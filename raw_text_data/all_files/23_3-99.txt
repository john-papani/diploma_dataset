Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΑ'

Τρίτη 23 Μαρτίου 1999

 

Αθήνα, σήμερα στις 23 Μαρτίου 1999, ημέρα Τρίτη και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ιωάννη Καρακώστα, Βουλευτή Αιτωλοακαρνανίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί τη μονιμοποίηση των μελών του. 

2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τα δικαιώματα των Ποντίων προσφύγων. 

3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Εργαζομένων Δημοσίων Νοσοκομείων επισημαίνει τα προβλήματα στον τομέα της υγείας της χώρας. 

4) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για την κατάληψη της πλατείας της Δράμας από τα τρακτέρ των αγροτών. 

5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τα προβλήματα του κλάδου των ακριτικών μητροπόλεων. 

6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για το αίτημα ίδρυσης Πανεπιστημιακής Σχολής στη Δράμα. 

7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για τα προβλήματα των αστυνομικών υπαλλήλων Δράμας. 

8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας για το αίτημα εκσυγχρονισμού της Αστυνομίας και οργάνωσης της Δημοτικής Αστυνομίας. 

9) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Πολιτιστικός Σύλλογος Ζαγοράς "Γιάννης Κορδάτος" ζητεί οικονομική ενίσχυση για την υλοποίηση του πολιτιστικού του προγράμματος. 

10) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Πολιτιστικός Σύλλογος Ζαγοράς "Γιάννης Κορδάτος" ζητεί οικονομική ενίσχυση για την υλοποίηση του πολιτιστικού του προγράμματος. 

11) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Απολλωνίων Λευκάδας ζητεί συμπληρωματική χρηματοδότηση για την εκπόνηση της μελέτης πολεοδόμησης του παραδοσιακού οικισμού Συββότων εντός των διοικητικών ορίων της Κοινότητας Ευγήρου Λευκάδας. 

12) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία η Ιερά Μητρόπολις Κισάμου και Σελίνου περιοχής Γαύδου - Γαυδοπούλας ζητεί να ληφθούν μέτρα για την προστασία της νησίδας Γαυδοπούλας. 

13) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος 'Ανω Καλαμά Ιωαννίνων ζητεί τη στελέχωση και λειτουργία σε Αστυνομικό Σταθμό Α' τάξεως του Σταθμού Παρακαλάμου. 

14) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Καβάλας ζητεί την ολοκλήρωση των μεγάλων αναπτυξιακών έργων όπως το έργο Εγνατία Οδός, Μεγάλο Λιμάνι Καβάλας, την ανέγερση νέου Περιφερειακού Γενικού Νοσοκομείου στο Νομό Καβάλας, την επαναλειτουργία της Εταιρείας Πετρελαίων Βορείου Αιγαίου. 

15) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Τριγώνου Νομού 'Εβρου ζητεί την ίδρυση Εμπορικού Επιμελητηρίου στην περιοχή του. 

16) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σκοπέλου Μαγνησίας ζητεί την ίδρυση Περιφερειακού Ιατρείου στο Νέο Κλήμα Σκοπέλου. 

17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Μουρεσίου Τσαγκαράδας Μαγνησίας ζητεί να συσταθεί Λιμενικός Σταθμός με έδρα τον 'Αγιο Ιωάννη στην περιοχή του. 

18) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία οι κάτοικοι του Δήμου Χανίων ζητούν την τροποποίηση του Ν. 1337/83. 

19) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί αύξηση στις ποσοστώσεις στους καπνοπαραγωγούς πολύτεκνους. 

20) Οι Βουλευτές κύριοι ΧΡΗΣΤΟΣ ΡΟΚΟΦΥΛΛΟΣ και ΙΩΑΝΝΗΣ ΚΑΡΑΚΩΣΤΑΣ κατέθεσαν αναφορά με την οποία ο Σύλλογος Πολυτέκνων Αγρινίου και Περιχώρων ζητεί το διορισμό των πολύτεκνων εκπαιδευτικών. 

21) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Κυνηγετικός Σύλλογος Αιγίου αντιτίθεται στα μέτρα διατήρησης της περιοχής ειδικής προστασίας Αιγίου. 

22) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ με αναφορά του ζητεί τη ρύθμιση της εργασιακής σχέσης των αναπληρωτών καθηγητών των ΤΑΔ που έχουν τον απαιτούμενο χρόνο προϋπηρεσίας. 

23) Οι Βουλευτές κύριοι ΑΘΑΝΑΣΙΟΣ ΔΑΒΑΚΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Ζάρακα Λακωνίας ζητεί την τοποθέτηση κτηνιάτρου στους Μολάους. 

24) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία ο Δήμος Δομοκού Φθιώτιδας ζητεί την ενίσχυση σε προσωπικό του ΑΤ του. 

25) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Αθλητικός 'Ομιλος Ανατολικού Πηλίου Μαγνησίας ζητεί χρηματοδότηση για την αποπεράτωση του σκοπευτηρίου του Νομού. 

26) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Αθλητικός Σύλλογος Χλόης Μαγνησίας ζητεί χρηματοδότηση για τους αθλητικούς σκοπούς του. 

27) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Σκοπέλου Μαγνησίας ζητεί την ίδρυση Περιφερειακού Ιατρείου στο Δημοτικό Διαμέρισμα Κλήματος του Νομού Μαγνησίας. 

28) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Περιβαλλοντική Πρωτοβουλία Μαγνησίας ζητεί να μη δοθεί άδεια για τη δρομολόγηση της γραμμής φέρυ μπόουτ από τον Πλατανιά για τις Βόρειες Σποράδες. 

29) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Σύλλογος Μεσοχωριτών Πρωτευούσης ζητεί τη μετεγκατάσταση του χωριού Μεσοχώρα του Νομού Αιτωλ/νίας. 

30) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η κυρία Αρετή Πατσούρα, φοιτήτρια της Ιατρικής Σχολής του Πανεπιστημίου Λιέγης Βελγίου ζητεί τη μετεγγραφή της σε ελληνικό ΑΕΙ. 

31) Ο Βουλευτής Αχαϊας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Σύλλογος Εργαζομένων ΔΕΠΑ ΑΕ ΣΕΔΕΠΑ ζητεί την πρόσληψη ειδικευμένου προσωπικού στη ΔΕΠΑ. 

32) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Κτηνοτρόφων Παγγαίου Καβάλας ζητεί τη μείωση των εισαγωγών αμνοεριφίων ενόψει του Πάσχα. 

33) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Σωματείο Εργαζομένων Νομαρχιακού Γενικού Νοσοκομείου και Κέντρου Υγείας Λήμνου ζητεί να προσληφθεί άμεσα νοσηλευτικό προσωπικό στην Μονάδα Τεχνητού Νεφρού του Νοσοκομείου. 

34) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίλυση θεσμικών και οικονομικών προβλημάτων των γιατρών του ΙΚΑ. 

35) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη δυσλειτουργία των ΔΟΥ Νομού Αχαϊας. 

36) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση της καταβολής των συντάξεων στους συνταξιούχους εμπόρους του Νομού Αχαϊας. 

37) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διακοπή της λειτουργίας των εγκαταστάσεων άντλησης πετρελαίου Πρίνου. 

38) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη αντικατάστασης των ακτινολογικών μηχανημάτων στα νοσοκομεία του Νομού Αχαϊας. 

39) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση σύσταση της καρδιοχειρουργικής κλινικής του Πανεπιστημιακού Γενικού Νοσοκομείου Πατρών Αχαϊας. 

40) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η έλλειψη προσωπικού που παρουσιάζεται στη Δ/νση Συγκοινωνιών Νομού Αχαϊας. 

41) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη κάλυψης του κόστους λειτουργίας του Εστιακού Κέντρου από τα ευρωπαϊκά προγράμματα χρηματοδότησης. 

42) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις ελλείψεις υποδομής στη λειτουργία των ολοήμερων Δημοτικών Σχολείων του Νομού Αχαϊας. 

43) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η καταβολή δεδουλευμένων εφημεριών στους νοσοκομειακούς γιατρούς για το έτος 1998. 

44) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα χρέη του πολιτιστικού τομέα του Δήμου Πατρών Αχαϊας. 

45) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα οικονομικά προβλήματα που αντιμετωπίζει το αστικό ΚΤΕΛ Αιγίου Αχαϊας. 

46) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η έλλειψη τραυματιοφορέων που παρουσιάζεται στο Νοσοκομείο Πατρών Αχαϊας "'Αγ. Ανδρέας". 

47) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καθυστέρηση που προκαλεί το ΑΣΕΠ στη σύσταση της Δημοτικής Αστυνομίας του Δήμου Πατρέων Αχαϊας. 

48) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις κακές συνθήκες λειτουργίας των χειρουργείων του Νοσοκομείου "'Αγ. Ανδρέας" Πατρών Αχαϊας. 

49) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η καθυστέρηση ενημέρωσης της περιφέρειας Δυτικής Ελλάδος για τα νέα ευρωπαϊκά χρηματοδοτικά προγράμματα. 

50) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η πληρωμή των εφημεριών στους γιατρούς των νοσοκομείων Αχαϊας για το έτος 1998. 

51) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο έλεγχος για την πάταξη του παραεμπορίου στις λαϊκές αγορές. 

52) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η φωτεινή σηματοδότηση της διασταύρωσης Πατρών - Κλάους στην περιοχή Κουκούλι Πατρών Αχαϊας. 

53) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις συνθήκες λειτουργίας των χειρουργείων του Γενικού Κρατικού Νοσοκομείου "'Αγ. Ανδρέας" Πατρών Αχαϊας. 

54) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο μέτρο της δωρεάν παροχής ιατροφαρμακευτικής περίθαλψης στους απόρους ασθενείς. 

55) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη απογραφής των αποθεμάτων της Πειραϊκής - Πατραϊκής. 

56) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η δυνατότητα ανάληψης μεγάλων έργων από ελληνικές εταιρείες. 

57) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διεκδίκηση πόρων από το τρίτο πακέτο Σαντέρ για την κατασκευή μεγάλων έργων στην περιφέρεια Δυτικής Ελλάδας. 

58) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ιδιαίτερα χαμηλή απορροφητικότητα κονδυλίων της ευρωπαϊκής 'Ενωσης από την περιφέρεια Δυτικής Ελλάδας. 

59) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατάρρευση της σήραγγας στα 'Ανω Συχαινά Πατρών Αχαϊας. 

60) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η καταβολή ανθυγιεινού επιδόματος στους εργαζομένους στα ακτινολογικά εργαστήρια των νοσοκομείων της Νοτιοδυτικής Ελλάδας. 

61) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή της μικρής περιμετρικής οδού στην πόλη των Πατρών Αχαϊας. 

62) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση χορήγηση απορριμματοφόρων οχημάτων στο Δήμο Τριταίας και στην Κοινότητα Καλεντζίου Αχαϊας. 

63) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Συνδικάτο Οικοδόμων Νομού Ηλείας ζητεί τον έλεγχο για ανασφάλιστους εργαζόμενους που εργάζονται στα έργα του ΟΤΕ της περιοχής Πύργου. 

64) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Εργατικό Κέντρο Ζακύνθου καταγγέλλει τη μετατροπή της χώρας σε σταθμαρχείο του ΝΑΤΟ για την προετοιμασία της επέμβασης στο Κόσσοβο. 

65) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία Γυναίκες μέλη του Α' ΚΑΠΗ Συκεών Θεσ/νίκης ζητούν τη λήψη μέτρων για την αποφυγή πολέμου στην περιοχή μας. 

66) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δημος Φερών Μαγνησίας ζητεί την κατασκευή νέας πτέρυγας στο διδακτήριο του Λυκείου Βελεστίνου Μαγνησίας. 

67) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμαρχος Μουρεσίου Μαγνησίας ζητεί να παραχωρηθεί στο Δήμο Μουρεσίου το ξενοδοχείο ΞΕΝΙΑ Τσαγκαράδας προκειμένου να το επαναλειτουργήσει. 

68) Ο Βουλευτής Μαγνησίας κ. ΑΛΕΞΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμαρχος Βόλου Μαγνησίας ζητεί τη χρηματοδότηση των λειτουργικών δαπανών του Δήμου Βόλου Μαγνησίας. 

69) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Ξενοδόχων Νομού Μαγνησίας ζητεί την επίλυση ασφαλιστικού και συνταξιοδοτικού προβλήματος των μελών του. 

70) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμαρχος Σκοπέλου Μαγνησίας ζητεί τη δημιουργία Περιφερειακού ιατρείου στο Κλήμα Σκοπέλου. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στις με αριθμό 3212/26/10/98, 3237/29/10/98 ερωτήσεις δόθηκε με το υπ' αριθμ. 19801/17-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση των 3212/26.10.98 και 3237/29.10.98 ερωτήσεων των Βουλευτών κυρίων Ν. Γκατζή, Β. Μπούτα και Γ. Καρατζαφέρη, σας γνωρίζουμε τα εξής: 

1. Για την ηλεκτροδότηση των αγροτικών εγκαταστάσεων η Πολιτεία έχει θεσπίσει μια ειδική διαδικασία μελέτης, προγραμματισμού, και κατασκευής των έργων Αγροτικού Εξηλεκτρισμού, μαζί με μια ιδιαίτερα ευνοϊκή από τιμολογιακή άποψη μεταχείριση των αγροτικών καταναλωτών, η οποία περιλαμβάνεται στα "Μέτρα Αγροτικού Εξηλεκτρισμού" και αφορά την επιδότηση των δαπανών εγκαταστάσεως των ηλεκτρικών δικτύων, την πολύ μειωμένη τιμή του ρεύματος και την επίσης μειωμένη ετήσια ελαχίστη χρέωση. 

2. 'Ολα δε αυτά, με συνεχή οικονομική ζημία της ΔΕΗ, διότι πάντα η τιμή της αγροτικής κιλοβατώρας είναι κατά πολύ χαμηλότερη του κόστους παραγωγής της (σήμερα η τιμή του Μειωμένου Αγροτικού Τιμολογίου καλύπτει μόλις το 38% του κόστους παραγωγής). 

Αν, δε, ληφθεί υπόψη, ότι οι αγροτικοί καταναλωτές δεν πρέπει, σύμφωνα με το συμβόλαιο παροχής ρεύματος, να επιβαρύνουν το δίκτυο της ΔΕΗ με καταναλώσεις στις ώρες αιχμής του Συστήματος, υποχρέωση η οποία, όμως συστηματικά δεν τηρείται, τότε το κόστος παραγωγής για τη ΔΕΗ είναι ακόμα υψηλότερο. 

3. Ταυτοχρόνως η ΔΕΗ, ως Επιχείρηση Κοινής Ωφέλειας, χωρίς κερδοσκοπικό χαρακτήρα, έχει μέσα στους κύριους στόχους της την εξυπηρέτηση των καταναλωτών της. Τα έσοδά της προέρχονται αποκλειστικά και μόνο από την πώληση του ηλεκτρικού ρεύματος και για να μπορεί να ανταποκρίνεται στις λειτουργικές και λοιπές υποχρεώσεις της, τα έσοδα αυτά πρέπει να τα έχει στη διάθεσή της έγκαιρα και περιοριστικά μέσα σε τακτές προθεσμίες. Διαφορετικά αναγκάζεται να καταφεύγει σε δανεισμό με σημαντική επιβάρυνση τόκων. 

4. Για την είσπραξη των λογαριασμών ηλεκτρικού ρεύματος, η ΔΕΗ παρέχει στους καταναλωτές προθεσμία 15 ημερών περίπου μετά την επίδοση. Μετά την λήξη της προθεσμίας αυτή, και εφόσον οι λογαριασμοί δεν εξοφληθούν, κινείται η διαδικασία της διακοπής του ρεύματος. Παρόλα ταύτα, η ΔΕΗ, σε ειδικές περιπτώσεις συγκεκριμένων ληξιπρόθεσμων οφειλών, μπορεί να διευκολύνει τους καταναλωτές προβαίνοντας σε εντόκους διακανονισμούς για τμηματική εξόφληση των οφειλών τους. 

5. Η ΔΕΗ δεν μπορεί κάθε φορά να αλλάζει τη διαδικασία εισπράξεως των λογαριασμών της, η οποία σημειωτέον ισχύει για το σύνολο των καταναλωτών της (επομένως και για τους αγρότες του Ν. ΜΑΓΝΗΣΙΑΣ), γιατί αυτό, πλην των άλλων, θα δημιουργούσε αδικαιολόγητες διακρίσεις μεταξύ αυτών, γεγονός το οποίο αντίκειται στην καταστατική της νομοθεσία. 

6. Σημειώνουμε ότι και άλλοι καταναλωτές ηλεκτρικού ρεύματος (αγροτικοί και μη), εισπράττουν τα έσοδά τους σε χρόνο μεταγενέστερο από το χρόνο που καταναλώνουν το ρεύμα. 'Ετσι, και αυτοί θα απαιτούσαν να τύχουν της ίδιας μεταχειρίσεως, οπότε η ΔΕΗ θα αντιμετώπιζε σωρεία παρομοίων αιτημάτων, τα οποία θα αδυνατούσε να ικανοποιήσει. Επομένως δεν μπορεί να γίνει διάκριση μόνο για τους αγροτικούς καταναλωτές του Ν. ΜΑΓΝΗΣΙΑΣ. 

Μετά τα ανωτέρω λυπούμεθα, αλλά δεν είναι δυνατόν να ικανοποιηθεί γενικότερα το αίτημα για μεταχρονολογημένη εξόφληση των λογαριασμών των παραγωγών. Ειδικές περιπτώσεις για διακανονισμό οφειλών λόγω αντικειμενικών αδυναμιών, αντιμετωπίζονται με τη δέουσα προσοχή από την τοπική Υπηρεσία του Βόλου. 

Η Υπουργός 

ΒΑΣΩ ΠΑΠΑΝΔΡΕΟΥ" 

2. Στην με αριθμό 3243/28-10-98 ερώτηση δόθηκε με το υπ' αριθμ. 3956/20-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της 3243/28.10.98 ερώτησης που κατατέθηκε στη Βουλή των Ελλήνων από το Βουλευτή κ. Γ. Κουράκη, σας γνωρίζουμε ότι: 

- Με το αρ. πρωτ. ΓΓ/ΕΟΤ 397/3.9.98 η Συνομοσπονδία του κλάδου (ΣΕΕΔΔΕ) των ενοικιαζομένων δωματίων και ενοικιαζομένων επιπλωμένων διαμερισμάτων κατέθεσε πρόταση για την τροποποίηση του Ν. 2160/93 και ειδικότερα όσον αφορά τη συγκεκριμένη παρ. 6 του άρθρου 3. 

- Το Υπουργείο μας εξετάζει το ανωτέρω αίτημα σε συνδυασμό με την επικείμενη απόφαση του ΓΓ/ΕΟΤ περί κατάταξης τεχνικών και λειτουργικών προδιαγραφών των εν λόγω καταλυμάτων. 

Η Υπουργός 

ΒΑΣΩ ΠΑΠΑΝΔΡΕΟΥ" 

3. Στην με αριθμό 748/4-8-98 ερώτηση δόθηκε με το υπ' αριθμ. 39059/20-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 748/4-8-98 ερώτησης, που κατέθεσε ο Βουλευτής κ. Α. Βαρίνος, σας πληροφορούμε ότι, όπως μας εγνώρισε ο Δήμαρχος Χίου, κατ' αρχήν δεν υφίστανται "παράνομα τσιμεντώματα" στους χειμμάρους της περιοχής του Δ. Χίου. 

Ειδικότερα η κατασκευή εγκάρσιας διάβασης στους χειμμάρους Κοκκαλά που αναφέρεται σε δημοσίευμα εφημερίδας είχε γίνει πριν από 10ετίας περίπου και είχε κατεδαφισθεί εν μέρει από τις πλημμύρες του 1997. 'Ηδη έχει κατεδαφισθεί εξολοκλήρου. 

Τέλος σας ενημερώνουμε ότι με την αριθμ. Δ7α/οικ/3147/αριθμ. εγκ. 33/12-10-98 της οποίας φωτοαντίγραφο επισυνάπτουμε γίνεται μια σημαντική προσπάθεια να οριοθετηθούν οι αρμοδιότητες με καταγραφή, μεταξύ των άλλων και όλων των χειμμάρων στη Χώρα ώστε να πάψει το φαινόμενο αναζήτησης, κάθε φορά, του αρμόδιου και να καθορισθεί το μέγεθος της απαιτούμενης αντιμετώπισης των προβλημάτων. 

Ο Υφυπουργός 

Γ. ΦΛΩΡΙΔΗΣ" 

4. Στην με αριθμό 22/15-7-98 ερώτηση δόθηκε με το υπ' αριθμ. 19800/17-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της 22/15.7.98 ερώτησης, η οποία κατατέθηκε στη Βουλή των Ελλήνων από τους Βουλευτές κυρίους Μ. Αγγουράκη και Δ. Β. Κωστόπουλο, σας γνωρίζουμε τα εξής: 

1. Η ΔΕΗ έχει στην ιδιοκτησία της στην υπόψη περιοχή έκτασης 5 στρεμμάτων. Την έκταση αυτή την απέκτησε ως αντάλλαγμα για την παραχώρηση άλλου ακινήτου ιδιοκτησίας της επί της οδού Ριζάρη της περιοχής Χίλτον (Δήμος Αθηναίων) προκειμένου το ακίνητο αυτό να ενσωματωθεί στον ευρύτερο χώρο του Πνευματικού Κέντρου Αθηνών για τη δημιουργία κοινοχρήστου πρασίνου. 

Στην ανταλλαγή αυτή η ΔΕΗ συναίνεσε, επιδεικνύοντας για μια ακόμη φορά την ευαισθησία της για κοινωνική προσφορά, αποδεχόμενη τη νέα έκταση που της προτάθηκε να αξιοποιηθεί απ' αυτήν στην περιοχή του Ν. Κόσμου (Δήμος Αθηναίων). 

Δυστυχώς όμως μετά την υπογραφή των συμβολαίων ανταλλαγής και αφού μεσολάβησαν ενέργειες της ΔΕΗ ώστε να καταστεί δυνατή η αξιοποίηση του πιο πάνω ακινήτου, ο Δήμος Αθηναίων με την υπ' αριθμ. 1399/19.10.87 Πράξη του Δημοτικού του Συμβουλίου (ΦΕΚ Δ' 1163/30.11.87) αποφάσισε το χαρακτηρισμό του Ο.Τ. που περιλαμβάνεται μεταξύ των οδών ΧΕΛΝΤΡΑΙΧ- ΛΑΓΟΥΜΙΤΖΗ- ΝΤΕ ΛΑΚΡΟΥΑ & ΕΡΥΔΑΜΑΝΤΟΣ στο Ν. Κόσμο (έκταση 22 περίπου στρεμμάτων) ως "Χώρο Κοινοχρήστου Πρασίνου και Αθλοπαιδιών" με αποτέλεσμα τη δέσμευση της ιδιοκτησίας αυτής, την αφαίρεση δηλαδή από τη ΔΕΗ του ανταλλάγματος. 

2. Στην προκειμένη περίπτωση η ενέργεια του Δήμου Αθηναίων (δέσμευση μέσα στην έκταση των 22 στρεμμάτων και των 5 στρεμμάτων ιδιοκτησίας ΔΕΗ) ξεπέρασε κάθε παρόμοια προηγούμενη (και υπάρχουν πολλές) για δέσμευση ακινήτων ιδιοκτησίας ΔΕΗ που σημαίνει πρόκληση ζημιάς στα περιουσιακά της στοιχεία. 

3. Η ΔΕΗ, λόγω αυτών των δεσμεύσεων και παρά τις επιτακτικές και δυσεπίλυτες στεγαστικές ανάγκες, που γίνονται οξύτερες λόγω των ενεργειών του Δήμου Αθηναίων που αγνοεί τις προσφορές της ΔΕΗ (4,5 στρέμματα στην περιοχή Γηροκομείου, ακίνητο οδού Θήρας και Αγαθουπόλεως κλπ.) δεν ενέταξε το υπόψη ακίνητο σε κανένα στεγαστικό πρόγραμμα. 

4. Σύμφωνα όμως με την πάγια Νομολογία, η διατήρηση δεσμεύσεων που έγιναν σε εφαρμογή της Νομοθεσίας περί Σχεδίων Πόλεων για μακρό χρονικό διάστημα, πέραν του ευλόγου, αποτελεί οικονομικό και νομικό βάρος της ιδιοκτησίας, αντίθετο προς τη Συνταγματική προστασία της και δημιουργεί υποχρέωση της Διοίκησης (Δήμου Αθηναίων) για την άρση τους. 

5. 'Υστερα από τα παραπάνω, η ΔΕΗ, για τη διαφύλαξη των συμφερόντων της, που ταυτίζονται, σύμφωνα με το ιδρυτικό της Νόμο, με τα συμφέροντα του Κοινωνικού Συνόλου, κατέθεσε (Δεκέμβριο 1997) ενώπιον του Συμβουλίου της Επικρατείας αίτηση ακυρώσεως της υπ' αριθ. 1399/19.10.87 απόφασης του Δήμου Αθηναίων, χωρίς ακόμη να έχει εκδοθεί σχετική απόφαση. 

Η Υπουργός 

ΒΑΣΩ ΠΑΠΑΝΔΡΕΟΥ" 

5. Στην με αριθμό 715/31-7-98 ερώτηση δόθηκε με το υπ' αριθμ. 38863/19-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 715/31-7-98 ερώτησης που κατατέθηκε στη Βουλή των Ελλήνων από το Βουλευτή κ. Δ. Πιπεργιά και αναφέρεται στο πιο πάνω θέμα, σύμφωνα με τα στοιχεία που μας δόθηκαν από την Περιφέρεια Στερεάς Ελλάδας, σας πληροφορούμε ότι το έργο του λιμένα Καρύστου βρίσκεται στο στάδιο ολοκλήρωσής του. 

Επίσης όσον αφορά τα έργα στους δρόμους που οδηγούν στην Κάρυστο σας γνωρίζουμε τα ακόλουθα: 

α) Στην οδό Κάρυστος - Λέπουρα έχει ολοκληρωθεί το τμήμα από χ.θ. 3+270 έως χ.θ. 5+560 και για το τμήμα χ.θ. 12+500 έως χ.θ. 15+910 (παράκαμψη Ζαράκων) συντάσσεται μελέτη κόμβου και ολοκληρώνονται οι εργασίες ασφαλτόστρωσης μέχρι 31-12-98. 

β) Στο τμήμα από χ.θ. 15+910 έως χ.θ. 18+352 (Αλμυροπόταμος) παρουσιάστηκαν σημαντικές καθυστερήσεις λόγω αρχαιολογικών ευρημάτων και ανασκαφών και οι εργασίες ολοκληρώνονται τέλος του έτους. 

γ) Στο τμήμα από χ.θ. 18+352 έως χ.θ. 27+000 (Αλμυροπόταμος- Μεσοχώρια) έχει κληθεί η ανάδοχος εταιρεία για υπογραφή συμφωνητικού την 1-10-98. 

δ) Στο τμήμα από χ.θ. 42+500 έως χ.θ. 52+400 συντάσσεται η μελέτη. 

ε) Στο τμήμα από χ.θ. 0+000 έως χ.θ. 8+200 (διασταύρωση Μαρμαρίου προς Κάρυστο) ολοκληρώνονται μέχρι τέλος Νοεμβρίου οι ασφαλτοστρώσεις. Στο τμήμα αυτό λόγω γεωλογικών προβλημάτων απαιτούνται πρόσθετες εργασίες για την πλήρη ολοκλήρωση των εργασιών, για τις οποίες θα ζητηθεί συμπληρωματική διάθεση πίστωσης, έχει συνταχθεί ο προϋπολογισμός των σχετικών εργασιών και έχει σταλεί για έγκριση. 

στ) Στο τμήμα από χ.θ. 8+200 έως 10+300 χ.θ. (είσοδος Καρύστου) συντάσσεται τροποποίηση της μελέτης λόγω προβλημάτων απαλλοτριώσεων. 

ζ) Στο δρόμο Καρύστου - Αετού όπως και στο τμήμα Βατήσι- Στουππαίοι η εργολαβία βρίσκεται υπό καθεστώς έκπτωσης. 

η) Στο δρόμο Αγ. Δημήτριος - Καλλιανοί η εργολαβία βρίσκεται υπό καθεστώς ειδικής πρόσκλησης και αναμένεται η συμμόρφωση του αναδόχου που σε αντίθετη περίπτωση θα κηρυχθεί έκπτωτος. 

θ) Το έργο "Οδός Κάρυστος Μαρμάρι μέσω Λυκορέματος Γ' φάση" έχει δημοπρατηθεί, εγκαταστάθηκε ο ανάδοχος και οι τυχόν καθυστερήσεις οφείλονται σε παρεμβάσεις βελτίωσης της χάραξης. 

Επίσης σας γνωρίζουμε ότι με τις υπ' αριθμ. 5975/15-10-98, 5974/15-10-98 και 5293/10-9-98 αποφάσεις της ΔΕΚΕ Περιφέρειας Στερεάς Ελλάδος κηρύσσονται έκπτωτες αντίστοιχα η ανάδοχος ΠΟΣΕΔΩΝΑΣ Α.Ε. του έργου "Κατασκευή οδού Κάρυστος -Λέπουρα από χ.θ. 6+100 έως 10+300" η ανάδοχος ΑΛΦΑ ΤΕΧΝΙΚΗ ΑΕ του έργου "Εκτέλεση εργασιών βελτίωσης των οδών Πόθι - Γιαννίτσι και Καλλιανοί - 'Αγιος Δημήτριος και κατασκευή γέφυρας σύνδεσης οδού προς Πόθι με οδό προς Ακταίο" και του έργου "εκτέλεση εργασιών βελτίωσης ασφαλτόστρωσης της οδού Βατήσι- Στουπαίοι και κατασκευή οδού στον Αετό Καρυστίας". 

Ο Υφυπουργός 

Γ. ΦΛΩΡΙΔΗΣ" 

6. Στην με αριθμό 3200/26-10-98 ερώτηση δόθηκε με το υπ' αριθμ. 415/20-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση στην 3200/26/10/98 ερώτηση του Βουλευτή κ. Ν. Τσιαρτσιώνη σας γνωρίζουμε ότι σύμφωνα με το Ν. 1733/87 (ΦΕΚ Α'171), ο Οργανισμός Βιομηχανικής Ιδιοκτησίας εισπράττει ανταποδοτικά τέλη για την κατοχύρωση εφεύρεσης με δίπλωμα ευρεσιτεχνίας. 

Για την τιμητική ενίσχυση ευρεσιτεχνών σε εξαιρετικές περιπτώσεις, ήδη εξετάζουμε ρύθμιση με την οποία θεσπίζονται συγκεκριμένα κριτήρια και διαδικασίες για τη διασφάλιση της δυνατότητας αυτής. 

Η Υπουργός 

Β. ΠΑΠΑΝΔΡΕΟΥ" 

7. Στην με αριθμό 3250/29-10-98 ερώτηση δόθηκε με το υπ' αριθμ. 219/20-11-98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3250/29-10-98 ερώτησης του Βουλευτή κ. Λευτέρη Παπανικολάου, παρακαλούμε να πληροφορήσετε τον κ. Βουλευτή τα εξής: 

Από τη σύστασή της, η Διϋπουργική Επιτροπή ολοκλήρωσε την απαιτούμενη έρευνα για την οριστική επιλογή των χώρων των ειδικών Ολυμπιακών 'Εργων, μετά από λεπτομερή έλεγχο ιδιοκτησιακών, περιβαλλοντικών, πολεοδομικών και λειτουργικών δεδομένων, όπως επανειλημμένα έχει δηλωθεί στη Βουλή. 

Μετά την ολοκλήρωση των μελετών χωροθέτησης κατά την οποία διερευνήθηκαν εναλλακτικές χωροθετήσεις και αξιολογήθηκαν με βάση σύστημα κριτηρίων κατά τη διάρκεια των μηνών Ιουνίου - Ιουλίου 1998, έγιναν οι επιλογές των χωροθετήσεων που εγκρίθηκαν από το Υ.Σ., το οποίο ανέθεσε την εκτέλεσή τους στην Οργανωτική Επιτροπή Αθήνα 2004 Α.Ε. στο τέλος Ιουλίου (ΠΥΣ 31/98). Οι χωροθετήσεις επιβεβαίωσαν τις προβλεπόμενες από το Φάκελο Υποψηφιότητας της χώρας μας στο μεγαλύτερο μέρος. 

Αμέσως παρεδόθησαν οι σχετικές μελέτες στην Οργανωτική Επιτροπή, η οποία έκτοτε προβαίνει σε ενέργειες ώστε να συνεχιστεί η "ωρίμανση" των έργων ώστε να γίνουν οι διαγωνισμοί επιλογής αναδόχων με αυτοχρηματοδότηση. 

Συνημμένα αποστέλεται αντίγραφο επιστολής μας προς την κα. Πετραλιά Βουλευτή Β' Αθήνας όπου αναλυτικά μεταξύ άλλων απαντώνται και τα σχετικά ερωτήματα. 

Ο Υφυπουργός 

Χ. ΒΕΡΕΛΗΣ" 

8. Στην με αριθμό 3301/30-10-98 ερώτηση δόθηκε με το υπ' αριθμ. 224/20-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3301/30-10-98 ερώτησης που κατέθεσε στη Βουλή, ο Βουλευτής κ. Μανώλης Κεφαλογιάννης, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Μητρώων και Τεχνικών Επαγγελματιών (Δ15) του ΥΠΕΧΩΔΕ τα εξής: 

Η Δ/νση Μητρώων και Τεχνικών Επαγγελματιών (Δ15) θα προβεί σε όλες τις νόμιμες ενέργειες προκειμένου να κατατεθούν τα εργοληπτικά και μελετητικά πτυχία, τα οποία αναφέρονται στην Ερώτηση. 

Ο Υπουργός 

Κ. ΛΑΛΙΩΤΗΣ" 

9. Στην με αριθμό 3310/30-10-98 ερώτηση δόθηκε με το υπ' αριθμ. 225/20-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3310/30-10-98 ερώτησης που κατέθεσαν στη Βουλή, οι Βουλευτές κύριοι Ορέστης Κολοζώφ και Νίκος Γκατζής, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΕΥΔΕ/ΠΑΘΕ τα εξής: 

1. Το έργο κατασκευής του τμήματος Μαρτίνο- Αταλάντη εκτελείται από την ανάδοχο Κοινοπραξία ΤΕΧΝΟΔΟΜΗ-Α-ΒΑΞ- ΕΚΤΕΡ- ΤΕΛΕΜΩΝ. Η υπόψη Κοινοπραξία δεν έχει εξοφλήσει τις υποχρεώσεις προς εργαζομένους, παρά το γεγονός ότι της έχουν καταβληθεί το εργολαβικό τίμημα που αντιστοιχεί στην εκτέλεση των εργασιών. 'Οπως είναι γνωστό οι εργαζόμενοι προσλαμβάνονται από την ανάδοχο Κοινοπραξία και επομένως δεν είναι δυνατή η πληρωμή τους από την αρμόδια Υπηρεσία για εργασίες οι οποίες έχουν ήδη εξοφληθεί στην ανάδοχο. 

2. Το συγκεκριμένο έργο παρά τις καθυστερήσεις λόγω των αρχαιολογικών ανασκαφών και γεωτεχνικών προβλημάτων, εκτελούνταν κανονικά μέχρι τις 20 Οκτωβρίου οπότε και παρουσιάστηκε το παραπάνω πρόβλημα της αναδόχου. Στα πλαίσια της εκτέλεσης της σύμβασης κατασκευής, η ΕΥΔΕ/ΠΑΘΕ θα εφαρμόσει όλα τα προβλεπόμενα από τη Νομοθεσία για την τήρηση των συμβατικών υποχρεώσεων της αναδόχου. 

3. Η ΕΥΔΕ/ΠΑΘΕ δεν έχει προβεί σε καμμία διαπραγμάτευση με την ανάδοχο για το υπόψη έργο, η εκτέλεση του οποίου γίνεται σύμφωνα με την ισχύουσα σύμβαση. 

Ο Υπουργός 

Κ. ΛΑΛΙΩΤΗΣ" 

10. Στην με αριθμό 3395/3-11-98 ερώτηση δόθηκε με το υπ' αριθμ. 230/20-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3395/3-11-98 ερώτησης που κατέθεσε στη Βουλή, ο Βουλευτής κ. Λευτέρης Παπανικολάου, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΜΕΤΡΟ Α.Ε. τα εξής: 

Οι εργασίες που εκτελούνται πλησίον του Ιερού Ναού Ασωμάτων αφορούν την κατασκευή φρέατος που απαιτείται προκειμένου να υπάρξει πρόσβαση για την κατασκευή της κύριας σήραγγας πέραν του Σταθμού "Μοναστηράκι". Η κατασκευή αντιστήριξης του φρέατος αυτού αποτελείται από πασσάλους οπλισμένου σκυροδέματος και προεντεταμένα αγκύρια. 

Το ΥΠΕΧΩΔΕ και η ΑΤΤΙΚΟ ΜΕΤΡΟ, έχοντας επίγνωση της σπουδαιότητας του ανωτέρου μνημείου και της ανάγκης προστασίας του, έχει επιβάλλει τις πλέον αυστηρές απαιτήσεις όσον αφορά τη μελέτη και την κατασκευή του εν λόγω φρέατος, ώστε να αποφευχθεί η οποιαδήποτε ζημιά στο Ναό. Στο πλαίσιο αυτό διεξήχθησαν λεπτομερείς έρευνες και μελέτες σε συνεργασία με την Ανάδοχο Κοινοπραξία ΟΛΥΜΠΙΑΚΟ ΜΕΤΡΟ, καθώς και με 'Ελληνες και Διεθνείς Συμβούλους. 

Επιπλέον, σε συνεργασία με το Υπουργείο Πολιτισμού, έχει υπάρξει συμφωνία σχετικά με την εγκατάσταση ολοκληρωμένου συστήματος παρακολούθησης, που επιτρέπει την παρακολούθηση οποιασδήποτε επιρροής των εργασιών τόσο στον Ιερό Ναό όσο και στον περιβάλλοντα χώρο. Το σύστημα αυτό περιλαμβάνει χωροσταθμικά σημεία εγκατεστημένα στο Ναό και στον περιβάλλοντα χώρο, καθώς επίσης και ρωγμόμετρα που έχουν εγκατασταθεί σε προϋπάρχουσες ρωγμές του Ναού. 

'Εως σήμερα και ενώ έχει ολοκληρωθεί περίπου το 75% της εκσκαφής και της αντιστήριξης, οι διεξαγόμενες μετρήσεις επιβεβαιώνουν την αποτελεσματικότητα της επιλεχθείσας λύσης, δεδομένου ότι έχουν καταγραφεί αμελητέες μόνο καθιζήσεις στο ίδιο μνημείο και στον περιβάλλοντα χώρο και δεν έχει αναφερθεί καμμία ζημιά στο Ναό. 

Ο Υπουργός 

Κ. ΛΑΛΙΩΤΗΣ" 

11. Στην με αριθμό 3403/3-11-98 ερώτηση δόθηκε με το υπ' αριθμ. 231/20-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3403/3-11-98 ερώτησης που κατέθεσε στη Βουλή, ο Βουλευτής κ. Δημήτριος Σαρρής, παρακαλούμε να πληροφορήσετε τον κ. Βουλευτή ότι στο έργο που περιγράφεται στο θέμα δεν έχει ολοκληρωθεί το σύνολο των απαιτουμένων μελετών. 

Μετά την ολοκλήρωση των υπολειπομένων μελετών θα εξετασθεί η ένταξη των έργων που περιλαμβάνονται στο Β.Ο.Α.Κ. στο Γ' Κοινοτικό Πλαίσιο Στήριξης (πακέτο ΣΑΝΤΕΡ) σε συνδυασμό με τις διατιθέμενες πιστώσεις και τις προτεραιότητες ολοκλήρωσης των λοιπών οδικών Αξόνων. 

Ο Υπουργός 

Κ. ΛΑΛΙΩΤΗΣ" 

12. Στην με αριθμό 3285/30.10.98 ερώτηση δόθηκε με το υπ'αριθμ. 222/20.11.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3285/30.10.98 ερώτησης που κατέθεσε στη Βουλή ο Βουλευτής κ. Η. Βεζδρεβάνης, παρακαλούμε να πληροφορήσετε τον κύριο Βουλευτή τα εξής: 

Για το γενικότερο σχεδιασμό αναμόρφωσης της κυκλοφορίας στην περιοχή Ηγουμενίτσας λόγω κατασκευής της σύνδεσης του Λιμένα με την ΕΓΝΑΤΙΑ και κυρίως την ΕΓΝΑΤΙΑ Οδό, έχει ξεκινήσει η σύνταξη μελέτης για την Περιφερειακή της Ηγουμενίτσας, η οποία θα αναμορφώσει πλήρως τις κυκλοφοριακές ροές και κατά συνέπεια τις συνδέσεις και την κατεύθυνση Ηγουμενίτσας-Ιωαννίνων και θα αποσυμφορήσει όλο τον κυκλοφοριακό ιστό από τη διερχόμενη υπερτοπική κυκλοφορία. 

Ως εκ τούτου ήδη έχει προωθηθεί η προκατακτική μελέτη της Περιφερειακής Ηγουμενίτσας, έχει σταλεί στη Νομαρχία και αναμένονται οι απόψεις τους. 

Μετά την οριστικοποίηση της όλης κυκλοφοριακής ρύθμισης όπως τελικά θα διαμορφωθεί, θα αντιμετωπισθούν στη συνέχεια ειδικά τοπικά θέματα διασταυρώσεων, ροών τοπικής κλίμακας. 

Ο Υπουργός 

Κ. ΛΑΛΙΩΤΗΣ" 

13. Στην με αριθμό 3465/5.11.98 ερώτηση δόθηκε με το υπ'αριθμ. 237/20.11.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3465/5.11.98 ερώτησης παρακαλούμε να πληροφορήσετε τον Βουλευτή κ. Λ. Παπαγεωργόπουλο σύμφωνα με τα στοιχεία της ΕΥΔΕΚ τα εξής: 

1. Το ακίνητο στο οποίο θα ανεγερθούν οι φυλακές Χαλκίδας, έχει παραχωρηθεί για το σκοπό αυτό , ως κοινόχρηστη χορτολιβαδική έκταση δωρεάν και κατά κυριότητα, στο Ταμείο Χρηματοδότησης Δικαστικών Κτιρίων (ΤΑΧΔΙΚ), με σχετικές πράξεις του Υπουργικού Συμβουλίου (με τελευταία την αριθμ. 59/22-5-91 ΦΕΚ 81 Α). 

2. Για την καταλληλότητα του οικοπέδου, έχει αποφανθεί το καθ' ύλην αρμόδιο Υπουργείο Δικαιοσύνης, το οποίο προχώρησε στην εκπόνηση και έγκριση και του κτιριολογικού προγράμματος για την υλοποίηση του έργου, το οποίο μετά από πρόταση του Υπουργού Δικαιοσύνης, έχει χαρακτηρισθεί ως έργο Εθνικού Επιπέδου, με την αριθμ. Δ8/625/27Γ6-95 απόφαση του Υπουργού ΠΕΧΩΔΕ. 

3. Με δεδομένα τα παραπάνω δηλ. την ύπαρξη του ακινήτου, την αποδοχή του ως το πλέον κατάλληλο για το σκοπό που παραχωρήθηκε και την εκπόνηση του κτιριολογικού προγράμματος ανέγερσης του έργου, εκδόθηκαν πλέον σύννομα οι αριθμ. ΔΒ/οικ/Φ 89ΓΕ/12-12-95 και Δ8/43Ο/23-5-96 αποφάσεις του ΥΠΕΧΩΔΕ, με τις οποίες εγκρίθηκαν η μελέτη δημοπράτησης και η δημοπράτηση του έργου, που έγινε στις 27- 11-96 και ήδη έχει ανατεθεί η εκτέλεση του με την από 15-1-98 υπογραφείσα σύμβαση. 

4. Σχετικά με την αμφισβήτηση του ιδιοκτησιακού καθεστώτος, από το Συνεταιρισμό Δροσιάς ήδη υπάρχουν . α) η αριθμ. 732/93 απορριπτική απόφαση του ΣτΕ σε σχετική προσφυγή του εν λόγω Συνεταιρισμού και β) το έγγραφο του Υπουργείου Γεωργίας (επισυνάπτεται) το οποίο ξεκαθαρίζει ότι η εν λόγω έκταση ιδιοκτησίας ΤΑΧΔΙΚ, δεν περιλαμβάνεται σε αυτές, που αναγνωρίσθηκαν ως ιδιοκτησία του Συν/σμού Δροσιάς. 

5. Σχετικά με το χαρακτήρα της έκτασης , έχει αποσαφηνισθεί , τόσο με την πράξη Ζ/5139/22-12-84, όσο και με το αριθμ. 5132/15-1Ο-98 έγγραφο του Δασαρχείου Χαλκίδας, ότι πρόκειται περί χορτολιβαδικής έκτασης μη περιλαμβανομένη σε δάσος και μη ευρισκόμενη σε επαφή με οικισμό. 

6. Σχετικά με την ύπαρξη εναλλακτικών προτάσεων, δεν υπάρχει τίποτε συγκεκριμένο, πλήν μιας πρότασης της Νομαρχιακής Αυτοδιοίκησης Ευβοίας, η οποία όμως λόγω εμβαδού (το Ι/ΙΟ του υπάρχοντος) και θέσης, δεν πληρούσε τις απαιτήσεις καταλληλότητας και εφαρμογής του κτιριολογικού προγράμματος και δεν έγινε αποδεκτή. Πέραν δε αυτών, επρόκειτο περί ιδιωτικής έκτασης για την εξαγορά της οποίας θα υπήρχε σημαντική πρόσθετη δαπάνη. 

'Υστερα από τα παραπάνω θεωρούμε ότι για την συνέχιση και ολοκλήρωση του εν εξελίξει ευρισκόμενου έργου, δεν υπάρχει πρόβλημα νομιμότητας. Αντίθετα προβλήματα θα υπάρξουν από τη μη υλοποίηση του σχεδιασθέντος με πλήρεις μελέτες έργου, στο συγκεκριμένο ακίνητο όπως: 

α. Νομιμότητας εάν η επιλεγείσα τεχνική λύση, ύστερα από διεθνή διαγωνισμό, επιχειρηθεί να υλοποιηθεί σε άλλο ακίνητο. 

β. Αδυναμία εφαρμογής της επιλεγείσας και εκπονηθείσας μελέτης και του συγκεκριμένου κτιριολογικού προγράμματος σε άλλο ακίνητο, από άποψη μορφολογίας αυτού, διαστάσεων κλπ. 

γ. Το κόστος του έργου θα ήταν πολλαπλάσιο, δεδομένου ότι θα έπρεπε πλέον να αναζητηθεί ιδιωτική έκταση, για την εξαγορά της οποίας θα καταβάλλονταν εκατοντάδες εκατομμυρίων. 

δ. Στα παραπάνω θα προστίθεντο και η καταβολή αποζημίωσης , από την διάλυση πλέον της υφιστάμενης σύμβασης, καθώς και οι καθυστερήσεις (μακροχρόνιες) από την ανάγκη εξ' αρχής σχεδιασμού, με ενδεχόμενο αποτέλεσμα την εκτέλεση του έργου σε άλλο νομό, δηλ. τη ματαίωση του έργου, το οποίο έχει χαρακτηρισθεί Εθνικού Επιπέδου. 

Ο Υπουργός 

Κ. ΛΑΛΙΩΤΗΣ" 

14. Στην με αριθμό 3207/98 ερώτηση δόθηκε με το υπ'αριθμ. 57/20.11.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Aπαντώντας στην 3207/98 Ερώτηση, που κατατέθηκε στη Βουλή από το Βουλευτή κ. Γ. Αδαμόπουλο, για τα θιγόμενα σ'αυτή θέματα, σας πληροφορούμε τα εξής: 

1) Το πρόγραμμα επιχορήγησης Νέων Ελεύθερων Επαγγελματιών (ΝΕΕ' 98) απευθύνεται σε ΙΟ.ΟΟΟ άνεργους νέους - νέες ηλικίας 20-27 ετών οι οποίοι έχουν παραμείνει εγγεγραμμένοι άνεργοι στα Μητρώα Ανέργων των Υπηρεσιών του Οργανισμού Απασχόλησης Εργατικού Δυναμικού (ΟΑΕΔ), για διάστημα τουλάχιστον 2 μηνών και στη συνέχεια δημιουργούν τη δική τους μικρή επιχείρηση. 

2) Το πρόγραμμα επιχορήγησης νέων ελεύθερων επαγγελματιών μακροχρόνια άνεργων (ΝΕΕΜΑ '98) απευθύνεται σε 2.000 μακροχρόνια άνεργους ηλικίας 28-64 ετών, οι οποίοι έχουν παραμείνει εγγεγραμμένοι άνεργοι στα Μητρώα Ανέργων των Υπηρεσιών του ΟΑΕΔ για διάστημα τουλάχιστον 4 μηνών και στη συνέχεια δημιουργούν τη δική τους επιχείρηση. 

3) Στα ανωτέρω προγράμματα μπορούν να ενταχθούν και οι επιδοτούμενοι άνεργοι οι οποίοι είναι ηλικίας 20-64 ετών χωρίς να απαιτείται η 2μηνη ή 4μηνη παραμονή τους στην ανεργία. 

4) Το ανωτέρω χρονικό διάστημα των τεσσάρων (4) μηνών αντί των έξι (6) μηνών αποφασίστηκε να ισχύσει προκειμένου να διευκολυνθούν οι άνεργοι και οι επιχειρήσεις με στόχο να ενταχθούν στο πρόγραμμα. 

Με την ίδια επίσης τροποποιητική υπουργική απόφαση ορίσθηκε, ότι στο πρόγραμμα μπορούν να ενταχθούν και όσοι μακροχρόνια άνεργοι άνοιξαν την επιχείρησή τους πριν την 12-3-98 (που τέθηκε σε ισχύ η Υ.Α.) υπό την προϋπόθεση ότι ήταν επιδοτούμενοι άνεργοι που διέκοψαν την επιδότησή τους λόγω της δημιουργίας της νέας επιχείρησης. 

Το επόμενο πρόγραμμα έτους 1999 για το οποίο θα υπάρχει έγκαιρη ενημέρωση και δημοσιότητα στον Τύπο και τα Μέσα Μαζικής Ενημέρωσης (Μ.Μ.Ε.), θα αποτελέσει συνέχεια του προγράμματος 1998. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

15. Στην με αριθμό 3231/29.10.98 ερώτηση δόθηκε με το υπ'αριθμ. 38423/20.11.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην 3231/29.10.98 ερώτηση του Βουλευτή κ. Γ. Καλαμακίδη, σχετικά με το αντικείμενο του θέματος, σας γνωρίζουμε τα εξής: 

1. 'Yστερα από την 6959/98 απόφαση του Υπουργού Εσωτερικών Δημόσιας Διοίκησης και Αποκέντρωσης έγινε δεκτή η προσφυγή του Αναστ.Αγδινιώτη κατά της αριθμ.12ΟΟ6/97 απόφασης του Γεν.Γραμματέα Περιφέρειας Στερεάς Ελλάδος με την οποία επικυρώθηκε η αριθμ. 106/97 απόφαση του Δημοτικού Συμβουλίου Ιστιαίας, σύμφωνα με την οποία μεταξύ άλλων κρίθηκε ότι δέκα εργαζόμενοι του Δήμου Ιστιαίας, συγκέντρωναν τις προϋποθέσεις κατάταξής τους σε θέσεις ιδιωτικού δικαίου αορίστου χρόνου, σύμφωνα με τις διατάξεις του αρθ.32 Ν.25Ο8/97. 

Κατόπιν της προμνημονευθείσας απόφασης του ΥΠ.ΕΣ.Δ. Δ.Α. οι ανωτέρω εργαζόμενοι έπρεπε να απολυθούν. 

'Ομως, οι εν λόγω ενδιαφερόμενοι κατά της προμνημονευθείσας απόφασης του Υπουργού Εσωτερικών Δημόσιας Διοίκησης και Αποκέντρωσης έχουν ασκήσει αίτηση ακυρώσεως και αναστολής, ενώπιον του Συμβουλίου της Επικρατείας. 

Με το 34822/98 έγγραφό μας, ύστερα από έγγραφο ερώτημα της Περιφέρειας Στερεάς Ελλάδος διατυπώσαμε την άποψη ότι οι εργαζόμενοι πρέπει να παραμείνουν στον Δήμο Ιστιαίας μέχρι έκδοσης της σχετικής απόφασης επί της αιτήσεως αναστολής του οικείου δικαστηρίου δεδομένου ότι: κατά την κρατούσα νομολογιακή αντίληψη σύμφωνα και με τα οριζόμενα στο άρθρο 52 Π.Δ 18/89/ΣτΕ, οσάκις έχει κατατεθεί αίτηση ακυρώσεως κατά διοικητικής πράξεως και συγχρόνως, αίτηση αναστολής εκτελέσεως αυτής, οι αρχές της χρηστής διοικήσεως επιβάλλουν, εν όψει και της συνταγματικής κατοχυρώσεως της προσωρινής προστασίας (ΕΑ 718/93), την κατ'αρχήν υποχρέωση αποχής της διοικήσεως από την δημιουργία νέας πραγματικής καταστάσεως με την άμεση εκτέλεση της προσβληθείσης πράξεως, πριν επιληφθεί η οικεία Επιτροπή Αναστολών της εκδικάσεως της σχετικής αιτήσεως (πρβλ.Ιωάννης Ν.Καποδίστριας: Κωδικοποίηση Διοικητικής Δικονομίας, έκδοση 1996, σελίδα 107). 

2. Oι κύριοι Γεροστάθης, Κ.Κωνσταντάγκας και Ι.Πετεβές απασχολήθηκαν στον εν λόγω Δήμο για την εκτέλεση του έργου "Αγροτική οδοποίία κάμπου" ύστερα από την 33/98 τεχνική μελέτη και την 14/98 απόφαση του Δημ. Συμβουλίου σύμφωνα με τις διατάξεις του αρθ.11 του Π.Δ.171/87 και για το χρονικό διάστημα από τον Ιούνιο 1998 έως 28-8-98. 

3. Οι κύριοι Μιχαήλ Παριανός, Ιορδάνης Χρηστίδης, Αθαν.Μπακλατσόγκλου και Δημ.Γεραντώνης προσλήφθηκαν σύμφωνα με τις διατάξεις του άρθρου 21 του 2190/94 ύστερα από έγκριση του Υπουργού Εσωτερικών Δημόσιας Διοίκησης και Αποκέντρωσης. 

Για την νομιμότητα των προσλήψεων των ανωτέρω περιπτώσεων, έχει σταλεί από το Σώμα Επιθεωρητών-Ελεγκτών Δημόσιας Διοίκησης με το ΑΠ.Σ.Ε.Ε.Δ./Φ.4/1Ο8/419/3-11-98 μηνυτήρια αναφορά του Αναστασίου Αγδινιώτη προς το ΑΣΕΠ, αρμόδιο όργανο να ελέγξει την νομιμότητα των προσλήψεων αυτών (αρθ.32 παρ.7 Ν.25Ο8/97). 

'Οσον αφορά την από 19/8-98 βεβαίωση της Εισαγγελίας Πρωτοδικών Χαλκίδας σύμφωνα με την οποία ο Δήμαρχος Ιστιαίας για τους ανωτέρω λόγους έχει παραπεμφθεί για να δικασθεί για παράβαση καθήκοντος και για πλαστογραφία, η Περιφέρεια Στερεάς Ελλάδος με το 12892/98 έγγραφό της μας πληροφόρησε ότι ο Δήμαρχος Χρήστος Νταλιάνης δεν παραπέμφθηκε για να δικασθεί ύστερα από βούλευμα και επομένως δεν έχει εφαρμογή η παραγρ.2 του αρθ.187 του Π.Δ.41Ο/95 και ως εκ τούτου ούτε η πρώτη παράγραφος του άρθρου αυτού σύμφωνα με την οποία μπορεί να εκπέσει αυτοδικαίως από το αξίωμά του. 

Ο Υφυπουργός 

Γ. ΦΛΩΡΙΔΗΣ" 

16. Στην με αριθμό 3371/2.11.98 ερώτηση δόθηκε με το υπ'αριθμ. 1769/20.11.98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3371/2.11.98 του Βουλευτή κ. Σπήλιου Σπηλωτόπουλου, σχετικά με την οικονομική ενίσχυση για την αποκατάσταση των ζημιών του Ιερού Ναού Αγίας Τριάδος στον 'Ανω Αλισσό Αχαϊας, που καταστράφηκε από πυρκαγιά, σας πληροφορούμε ότι σύμφωνα με τις διατάξεις της ισχύουσας νομοθεσίας δεν παρέχεται η δυνατότητα εγγραφής πιστώσεων στον προϋπολογισμό του ΥΠΕΠΘ για την αντιμετώπιση των δαπανών αυτών. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

17. Στην με αριθμό 3272/29.10.98 ερώτηση δόθηκε με το υπ'αριθμ. 1745/20.11.98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3272/29.10.98 που κατέθεσε η Βουλευτής κ. Πόπη Φουντουκίδου, σας γνωρίζουμε ότι το Υπουργείο Παιδείας προκειμένου να διασφαλισθεί η αντικειμενικότητα των εξετάσεων μετεγγραφών εξωτερικού, λαμβάνει τα κατάλληλα μετρα και έχει προβεί σε νομοθετικές ρυθμίσεις, ώστε η ΚΕΕΜΕ να διενεργεί τις εν λόγω εξετάσεις, μέσα σε νόμιμα και αντικειμενικά πλαίσια και να μην αμφισβητούνται από κανένα υποψήφιο. 

Κατόπιν τούτου το Υπουργείο Παιδείας δεν προτίθεται να προβεί στην αλλαγή του ισχύοντος νομικού πλαισίου ώστε να δίνεται η δυνατότητα επανεξέτασης ή αναθεώρησης ή επίδειξης των γραπτών δοκιμίων. 

Ο Υπουργός 

ΓΕΡΑΣΙΜΟΣ ΑΡΣΕΝΗΣ" 

18. Στην με αριθμό 3301/30.10.98 ερώτηση δόθηκε με το υπ'αριθμ. 0026/18.11.98 έγγραφο από τον Υφυπουργό Οικονομικών η ακόλουθη απάντηση: 

"Aπαντώντας στην ερώτηση με αριθμό 3301/30.10.98 που κατέθεσε ο Βουλευτής Ν. Ηρακλείου κ. Μ. Κεφαλογιάννης αναφορικά με τη νομιμότητα πρόσληψης ορισμένων μηχανικών, που διορίσθηκαν με απόφαση του ΥΠΕΘΟ, ως συντονιστές και σύμβουλοι σ' αυτό και στις Περιφέρειες της χώρας, κατά τα έτη 1996 και 1997, σας γνωρίζουμε σχετικά με θέματα της αρμοδιότητάς μας τα ακόλουθα: 

Σύμφωνα με τις διατάξεις του ν. 1960/91 και του Π.Δ. 113/92, που εκδόθηκε κατ' εξουσιοδότησή του, ο Υπουργός Εθνικής Οικονομίας δύναται με απόφασή του να αναθέτει σε ενδιάμεσους φορείς του Δημόσιου ή Ιδιωτικού τομέα κ.λ.π. την εφαρμογή μέτρων ή προγραμμάτων τεχνικής βοήθειας και κατάρτισης για έργα του ευρύτερου δημόσιου τομέα, χρηματοδούμενα μερικά ή ολικά από την Ευρωπαϊκή 'Ενωση, καθώς και τη διαχείριση των αντίστοιχων πόρων. 

Με βάση τα ανωτέρω, το ΥΠ.ΕΘ.Ο. ανέθεσε το έργο εφαρμογής και διαχείρισης Εθνικής Τεχνικής Βοήθειας στην Εταιρεία Διαχείρισης Τεχνικής Βοήθειας ΕΠΕ (Ε.Δ.Τ.Β. ΕΠΕ), με την οποία υπέγραψε την από 12-6-96 οικεία σύμβαση χρηματοδότησής της για την υλοποίηση του προγράμματος. 

Η διάθεση των αντίστοιχων πόρων έγινε από τις πιστώσεις του Προγράμματος Δημοσίων Επενδύσεων (Π.Δ.Ε.) του εν λόγω Υπουργείου, από τον υπόλογο διαχειριστή του έργου 9619501 "Εθνική Τεχνική Βοήθεια" της ΣΑΕ 019/2, με την έκδοση επιταγών στο όνομα της Εταιρείας.Τα προβλεπόμενα στο άρθρο 5 της σύμβασης νόμιμα δικαιολογητικά αυτών των πληρωμών ελέγχθηκαν από την Υπηρεσία Δημοσιονομικού Ελέγχου (Υ.Δ.Ε.) στο ΥΠΕΘΟ και εκδόθηκαν αντίστοιχα συμψηφιστικά χρηματικά εντάλματα σε βάρος των πιστώσεων του έργου αυτού. 

Τα δικαιολογητικά των επί μέρους αναλυτικών δαπανών που πραγματοποίησε η Εταιρεία σύμφωνα με την ως άνω σύμβαση, μεταξύ των οποίων περιλαμβάνονται και οι δαπάνες μισθοδοσίας των συντονιστών και συμβούλων που προσλήφθηκαν για τις ανάγκες του προγράμματος, δεν νποβάλλονται στην ΥΔΕ, αλλά στην αναθέτουσα αρχή (ΥΠΕΘΟ) απολογιστικά, κάθε τρίμηνο, προκειμένου να εγκριθούν και να καταβληθούν στην εταιρεία οι τμηματικές πληρωμές. Στην Υ.Δ.Ε. υποβάλλεται η σχετική απόφαση έγκρισης του ΥΠΕΘΟ, μαζί με αντίγραφο της σύμβασης, το δελτίο φορολογικής ενημερδτητας της Εταιρείας και λοιπά παραστατικά δικαιολογητικά για την συμψηφιστική τακτοποίηση των πληρωμών αυτών. 

Κατά συνέπεια η Υ.Δ.Ε. ελέγχει τη νομιμότητα και πληρότητα μόνο αυτών των δικαιολογητικών και δεν έχει αρμοδιότητα ελέγχου νομιμότητας της πρόσληψης των εν λόγω συντονιστών, σύμφωνα με τα οριζόμενα στην παράγραφο 4 του άρθρου 5 του Π.Δ. 113/92. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ" 

19. Στην με αριθμό 3573/6.11.98 ερώτηση δόθηκε με το υπ'αριθμ. 1014/20.11.98 έγγραφο από τον Υφυπουργό Πολιτισμού αρμόδιο σε θέματα Αθλητισμού η ακόλουθη απάντηση: 

"Σε απάντηση της 3573/6.11.98 ερώτησης του Βουλευτή κ. Η. Βεζδρεβάνη, σας πληροφορούμε ότι τα αθλητικά σωματεία της χώρας επιχορηγούνται τακτικώς με βάση σταθερά και εκ των προτέρων γνωστά κριτήρια. 

Οι έκτακτες επιχορηγήσεις δίνονται για την αντιμετώπιση εξαιρετικών και απρόβλεπτων αναγκών και εφ'όσον οι οικονομικές δυνατότητες το επιτρέπουν. 

Οσάκις υπάρχουν ανάλογα αιτήματα από αθλητικά σωματεία, σε όποιο Νομό της χώρας και αν βρίσκονται, εξετάζονται με βάση τις πιο πάνω προϋποθέσεις και ικανοποιούνται στο μέτρο των δυνατοτήτων της Γενικής Γραμματείας Αθλητισμού. 

Με το ίδιο πνεύμα συνεπώς της αναγνώρισης του έργου των αναγκών αλλά και των δυνατοτήτων θα εξετασθούν αιτήματα σωματείων και του Νομού θεσπρωτίας. 

Ο Υφυπουργός 

ΑΝΔΡΕΑΣ ΦΟΥΡΑΣ" 

20. Στην με αριθμό 3355/2.11.98 ερώτηση δόθηκε με το υπ'αριθμ. 122/19.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3355/2.11.98 ερώτηση των Βουλευτών κυρίων Ν. Γκατζή και Α. Κανταρτζή, σας γνωρίζουμε τα εξής: 

Το Κέντρο Μουσικού Θεάτρου Βόλου (Κε.Μ.Θ.) επιχορηγείται από το ΥΠ.ΠΟ. και το Δήμο Βόλου. Για το 1998 η συνολική επιχορήγηση ανέρχεται στο ποσό των 130.000.000 δρχ. (65.000.000 Δήμος και 65.000.000 συμμετοχή ΥΠ.ΠΟ.). Ο Δήμος έχει ήδη καταβάλει το σύνολο του ποσού, ενώ το ΥΠ.ΠΟ, κατέβαλε 20.000.000 δρχ .και τις υπόλοιπες δύο δόσεις θα καταβάλει έως το τέλος του χρόνου σύμφωνα με το Πρόγραμμα Δράσης του Ειδικού Γραφείου του ΕΘνικού Πολιτιστικού Δικτύου Πόλεων. Ο συνολικός προϋπολογισμός των εκδηλώσεων και των λειτουργικών εξόδων του Κε.Μ.Θ. έτους 1998 ανέρχεται στο ποσό των 155.000.000 δρχ. (απόφαση Δ.Σ. 9/20.12.97). 

Ειδικότερα: ΕΣΟΔΑ: επιχορήγηση από Δήμο:
 65.000.000 
 
επιχορήγηση από ΥΠ.ΠΟ.
 65.000.000 
 
εισητήρια-χορηγίες
 25.000.000 
 
Σύνολο
 155.000.000 
 


ΕΞΟΔΑ: Παραγωγές-Συμπαρ:
 70.000.000 
 
Φεστιβάλ
 60.000.000 
 
Δαπάνες Διοίκησης 
 25.000.000
 
Σύνολο
 155.000.000 
 

O Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

21. Στην με αριθμό 3281/30.10.98 ερώτηση δόθηκε με το υπ'αριθμ. 118/19.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3281/30.10.1998 ερώτηση του Βουλευτή κ. Ηλία Βεζδρεβάνη, σας γνωρίζουμε τα εξής: 

Α. Επισυνάπτεται κατάλογος κτιρίων του Ν. Θεσπρωτίας που έχουν χαρακτηρισθεί ως διατηρητέα. 'Οποιες εργασίες κριθούν από τις αρμόδιες Υπηρεσίες του ΥΠ.ΠΟ αναγκαίες, θα γίνουν. 

Η 6η ΕΝΜ στο Πρόγραμμα Δράσης 1998, συμπεριέλαβε την καταγραφή Νεωτέρων Μνημείων στο Νομό Θεσπρωτίας. Το πρόγραμμα βρίσκεται σε εξέλιξη και ευελπιστούμε ότι μέχρι τέλους του έτους θα είναι έτοιμες οι εισηγήσεις, για μια σειρά κτιρίων, προς συζήτηση στο Κεντρικό Συμβούλιο Νεωτέρων Μνημείων. Το πρόγραμμα καταγραφής προβλέπεται να συνεχισθεί και το επόμενο έτος. 

8. 'Οσον αφορά στη θέσπιση κινήτρων για την αποκατάσταση αξιόλογων κτιρίων που έχουν χαρακτηρισθεί από το ΥΠ.ΠΟ. διατηρητέα (ιστορικά διατηρητέα ή έργα τέχνης), σύμφωνα με τις διατάξεις του ν. 1469/50: 

1) Για τα κτίρια που έχουν χαρακτηρισθεί από το ΥΠ.ΠΟ. ως νεώτερα μνημεία (ιστορικά διατηρητέα ή έργα τέχνης) και ανήκουν σε ιδιώτες: 

Με τον νόμο 2557/97 "Θεσμοί, μέτρα και δράσεις πολιτιστικής ανάπτυξης", (ΦΕΚ 271/24.12.97) ορίζονται τα εξής (άρθρο 9 "Ειδικές διατάξεις, παρ. 4): "Με Προεδρικό Διάταγμα, που εκδίδεται με πρόταση των Υπουργών ΠΕ.ΧΩ.ΔΕ και Πολιτισμού, καθορίζονται οι προϋποθέσεις και η διαδικασία με τις οποίες μπορεί να παρέχονται επιχορηγήσεις ή άλλα οικονομικά κίνητρα σε κυρίους ή νομείς κτιρίων που έχουν υπαχθεί στις διατάξεις του άρθρου 5 του Ν. 1469/1950 και του άρθρου 52 του Κ.Ν. 5351/1932 και της παραγράφου 2 του άρθρου 4 του Ν. 1577/1985 ή ευρίσκονται σε οικισμούς που έχουν μνημειακό ή ιστορικό χαρακτήρα ή εν γένει παραδοσιακό χαρακτήρα σύμφωνα με την παράγραφο 1 του άρθρου 4 του Ν. 1577/1985, για την ανακατασκευή τους και τη διατήρηση των αρχιτεκτονικών, ιστορικών, καλλιτεχνικών και στατικών στοιχείων τους σύμφωνα με τις υποδείξεις της αρμόδιας υπηρεσίας του ΥΠ.ΠΟ. ή του Υ.ΠΕ.ΧΩ.ΔΕ., ακόμα και όταν η καταστροφή οφείλεται σε ανώτερη βία. 

Με το ίδιο Προεδρικό Διάταγμα καθορίζεται το ύψος της χορηγούμενης επιχορηγήσεως σε ποσοστό της απαιτούμενης για τους ανωτερω σκοπούς δαπάνης των εκτελεστέων έργων. 

Το ποσοστό αυτό μπορεί να κυμαίνεται κατά οικισμούς επί τη βάσει κριτηρίων αναγομένων στην πυκνότητα (μεγάλο αριθμό ή σπάνιων κτιρίων του πρώτου εδαφίου σε αυτούς, τη σπανιότητα και το είδος του χαρακτήρα του οικισμού, καθως και στον κίνδυνο και το ρυθμό αλλοιώσεως του χαρακτήρα του. 

Με το ίδιο διάταγμα καθορίζονται οι κυρώσεις που επιβάλλονται για πράξεις ή παραλείψεις αντίθετες προς τις ρυθμίσεις του". 

Το περιεχόμενο του ανωτέρω Π.Δ. Θα επεξεργασθεί Ομάδα Εργασίας από τις αρμόδιες υπηρεσίες του ΥΠ.ΠΟ. και του Υ.ΠΕ.ΧΩ.ΔΕ. 

2) Για τα κτίρια που έχουν χαρακτηρισθεί από το ΥΠ.ΠΟ. ως νεώτερα μνημεία σύμφωνα με τις διατάξεις τουν.1469/50 (ιστορικά διατηρητέα ή έργα τέχνης) και ανήκουν σε ΟΤΑ (Δήμους και Νομαρχιακές Αυτοδιοικήσεις), και Πολιτιστικούς Οργανισμούς (Ιδρύματα, Σωματεία, αστικες μη κερδοσκοπικές εταιρείες, κλπ.), σας γνωρίζουμε ότι στο πλαίσιο του νέου θεσμού του ΥΠ.ΠΟ. "Γενικός Κανονισμός Χρηματοδοτήσεων 1998" θα πρέπει οι φορείς αυτοί να υποβάλλουν μέσα στον Αύγουστο κάθε τρέχοντος έτους τις συνολικές τους προτάσεις στον τομέα της πολιτιστικής κληρονομιάς και της πολιτιστικής ανάπτυξης στις αρμόδιες Υπηρεσίες του ΥΠ.ΠΟ. για αξιολόγηση, με βάση τις οδηγίες και κατευθύνσεις που εμπεριέχονται στο σχετικό ενημερωτικό τεύχος του ΥΠ.ΠΟ. που απευθύνεται σε όλους ενδιαφερόμενους φορείς. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

22. Στην με αριθμό 3264/29.10.98 ερώτηση δόθηκε με το υπ'αριθμ. 116/16.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην αρ. 3264/29.10.98 ερώτηση του Βουλευτή κ. Σπ. Σπηλιωτόπουλου, σας γνωρίζουμε τα εξής: 

Η Πολυφωνική Χορωδία Πάτρας είχε υποβάλλει αίτημα επιχορήγησης με τη διαδικασία υποβολής Πολιτιστικού Δελτίου στο πλαίσιο του Γενικύ Κανονισμού Χρηματοδοτήσεων του ΥΠ.ΠΟ. και δεν προτάθηκε από την αρμόδια επιτροπή αξιολόγησης για τους εξής λόγους: α) το πρόγραμμά της αφορούσε δράσεις της χορωδίας (συμμετοχές σε φεστιβάλ δήμων, οι οποίοι δήμοι επιχορηγούνται ανεξάρτητα για τα πολιτιστικά τους προγράμματα), β) Το προτεινόμενο ΠΟ.ΔΕΛ. με τίτλο "Καλλιτεχνικά Δρώμενα" δεν αφορά διοργάνωση φεστιβάλ (θεσμό). Το πρόγραμμα αναλύει την ετήσια δράση της Πολυφωνικής Χορωδίας. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

23. Στην με αριθμό 3277/29.10.98 ερώτηση δόθηκε με το υπ'αριθμ. 117/16.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3277/29.10.98 ερώτηση του Βουλευτή κ. Αναστάσιου Καραμάριου, σας γνωρίζουμε τα εξής: 

Το πρόβλημα της καθυστέρησης στην καταβολή αποζημιώσεων για την συντέλεση απαλλοτριώσεων είναι γνωστό και καταβάλλονται προσπάθειες για την επιτάχυνση των σχετικών ρυθμών. Το όλο πρόβλημα δημιουργείται από το μεγάλο κόστος των υπό απαλλοτρίωση ακινήτων, οφειλόμενο στην αλματώδη αύξηση της τιμής της γης τα τελευταία χρόνια. Για τα ακίνητα πάντως που είναι δεσμευμένα και τελούν υπό απαλλοτρίωση και μέχρι να συντελεστεί η απαλλοτρίωσή τους, καταβάλλεται στους ιδιοκήτες τους η νόμιμη αποζημίωση για την στέρηση της χρήσεως των ακινήτων . 

Σύμφωνα με το άρθρο 18 παρ.1 του ΝΔ 727/71 η αποζημίωση των απαλλοτριώσεων ακινήτων καθορίζεται από το Μονομελές Πρωτοδικείο στην περιφέρεια του οποίου βρίσκεται το ακίνητο. 

'Οταν η διαδικασία φθάσει στο στάδιο του καθορισμού τιμής μονάδος το ΥΠ.ΠΟ. θα κινήσει την σχετική διαδικασία. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

24. Στην με αριθμό 3250/29-10-98 ερώτηση δόθηκε με το υπ' αριθμ. 115/19-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3250/29.1Ο.1998 ερώτηση του Βουλευτή κ. Λευτέρη Παπανικολάου, σας γνωρίζουμε τα εξής: 

Η υλοποίηση των δεδομένων του Φακέλλου Υποψηφιότητας της Αθήνας για τους Ολυμπιακούς Αγώνες του 2004, καλύπτει ένα ευρύτατο φάσμα διαδικασιών, δραστηριοτήτων, κατασκευών, οικονομικών παραμέτρων κ.λπ. και απαιτεί λεπτούς και προσεκτικούς χειρισμούς κατά το στάδιο της ωρίμανσης/εξασφάλισης των προϋποθέσεων για την μετέπειτα ταχεία και απρόσκοπτη εξέλιξη των έργων (εγκαταστάσεων, υποδομών κ.λπ.). 

1. Το Ολυμπιακό Χωριό θα δημιουργηθεί νοτίως της Κοινότητας Θρακομακεδόνων, στην ίδια περιοχή μ' αυτήν που προβλεπόταν στον Φάκελλο Υποψηφιότητας η δημιουργία του. 

Το κέντρο Κωπηλασίας - Κανόε, Καγιάκ και Σλάλομ θα κατασκευασθεί στο Σχοινιά Μαραθώνα, όπως προβλεπόταν στον Φάκελλο. 

To κέντρο Ιππασίας, συνδυαζόμενο με την εγκατάσταση του Νέου Ιπποδρόμου, θα κατασκευασθεί στην περιοχή Μαρκόπουλου Μεσογαίας. 

Μέχρι τον Μάιο του 1999 θα οριστικοποιηθεί η χωροθέτηση των κλειστών εγκαταστάσεων που θα καλύψουν τις απαιτήσεις του Βόλλευ, της Πάλης, της 'Αρσης Βαρών κ.λπ. 

2. Για τα άλλα θέματα που αφορούν στην Ολυμπιακή διοργάνωση (αθλητικές εγκαταστάσεις αγώνων και προπονήσεων, δίκτυα υποδομών, μεταφορές, τηλεπικοινωνίες κ.λπ.) και το αντικείμενό τους καλύπτεται από προγράμματα εν εξελίξει μελετών ή 'Εργων συναρμόδιων Φορέων (Υ.ΠΕ.ΧΩ.ΔΕ, Γενική Γραμματεία Αθλητισμού κ,λπ.), τα πράγματα εξελίσσονται μέσα στα αντίστοιχα χρονοδιαγράμματα υλοποίησής τους με στόχο την έγκαιρη περαίωσή τους. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

25. Στην με αριθμό 3240/29-10-98 ερώτηση δόθηκε με το υπ' αριθμ. 114/19-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3240/29.10.1998 ερώτηση των Βουλευτών κυρίων Σταύρου Παναγιώτου και Μαρίας Μπόσκου, σας γνωρίζουμε τα εξής: 

Σχετικά με τον αρχαιολογικό χώρο της Αμφίπολης και την ένταξή του σε προγράμματα χρηματοδότησης εννέα συνολικά αρχαιολογικών χώρων σημειώνονται τα εξής: 

Α. Τα τείχη της πόλης. 

Εκτός από τα 200 μ. του Βόρειου Τείχους που έχουν συντηρηθεί και διαμορφωθεί με χρηματοδότηση από τα ΜΟΠ και τα ΠΕΠ (Β' ΚΠΣ) τα ορατά και άμεσα αξιοποιήσιμα περίπου 1000 μ. θα ενταχθούν στο Γ' ΚΠΣ και σε συνάρτηση με τη δημιουργία αρχαιολογικού πάρκου του Στρυμόνα σε σχέση με την περίμετρο των τειχών. 

Αρχαία ξύλινη γέφυρα. 

Το έργο της στερέωσης των γύψινων εκμαγείων των πασάλων της γέφυρας. της συντήρησης του ξύλου και της αντικατάστασης των γύψινων εκμαγείων με άλλα από ανθεκτικότερο υλικό, σε συνεργασία με το Κέντρο Λίθου του ΥΠ.ΠΟ. ξεκίνησε από το 1997 με την ένταξή του στο πρόγραμμα δράσης της Εφορείας. Τώρα υπάρχει η σκέψη το έργο να ενταχθεί στο Γ' ΚΠΣ μαζί με τις υπόλοιπες εργασίες (ολοκλήρωση της ανασκαφής αντικατάσταση του σημερινού στεγάστρου από ξύλα και λαμαρίνες με πιο σύγχρονο και αισθητικά πιο αποδεκτό, συντήρηση Πύλης Γ' των τειχών που συνδέεται με τη γέφυρα και διαμόρφωση του περιβάλλοντος χώρου). 

Αρχαίο Γυμνάσιο Πραγματοποιήθηκε φέτος στερέωση των δόμων από εύθριπτο πωρόλιθο, καταχώθηκε η θεμελίωση της Παλαίστρας και του Ξυστού για να προστατευθούν οι δόμοι από τη φθορά και αρμολογήθηκαν οι τοίχοι του κτιρίου βόρεια του Ξυστού. Το θέμα του στεγάστρου βρίσκεται στο Τεχνικό Συμβούλιο του ΤΑΠΑ -ήταν στο φετινό πρόγραμμα του Ταμείου για δημοπράτηση - κατασκευή, απαιτείται όμως και εδαφοτεχνική μελέτη, Η συνέχιση της ανασκαφής γύρω από το χώρο και η μερική αναστήλωση της στοάς του Ξυστού και του τμήματος της Παλαίστρας, μετά από μελέτη που εκπονείται, θα ενταχθούν στο Γ' ΚΠΣ. Ενόψει των Ολυμπιακών Αγώνων του 2004 θα ετοιμασθεί φάκελος για το Γυμνάσιο και το Θέατρο που βρίσκεται δίπλα στο Γυμνάσιο και η ανασκαφή του θα ενταχθεί επίσης στο Γ' ΚΠΣ. 

Ρωμαϊκή έπαυλη, κτίριο ρωμαϊκών χρόνων (ίσως Γυμνάσιο), Ελληνιστική οικία Στο Γ' ΚΠΣ θα ενταχθεί η μερική αναστήλωση της ρωμαϊκής έπαυλης και επανατοποθέτηση των ψηφιδωτών μετά την κατασκευή στεγάστρου. Στο πλαίσιο της χρηματοδότησης αυτής θα αντιμετωπισθεί και η συντήρηση-στερέωση του ρωμαϊκού Γυμνασίου. καθώς και η συμπληρωματική ανασκαφή του για την ολική αποκάλυψη του κτιρίου και την ενοποίηση του χώρου με αυτόν την παρακείμενης ρωμαϊκής έπαυλης. Στην Ελληνιστική οικία κατασκευάστηκε στέγαστρο από τα ΜΟΠ και πραγματοποιούνται εργασίες συντήρησης των τοιχογραφιών από τα ΠΕΠ. Οι εργασίες θα συνεχιστούν το 1999. 

Ελληνιστικό Νεκροταφείο 

Η στερέωση των τριών Μακεδονικών τάφων και της συντήρησης των τοιχογραφιών θα αντιμετωπισθεί στο πλαίσιο του Γ' ΚΠΣ. 

Κτιριακό συγκρότημα και ταφικό κτίσμα στο Μουσείο 

Η συμπληρωματική ανασκαφή του κτιριακού συγκροτήματος κλασικών χρόνων στον αύλειο χώρο του Μουσείου και η διαμόρφωση του χώρου πραγματοποιείται ήδη στο πλαίσιο των ΠΕΠ και θα συνεχισθεί μαζί με την συντήρηση - στερέωση του ταφικού κτίσματος του 5ου αιώνα π.χ. (πιθανότατα ο τάφος του Βρασίδα) στο Γ' ΚΠΣ. 

Λέοντας Αμφίπολης 

Με την απόφαση ΥΠΠΟ/ΣΥΝΤ /Φ32/2Ο37 /15.7.1998 μετά από γνωμοδότηση του ΚΑΣ (συν. 37/16.6.98), εγκρίθηκαν οι εργασίες συντήρησης του Λέοντα Αμφίπολης που συνίστανται στον επιφανειακό καθαρισμό των μαρμάρινων τμημάτων του μνημείου, την αντικατάσταση των κονιαμάτων με υλικά δοκιμασμένα και ανθεκτικότερα στις περιβαλλοντικές συνθήκες της περιοχής (παγετός) και τον προσεκτικό έλεγχο των συνδέσμων και εκτίμηση δυνατότητας αντικατάστασής τους με νέους από τιτάνιο. 'Ολες οι εργασίες θα πραγματοποιηθούν σε συνεργασία με το Κέντρο Λίθου του ΥΠ.ΠΟ. Η χρηματοδότησή τους θα γίνει από το Πρόγραμμα Δράσης ή από το Γ' ΚΠΣ. 

Ανασκαφές Τύμβου "Καστά" και Θεάτρου. 

Η ανασκαφή του Θεάτρου, το οποίο βρίσκεται δίπλα στο αρχαίο Γυμνάσιο. όπως αναφέρθηκε και παραπάνω θα αντιμετωπισθεί στο πλαίσιο του Γ' ΚΠΣ. Η συνέχιση της ανασκαφής του Τύμβου του "Καστά" δεν πραγματοποιήθηκε φέτος λόγω της διακοπής της χρηματοδότησης του προγράμματος δράσης της Εφορείας από το ΠΔΕ. 

Το φυλακτικό προσωπικό που υπηρετεί στο Μουσείο Αμφίπολης (8 ημερήσιοι φύλακες και 3 νυκτοφύλακες) χρησιμοποιείται και για τη φύλαξη των αρχαιολογικών χώρων. όχι μόνο της Αμφίπολης αλλά και της ευρύτερης περιοχής. Είναι σαφές ότι οι ανάγκες φύλαξης και λειτουργίας του Μουσείου και των αρχαιολογικών χώρων είναι μεγαλύτερες. Το πρόβλημα εξετάζεται σε συνολικότερη βάση για όλη τη χώρα. 

Γενικά. το αρχαιολογικό έργο στην Αμφίπολη διακρίνεται σε τρείς περιόδους. Η πρώτη περίοδος είναι η ανασκαφική υπό τον Δημήτρη Λαζαρίδη και κατ' αυτήν έρχονται στο φως οι μεγάλοι αρχαιολογικοί χώροι. αλλά και μικρότεροι που δεν αναφέρονται παραπάνω. Η δεύτερη περίοδος χαρακτηρίζεται από την ολοκλήρωση της κατασκευής του Μουσείου στη δεκαετία του '80 και την έκθεση των αρχαίων σ' αυτό στην πρώτη πενταετία της δεκαετίας του '90. Στην τρίτη περίοδο και μετά από τα πρώτα βήματα των' προγραμμάτων των ΜΟΠ αρχίζουν τα έργα συντήρησης και ανάδειξης του αρχαιολογικού χώρου της Αμφίπολης στο πλαίσιο των ΠΕΠ του Β' ΚΠΣ με 200.000.000 δρχ, αρχής γενομένης από το τμήμα των 200 μ. περίπου του Βόρειου τείχους, τον αρχαιολογικό χώρο του Μουσείου, το χώρο στάθμευσης στο Μουσείο, την Ελληνιστική οικία και την ανακαίνιση των κτιρίων του π(αλιού σταθμού του ΟΣΕ στο Βόρειο τείχος ως χώρων υποδοχής και εξυπηρέτησης του κοινού. 

Παράλληλα με τα έργα ανασκαφής-συντήρησης-στερέωσης-διαμόρφωσης των αρχαιολογικών χώρων και μνημείων θα πρέπει να πραγματοποιηθεί η ενοποίησή τους, σύμφωνα με υπάρχουσα μελέτη της Πολυτεχνικής Σχολής του ΑΠΘ. η οποία ενδεχομένως να χρειαστεί κάποια προσαρμογή. Στόχος είναι ο αρχαιολογικός χώρος της Αμφίπολης να αποτελέσει τμήμα ενός ευρύτερου Αρχαιολογικού Πάρκου Στρυμόνα, το οποίο θα αξιοποιεί και θα αναδεικνύει ως ενότητα το ιστορικό και φυσικό τοπίο στο κατώτερο τμήμα του Στρυμώνα και των εκβολών του. 

Β. Τα βυζαντινά μνημεία της Αμφιπόλεως εντάσσονται στον ευρύτερο Αρχαιολογικό χώρο της Αμφιπόλεως και συντηρούνται στο πλαίσιο του έργου "Ανάδειξη Χριστιανικής Αμφίπολης" που έχει ενταχθεί στο Β' ΚΠΣ (προϋπολογισμός έργου 1993-1999. 200.000,000). 

Ανασκαφικό πρόγραμμα σε εξέλιξη δεν υπάρχει κατά το 1997 και 1998, πραγματοποιούνται όμως συμπληρωματικές δευτερεύουσες ανασκαφικές εργασίες απαραίτητες για την ομαλή πραγματοποίηση των εκτελούμενων έργων (συντήρηση και διαμόρφωση). Προς το παρόν δεν, κρίνεται σκόπιμη η επέκταση των ανασκαφών μέχρι να ολοκληρωθεί η συντήρηση και ο ευπρεπισμός των μνημείων και η διαμόρφωση του χώρου της παλαιοχριστιανικής ακροπόλεως. Περιφράχθηκε, ακόμη, ο χώρος της παλαιοχριστιανικής ακροπόλεως. Για την φύλαξη του χώρου αυτού προσλαμβάνεται κατ' έτος εποχιακό φυλακτικό προσωπικό. 

Οι εκτελούμενες εργασίες χρηματοδοτούνται από το ΠΕΠ Κεντρικής Μακεδονίας, το Υπουργείο Μακεδονίας-Θράκης, την Αρχαιολογική Εταιρεία, τον ΠΔΕ του Υπουργείου Πολιτισμού και το ΛΟΤΤΟ. Νέες μελέτες και έργα σχεδιάζονται ή εκπονούνται όταν χρειάζεται, στο πλαίσιο φυσικά των δυνατοτήτων της Εφορείας. 

Η ενοποίηση του Αρχαιολογικού Χώρου απαιτεί σύνθετη προετοιμασία καθώς προϋποθέτει απαλλοτριώσεις, έργα υποδομής, ενιαία διοικητική μέριμνα, συνεχή φύλαξη κ.λπ. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

26. Στην με αριθμό 3238/29.10.98 ερώτηση δόθηκε με το υπ'αριθμ. 113/19.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3238/29.10.1998 ερώτηση του Βουλευτή κ. Θεόδωρου Κασσίμη, σας γνωρίζουμε τα εξής: 

Στα σχέδια του Ολυμπιακού Χωριού περιλαμβάνεται και η δημιουργία χώρων και εγκαταστάσεων λατρείας, αυτοσυγκέντρωσης και περισυλλογής για τα μέλη της Ολυμπιακής Οικογένειας που θα διαμένουν σ'αυτό. 

Η μεταολυμπιακή χρήση του χωριού ως οικισμού θα καλύπτεται από τις πάγιες απαιτήσεις των Γενικών Πολεοδομικών Σχεδίων με τις οποίες προβλέπεται καιη δημιουργία Ιερού Ναού στα κέντρα των οικισμών. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

27. Στην με αριθμό 3218/27.10.98 ερώτηση δόθηκε με το υπ'αριθμ. 112/19.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3218/27.10.1998 ερώτηση του Βουλευτή κ. Πέτρου Κουναλάκη, σας γνωρίζουμε τα εξής: 

Η ευθύνη προστασίας των γλυπτών, στην οποία αναφέρεται ο κ. Βουλευτής ανήκει στον Δήμο Αθηναίων ή σε άλλους φορείς (Πανεπιστήμιο Αθηνών, Ε.Τ.ΜΟ.Α. κλπ.). 

Το Υπουργείο Πολιτισμού συμβάλλει οπότε του ζητείται- στην αποκατάσταση των ζημιών μέσω της αρμόδιας Υπηρεσίας (Διεύθυνση Συντήρησης) η οποία διαθέτει το απαραίτητο προς τούτο εξειδικευμένο επιστημονικό προσωπικό. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

28. Στην με αριθμό 3214/27.10.98 ερώτηση δόθηκε με το υπ'αριθμ. 111/19.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3214/27.10.98 ερώτηση του Βουλευτή κ. Απόστολου Ανδρεουλάκου, σας γνωρίζουμε τα εξής: 

Το θέμα της τοποθέτησης αναμνηστικής πλάκας στον Βράχο της Ακρόπολης προς τιμήν του Κ.Κουκίδη θα αντιμετωπισθεί, αφού ανατεθεί και γίνει συστηματική αρχειακή έρευνα για το περιστατικό από ειδικό ερευνητή-ιστορικό, που θα μπορούσαν από κοινού να ορίσουν τα συναρμόδια Υπουργεία Εθνικής 'Αμυνας και Πολιτισμού. Θα υπάρξει, λοιπόν, η σχετική τεκμηρίωση και θα εξακριβωθεί το ιστορικό περιστατικό. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

29. Στην με αριθμό 3201/26.10.98 ερώτηση δόθηκε με το υπ'αριθμ. 109/16.11.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3201/26.10.1998 ερώτηση του Βουλευτή κ. Νικόλαου Τσιαρτσιώνη, σας γνωρίζουμε τα εξής: 

Οι κανονισμοί που θα καθορίζουν τις διαδικασίες ανάθεσης, παρακολούθησης και απραλαβής των ολυμπιακών έργων θα διασφαλίζουν την διαφάνεια, θα είναι έτοιμοι -από πλευράς Οργανωτικής Επιτροπής "Αθήνα 2004"- μέχρι τέλος Νοεμβρίου 1998 και θα προωθηθούν, από τη Διυπουργική Επιτροπή, για έγκριση από το Υπουργικό Συμβούλιο. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

30. Στην με αριθμό 3706/11.11.98 ερώτηση δόθηκε με το υπ'αριθμ. 0092/19.11.98 έγγραφο από τον Υφυπουργό Οικονομικών η ακόλουθη απάντηση: 

"Απαντούμε στην 3706/11.11.1998 ερώτηση που κατέθεσε στη Βουλή ο Βουλευτής κ. Βασίλειος Μαγγίνας και σχετικά με το προβαλλόμενο σ'αυτή αίτημα να επεκταθούν οι μισθολογικές προαγωγές που ίσχυσαν για εν ενεργεία στρατιωτικούς και σε όλους αποχώρησαν της υπηρεσίας πριν την έναρξη ισχύος των σχετικών διατάξεων, ώστε να αυξηθεί η σύνταξή τους, σας πληροφορούμε τα εξής: 

Σύμφωνα με βασική αρχή της συνταξιοδοτικής νομοθεσίας η σύνταξη του στρατιωτικού υπολογίζεται με βάση το μισθό του βαθμού τον οποίο έφερε και συγχρόνως εμισθοδοτείτο κατά το χρόνο της εξόδου του από την υπηρεσία. Συνεπώς η μεταβολή της υπηρεσιακής κατάστασης του υπαλλήλου μετά την έξοδό του από την υπηρεσία με σκοπό να έχει συνταξιοδοτικό όφελος αντίκειται στις υγιείς συνταξιοδοτικές αρχές. 

Το Υπουργείο Οικονομικών δεν αντιμετωπίζει το ενδεχόμενο επέκτασης των ρυθμίσεων, οι οποίες θεσπίζονται από την Πολιτεία κάθε φορά για την εξυπηρέτηση συγκεκριμένων οργανωτικών και διοικητικών αναγκών και στο προσωπικό που έχει εξέλθει από την υπηρεσία πριν από την εμφάνιση των ανγκών αυτών. Στην αντίθετη περίπτωση η Πολιτεία θα αποστερείτο της δυνατότητας να λαμβάνει μέτρα (οικονομικά κίνητρα κλπ), που κρίνει πρόσφορα για την εύρυθμη λειτουργία της Δημόσιας Διοίκησης, αφού το οικονομικό κόστος από την επέκταση των μέτρων αυτών, που λαμβάνονται για τους εν ενεργεία υπαλλήλους και στους συνταξιούχους, θα αποτελούσε σοβαρό ανασταλτικό παράγοντα για τη θέσπισή τους. 

Κατόπιν αυτών το ανωτέρω αίτημα, όπως και άλλα αιτήματα που συνεπάγονται δαπάνη πέραν της προβλεπομένης από την επέκταση των ρυθμίσεων του ν.2448/96 (νέο μισθολόγιο στρατιωτικών) και στους στρατιωτικούς συνταξιούχους δεν είναι δυνατόν να ικανοποιηθούν. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ" 

31. Στην με αριθμό 3748/12.11.98 ερώτηση δόθηκε με το υπ'αριθμ. 272/23.11.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3748/12.11.98 ερώτησης που κατέθεσε στη Βουλή ο Βουλευτής κ. Ν. Νικολόπουλος, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Εγγειοβελτιωτικών 'Εργων του ΥΠΕΧΩΔΕ (Δ7) τα εξής: 

1. Στα πλαίσια του Προγράμματος Αντιπλημμυρικών έργων του ΥΠΕΧΩΔΕ (συγχρηματοδοτούμενο από το ΤΚΑΣΕ) έχουν διατεθεί τα δύο τελευταία χρόνια, για αντιπλημμυρικά έργα στο Ν. Αχαϊας, πιστώσεις ύψους 600 εκ. δρχ., μετά από προτάσεις των τέως Περιφερειακών μας Υπηρεσιών που ήταν και είναι αρμόδιες για την αξιολόγηση και ιεράρχηση των έργων. 

2. Μετά τις πρόσφατες πυρκαγιές και τη σύσκεψη που πραγματοποιήθηκε στο ΥΠΕΧΩΔΕ μεταξύ αρμοδίων Υπουργών, αποφασίστηκε η έκτακτη χρηματοδότηση επειγόντων αντιπλημμυρικών έργων στις πυρόπληκτες περιοχές. Για το Ν. Αχαϊας αποφασίσθηκε να διατεθεί ποσό 2065 εκ. δρχ. Η σχετική πρόταση έχει ήδη υποβληθεί στο ΥΠΕΘΟ για την τελική απόφαση. 

Στις αρμόδιες Υπηρεσίες έχουν δοθεί ήδη οδηγίες για τη σύνταξη των σχετικών μελετών δημοπράτηση έργων άμεσης προτεραιότητας. Οι συγκεκριμένες επεμβάσεις που θα γίνουν συνολικά, φαίνονται στο συνημμένο έγγραφο της ΔΕΚΕ Περιφέρειας Δυτικής Ελλάδας. 

Ο Υπουργός 

Κ. ΛΑΛΙΩΤΗΣ" 

32. Στην με αριθμό 3692/11.11.98 ερώτηση δόθηκε με το υπ'αριθμ. 260/23.11.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 3692/11.11.98 ερώτησης που κατέθεσε στη Βουλή ο Βουλευτής κ. Δ. Πιπεργιάς, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/Αχελώου τα εξής: 

Ο ρυθμός προόδου των εργασιών στα έργα εκτροπής του Αχελώου είναι ο συνήθης για τόσο μεγάλης κλίμακας έργα. Μικρές καθυστερήσεις παρατηρούνται κυρίως στην κατασκευή του φράγματος Συκιάς, που είναι δικαιολογημένες, τόσο λόγω των γεωλογικών συνθηκών της περιοχής, όσο και των διαστάσεων (όγκου, ύψους κλπ.) του έργου. Εν πάση περιπτώσει δεν παρατηρείται "βραδύτατος ρυθμός προόδου των εργασιών", όπως αναφέρει ο ερωτών Βουλευτής. 

Επίσης, δεν έχει αποφασιστεί καμμία τροποποίηση των έργων συνολικά και οι μικρές διαφορές που παρατηρούνται ως προς τη μελέτη δημοπράτησης, είναι αυτές που επιβάλλονται από τις αποκαλυπτόμενες κατά την κατασκευή επιτόπου συνθήκες. 

Τέλος, ανάδοχοι των έργων είναι: α) για το φράγμα Συκιάς η Κ/Ξ "ΠΡΟΟΔΕΥΤΙΚΗ-ΑΤΕΜΚΕ-ΑΤΤΙΚΑΤ-ΑΒΑΞ" με ποσοστό έκπτωσης 46,10% και β) για τη σήραγγα εκτροπής η Κ/Ξ "IMPREGILO-TEΓΚ-ΓΝΩΜΩΝ" με ποσοστό έκπτωσης 43,85%. 

Ο Υπουργός 

Κ. ΛΑΛΙΩΤΗΣ" 

33. Στις με αριθμό 3280/30.10.98, 3736/12.11.98 ερωτήσεις δόθηκε με το υπ'αριθμ. 89/20.11.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στις 3280/98 και 3736/98 ερωτήσεις, που κατατέθηκαν στη Βουλή από το Βουλευτή κ. Η. Βεζδρεβάνη, για τα θιγόμενα σ'αυτές θέματα, σας πληροφορούμε τα εξής: 

Σύμφωνα με την αριθμ. 33407/29.4.96 (Β'291/30.4.96) Κοινή Υπουργική Απόφαση ρυθμίστηκαν τα θέματα αυταπασχόλησης, επανακατάρτισης και ειδικής επιδότησης ανεργίας μισθωτών απολυομένων από επιχιερήσεις της περιοχής Φιλιατών Θεσπρωτίας. 

Επίσης από το Υπουργείο μας, μέσα στα πλαίσια υλοποίησης του Εθνικού Σχεδίου Δράσης για την απασχόληση, για το 1998 έχουν εκπονηθεί και υλοποιούνται οι παρακάτω πολιτικές για την απασχόληση: 

1) Επιχορήγηση ιδιωτικών επιχειρήσεων για την απασχόληση (40.000) νέων ηλικίας 20-27 ετών. 

2) Επιχορήγηση για τη δημιουργία νέων θέσεων εργασίας μέσα στο 1998 για μακροχρόνια ανέργους ηλικίας 28-64 ετών όπου προβλέπεται η δημιουργία 8.000 θέσεων εργασίας. 

3) Επιχορήγηση νεών ελευθέρων επαγγελματιών ηλικίας 20-27 ετών όπου προβλέπεται η δημιουργία 10.000 νέων μικρών επιχειρήσεων. 

4) Επιχορήγηση νέων ελεύθερων επαγγελματιών μακροχρόνια ανέργων ηλικίας 18-64 ετών. Επίσης, προβλέπεται η επιχορήγηση δύο χιλιάδων νέων ελεύθερων επαγγελματιών για τη δημιουργία νέων μικρών επιχειρήσεων. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

34. Στην με αριθμό 2579/25.9.98 ερώτηση δόθηκε με το υπ'αριθμ. 97495/19.11.98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της 2579/25.9.98 ερώτησης που κατέθεσε ο Βουλευτής κ. Γ. Καρατζαφέρης, με την οποία ερωτά αν θα καταβληθεί η αναδρομική αύξηση στους συνταξιούχους, σας πληροφορούμε τα ακόλουθα: 

Μέχρι σήμερα έχει καταβληθεί η αναδρομική αύξηση λόγω αναπροσαρμογής των συντάξεων σύμφωνα με το ν.2592/1998 στους περισσότερους συνταξιούχους και συγκεκριμένα σε ποσοστό 96% επί του συνολικού αριθμού αυτών. 

Για τους υπόλοιπους πολιτικούς συνταξιούχους, καθώς και τους ελάχιστους στρατιωτικούς συνταξιούχους που χρήζουν ειδικής επεξεργασίας, προχωρούμε στη διαδικασία ελέγχου και εισαγωγής των απαραιτήτων στοιχείων στο ΚΕΠΥΟ ώστε να καταβληθούν και σ'αυτούς οι αναδρομικές αυξήσεις, το συντομότερο δυνατό. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ" 

35. Στην με αριθμό 3116/21.10.98 ερώτηση δόθηκε με το υπ'αριθμ. 0092/19.11.98 έγγραφο από τον Υφυπουργό Οικονομικών η ακόλουθη απάντηση: 

"Απαντούμε στην 3116/21.10.98 ερώτηση που κατέθεσε στη Βουλή ο Βουλευτής κ. Θεόδωρος Γεωργιάδης και αναφορικά με το αίτημα της αναγνώρισης προϋπηρεσίας των εκπαιδευτικών σε ιδιωτικά σχολεία, για την οποία δεν προκύπτει ασφάλιση σε ασφαλιστικό φορέα κύριας ασφάλισης με τις διατάξεις της διαδοχικής ασφάλισης, σας πληροφορούμε τα εξής: 

Τα θέματα της διαδοχικής ασφάλισης στο χώρο των δημοσίων υπαλλήλων, των υπαλλήλων των ΟΤΑ και των αλλων Ν.Π.Δ.Δ. αντιμετωπίστηκαν για μεν τους υπαλλήλους που προσλήφθηκαν για πρώτη φορά πριν την 1.1.1983, με τις διατάξεις των άρθρων 1-6 του ν.1405/83, για δε τους υπαλλήλους που προσλήφθηκαν για πρώτη φορά μετά την ως άνω ημερομηνία, με τις διατάξεις των άρθρων 9 και 10 του ίδιου νόμου σε συνδυασμό με τις όμοιες του ν.δ. 4202/1961. 

Για την εφαρμογή των προαναφερομένων διατάξεων απαραίτητη προϋπόθεση είναι ο υπάλληλος να έχει ασφαλιστεί κατά τη διάρκεια της παρασχεθείσας υπηρεσίας, της οποίας επιθυμεί την αναγνώριση ή τον συνυπολογισμό (κατά περίπτωση) σε ασφαλιστικό οργανισμό κύριας ασφάλισης. 

Το προβαλλόμενο αίτημα, να συμπληρωθούν δηλαδή οι διατάξεις περί διαδοχικής ασφάλισης, ούτως ώστε να περιλάβουν και τους εκπαιδευτικούς που εργάστηκαν στο παρελθόν σε ιδιωιτκά σχολεία χωρίς ασφάλιση, είναι πτυχή ενός γενικότερου προβλήματος που αφορά όλους όσους εργάστηκαν ή απασχολήθηκαν αυτοτελώς στο παρελθόν, είτε χωρίς να ασφαλιστούν, είτε γιατί δεν είχε επεκταθεί το ΙΚΑ στις περιοχές που εργάστηκαν ή απασχολήθηκαν. 

Τροποποίηση της ισχύουσας συνταξιοδοτικής νομοθεσίας δεν αντιμετωπίζεται, κυρίως λόγω των αντικειμενικών δυσκολιών που θα ενεφανίζοντο στα πλαίσια μιας γενικότερης ρύθμισης (απόδειξη της απασχόλησης, υψηλό ποσοστό ασφαλίστρων για τον αναγνωριζόμενο χρόνο, επιβάρυνση ασφαλιστικών οργανισμών αλλά και του Δημοσίου), δεδομένου ότι το μέτρο θα έπρεπε να ισχύσει για όλους τους εργαζόμενους που εργάστηκαν ή απασχολήθηκαν αυτοτελώς στο παρελθόν χωρίς να έχουν ασφαλιστεί. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ"). 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, θα ήθελα να σας ανακοινώσω το δελτίο επικαίρων ερωτήσεων της Δευτέρας 29 Μαρτίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου('Αρθρο 130 παρ.2 & 3 Καν.Βουλής) 

1. Η με αριθμό 811/22.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Αδαμόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων αντιμετώπισης των καταστροφών, που προκλήθηκαν από τις βροχοπτώσεις στο Νομό Λάρισας. 

2. Η με αριθμό 804/17.3.99 επίκαιρη ερώτηση της Βουλευτού της Νέας Δημοκρατίας κ. Θεοδώρας Μπακογιάννη προς τον Υπουργό Ανάπτυξης, σχετικά με τις προθέσεις του Υπουργείου να προχωρήσει στην προκήρυξη των εκλογικών διαδικασιών για την εκλογή αντιπροσωπευτικής και νόμιμης διοίκησης για την Κεντρική 'Ενωση Επιμελητηρίων. 

3. Η με αριθμό 818/22.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εθνικής 'Αμυνας, Οικονομικών, σχετικά με τη λήψη μέτρων για την οικονομική και παραγωγική εξυγίανση της Ελληνικής Βιομηχανίας 'Οπλων (ΕΒΟ) κλπ. 

4. Η με αριθμό 821/22.3.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την απόφαση της Ιεράς Συνόδου για την ανέγερση νέου Μητροπολιτικού Ναού στο τρίγωνο της Ριζαρείου. 

5. Η με αριθμό 813/22.3.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Ανάπτυξης, σχετικά με τη λήψη των αναγκαίων μέτρων βελτίωσης των παρεχόμενων υπηρεσιών για την αύξηση του τουρισμού της χώρας μας. 

Β. ΕΠΙΚΑΙΡΕΣ ΕΡΩΤΗΣΙΕΣ Δεύτερου Κύκλου('Αρθρο 130 παρ. 2 & 3 Καν. Βουλής) 

1. Η με αριθμό 815/22.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση και λειτουργία χώρου υγειονομικής ταφής απορριμμάτων στη θέση Μαυροράχη του Δήμου Βερτίσκου Θεσσαλονίκης κλπ. 

2. Η με αριθμό 800/15.3.99 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Μεταφορών και Επικοινωνιών, σχετικά με την αλλαγή του τρόπου χρέωσης της αστικής μονάδος από τον Οργανισμό Τηλεπικοινωνιών Ελλάδος. 

3. Η με αριθμό 819/22.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Μεταφορών και Επικοινωνιών, σχετικά με τις προσλήψεις προσωπικού στην COSMOTE κλπ. 

4. Η με αριθμό 820/22.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, σχετικά με την απομάκρυνση των τσιγγάνων από τον καταυλισμό Νέας Αλικαρνασσού Ηρακλείου κλπ. 

5. Η με αριθμό 814/22.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. .Γεωργίου Τσαφούλια προς τον Υπουργό Υγείας και Πρόνοιας, σχετικά με τη δυνατότητα μεταφοράς και λειτουργίας φαρμακείων σε άλλο σημείο μέσα στα όρια του ιδίου Δήμου κλπ. 

Κύριοι συνάδελφοι, παρακαλώ το Σώμα να εγκρίνει άδεια απουσίας στο εξωτερικό του συναδέλφου κ. Θεόδωρου Γεωργιάδη, ο οποίος έχει υποβάλει σχετική αίτηση προς τούτο. 

Εγκρίνει το Σώμα; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το Σώμα ενέκρινε. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 

ΑΝΑΦΟΡΩΝ ΚΑΙ ΕΡΩΤΗΣΕΩΝ

Αναφορές - ερωτήσεις πρώτου κύκλου: 

Πρώτη είναι η με αριθμό 4446/27.11.98 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την ίδρυση νέων Τμημάτων και Σχολών στο Τεχνολογικό Εκπαιδευτικό 'Ιδρυμα (Τ.Ε.Ι.) Χαλκίδας. 

Η ερώτηση του κ. Πιπεργιά σε περίληψη έχει ως εξής: 

"Η Εύβοια είναι ένας νομός που έχει πληγεί τα τελευταία χρόνια βάναυσα από την αποβιομηχάνιση και έχει το θλιβερό προνόμιο ενός από τους υψηλότερους δείκτες ανεργίας της χώρας. 

Το Τ.Ε.Ι. Χαλκίδας, το μοναδικό τριτοβάθμιο ίδρυμα του Νομού, εξαιτίας της αδιαφορίας της Διοίκησής του και της προσπάθειας που καταβάλλεται όχι για να αναπτυχθεί, αλλά αντίθετα για να συρρικνωθεί, ώστε να ελέγχεται καλύτερα, δεν έχει συνδέσει τη λειτουργία του με την οικονομική και παραγωγική βάση του Νομού, ώστε να αναβαθμίσει το ρόλο του και να γίνει μοχλός ανάπτυξης του τόπου. 

Ενδεικτικά αναφέρεται ότι μπορούν να δημιουργηθούν τα εξής νέα Τμήματα που θα δώσουν αποφασιστική ώθηση και ερεθίσματα για τη διερεύνηση της παραγωγικής βάσης, αλλά και σύγχρονο προσανατολισμό στο εκπαιδευτικό πεδίο του Ιδρύματος: Τμήμα Εναλλακτικών Μορφών Τουρισμού, Τμήμα Φυσικοθεραπείας, Τμήμα Τεχνικών Ιατρικών Επαγγελμάτων και Τμήμα Τεχνολόγων Τροφίμων. 

Επίσης θα πρέπει να σημειωθεί ότι, ενώ έχει εγκριθεί η πρόσληψη τακτικών και επίκουρων καθηγητών, η Διοίκηση του Τ.Ε.Ι. συνεπής προς τον καταστρεπτικό και αποσυνθετικό της ρόλο, κωλυσιεργεί τις προσλήψεις φοβούμενη μήπως χάσει την πλειοψηφία. 

Ερωτάται ο αρμόδιος Υπουργός: 

- Σε τι ενέργειες προτίθεται να προβεί, ώστε να δημιουργηθούν νέα δυναμικά Τμήματα και Σχολές στο Τ.Ε.Ι. Χαλκίδας; 

- Πώς προτίθεται να ενεργήσει, ώστε να προσληφθούν άμεσα καθηγητές που θα στελεχώσουν ικανοποιητικά το 'Ιδρυμα;". 

Ο Υφυπουργός Εθνικής Παιδείας και Θρησκευμάτων, κ. Ανθόπουλος, έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 

Το Τ.Ε.Ι. Χαλκίδας στα πλαίσια του προγράμματος για τη διεύρυνση της τριτοβάθμιας εκπαίδευσης υπέβαλε προτάσεις για την ίδρυση των εξής τμημάτων: 1) Τεχνολόγων Μηχανικών και 2) Τεχνολογίας Υλικών. 

Οι προτάσεις αυτές πέρασαν από την αρμόδια επιτροπή, η οποία σε δύο φάσεις αξιολόγησε όλες τις προτάσεις των τριτοβάθμιων ιδρυμάτων της χώρας και σε ατομικό και σε συλλογικό επίπεδο και τις απέρριψε. 

Με το προεδρικό, όμως, διάταγμα 561/1985 είχε ιδρυθεί στη Σχολή Τεχνολογικών Εφαρμογών του Τ.Ε.Ι. Χαλκίδας και ένα Τμήμα Αυτοματισμού. Αυτό το τμήμα δεν λειτούργησε ποτέ μέχρι σήμερα, παρά τις προσπάθειες του Υπουργείου Παιδείας. 

Αποφασίστηκε τώρα σε συνεννόηση με τη Διοίκηση του Τ.Ε.Ι. η λειτουργία του τμήματος από το ακαδημαϊκό έτος 1999-2000 και γι'αυτό το λόγο έχει συμπεριληφθεί και στο μηχανογραφικό έντυπο για τους υποψήφιους εισακτέους κατά το επόμενο ακαδημαϊκό έτος στα τεχνολογικά ιδρύματα της χώρας. 

'Οσον αφορά το δεύτερο σκέλος του ερωτήματός σας, σχετικά με την πρόσληψη εκπαιδευτικού προσωπικού στο Τ.Ε.Ι. Χαλκίδας εγκρίθηκε να προκηρυχθούν δεκαπέντε θέσεις. Από αυτές καλύφθηκαν: Μία θέση ειδικού εκπαιδευτικού προσωπικού και μία θέση του Τμήματος Διοίκηση Επιχειρήσεων. Τρεις θέσεις του Τμήματος Λογιστικής κηρύχθηκαν άγονες, διότι δυστυχώς δεν υπήρχαν υποψήφιοι με πλήπη προσόντα και τώρα βρίσκονται σε εξέλιξη τρεις θέσεις του Τμήματος Ηλεκτρολογίας, μία θέση του Γενικού Τμήματος Θετικών Επιστημών και πέντε θέσεις του Τμήματος Μηχανολογίας. 

Από την πλευρά του Υπουργείου Παιδείας βέβαια, ασκούνται συνεχείς -δεν θέλω να πω πιέσεις- προτροπές προς τη Διοίκηση του Τ.Ε.Ι., διότι σεβόμεθα και την αυτονομία και τον αυτοδιοίκητο χαρακτήρα των Τεχνολογικών Εκπαιδευτικών Ιδρυμάτων της χώρας, από την άλλη όμως, ενισχύουμε με την πρόταση προς έγκριση για άλλες τετρακόσιες θέσεις το μόνιμο εκπαιδευτικό προσωπικό όλων των Τεχνικών Εκπαιδευτικών Ιδρυμάτων της χώρας μεταξύ των οποίων και του συγκεκριμένου Τ.Ε.Ι. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, είναι θετικό ότι το Υπουργείο Παιδείας μετά από πολλές του προσπάθειες κατάφερε να συνεννοηθεί με το Τ.Ε.Ι. Χαλκίδας και να ενεργοποιηθεί το Τμήμα Αυτοματισμού. 

Πλην όμως, κύριε Υπουργέ, πιστεύω ότι το Τ.Ε.Ι. Χαλκίδας μπορεί και πρέπει να αναπτυχθεί ακόμη περισσότερο, μάλιστα στην προοπτική του προγράμματος της εκπαιδευτικής μεταρρύθμισης και της αύξησης των θέσεων στα τριτοβάθμια ιδρύματα, Α.Ε.Ι. και Τ.Ε.Ι. 

Νομίζω ότι είναι ένα εκπαιδευτικό ίδρυμα που μπορεί να συμβάλει στην ανάπτυξη του νομού και να μπει σ' αυτό καινούριο αντικείμενο, να μπουν δηλαδή καινούρια τμήματα, έτσι ώστε να δεθεί και η παραγωγική βάση του νομού με την τριτοβάθμια εκπαίδευση. Παραδείγματος χάρη, θα μπορούσε να ιδρυθεί ένα τμήμα που να ασχολείται με τις ειδικές μορφές τουρισμού ή με τον ιαματικό τουρισμό και να δεθεί έτσι το ΤΕΙ με τη λουτρόπολη της Αιδηψού. 

Νομίζω ότι σε τέτοιες προσπάθειες θα πρέπει το Υπουργείο να παροτρύνει τη διοίκηση του ΤΕΙ να επιταχυνθούν οι σχετικές διαδικασίες. Θα ήθελα να παρακαλέσω το Υπουργείο, αν είναι δυνατόν από τον επόμενο χρόνο, δηλαδή από το σχολικό έτος 2000-2001, να συμπεριληφθούν ένα έως δύο ακόμη τμήματα στα ΤΕΙ, προκειμένου να αξιοποιηθούν και οι εγκαταστάσεις που υπάρχουν εκεί, και όχι μόνο αυτό, αλλά να δεθεί το ΤΕΙ με την παραγωγική βάση του νομού. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο, αν επιθυμεί να δευτερολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ναι, κύριε Πρόεδρε, θα είναι ολιγόλεπτη η δευτερολογία μου ή μάλλον ολιγοδευτερόλεπτη. 

Το Υπουργείο Παιδείας έχει βάλει μπρος ένα πρόγραμμα που λέγεται "διεύρυνση τριτοβάθμιας εκπαίδευσης". Αυτό δεν είναι πρόγραμμα με ημερομηνία λήξης. Θα είναι ένα διαρκές πρόγραμμα, διότι εντάσσεται στα πλαίσια του στόχου "ανοιχτή πρόσβαση προς την τριτοβάθμια εκπαίδευση" και ταυτόχρονα διοργάνωση της τριτοβάθμιας εκπαίδευσης της χώρας, με τέτοιο τρόπο και τέτοια έκταση, ώστε η Ελλάδα να γίνει ένα απέραντο πανεπιστήμιο, ένα απέραντο ΤΕΙ της Μεσογείου και των Βαλκανίων. 

'Αρα στα πλαίσια αυτού του μεγάλου στρατηγικού στόχου, θα έχουμε την ίδρυση ή την εξέλιξη υπαρχόντων τμημάτων, έτσι ώστε και στο ΤΕΙ της Χαλκίδας να υπάρξει εξέλιξη και με περισσότερα τμήματα στο μέλλον. Αρκεί αυτά τα οποία βρίσκονται σήμερα, να αποδείξουν τη βιωσιμότητά τους και την εξελικτικότητά τους. 

Εμείς με θετικό βλέμμα θα αντιμετωπίζουμε πραγματικά διαρκώς την επίτευξη του μεγάλου αυτού στρατηγικού στόχου. 

ΠΡΟΕΔΡΕΥΩΝ (Παναγιώτης Ν. Κρητικός): Η με αριθμό 5992/20.1.99 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Δικαιοσύνης, σχετικά με την εξέλιξη της υπόθεσης που αφορά την εμπορία όπλων μεταξύ της Ελληνικής Βιομηχανίας 'Οπλων και της εταιρείας "ΙNGOTRADE", διαγράφεται λόγω κωλύματος του ερωτωμένου κυρίου Υπουργού και συγκεκριμένα λόγω ασθενείας του και του ευχόμαστε περαστικά. 

Η με αριθμό 970/4.12.98 αναφορά του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Δικαιοσύνης, σχετικά με τη ματαίωση απόφασης για την ανέγερση των Φυλακών Χαλκίδας στη θέση "Οντάθι", διαγράφεται κατόπιν αιτήσεως του ερωτώντος κυρίου Βουλευτού. 

Η με αριθμό 3522/5.11.98 ερώτηση της Βουλευτού του Συνασπισμού της Αριστεράς και της Προόδου κ. Στυλιανής Αλφιέρη προς τον Υπουργό Υγείας και Πρόνοιας, σχετικά με παραλείψεις της Δημόσιας Διοίκησης, σε ό,τι αφορά τη μονιμοποίηση δοκίμου υπαλλήλου στο Νοσοκομείο "ΑΓΙΟΣ ΠΑΝΤΕΛΕΗΜΩΝ" Νικαίας. 

Η ερώτηση της κ. Αλφιέρη έχει ως εξής: 

"Αρκετά συχνά, εξαιτίας του ρόλου μου, δηλώνω, διαπιστώνω παραλείψεις και αδικίες της Δημόσιας Διοίκησης προς τους εργαζομένους άνδρες και γυναίκες, με αποτέλεσμα να τους αμφισβητούνται βασικά εργασιακά δικαιώματα που είναι χρόνια τώρα κατοχυρωμένα, όπως η μονιμοποίηση, η εξέλιξη στην ιεραρχία και η αμοιβή. Το Υπουργείο Υγείας και Πρόνοιας δεν αποτελεί εξαίρεση. 

Η Κάρμεν Αλφιέρη είναι διορισμένη δόκιμη υπάλληλος από διετίας, σε κενή οργανική θέση ΠΕ μηχανικών ειδικότητας πολιτικού μηχανικού, με βαθμό Δ' στο Π.Γ.Ν. Νικαίας "ΑΓΙΟΣ ΠΑΝΤΕΛΕΗΜΩΝ", με τις διαδικασίες του ν. 2190/94. Σύμφωνα με το νόμο έπρεπε, μετά το πέρας της δόκιμης υπηρεσίας της, να ξεκινήσει η διαδικασία μονιμοποίησής της, όπως άλλωστε είθισται σε κάθε δημόσιο υπάλληλο. Στην αίτηση που υπέβαλε τόσο προς τη διεύθυνση του νοσοκομείου όσο και προς το υπηρεσιακό συμβούλιο, για το λόγο αυτό, δεν έλαβε μέχρι σήμερα απάντηση, παρ' όλο που η διαδικασία θα έπρεπε να είχε ολοκληρωθεί προ τριμήνου από την ημερομηνία διορισμού της (24.6.96 ΦΕΚ 102/96), αγνοώντας τις ποινικές κυρώσεις που προβλέπει ο νόμος. 

Ερωτάται ο κύριος Υπουργός: 

1. Ποιοι λόγοι και παράγοντες ευθύνονται για το γεγονός ότι η μονιμοποίηση της Κάρμεν Αλφιέρη δεν έχει προχωρήσει, παρ' όλο που δεν συντρέχουν πειθαρχικοί, ποινικοί ή υπηρεσιακοί λόγοι σε βάρος της. 

2. Αν προτίθεται να εξετάσει την υπόθεση, εφαρμόζοντας το νόμο και επιβάλλοντας κυρώσεις στους παραβάτες". 

Ο Υφυπουργός Υγείας και Πρόνοιας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, η ερώτηση της κυρίας συναδέλφου αφορά την υπηρεσιακή κατάσταση μιας υπαλλήλου του Περιφερειακού Γενικού Νοσοκομείου της Νίκαιας του Πειραιά ο "'Αγιος Παντελεήμων" και έχει επανυποβληθεί, ακριβώς διότι απαντήθηκε εκπρόθεσμα από το Υπουργείο. 

Κατά το διαρρεύσαν, εν πάση περιπτώσει, διάστημα από της ημερομηνίας της υποβολής της ερώτησης και μέχρι σήμερα, τα θέματα στα οποία αναφέρεται η κυρία συνάδελφος και αφορούν την υπάλληλο Κάρμεν Αλφιέρη, έχουν τακτοποιηθεί. Δεν υπάρχει πλέον θέμα. Με απόφαση του υπηρεσιακού συμβουλίου στις 6.11.1998, η υπάλληλος αυτή μονιμοποιήθηκε και προήχθηκε στον αμέσως επόμενο βαθμό και με απόφαση του Γενικού Γραμματέα της περιφέρειας στις 2.3.1999, αυτές οι αποφάσεις του υπηρεσιακού συμβουλίου έχουν εγκριθεί και συνεπώς δεν υπάρχει θέμα προς συζήτηση. Η κυρία συνάδελφος πρέπει να είναι ικανοποιημένη. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, πρώτα απ' όλα θέλω να σας πω, ότι δεν έχω πάρει απάντηση μέχρι και σήμερα. Αυτό είναι το ένα. 

Το δεύτερο θέμα είναι ότι αισθάνομαι να έρχονται τέτοιες υποθέσεις στο ελληνικό Κοινοβούλιο, από την αδυναμία ή με τον τρόπο που λειτουργούν τα διοικητικά συμβούλια, παράτυπα και παράνομα. Το πρόβλημα εξακολουθεί να υπάρχει, άσχετα αν λέτε εσείς ότι έχει λυθεί και θα σας δώσω και την απόφαση και όλα αυτά τα πράγματα. 

Σύμφωνα με το ν. 2190 η μονιμοποίηση έπρεπε να γίνει στις 24.6.1998 και υπάρχει και ένας δόλος εδώ, γι αυτό επιμένω σε αυτό το θέμα και πιστεύω ότι τα ζητήματα αυτά πρέπει να λύνονται και να υπάρχει και κάποιο όργανο που να προστατεύει τους δημόσιους υπαλλήλους. Επαναλαμβάνω στις 24.6.1998. Αυτό το λέει το προεδρικό διάταγμα 611/97 άρθρο 87 και με αριθμό 454/28.3.1995 πρακτικό του γνωμοδοτικού συμβουλίου της Δημόσιας Διοίκησης και ο φάκελος 20833918435/23.9.1997 έγγραφο της Γενικής Γραμματείας Δημόσιας Διοίκησης του Υπουργείου Εσωτερικών, από το οποίο προκύπτει ότι η διαδικασία μονιμοποίησης των υπαλλήλων του δημοσίου είναι ενιαία και λαμβάνει χώρα δύο χρόνια μετά την ημερομηνία διορισμού του. 

Εδώ, λοιπόν, έχουμε μία κατάφωρη παραβίαση. Νομιμοποιείται κατά την ημέρα της ορκομωσίας, ενώ έπρεπε σύμφωνα με το νόμο να είναι την ημερομηνία του διορισμού. Το πρώτο αυτό. 

Πιστεύω ότι υπάρχει δόλος, κύριε Υπουργέ. Για να μη συμμετέχει στις κρίσεις του υπηρεσιακού συμβουλίου, το οποίο γίνεται στις 30 Δεκεμβρίου. Δεν έχει ενημερωθεί. Είναι η μοναδική υπάλληλος στην τεχνική υπηρεσία που είναι πτυχιούχος και πιστεύω ότι το διοικητικό συμβούλιο λειτουργεί βάσει δόλου εναντίον της. Γι αυτό ακριβώς, πιστεύω ότι δεν έχετε ενημερωθεί πολύ σωστά και θα παρακαλέσω να ενημερωθείτε. Το διοικητικό συμβούλιο ενεργεί παρατύπως και θέλω να σας πω ότι δεν είναι μόνον αυτή η εργαζόμενη. Υπάρχουν και άλλες διαμαρτυρίες, που έχουν καταφύγει στα διοικητικά δικαστήρια για να λυθεί αυτό το θέμα. 

Πρώτον, κύριε Υπουργέ, θεωρώ ότι κάποια στιγμή τέτοια θέματα δεν θα πρέπει να απασχολούν το ελληνικό Κοινοβούλιο. 

Δεύτερον, θα πρέπει οι νόμοι που ψηφίζουμε εδώ και που πρέπει να τους ελέγχουμε, διότι αυτή είναι η δουλειά μας, να εφαρμόζονται. Στην προκειμένη περίπτωση κατάφωρα έχει παραβιαστεί ο νόμος και κατάφωρα παραβιάζονται δικαιώματα και εξελίξεις στην ιεραρχία της συγκεκριμένης υπαλλήλου, αλλά από εκεί και πέρα υπάρχει και ένα βέτο του διοικητικού συμβουλίου, γουστάρω και το κάνω. Αυτό είναι απαράδεκτο. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία Αλφιέρη, όσα υποστηρίζετε εδώ σήμερα, ως επιχειρήματα, δεν αναφέρονται στην ερώτησή σας και πράγματι μπορείτε γι' αυτό το λόγο να υποστηρίξετε ότι η απάντησή μας ήταν ανεπαρκής. Αλλά δεν αναφέρονται στην ερώτηση αυτά. Εγώ έχω πληροφόρηση από τις υπηρεσίες. 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, κύριε Υπουργέ, πρέπει να επισημάνει και το Προεδρείο ότι πέραν του κειμένου της ερωτήσεως δεν μπορούμε να αναφέρουμε άλλα γεγονότα μεθύστερα ή πρωθύστερα τα οποία δεν μνημονεύουμε στην ερώτηση και δεν έχετε και υποχρέωση να απαντήσετε επί οψιγενών επιχειρημάτων κατά τον Κανονισμό, για την ισότητα των όπλων. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σας ευχαριστώ, κύριε Πρόεδρε, αλλά είμαι υποχρεωμένος να αναφερθώ γιατί εδώ έχω μία πληροφόρηση από τις υπηρεσίες ότι δεν υπάρχει θέμα. 

Διότι με το πρακτικό 14 της 6.11.98 η κ. Κάρμεν Αλφιέρη του κλάδου ΠΕ Μηχανικών του νοσοκομείου "ΑΓΙΟΣ ΠΑΝΤΕΛΕΗΜΩΝ" μονιμοποιήθηκε και προήχθη στον αμέσως επόμενο βαθμό. Αν έπρεπε αυτό να συμβεί νωρίτερα ή όχι, δεν το ήλεγξα ούτε γνωρίζω -είναι άλλο θέμα- εάν αναδρομικά έχει μονιμοποιηθεί από την ημερομηνία που έπρεπε, όπως λέτε εσείς, κάνοντας μνεία του σχετικού νόμου του Υπουργείου Δημόσιας Διοίκησης. Αυτό δεν το ήλεγξα. Μπορεί να έχει μονιμοποιηθεί αναδρομικά ή και να προήχθει αναδρομικά. Δεν το γνωρίζω αυτό. Εγώ σας αναφέρω τα πραγματικά περιστατικά. Απαντώ δηλαδή στο ερώτημα, γιατί δεν τακτοποιείται το θέμα της υπαλλήλου, το υπηρεσιακό, λέγοντας ότι έχει τακτοποιηθεί και αναφέρομαι στο συγκεκριμένο πρακτικό και στη συγκεκριμένη απόφαση και στην επικύρωση αυτής της απόφασης από το Γενικό Γραμματέα της περιφέρειας που συνετελέστη αρχές του Μαρτίου, στις 2 Μαρτίου, είκοσι μέρες δηλαδή πριν από σήμερα. 

Δεν μπορώ να απαντήσω στο ερώτημα αν έπρεπε το υπηρεσιακό να παρέμβει νωρίτερα ή έπρεπε όταν παρενέβη, εν πάση περιπτώσει, να δικαιώσει αναδρομικά σε προγενέστερο χρόνο την υπάλληλο. Αυτό να το ελέγξουμε. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των αναφορών και ερωτήσεων δευτέρου κύκλου: 

Η με αριθμό 4408/26.11.98 ερώτηση του βουλευτή του Πανελληνίου Σοσιαλιστικού Κινήματος κ. Κυριάκου Σπυριούνη προς τον Υπουργό Εθνικής 'Αμυνας σχετικά με δημοσιεύματα στον Τύπο για επάνδρωση θέσεων κλειδιών στην άμυνα της χώρας χωρίς τήρηση αξιοκρατικών κριτηρίων, διαγράφεται κατόπιν αιτήσεως του ερωτώντος κυρίου συναδέλφου. 

Δεύτερη είναι η με αριθμό 6633/8.2.99 ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Εθνικής Παιδείας και Θρησκευμάτων σχετικά με την αναγνώριση σε αδιόριστους καθηγητές της προϋπηρεσίας τους σε Κέντρα Τεχνικής Επαγγελματικής Κατάρτισης του ΟΑΕΔ για το διορισμό τους στην δευτεροβάθμια εκπαίδευση. 

Η ερώτηση έχει ως εξής: 

"Πρόσφατα το Υπουργείο Παιδείας και συγκεκριμένα με το από 1.2.1999 Δελτίο Τύπου που εξέδωσε, ζητεί από όλους τους αδιόριστους καθηγητές, που εργάζονται ή έχουν εργασθεί ως αναπληρωτές ή ωρομίσθιοι καθηγητές σε Δημόσια Σχολεία της αρμοδιότητάς του, να υποβάλουν σε αυτό μέχρι τις 10.2.1999 αίτηση-δήλωση καθώς και τα απαραίτητα δικαιολογητικά από τα οποία να αποδεικνύεται η συνολική προϋπηρεσία τους. Στοιχεία τα οποία, ως φαίνεται, χρειάζεται το ΥΠΕΠΘ προκειμένου να καταρτίσει τους πίνακες διοριστέων καθηγητών και σε περίπτωση που η κατηγορία αυτών των καθηγητών δεν διοριστεί με το παλαιό σύστημα μέσα στην προβλεπόμενη 5ετία, να διοριστεί με το ίδιο σύστημα "επετηρίδα" και μετά την εκπνοή της 5ετίας, προκειμένου να υλοποιηθεί και η σχετική υπουργική δέσμευση. 

Επειδή από την απόφαση αυτή του Υπουργείου εξαιρείται μία μικρή ομάδα αδιόριστων καθηγητών (φιλολόγων, γυμναστών, μαθηματικών κ.α.) οι οποίοι εργάσθηκαν ή εξακολουθούν να εργάζονται στα Κέντρα Τεχνικής Επαγγελματικής Κατάρτισης (ΚΕΤΕΚ) του ΟΑΕΔ, τα οποία αποτελούν και αυτά Δημόσια Σχολεία και σύμφωνα με το ν. 1566/85 ανήκουν στη δευτεροβάθμια εκπαίδευση. 

Ερωτάται ο κύριος Υπουργός: 

1. Γιατί το Υπουργείο Παιδείας δεν δέχεται τις αιτήσεις και κατ'επέκταση δεν αναγνωρίζει την προϋπηρεσία της ανωτέρω ομάδας καθηγητών, εξαιρώντας έτσι αυτούς απο την αναφερόμενη θετική ρύθμιση, όταν, ως γνωστόν, και τα Κέντρα Τεχνικής Επαγγελματικής Κατάρτισης του ΟΑΕΔ είναι δημόσια σχολεία, σύμφωνα δε και με το ν.1566/85 ανήκουν και αυτά στη Δευτεροβάθμια Εκπαίδευση;". 

Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κατ'αρχήν θα ήθελα να διαβεβαιώσω τον αγαπητό συνάδελφο όσο και την Αίθουσα ότι το Υπουργείο Παιδείας κάνει αυθαίρετες εξαιρέσεις ειδικών κατηγοριών εκπαιδευτικών από γενικές νομοθετικές ρυθμίσεις. Το Υπουργείο Παιδείας είναι υποχρεωμένο να εφαρμόζει το νόμο. Και ο ν. 2525/97 στο άρθρο 6 προβλέπει ότι οι επιτυχόντες στο διαγωνισμό αδιόριστοι εκπαιδευτικοί εφόσον έχουν συμπληρώσει προϋπηρεσία σε δημόσια υπηρεσία της πρωτοβάθμιας και δευτεροβάθμιας εκπαίδευσης της χώρας ενισχύονται, πριμοδοτούνται στη συνολική τους βαθμολογία με 2% κατ'έτος εφόσον έχουν προϋπηρεσία σε δημόσια επαναλαμβάνω σχολεία της πρωτοβάθμιας και δευτεροβάθμιας εκπαίδευσης. 

To Yπουργείο Παιδείας τώρα επειδή ανέλαβε μια υποχρέωση για μια συνολική ρύθμιση του θέματος των αναπληρωτών, ζήτησε απ' αυτούς να υποβάλουν πιστοποιητικά προϋπηρεσίας, έτσι ώστε να μετρήσει τον αριθμό τους και να αναπροσαρμόσει το εύρος μιας νομοθετικής ρύθμισης, δηλαδή της πρόσληψής τους στο δημόσιο, χωρίς το διαγωνισμό, μόνο με βάση την προϋπηρεσία τους, προχωρώντας ακόμα περισσότερο από τη ρύθμιση στην οποία είχε καταλήξει το Σεπτέμβρη του 1997. 

Αυτό όμως δεν σημαίνει ότι όσοι εκπαιδευτικοί έχουν προσφέρει προϋπηρεσία σε νομικά πρόσωπα δημοσίου δικαίου εκτός των δημοσίων σχολείων της πρωτοβάθμιας και δευτεροβάθμιας εκπαίδευσης, δικαιούνται να τύχουν αυτής της ευνοϊκής ρύθμισης ούτε με πριμοδότηση της συνολικής τους βαθμολογίας, εφόσον συμμετέχουν στο διαγωνισμό, ούτε με πρόσληψή τους λόγω προϋπηρεσίας με την ειδική ρύθμιση που υποσχέθηκε το Υπουργείο Παιδείας να κάνει, με το αμέσως επερχόμενο προς συζήτηση στη Βουλή νομοσχέδιο. Και αυτό διότι δεν ταυτίζονται και δεν εξομοιώνονται ούτε λειτουργικά ούτε διοικητικά τα νομικά πρόσωπα δημοσίου δικαίου, όπως είναι ο ΟΑΕΔ και στον οποίο ανήκουν δημόσιες μεν σχολές στις οποίες βέβαια δεν προσφέρεται εκπαίδευση, με την έννοια που προσφέρεται στα δημόσια σχολεία πρωτοβάθμιας και δευτεροβάθμιας εκπαίδευσης, αλλά κατάρτιση. Γι' αυτό λέγονται Κέντρα Επαγγελματικής Κατάρτισης. Αυτά είναι τα λεγόμενα ΚΕΤΕΚ. 

Με δεδομένη αυτήν τη σαφή διάκριση, από τότε που ψηφίστηκε ο σχετικός νόμος και έγινε η σχετική ρύθμιση, το Υπουργείο Παιδείας εξακολουθεί με συνέπεια να εφαρμόζει το νόμο και επομένως να μη συμπεριλαμβάνει σε ευεργετικές ρυθμίσεις αυτήν την κατηγορία των εκπαιδευτικών. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίαση, αφού προηγουμένως ξεναγήθηκαν στην Αίθουσα της έκθεσης "ΕΛΕΥΘΕΡΙΟΣ ΒΕΝΙΖΕΛΟΣ" είκοσι επτά σπουδαστές και σπουδάστριες και ένας συνοδός-καθηγητής από τη Νοσηλευτική Σχολή Αξιωματικών. 

(Χειροκροκτήματα απ' όλες τις πτέρυγες). 

Ο κ. Καλλιώρας έχει το λόγο. 

ΗΛΙΑΣ ΚΑΛΛΙΩΡΑΣ: Κύριε Πρόεδρε, η απάντηση που έδωσε ο κύριος Υφυπουργός, στέκει μεν, αλλά εντούτοις υπάρχουν κάποια σημεία που θέλω να θίξω περαιτέρω. 

Πρώτον, κύριε Υφυπουργέ, εδώ πρόκειται για μια μικρή ομάδα ανθρώπων (αδιορίστων καθηγητών), οι οποίοι ίσως θα μπορούσαν να έχουν το ευεργέτημα του ν. 2525. 

Δεύτερον, πρέπει να θυμηθούμε ότι αυτοί οι άνθρωποι προσέφεραν και εδίδαξαν μαθήματα ειδικότητας όπως και οι άλλοι συνάδελφοί τους στα δημόσια σχολεία. 

Τρίτον, η πρόσληψη αυτών των αδιορίστων καθηγητών έγινε με βάση το σύστημα που υπάρχει, δηλαδή των μορίων. Που σημαίνει ότι και αδιάβλητο ήταν το διαδικαστικό αυτό σύστημα, αλλά και οι αντικειμενικοί σκοποί του διαγωνισμού επιτεύχθησαν. 

Τέταρτον, θα πρέπει επίσης να πούμε ότι στην περίπτωση αυτήν ότι και το ειδικό βάρος που δόθηκε στη μοριοδότηση, ιδιαίτερα στην προϋπηρεσία στα δημόσια σχολεία, θα πρέπει να ληφθεί και αυτό υπόψη. 

Επίσης πέμπτον ο ν. 1566/85 στο άρθρο 9 παράγραφος 11 αναφέρει ότι οι σχολές μαθητείας με το ν. 134/193 ΦΕΚ 46 ανήκουν στη δευτεροβάθμια εκπαίδευση. Ο ίδιος ο νόμος ορίζει ταυτόχρονα στο άρθρο 29 παράγραφος 10 ότι τα ΚΕΤΕΚ παρέχουν ισότιμη εκπαίδευση με τα αντίστοιχα δημόσια σχολεία. Δηλαδή συνεπάγεται ότι οι αδιόριστοι καθηγητές έχουν τα τυπικά και τα ουσιαστικά προσόντα, αλλά όμως δεν τυγχάνουν της ίδιας μεταχείρισης από το Υπουργείο. Και η ερώτηση που μπαίνει στο σημείο αυτό και η οποία δεν είναι ρητορική, είναι γιατί αφού είναι ισότιμα, ο νόμος αποκλείει αυτούς τους καθηγητές τη στιγμή που θέτει μόνο διοικητικά και λειτουργικά προσκόμματα. Και η βασική ερώτηση, που δεν είναι ρητορική επαναλαμβάνω έχει να κάνει μόνο με μια μικρή ομάδα αδιόριστων καθηγητών. Eυχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μια διευκρινιστική απάντηση στον αγαπητό συνάδελφο. 'Οταν λέμε ότι ανήκουν στη δευτεροβάθμια εκπαίδευση, δε σημαίνει ότι ταυτίζονται με τα δημόσια σχολεία της δευτεροβάθμιας εκπαίδευσης. Η ισοτιμία παράγεται από το ομοταγές στο επίπεδο εκπαίδευσης, αλλά δεν παρέχουν το αυτό περιεχόμενο εκπαίδευσης. Η εκπαίδευση που παρέχουν τα δημόσια σχολεία της πρωτοβάθμιας και δευτεροβάθμιας εκπαίδευσης είναι διαφορετική κατά περιεχόμενο από την κατάρτιση και μόνο, που προσφέρονται από τα ΚΕΤΕΚ. 'Αρα, μπορεί να έχουμε ισοτιμία ως προς το ομοταγές στο αυτό επίπεδο, δυο σχολικών μονάδων, αλλά δεν έχουμε ταύτιση λειτουργική και διοικητική γιατί δεν έχουμε και το αυτό περιεχόμενο εκπαίδευσης. Αυτό είναι ένα. 

Το δεύτερο είναι ότι οι όποιες ρυθμίσεις γίνονται, δε γίνονται για να εξυπηρετηθούν μεγαλύτερες ή μικρότερες ομάδες εκπαιδευτικών. Καταργήσαμε την επετηρίδα για να περάσουμε στην αξιοκρατική επιλογή του καλύτερου εκπαιδευτικού προσωπικού, για να βελτιώσουμε την ποιότητα της παρεχόμενης εκπαίδευσης στη χώρα μας. Για μια μεταβατική πενταετή περίοδο λαμβάνουμε ορισμένα μέτρα κοινωνικής ευαισθησίας, έτσι ώστε κάποιοι, οι οποίοι είχαν δημιουργήσει κεκτημένα δικαιώματα εν τω μεταξύ να μη τα απωλέσουν, με τις μεταρρυθμίσεις, οι οποίες κατά κάποιο τρόπο, όπως είπαν και οι ίδιοι, τους αιφνιδιάζουν. 

Μια, λοιπόν, ευνομούμενη πολιτεία και ένα δημόσιο που σέβεται τα δικαιώματα των πολιτών, δημιουργεί μεταβατικά στάδια, μεταβατικές ρυθμίσεις, αλλά δεν κάνει τις εξαιρέσεις κανόνα, διότι εάν συμπεριλάβουμε σε κάποιες εξαιρετικές ρυθμίσεις όλες τις κατηγορίες των εκπαιδευτικών, τότε αυτός γίνεται ο κανόνας και εξαίρεση η αξιοκρατική επιλογή. 

Αγαπητοί συνάδελφοι, ας επανέλθουμε στον κανόνα που είναι: Καταργούμε την επετηρίδα, προχωρούμε στο διαγωνισμό για αξιοκρατική επιλογή και κάποιες εξαιρέσεις βεβαίως να τις κάνουμε χάριν της κοινωνικής ευαισθησίας. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, ολοκληρώθηκε η συζήτηση των αναφορών και ερωτήσεων.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

Κατ' αρχήν, εκκρεμεί η ψήφιση στο σύνολο του σχεδίου νόμου του Υπουργείου Ανάπτυξης: "Διάφορες ρυθμίσεις θεμάτων αρμοδιότητος Υπουργείου Ανάπτυξης". Εδώ συμπληρώνεται ο τίτλος του νομοσχεδίου με τις λέξεις "και άλλες διατάξεις". 

Κυρία Υφυπουργέ, έχετε να κάνετε καμία άλλη νομοτεχνική παρατήρηση επί του κειμένου του νομοσχεδίου; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Εκτός από τη συμπλήρωση του τίτλου στην οποία αναφερθήκατε, κύριε Πρόεδρε, δεν έχω καμία άλλη παρατήρηση. 

ΠΡΟΕΔΡΕΥΩΝ (Παναγιώτης Ν. Κρητικός): Κατόπιν αυτού ερωτάται το Σώμα: Γίνεται δεκτό το νομοσχέδιο και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο έγινε δεκτό και στο σύνολο κατά πλειοψηφία. 

Συνεπώς το νομοσχέδιο του Υπουργείου Ανάπτυξης: "Διάφορες ρυθμίσεις θεμάτων αρμοδιότητος Υπουργείου Ανάπτυξης και άλλες διατάξεις" έγινε δεκτό κατά πλειοψηφία σε μόνη συζήτηση επί της αρχής των άρθρων και του συνόλου και έχει ως εξής: 

'' Διάφορες ρυθμίσεις θεμάτων αρμοδιότητας Υπουργείου Ανάπτυξης και άλλες διατάξεις 

'Αρθρο 1

Τροποποιήσεις του ν. 2367/1995

Ταμείο Αντεγγύησης

1. Στο άρθρο 1 του ν. 2367/1995 (ΦΕΚ 261 Α') προστίθεται παρ. 10 που έχει ως εξής: 

"10. Με κοινή απόφαση των Υπουργών Εθνικής Οικονομίας και Ανάπτυξης μπορεί να καταβληθούν στην Ε.Τ.Β.Α. Α.Ε. και στον Ε.Ο.Μ.Μ.Ε.Χ. Α.Ε., μέσω του Προγράμματος Δημοσίων Επενδύσεων, οι σχετικές επιχορηγήσεις της Ευρωπαϊκής 'Ενωσης και η αντίστοιχη εθνική συμμετοχή, προκειμένου οι φορείς αυτοί να συμμετάσχουν στην ίδρυση Ε.Α.Ε. με την κάλυψη του αρχικού μετοχικού κεφαλαίου μέχρι ποσοστού 35%. Με όμοια απόφαση καθορίζονται οι όροι και οι προϋποθέσεις καταβολής της επιχορήγησης. Οι μετοχές των Ε.Α.Ε. που αποκτώνται από την Ε.Τ.Β.Α. Α.Ε. και τον Ε.Ο.Μ.Μ.Ε.Χ. Α.Ε. με τις επιχορηγήσεις του προηγούμενου εδαφίου επιτρέπεται να μεταβιβάζονται χωρίς αντάλλαγμα στους λοιπούς μετόχους κάθε Ε.Α.Ε. κατά το λόγο συμμετοχής τους στο μετοχικό κεφάλαιο, υπό τον όρο η Ε.Α.Ε. να είναι μέτοχος του Ταμείου Αντεγγύησης κατά το χρόνο της μεταβιβάσεως. Με απόφαση του Υπουργού Ανάπτυξης καθορίζεται το ελάχιστο ποσοστό συμμετοχής της Ε.Α.Ε. στο Ταμείο Αντεγγύησης, οι λοιποί όροι και προϋποθέσεις μεταβίβασης των μετοχών και κάθε σχετική λεπτομέρεια εφαρμογής της διατάξεως αυτής." 

2. Το άρθρο 3 του ν. 2367/1995 αντικαθίσταται ως εξής: 

"'Αρθρο 3

1. Με προεδρικό διάταγμα, που εκδίδεται με πρόταση του Υπουργού Ανάπτυξης, μπορεί να συσταθεί ανώνυμη εταιρεία με την επωνυμία "Ταμείο Αντεγγύησης" και να καταρτισθεί το καταστατικό της. Το Ταμείο Αντεγγύησης έχει ως σκοπό την κάλυψη μέρους του εγγυητικού κινδύνου που αναλαμβάνουν οι Ε.Α.Ε.. Λειτουργεί χάριν του δημόσιου συμφέροντος, κατά τους κανόνες της ιδιωτικής οικονομίας, και διέπεται από τις διατάξεις του κ.ν. 2190/1920, εκτός αν ορίζεται διαφορετικά στο άρθρο αυτό. 

2. Το αρχικό μετοχικό κεφάλαιο αναλαμβάνεται εξ ολοκλήρου από το Ελληνικό Δημόσιο, το οποίο για την άσκηση των μετοχικών του δικαιωμάτων εκπροσωπεί ο Υπουργός Ανάπτυξης. 

3. Με το καταστατικό του Ταμείου καθορίζονται μεταξύ άλλων: 

α) Το μετοχικό κεφάλαιο και ο τρόπος καλύψεώς του. 

β) Οι όροι, οι προϋποθέσεις και τα πρόσωπα προς τα οποία επιτρέπεται η μεταβίβαση των μετοχών. 

γ) Η δυνατότητα συμμετοχής στο Διοικητικό Συμβούλιο του Ταμείου εκπροσώπων νομικών προσώπων, οργανισμών και φορέων που δεν είναι μέτοχοι. 

δ) Οι όροι και οι προϋποθέσεις υπό τους οποίους επιτρέπεται η απόσπαση ή η μετάταξη στο Ταμείο υπαλλήλων του δημόσιου τομέα, όπως αυτός ορίζεται στο άρθρο 14 του ν. 2190/1994. 

ε) Οι πόροι της εταιρείας. Μεταξύ αυτών περιλαμβάνεται ειδική επιχορήγηση υπέρ του Ταμείου, που εγγράφεται ετησίως στον τακτικό προϋπολογισμό του Υπουργείου Ανάπτυξης. 

4. Με το προεδρικό διάταγμα της παρ. 1 ορίζονται οι διατάξεις του καταστατικού, των οποίων η τροποποίηση απαιτείται να εγκριθεί με προεδρικό διάταγμα. 

5. Το Ταμείο Αντεγγύησης μπορεί να χρηματοδοτείται από το Πρόγραμμα Δημοσίων Επενδύσεων. 

6. Η οργάνωση, λειτουργία και διάρθρωση των υπηρεσιών του Ταμείου Αντεγγύησης, ο αριθμός των θέσεων προσωπικού και η κατανομή τους στις διοικητικές μονάδες της εταιρείας και κάθε σχετική με τα ανωτέρω λεπτομέρεια ρυθμίζονται από τον εσωτερικό κανονισμό λειτουργίας του Ταμείου, που καταρτίζεται από το Διοικητικό Συμβούλιο της εταιρείας, εγκρίνεται από τον Υπουργό Ανάπτυξης και δημοσιεύεται στην Εφημερίδα της Κυβερνήσεως. 

7. Η εποπτεία του Ταμείου Αντεγγύησης ασκείται από την Τράπεζα της Ελλάδος. Με πράξεις του Διοικητή της Τράπεζας της Ελλάδος καθορίζονται οι σχετικοί κανόνες και ιδίως οι συντελεστές ρευστότητας, κεφαλαιακής επάρκειας και φερεγγυότητας του Ταμείου. Με όμοια πράξη καθορίζεται, στην περίπτωση που η συμμετοχή Ε.Α.Ε. στο μετοχικό κεφάλαιο του Ταμείου υπερβαίνει συγκεκριμένο ποσοστό, η δυνατότητα της Τράπεζας της Ελλάδος να αφαιρεί το ποσό της συμμετοχής στο μετοχικό κεφάλαιο του Ταμείου Αντεγγύησης από το κεφάλαιο της Ε.Α.Ε. που λαμβάνεται υπόψη για τον προσδιορισμό της κεφαλαιακής της επάρκειας. 

8. Οι διατάξεις της παρ. 1 του άρθρου 2 εφαρμόζονται και στο Ταμείο Αντεγγύησης. 

9. Το 70% των διαθεσίμων του Ταμείου Αντεγγύησης τοποθετούνται υποχρεωτικά και παραμένουν κατατεθειμένα εντόκως σε τράπεζα που λειτουργεί νόμιμα στην Ελλάδα, αφού ενημερωθεί προηγουμένως η Τράπεζα της Ελλάδος. Το υπόλοιπο των διαθεσίμων του Ταμείου μπορεί να επενδύεται σε αξίες, όπως τίτλοι του Δημοσίου, ομόλογα τραπεζών και αμοιβαία κεφάλαια σταθερού εισοδήματος και διαχείρισης διαθεσίμων, καθώς και σε αντίστοιχες κατηγορίες αξιών σε συνάλλαγμα. 

10. Τα κέρδη του Ταμείου Αντεγγύησης δεν διανέμονται στους μετόχους του, αλλά φέρονται σε ειδικό αφορολόγητο αποθεματικό. 

11. Με απόφαση του Υπουργού Ανάπτυξης, ύστερα από εισήγηση του Διοικητικού Συμβουλίου του Ταμείου Αντεγγύησης και γνώμη του Διοικητή της Τράπεζας της Ελλάδος, θεσπίζεται Κανονισμός Αντεγγυήσεων, ο οποίος δημοσιεύεται στην Εφημερίδα της Κυβερνήσεως. 

Με τον Κανονισμό Αντεγγυήσεων ρυθμίζονται τα εξής: 

α) Οι δικαιούχοι και οι προϋποθέσεις παροχής αντεγγύησης. 'Οσον αφορά τις Ε.Α.Ε. της παρ. 10 του άρθρου 1 του παρόντος νόμου, επιτρέπεται η παροχή αντεγγύησης μόνον εφόσον αυτές είναι και μέτοχοι του Ταμείου Αντεγγύησης, κατά ποσοστό που ορίζεται στον ίδιο Κανονισμό. 

β) Οι βασικοί όροι των συμβάσεων αντεγγύησης και οι προϋποθέσεις κατάπτωσης της εγγύησης. 

γ) Το ανώτατο ποσοστό κάλυψης από το Ταμείο του εγγυητικού κινδύνου που αναλαμβάνουν οι Ε.Α.Ε.. 

δ) Κάθε αναγκαία λεπτομέρεια για τη ρύθμιση των θεμάτων που αφορούν τις παρεχόμενες από το Ταμείο αντεγγυήσεις." 

'Αρθρο 2

Τροποποιήσεις του άρθρου 46Α του ν. 1892/1990 

και του άρθρου 2 του ν. 2302/1995

1. Η τελευταία περίοδος της παρ. 3 του άρθρου 46Α του ν. 1892/1990 (ΦΕΚ 101 Α') αντικαθίσταται ως εξής: 

"Η πρόσκληση δημοσιεύεται τουλάχιστον δύο φορές στα κύρια φύλλα δύο τουλάχιστον ημερήσιων πολιτικών εφημερίδων και μιας ημερήσιας οικονομικής εφημερίδας, που εκδίδονται στην Αθήνα και έχουν ευρεία κυκλοφορία σε όλη τη χώρα και, εάν οι πιστωτές της παραγράφου 1 του παρόντος άρθρου το κρίνουν απαραίτητο, σε μια διεθνούς κυκλοφορίας οικονομική εφημερίδα που εκδίδεται στην αλλοδαπή." 

2. Η τελευταία περίοδος της παρ. 4 του άρθρου 46Α του ν. 1892/1990 αντικαθίσταται ως εξής: 

"Αντίγραφο του υπομνήματος προσφοράς παραδίδεται σε καθέναν από τους ενδιαφερόμενους αγοραστές, οι οποίοι δικαιούνται επιπροσθέτως, αφού υποσχεθούν εγγράφως την τήρηση εχεμύθειας, να έχουν πρόσβαση σε οποιαδήποτε άλλη πληροφορία για την πωλούμενη επιχείρηση." 

3. Στην παρ. 10 του άρθρου 46Α του ν. 1892/1990 προστίθεται εδάφιο που έχει ως εξής: 

"Με τον πίνακα γίνεται η κατάταξη των πιστωτών και για το μέρος του πλειστηριάσματος που τυχόν έχει πιστωθεί. Αρμόδιο για την εκδίκαση ανακοπών κατά του πίνακα είναι το εφετείο, στην περιφέρεια του οποίου έχει την έδρα του ο εκκαθαριστής. Στη δίκη ενώπιον του εφετείου εφαρμόζονται οι διατάξεις των παρ. 1, 2, 4, 5 και 6 του άρθρου 270 του Κώδικα Πολιτικής Δικονομίας. Οι διατάξεις του παρόντος εδαφίου εφαρμόζονται και στους πίνακες κατατάξεως, που συντάσσονται από τους εκκαθαριστές των επιχειρήσεων των οποίων το καθεστώς εκκαθάρισης διέπεται από τα άρθρα 9 και 10 του ν. 1386/1983. Αποφάσεις επί ανακοπών κατά πινάκων κατάταξης, που έχουν εκδοθεί κατά την έναρξη ισχύος του παρόντος, καθίστανται αμετάκλητες εφόσον έχουν εκδοθεί αποφάσεις του εφετείου επ' αυτών και δεν έχει συζητηθεί η τυχόν ασκηθείσα αίτηση αναιρέσεως κατ' αυτών." 

4. Η τελευταία περίοδος της παρ. 11 του άρθρου 46Α του ν.1892/1990 αντικαθίσταται ως εξής: 

"Εάν και ο νέος διαγωνισμός δεν τελεσφορήσει, ο εκκαθαριστής προχωρεί στην τμηματική πώληση με πλειστηριασμό των περιουσιακών στοιχείων της επιχείρησης, σύμφωνα με τις διατάξεις του άρθρου 9 του ν. 1386/1983. 'Οσα περιουσιακά στοιχεία της υπό εκκαθάριση επιχείρησης εκτέθηκαν σε πλειστηριασμό, κατά τα ανωτέρω, για τρεις τουλάχιστον φορές και δεν κατέστη δυνατόν να πωληθούν, πωλούνται ως σύνολο ή τμηματικά, με ελεύθερη διαπραγμάτευση, ύστερα από δημόσια πρόσκληση, με ανάλογη εφαρμογή των διατάξεων της παρ. 7 του παρόντος άρθρου. Επί των πωλήσεων της παρούσας παραγράφου έχουν εφαρμογή οι απαλλαγές της παραγράφου 13 του παρόντος άρθρου, με εξαίρεση το φόρο προστιθέμενης αξίας." 

5. Η παρ. 8 του άρθρου 2 του ν.2302/1995 (ΦΕΚ 74 Α') αντικαθίσταται ως εξής: 

"8. Σε κάθε περίπτωση αποκρατικοποίησης επιχείρησης ή στοιχείων ενεργητικού της ή μεταβίβασης στα πλαίσια των διατάξεων περί ειδικής εκκαθάρισης επιχείρησης ή στοιχείων του ενεργητικού της, ο νέος φορέας δικαιούται να ασκήσει το δικαίωμα ιδιόχρησης, εφόσον συντρέχουν οι προς τούτο νόμιμες προϋποθέσεις, χωρίς να απαιτείται η προηγούμενη επί τριάντα (30) μήνες άσκηση εμπορικών δραστηριοτήτων κατ' επάγγελμα, που προβλέπεται στο άρθρο 9 παρ. 2 του ν. 813/1978, όπως αντικαταστάθηκε με το άρθρο 4 του ν.1229/1982." 

'Αρθρο 3

Τροποποιήσεις του ν. 272/1976 - Ινστιτούτο

Γεωλογικών και Μεταλλευτικών Ερευνών

1. H παρ. 2 του άρθρου 2 του ν. 272/1976 (ΦΕΚ 50 Α') καταργείται. 

2. Η παρ. 1 του άρθρου 3 του ν. 272/1976 τροποποιείται ως εξής: 

"1. Το Ι.Γ.Μ.Ε. είναι ερευνητικό ινστιτούτο και έχει ως σκοπό τη γεωλογική μελέτη της χώρας και την έρευνα του υπόγειου πλούτου της, εκτός από τους υδρογονάνθρακες. Για την πραγματοποίηση του σκοπού του προβαίνει σε γεωλογικές, υδρογεωλογικές και μεταλλευτικές έρευνες. Τις έρευνες αυτές μπορεί να αναθέτει και σε τρίτους." 

3. Στην παράγραφο 4 του άρθρου 3 του ν. 272/1976 προστίθενται εδάφια η', θ' και ι' ως εξής: 

"η) Η έρευνα και μελέτη της ποσότητας, ποιότητας και διαχείρισης των υπόγειων υδάτων της χώρας και των παραμέτρων που επηρεάζουν τους υδάτινους πόρους. Κατά την άσκηση αυτών των αρμοδιοτήτων συνεργάζεται με τους άλλους φορείς που ασκούν παρόμοιες δραστηριότητες. 

θ) Η έρευνα, μελέτη και αξιολόγηση γεωεπιστημονικών και τεχνολογικών δεδομένων που συμβάλλουν στην προστασία του περιβάλλοντος. 

ι) Η έρευνα, η μελέτη και οι τεχνολογικές εφαρμογές των γεωενεργειακών πρώτων υλών." 

4. Η παράγραφος 6 του άρθρου 3 του ν. 272/1976 αντικαθίσταται ως εξής: 

"6. Το Ι.Γ.Μ.Ε. συλλέγει, επεξεργάζεται, αρχειοθετεί και διαχειρίζεται, προς χάριν του δημόσιου συμφέροντος και κατά τους κανόνες της ιδιωτικής οικονομίας, τα στοιχεία των ερευνών του, τις μελέτες και τις προσφερόμενες υπηρεσίες του, όπως εργαστηριακές υπηρεσίες, πιστοποιήσεις, γνωμοδοτήσεις κ.λπ.. Τα επεξεργασμένα από το Ι.Γ.Μ.Ε. στοιχεία, οι μελέτες και οι ανωτέρω υπηρεσίες του παρέχονται σε τρίτους με βάση τιμολόγιο που καθορίζει το Διοικητικό του Συμβούλιο. Η παροχή των ανωτέρω στο Δημόσιο γίνεται δωρεάν, με εξαίρεση τα οριζόμενα στην παρ. 10 του παρόντος άρθρου." 

5. Η παράγραφος 8 του άρθρου 3 του ν. 272/1976 αντικαθίσταται ως εξής: 

"8. Το Δημόσιο, οι δημόσιες επιχειρήσεις, καθώς και τα οπωσδήποτε επιχορηγούμενα ή χρηματοδοτούμενα, αμέσως ή εμμέσως, από το Δημόσιο, φυσικά ή νομικά πρόσωπα, χρησιμοποιούν ως Τεχνικό Σύμβουλο το Ι.Γ.Μ.Ε., εφόσον έχουν ανάγκες υπηρεσιών Συμβούλου, για θέματα που έχουν σχέση με γεωλογικά, γεωενεργειακά, γεωτεχνικά, μεταλλευτικά, υδρογεωλογικά, περιβαλλοντικά και άλλα συναφή αντικείμενα." 

6. Στο άρθρο 3 του ν. 272/1976 προστίθεται παρ. 10 που έχει ως εξής: 

"10. Το Ι.Γ.Μ.Ε. μπορεί να μετέχει σε διαγωνισμούς εκπόνησης μελετών και επίβλεψης συναφών έργων που προκηρύσσονται από το Δημόσιο, νομικά πρόσωπα δημοσίου δικαίου, οργανισμούς τοπικής αυτοδιοίκησης, δημόσιες επιχειρήσεις και λοιπούς οργανισμούς δημόσιου ενδιαφέροντος. Στις περιπτώσεις αυτές το Ι.Γ.Μ.Ε. θεωρείται ότι κατέχει Πτυχίο Γραφείου Μελετών της ανώτατης τάξης για την εκπόνηση των κατωτέρω κατηγοριών μελετών και την επίβλεψη των σχετικών με αυτές έργων: 

α) μεταλλευτικές μελέτες και έρευνες, β) μελέτες ή έρευνες γεωλογικές, υδρογεωλογικές και γεωφυσικές και γ) γεωτεχνικές μελέτες και έρευνες. Για την εφαρμογή των ανωτέρω το Ι.Γ.Μ.Ε. εγγράφεται στο Μητρώο Γραφείων Μελετών. Το επιστημονικό προσωπικό του Ι.Γ.Μ.Ε., με ειδικότητες αντίστοιχες με τις ανωτέρω μελέτες και έργα, εγγράφεται, ύστερα από αίτηση του Ι.Γ.Μ.Ε. και για όσο χρόνο παρέχει την εργασία του σε αυτό, στο Μητρώο Μελετητών. 

Με κοινή απόφαση των Υπουργών Ανάπτυξης και Περιβάλλοντος, Χωροταξίας και Δημόσιων 'Εργων ρυθμίζεται ο τρόπος, η διαδικασία και κάθε αναγκαία λεπτομέρεια εφαρμογής της παραγράφου αυτής." 

7. α) Η παράγραφος 1 του άρθρου 4 του ν. 272/1976 αντικαθίσταται ως εξής: 

"1. Το Ι.Γ.Μ.Ε. διοικείται από εννεαμελές Διοικητικό Συμβούλιο, το οποίο διορίζεται με απόφαση του Υπουργού Ανάπτυξης και αποτελείται από: 

α) Τον Πρόεδρο του Διοικητικού Συμβουλίου, ο οποίος πρέπει να είναι επιστήμονας κύρους. 

β) Το Γενικό Διευθυντή του Ι.Γ.Μ.Ε.. 

γ) 'Εναν τεχνικό υπάλληλο του Υπουργείου Ανάπτυξης και έναν υπάλληλο του Υπουργείου Περιβάλλοντος, Χωροταξίας και Δημόσιων 'Εργων, με βαθμό τουλάχιστον Διευθυντή. 

δ) Τέσσερις επιστήμονες κύρους, πτυχιούχους ανώτατων εκπαιδευτικών ιδρυμάτων της ημεδαπής ή της αλλοδαπής, έμπειρους σε τεχνικά, οικονομικά, νομικά, γεωλογικά, μεταλλευτικά ή βιομηχανικά θέματα. 

ε) 'Εναν εκπρόσωπο των εργαζομένων στο Ι.Γ.Μ.Ε., που εκλέγεται με άμεση και καθολική ψηφοφορία μέσα σε προθεσμία δύο (2) μηνών αφότου ειδοποιηθεί το πλέον αντιπροσωπευτικό πρωτοβάθμιο συνδικαλιστικό όργανο των εργαζομένων." 

β) Στην αρχή της παραγράφου 2 του άρθρου 4 προστίθεται η φράση "Εκτός από τον εκπρόσωπο των εργαζομένων,". 

γ) Οι υπουργικές αποφάσεις που προβλέπονται στις παρ. 4 και 6 του άρθρου 4 του ν. 272/1976 εκδίδονται από τον Υπουργό Ανάπτυξης. Η απόφαση που προβλέπεται από την παρ. 9 του ίδιου άρθρου εκδίδεται από τους Υπουργούς Ανάπτυξης και Οικονομικών. 

δ) Στο δεύτερο στίχο της παρ. 3 του άρθρου 5 του ν. 272/1976 η λέξη "τεσσάρων" αντικαθίσταται με τη λέξη "πέντε". 

8. Το Τμήμα Διαχείρισης Υδατικών Πόρων της Διεύθυνσης Σχεδιασμού Ανάπτυξης κάθε Περιφέρειας δύναται να προβαίνει στην εκπόνηση μελετών και εκτέλεση έργων που αφορούν αντικείμενα της αρμοδιότητάς του μετά από γνώμη του Ι.Γ.Μ.Ε., το οποίο παρέχει και την απαραίτητη επιστημονική και τεχνική υποστήριξη. Οι ανάγκες των Περιφερειών σε προσωπικό για την εκτέλεση των ανωτέρω καλύπτονται κατά προτεραιότητα από το προσωπικό του Ι.Γ.Μ.Ε., που μεταφέρεται και εντάσσεται κατά τα οριζόμενα στο άρθρο 5 του παρόντος. 

Με απόφαση του Γενικού Γραμματέα Περιφέρειας, που εκδίδεται ύστερα από αίτηση του Ι.Γ.Μ.Ε., επιτρέπεται η Περιφέρεια να συνδράμει το Ι.Γ.Μ.Ε. με εξειδικευμένο προσωπικό και εξοπλισμό στην εκτέλεση ερευνητικών εργασιών και μελετών του Ι.Γ.Μ.Ε.. 

9. Με απόφαση του Υπουργού Ανάπτυξης, ύστερα από πρόταση του Ι.Γ.Μ.Ε., επιτρέπεται η χωρίς αντάλλαγμα μεταβίβαση, κατά κυριότητα από το τελευταίο, κινητού εξοπλισμού ή ακίνητης περιουσίας, εφόσον δεν κρίνονται αναγκαία για την εκπλήρωση των σκοπών του, στο Δημόσιο, σε νομαρχιακές αυτοδιοικήσεις, δήμους ή Ν.Π.Δ.Δ. που ορίζονται στην ανωτέρω απόφαση. 

'Αρθρο 4

Μεταβίβαση αρμοδιοτήτων, σχετικών με τις

Μικρές-Μεσαίες Επιχειρήσεις, στις Περιφέρειες

Εκχώρηση απαιτήσεων Ε.Ο.Μ.Μ.Ε.Χ. Α.Ε.

στο Δημόσιο

1. Οκτώ (8) μήνες από την έναρξη ισχύος του νόμου αυτού σε όλες τις Περιφέρειες της Χώρας, εκτός από την Περιφέρεια Αττικής, ανήκουν οι ακόλουθες αρμοδιότητες: 

α. Η καταγραφή σε βάση δεδομένων των Μικρών-Μεσαίων Επιχειρήσεων (ΜΜΕ) της Περιφέρειας, η παρακολούθηση της εξέλιξής τους και η αποτύπωση των στοιχείων και αποτελεσμάτων τους κατά κλάδο και τομέα της οικονομίας. Η διατύπωση προτάσεων πολιτικής και μέτρων για την ανάπτυξή των ΜΜΕ προς το Υπουργείο Ανάπτυξης. 

β. Η πληροφόρηση και η υποβοήθηση των ΜΜΕ σε κλαδικό ή άλλο επίπεδο, με σκοπό την ανάπτυξη της επιχειρηματικής ικανότητας και ανταγωνιστικότητάς τους. 

γ. Η διαχείριση και η υλοποίηση αυτοτελώς ή σε συνεργασία με άλλους φορείς ή με ανάθεση σε τρίτους, επενδυτικών ή άλλων προγραμμάτων για τις ΜΜΕ της Περιφέρειας, που χρηματοδοτούνται από εθνικούς ή κοινοτικούς πόρους. 

2. Οι αρμοδιότητες της προηγούμενης παραγράφου ασκούνται μέσω ειδικής υπηρεσιακής μονάδας επιπέδου διεύθυνσης ή τμήματος, που ιδρύεται κατά τη διάταξη του άρθρου 2 παράγραφος 1 εδάφιο γ' του ν. 2503/1997 σε κάθε περιφέρεια, πλην της Περιφέρειας της Αττικής, ανάλογα με τον αριθμό των μικρομεσαίων επιχειρήσεων και τις αναπτυξιακές ανάγκες της. 

3. Οι ανάγκες των Περιφερειών σε προσωπικό για την άσκηση των αρμοδιοτήτων της παραγράφου 1 του παρόντος άρθρου καλύπτονται κατά προτεραιότητα από το προσωπικό του Ε.Ο.Μ.Μ.Ε.Χ. Α.Ε. που μεταφέρεται και εντάσσεται κατά τα οριζόμενα στο επόμενο άρθρο. 

4. Οι απαιτήσεις του Ε.Ο.Μ.Μ.Ε.Χ. Α.Ε. από βιοτεχνικά και χειροτεχνικά δάνεια προς Μικρές-Μεσαίες Επιχειρήσεις, Χειροτεχνικές Επιχειρήσεις, Συνεταιρισμούς και Κοινοπραξίες εκχωρούνται αυτοδικαίως από τη δημοσίευση του παρόντος νόμου, από τον Ε.Ο.Μ.Μ.Ε.Χ. Α.Ε. προς το Δημόσιο, χωρίς να απαιτείται αναγγελία από το τελευταίο. 

Απαιτήσεις του Δημοσίου προερχόμενες από καταπτώσεις εγγυήσεών του υπέρ του Ε.Ο.Μ.Μ.Ε.Χ. Α.Ε. αποσβέννυνται στο μέτρο που καλύπτονται από τις ανωτέρω εκχωρούμενες απαιτήσεις. 

5. Με απόφαση του Υπουργού Οικονομικών καθορίζεται η διαδικασία παράδοσης των αποδεικτικών και λοιπών εγγράφων τα οποία είναι απαραίτητα για την ενάσκηση από το Δημόσιο των απαιτήσεων, η διαδικασία βεβαίωσης των απαιτήσεων αυτών, η διαδικασία άρσης των κατασχέσεων επί των περιουσιακών στοιχείων του Ε.Ο.Μ.Μ.Ε.Χ. Α.Ε. και κάθε λεπτομέρεια εφαρμογής της προηγούμενης παραγράφου. 

Με όμοια απόφαση ρυθμίζεται ο τρόπος εξόφλησης των απαιτήσεων που εκχωρήθηκαν, η οποία μπορεί να γίνει σε ισόποσες δόσεις κατ' ανώτερο όριο μέχρι σαράντα οκτώ (48), ανάλογα με το ύψος της οφειλής. Οι οφειλέτες που εκπληρώνουν τις υποχρεώσεις τους, σύμφωνα με τους όρους της ανωτέρω απόφασης, απαλλάσσονται από τους οφειλόμενους τόκους και κάθε φύσης προσαυξήσεων του βασικού χρέους. 

'Αρθρο 5

Μεταφορά και ένταξη προσωπικού Ι.Γ.Μ.Ε.

και Ε.Ο.Μ.Μ.Ε.Χ. Α.Ε.

1. Τα παραρτήματα του Ι.Γ.Μ.Ε. και οι περιφερειακές διευθύνσεις, τα νομαρχιακά παραρτήματα και τα κατά τόπους ιδρυμένα γραφεία του Ε.Ο.Μ.Μ.Ε.Χ. Α.Ε., με εξαίρεση το γραφείο στις Βρυξέλλες και τις ταπητουργικές σχολές, καταργούνται όταν το σύνολο του προσωπικού μεταφερθεί και ενταχθεί στις υπηρεσίες που ορίζονται στην παράγραφο 3 και σε κάθε περίπτωση μέσα σε οκτώ (8) μήνες από την έναρξη ισχύος του παρόντος νόμου. Η κατάργηση διαπιστώνεται με πράξη των διοικητικών συμβουλίων του Ι.Γ.Μ.Ε. και του Ε.Ο.Μ.Μ.Ε.Χ. Α.Ε., η οποία εγκρίνεται από τον Υπουργό Ανάπτυξης. 

Με αποφάσεις του Δ.Σ. του Ι.Γ.Μ.Ε. μπορεί να συστήνονται περιφερειακές μονάδες με το αναγκαίο προσωπικό, με σκοπό τη συμβολή στην πραγματοποίηση ερευνητικών δραστηριοτήτων και την αξιοποίηση ανταποδοτικών δραστηριοτήτων του Ι.Γ.Μ.Ε. στην περιοχή ευθύνης τους. Με την ίδια απόφαση καθορίζεται η περιοχή ευθύνης των μονάδων. Με όμοια απόφαση οι μονάδες καταργούνται όταν εκλείψουν οι λόγοι ίδρυσής τους. Οι αποφάσεις της παραγράφου αυτής εγκρίνονται από τον Υπουργό Ανάπτυξης. Περιφερειακές μονάδες του Ι.Γ.Μ.Ε. συστήνονται οπωσδήποτε στις Περιφέρειες, Κεντρικής Μακεδονίας, Ανατολικής Μακεδονίας και Θράκης, Δυτικής Μακεδονίας, Πελοποννήσου, Ηπείρου και Κρήτης, καθώς και σε όσες άλλες Περιφέρειες υπάρχει ιδιαίτερα ερευνητικό ενδιαφέρον του Ι.Γ.Μ.Ε.. 

2. Σε τρεις (3) μήνες από την έναρξη ισχύος του παρόντος νόμου τα Διοικητικά Συμβούλια του Ι.Γ.Μ.Ε. και του Ε.Ο.Μ.Μ.Ε.Χ. Α.Ε. καταρτίζουν Κανονισμούς Οργανωτικής Διάρθρωσης των υπηρεσιών τους, με σκοπό την ορθολογική αναδιάταξη του προσωπικού τους, λαμβάνοντας υπόψη, ιδίως, την κατάργηση των παραρτημάτων, των περιφερειακών διευθύνσεων και των κατά τόπους γραφείων. Με τους κανονισμούς αυτούς μπορεί να καθορίζονται και αυξημένα προσόντα του προσωπικού σε σχέση με τα προβλεπόμενα στους υφιστάμενους κανονισμούς και μπορεί, ιδίως, να προβλέπεται ως προσόν η κατοχή μεταπτυχιακού τίτλου σπουδών, η γνώση ξένων γλωσσών και η εξειδίκευση σε συγκεκριμένο τομέα δραστηριοτήτων του Ι.Γ.Μ.Ε. και του Ε.Ο.Μ.Μ.Ε.Χ. Α.Ε.. 

3. Με τους Κανονισμούς Οργανωτικής Διάρθρωσης, που προβλέπονται στην προηγούμενη παράγραφο, οι θέσεις του προσωπικού στο Ι.Γ.Μ.Ε. και τον Ε.Ο.Μ.Μ.Ε.Χ. Α.Ε. μειώνονται. Τα Διοικητικά Συμβούλια του Ι.Γ.Μ.Ε. και του Ε.Ο.Μ.Μ.Ε.Χ. Α.Ε., αντιστοίχως, καταρτίζουν πίνακες πλεονάζοντος μεταφερόμενου προσωπικού κατά κλάδο, ειδικότητα ή κατηγορία με κριτήριο τη δήλωση επιθυμίας για μεταφορά και ένταξη των υπαλλήλων ή, αν δεν υποβληθεί τέτοια δήλωση, τη σειρά διορισμού ή πρόσληψης στην υπηρεσία, προηγουμένων των νεοτέρων. Στους πίνακες αυτούς περιλαμβάνεται το προσωπικό που υπηρετεί τόσο στην Αθήνα όσο και στην περιφέρεια, προηγουμένων των νεoτέρων στην υπηρεσία. Για την κατάρτιση του πίνακα λαμβάνεται υπόψη, αν συμπίπτει ο ημερολογιακός μήνας διορισμού, η οικογενειακή κατάσταση του υπαλλήλου, έτσι ώστε να μεταφέρονται, κατά προτεραιότητα, οι άγαμοι έναντι των εγγάμων, οι έγγαμοι που δεν έχουν τέκνα έναντι αυτών που έχουν ή των εγκύων γυναικών ή των συζύγων τους, και μεταξύ εγγάμων που έχουν τέκνα, αυτοί που έχουν μικρότερο αριθμό τέκνων. Το πλεονάζον προσωπικό μεταφέρεται και εντάσσεται και χωρίς αίτησή του σε υπηρεσίες των φορέων του τελευταίου εδαφίου της παρ. 7 του άρθρου 2 του ν. 2469/1997 (ΦΕΚ 38 Α'), που λειτουργούν στην Περιφέρεια στην οποία υπηρετούν ή, εφόσον το επιθυμούν, και σε άλλη Περιφέρεια με εξαίρεση την Περιφέρεια Αττικής. 

4. Το προσωπικό της προηγούμενης παραγράφου μεταφέρεται και εντάσσεται στους φορείς που ορίζονται ανωτέρω, με σχέση εργασίας ιδιωτικού δικαίου αορίστου χρόνου, σε υφιστάμενη κενή οργανική θέση και αν δεν υπάρχει σε προσωποπαγή θέση που συνιστάται με την απόφαση για τη μεταφορά και ένταξη. Οι ανωτέρω μεταφορές και εντάξεις διενεργούνται μέσα σε προθεσμία τεσσάρων (4) μηνών από την υποβολή των ονομαστικών καταστάσεων της παρ. 7 στο Υπουργείο Εσωτερικών, Δημόσιας Διοίκησης και Αποκέντρωσης. 

Οι μεταφορές και εντάξεις διενεργούνται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Ανάπτυξης και του οικείου Υπουργού, σε κατηγορία, κλάδο ή ειδικότητα που ανήκει ο μεταφερόμενος. 

Οι μεταφορές και εντάξεις μπορεί να γίνονται και σε κλάδο συναφών τυπικών προσόντων της ίδιας κατηγορίας, σε κενές θέσεις ή και σε προσωρινές προσωποπαγείς θέσεις σε υφιστάμενο συναφή ή και σε προσωρινό κλάδο, που συνιστώνται με την περί μεταφοράς και εντάξεως πράξη και καταργούνται αυτοδίκαια με την κατά οποιονδήποτε τρόπο αποχώρηση του μεταφερoμένου. 

5. Οι μεταφερόμενοι κατατάσσονται σε βαθμό ανάλογο με τα προσόντα τους και το χρόνο προϋπηρεσίας, σύμφωνα με τα τυπικά προσόντα του κλάδου στον οποίο μεταφέρονται και εντάσσονται και σε μισθολογικά κλιμάκια της οικείας κατηγορίας. Η βαθμολογική κατάταξη γίνεται μόνο στους φορείς εκείνους, που από τον Οργανισμό τους προβλέπεται διαβάθμιση των θέσεων με σχέση εργασίας ιδιωτικού δικαίου αορίστου χρόνου. Η μισθολογική κατάταξη γίνεται σύμφωνα με την παρ. 3 του άρθρου 20 του ν. 2515/1997 (ΦΕΚ 154 Α'). Εφόσον από την εφαρμογή της ανωτέρω διατάξεως προκύπτουν συνολικές μηνιαίες αποδοχές μικρότερες από αυτές που έπαιρναν οι μεταφερόμενοι τον προηγούμενο μήνα της μεταφοράς και ένταξής τους, εφαρμόζεται αναλογικά το άρθρο 29 του ν. 2470/1997 (ΦΕΚ 40 Α'). 

6. Οι μεταφερόμενοι με σχέση εργασίας ιδιωτικού δικαίου αορίστου χρόνου συνεχίζουν να υπάγονται ως προς την κύρια και επικουρική ασφάλιση στους φορείς που υπήγοντο πριν τη μεταφορά και ένταξή τους. Σε περίπτωση που επιτρέπεται αλλαγή φορέα επικουρικής ασφάλισης και ο ασφαλισμένος επιθυμεί την αλλαγή, τα θέματα μεταφοράς ασφαλιστικών εισφορών και προσμέτρησης του χρόνου ασφάλισης μπορεί να ρυθμίζονται με απόφαση του Υπουργού Εργασίας και Κοινωνικών Ασφαλίσεων. 

7. Μετά την κατάρτιση του πίνακα της παραγράφου 3, το Ι.Γ.Μ.Ε. και ο Ε.Ο.Μ.Μ.Ε.Χ. Α.Ε. υποβάλλουν στο Υπουργείο Εσωτερικών, Δημόσιας Διοίκησης και Αποκέντρωσης ονομαστικές καταστάσεις με το συνολικό χρόνο υπηρεσίας των υπό μεταφορά και ένταξη υπαλλήλων, την ειδικότητα και τα τυπικά προσόντα της ειδικότητάς τους ή άλλα τυπικά προσόντα που κατέχουν, την ηλικία τους και την οικογενειακή τους κατάσταση. 

8. Το Υπουργείο Εσωτερικών, Δημόσιας Διοίκησης και Αποκέντρωσης, εντός προθεσμίας τριών (3) μηνών από την έναρξη ισχύος του παρόντος νόμου, καταρτίζει πίνακα με τις κενές θέσεις κατά κλάδο και ειδικότητα, καθώς και τις ανάγκες, πέραν των κενών θέσεων, των φορέων στους οποίους επιτρέπεται να μεταφερθούν, λαμβανομένων υπόψη και των αναγκών σε προσωπικό που δημιουργούνται από την εφαρμογή των διατάξεων των δύο προηγούμενων άρθρων. Ο πίνακας κοινοποιείται στο Ι.Γ.Μ.Ε. και τον Ε.Ο.Μ.Μ.Ε.Χ. Α.Ε. και τίθεται υπόψη του υπό μεταφορά και ένταξη προσωπικού, προκειμένου να υποβληθούν αιτήσεις προτιμήσεως των υπαλλήλων μέσα σε αποκλειστική προθεσμία τριάντα (30) ημερών από την κοινοποίηση του πίνακα στο Ι.Γ.Μ.Ε. και τον Ε.Ο.Μ.Μ.Ε.Χ. Α.Ε.. 

Η αίτηση προτίμησης μπορεί να αφορά μέχρι τρεις φορείς από τους περιλαμβανόμενους στον πίνακα. Με την αίτηση προτίμησης ο μεταφερόμενος δικαιούται να δηλώσει ότι, εφόσον στο φορέα που θα μεταφερθεί και ενταχθεί προβλέπεται σχέση εργασίας δημοσίου δικαίου, επιθυμεί να ενταχθεί με τη σχέση αυτή. Οι υποβληθείσες αιτήσεις προτιμήσεως μετά το πέρας της ανωτέρω προθεσμίας διαβιβάζονται στο Υπουργείο Εσωτερικών, Δημόσιας Διοίκησης και Αποκέντρωσης. 

9. Ο καθορισμός της ειδικότητας και του φορέα στον οποίο μεταφέρονται και εντάσσονται οι ανωτέρω γίνεται από το Υπουργείο Εσωτερικών, Δημόσιας Διοίκησης και Αποκέντρωσης. Αν υποβληθούν περισσότερες αιτήσεις προτίμησης για την ίδια θέση, λαμβάνονται υπόψη κατά σειρά τα κατωτέρω κριτήρια: 

α) η σειρά προτίμησης, β) η κατά το χρόνο υποβολής της αιτήσεως απασχόληση του υπό μεταφορά και ένταξη υπαλλήλου τουλάχιστον για ένα (1) έτος, στο φορέα για τον οποίο εκδηλώνει προτίμηση, συνεπεία αποσπάσεώς του σε αυτόν, γ) η συνυπηρέτηση συζύγων, δ) ο βαθμός ή ο αξιολογικός χαρακτηρισμός, όπως προκύπτει από τις εκθέσεις αξιολόγησης για όλους τους συγκρινόμενους προς μεταφορά και ένταξη, προηγουμένων των εχόντων υψηλότερους βαθμολογικούς ή αξιολογικούς χαρακτηρισμούς, ε) η οικογενειακή κατάσταση, προηγουμένων των εγγάμων με τα περισσότερα τέκνα και των εγγάμων έναντι των αγάμων, στ) ο ανώτερος τίτλος σπουδών ή βαθμός τίτλου σπουδών και ζ) εφόσον τα ανωτέρω κριτήρια συντρέχουν για περισσότερους υπαλλήλους, ο συνολικός χρόνος υπηρεσίας, προηγουμένων αυτών με τα περισσότερα χρόνια υπηρεσίας. 

10. Δεν επιτρέπεται μεταφορά και ένταξη χωρίς αίτηση προτίμησης, εκτός του νομού που υπηρετεί ο μεταφερόμενος. 

11. Η κατάργηση των παραρτημάτων του Ι.Γ.Μ.Ε., κατά τα οριζόμενα στην παρ. 1 του παρόντος άρθρου, δεν θίγει με οποιονδήποτε τρόπο τις υποχρεώσεις του, που έχουν σχέση με έργα τα οποία χρηματοδοτούνται από εθνικούς και κοινοτικούς πόρους, σύμφωνα με εγκεκριμένες Συλλογικές Αποφάσεις Μελετών, Συλλογικές Αποφάσεις 'Εργων και Συλλογικές Αποφάσεις 'Εργων Περιφέρειας και είναι ενταγμένα στο 2<M^ο Κοινοτικό Πλαίσιο Στήριξης, στο Ταμείο Συνοχής, σε κοινοτικές πρωτοβουλίες, στο Πρόγραμμα Δημοσίων Επενδύσεων και έργα υπέρ τρίτων, με φορέα πραγματοποίησης το I.Γ.Μ.Ε.. Τα έργα αυτά συνεχίζουν να εκτελούνται από το Ι.Γ.Μ.Ε. μέχρι την ολοκλήρωσή τους.<M^ 

12. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Ανάπτυξης μπορεί να ρυθμίζεται κάθε αναγκαία λεπτομέρεια εφαρμογής του παρόντος άρθρου. 

13. Με αποφάσεις των Υπουργών Ανάπτυξης και Οικονομικών οι αναγκαίες πιστώσεις για τις μεταφορές και εντάξεις του παρόντος άρθρου μεταφέρονται από τις σχετικές κρατικές επιχορηγήσεις για το Ι.Γ.Μ.Ε. και τον Ε.Ο.Μ.Μ.Ε.Χ. Α.Ε., που έχουν εγγραφεί στον τακτικό προϋπολογισμό του Υπουργείου Ανάπτυξης, στους φορείς στους οποίους μεταφέρεται το πλεονάζον προσωπικό. 

'Αρθρο 6

Παράταση προθεσμίας καθορισμού λατομικών περιοχών

1. Η προθεσμία για τον καθορισμό λατομικών περιοχών, που προβλέπεται στην παρ. 2 του άρθρου 3 του ν. 1428/1984 (ΦΕΚ 43 Α'), όπως αντικαταστάθηκε με το άρθρο 3 του ν. 2115/1993 (ΦΕΚ 15 Α'), παρατείνεται για πέντε (5) ακόμη έτη. 

Με απόφαση του νομάρχη μπορεί να παρατείνονται μέχρι πέντε (5) το πολύ έτη: 

α. Ο χρόνος ισχύος, που προβλέπεται από την παρ. 1 του άρθρου 26 του ν. 2115/1993, του χαρακτηρισμού των λατομικών περιοχών που έχουν καθορισθεί με βάση τις διατάξεις του ν. 386/1976 (ΦΕΚ 188 Α') και του ν.1428/1984 και δεν έχουν ενεργοποιηθεί. 

β. Ο χρόνος ισχύος, που προβλέπεται από την παρ. 3 του άρθρου 3 του ν. 1428/1984, όπως αντικαταστάθηκε με το άρθρο 3 του ν. 2115/1993, του χαρακτηρισμού των λατομικών περιοχών που έχουν καθορισθεί με βάση τις διατάξεις του ν. 2115/1993 και δεν έχουν ενεργοποιηθεί. 

2. Στην ευρύτερη περιοχή της Αθήνας, όπως αυτή προσδιορίζεται στην παρ. 1 του άρθρου 1 του ν. 1515/1985 (ΦΕΚ 18 Α') μπορεί, εντός προθεσμίας πέντε (5) ετών από την έναρξη ισχύος του παρόντος, να καθορίζονται θέσεις συγκέντρωσης λατομικών επιχειρήσεων αδρανών υλικών με κοινές αποφάσεις των Υπουργών Περιβάλλοντος, Χωροταξίας και Δημόσιων 'Εργων και Ανάπτυξης, προκειμένου δε περί δασικών εκτάσεων και του Υπουργού Γεωργίας, με ανάλογη εφαρμογή των παρ. 2 και 3 του άρθρου 3 και των άρθρων 4 και 10 του ν.1428/1984, όπως τροποποιήθηκε με το ν. 2115/1993 και εισήγηση του αρμόδιου νομάρχη. 

Στην περίπτωση αυτή στην επιτροπή της παρ. 3 του άρθρου 3 του ν. 1428/1984 συμμετέχει ως ένατο μέλος και εκπρόσωπος του Οργανισμού Αθήνας. 

'Αρθρο 7

Παράταση ισχύος αδειών εκμετάλλευσης λατομείων μαρμά-

ρου και βιομηχανικών ορυκτών

1. Η ισχύς των αδειών εκμετάλλευσης των λατομείων μαρμάρου, που έχουν εκδοθεί κατ' εφαρμογή των διατάξεων του ν.δ. 433/1970 (ΦΕΚ 32 Α'), καθώς και των λατομείων μαρμάρου και βιομηχανικών ορυκτών, που έχουν εκδοθεί κατ' εφαρμογή των διατάξεων του ν. 669/1977 (ΦΕΚ 241 Α'), μπορεί να παραταθεί μέχρι να συμπληρωθούν σαράντα (40) έτη από την έκδοση των αδειών εφόσον: 

α. κατά την έναρξη ισχύος της παρούσας διάταξης οι εκμεταλλευτές των λατομείων είναι ιδιοκτήτες ή έχουν το δικαίωμα εκμετάλλευσης του λατομείου με ισχύουσα σύμβαση μίσθωσης, 

β. δεν συντρέχουν οι απαγορευτικοί λόγοι που αναφέρονται στο άρθρο 10 του ν. 1428/1984, όπως τροποποιείται με το άρθρο 10 του ν. 2115/1993 και έχουν εκδοθεί οι αποφάσεις έγκρισης τεχνικής μελέτης, περιβαλλοντικών όρων και επέμβασης σε δασικές εκτάσεις, που προβλέπονται στο άρθρο 9 παρ. 3 του ν. 1428/1984, όπως τροποποιήθηκε από το άρθρο 9 του ν. 2115/1993, 

γ. δεν έχει παύσει η ισχύς τους από άλλο λόγο εκτός από την εξάντληση της χρονικής διάρκειας τους, και 

δ. υποβληθεί σχετικό αίτημα των εκμεταλλευτών μέσα σε αποκλειστική προθεσμία δύο (2) μηνών από την έναρξη ισχύος της παρούσας διάταξης. 

2. Η παράταση της ισχύος των αδειών γίνεται με τον ακόλουθο τρόπο, μετά από υποβολή αντίστοιχου αιτήματος: 

α) Οι άδειες των οποίων η διάρκεια ήταν είκοσι πέντε (25) έτη παρατείνονται μια φορά κατά δεκαπέντε (15) έτη. 

β) Οι άδειες των οποίων η διάρκεια ήταν μικρότερη από είκοσι πέντε (25) έτη παρατείνονται δύο φορές. 

Την πρώτη φορά κατά δεκαπέντε (15) έτη και τη δεύτερη φορά κατά το χρονικό διάστημα που υπολείπεται μέχρι να συμπληρωθούν σαράντα (40) έτη από την έκδοση της αρχικής άδειας. 

3. Αν η ισχύς των αδειών εκμετάλλευσης δεν έχει λήξει, εφαρμόζεται η διάταξη του δεύτερου εδαφίου της παρ. 6 του άρθρου 7 του ν. 669/1977. Για όσες περιπτώσεις κατά την έναρξη ισχύος του παρόντος, δεν συντρέχουν οι προϋποθέσεις εφαρμογής του δεύτερου εδαφίου της παρ. 6 του άρθρου 7 του ν. 669/1977 παρέχεται αποκλειστική προθεσμία δύο (2) μηνών από την έναρξη ισχύος του παρόντος νόμου, προκειμένου να υποβληθεί αίτηση παράτασης στον αρμόδιο νομάρχη. 

4. Οι αρμόδιες για την έρευνα της συνδρομής των απαγορευτικών λόγων υπηρεσίες, που αναφέρονται στην παρ. 3 του άρθρου 10 του ν. 1428/1984 γνωμοδοτούν σε όλες τις περιπτώσεις υποβολής αιτήματος για παράταση άδειας εκμετάλλευσης μέσα σε αποκλειστική προθεσμία τριών (3) μηνών από την υποβολή σε αυτές εγγράφου ερωτήματος του νομάρχη, διαφορετικά θεωρείται ότι γνωμοδότησαν θετικά, ο δε νομάρχης διαβιβάζει το σχετικό φάκελο στην αρμόδια υπηρεσία του Υπουργείου Ανάπτυξης. 

Δεν απαιτείται έρευνα των απαγορευτικών λόγων, εάν αυτή έχει διενεργηθεί κατά το στάδιο της παράτασης της σύμβασης μίσθωσης και δεν έχει παρέλθει από τότε διάστημα μεγαλύτερο των δύο (2) ετών. 

Μέσα σε προθεσμία έξι (6) μηνών από την υποβολή της αίτησης εκδίδεται απόφαση παράτασης ή απορρίπτεται η αίτηση με αιτιολογημένη απόφαση. 

Μέχρι την έκδοση της απόφασης, η εκμετάλλευση των λατομείων συνεχίζεται. Τα άρθρα 11 και 15 του ν. 1428/1984 εφαρμόζονται αναλόγως. 

5. Η παράγραφος 3 του άρθρου 18 του ν. 669/1977 τροποποιείται ως ακολούθως: 

"3. Στις περιπτώσεις μίσθωσης ή εισφοράς του δικαιώματος εκμετάλλευσης βιομηχανικών ορυκτών ή μαρμάρων, η δεκαπενταετία που προβλέπεται στην παράγραφο 1 του παρόντος άρθρου μπορεί να παραταθεί με μονομερή δήλωση, που γίνεται με συμβολαιογραφικό έγγραφο, του μισθωτή ή εκείνου προς τον οποίο έχει γίνει η εισφορά του δικαιώματος εκμετάλλευσης, με τους ίδιους όρους και συμφωνίες της σύμβασης που παρατείνεται, μέχρι να συμπληρωθούν σαράντα (40) έτη από τη συνομολόγηση της αρχικής σύμβασης εφόσον: 

α) Υπάρχει σε ισχύ απόφαση έγκρισης περιβαλλοντικών όρων. 

β) Δεν συντρέχουν οι απαγορευτικοί λόγοι που αναφέρονται στο άρθρο 10 του ν.1428 /1984, όπως τροποποιήθηκε με το άρθρο 10 του ν. 2115/1993 και έχουν εκδοθεί οι αποφάσεις έγκρισης τεχνικής μελέτης, περιβαλλοντικών όρων και επέμβασης σε δασικές εκτάσεις, που προβλέπονται στο άρθρο 9 παρ. 3 του ν.1428/1984, όπως τροποποιήθηκε από το άρθρο 9 του ν. 2115/1993. 

γ) Οι εκμεταλλευτές έκαναν επενδύσεις και πέτυχαν παραγωγή και πωλήσεις ανάλογες προς τη σπουδαιότητα του λατομείου. 

Για τη συνδρομή των ανωτέρω προϋποθέσεων εκδίδεται διαπιστωτική πράξη του αρμόδιου οργάνου, η οποία επισυνάπτεται στη μονομερή δήλωση παρατάσεως. Κατά τη διαδικασία που προηγείται της έκδοσης της διαπιστωτικής πράξης καλείται να διατυπώσει τις απόψεις του και ο ιδιοκτήτης του λατομείου. 

Η παράταση της σύμβασης γίνεται δύο φορές με τις ίδιες προϋποθέσεις και διαδικασία. Την πρώτη φορά κατά δεκαπέντε (15) έτη και τη δεύτερη φορά κατά το χρονικό διάστημα που υπολείπεται μέχρι να συμπληρωθούν σαράντα (40) έτη από τη συνομολόγηση της αρχικής σύμβασης. 

Συμβάσεις οι οποίες έχουν ήδη παραταθεί και ισχύουν, μπορούν να παραταθούν μια φορά ακόμη για το χρονικό διάστημα που υπολείπεται μέχρι να συμπληρωθούν σαράντα (40) έτη από τη συνομολόγηση της αρχικής σύμβασης. 

Επί των ανωτέρω παρατάσεων το μίσθωμα καθορίζεται, υπό την επιφύλαξη των διατάξεων του άρθρου 20 του ν. 669/1977 και του άρθρου 29 του ν.δ. 4029/1959 (ΦΕΚ 250 Α'), με συμφωνία των ενδιαφερόμενων μερών και σε περίπτωση διαφωνίας από το αρμόδιο κατά τόπο Μονομελές Πρωτοδικείο με τη διαδικασία των άρθρων 647-662 του Κ.Πολ.Δ.". 

6. Η ισχύς των ως άνω συμβάσεων παρατείνεται με τη διαδικασία της παρ. 3 του άρθρου 18 του ν. 669/1977 μέχρι συμπληρώσεως σαράντα (40) ετών από την αρχική σύμβαση μίσθωσης ή από την τελευταία πριν από την ισχύ του παρόντος νόμου ανανέωσή της. 

'Αρθρο 8

Τροποποίηση του ν. 1428/1984

Το άρθρο 16 του ν. 1428/1984, όπως ισχύει μετά την αντικατάστασή του με το άρθρο 25 του ν. 2115/1993, αντικαθίσταται ως εξής: 

"'Αρθρο 16 

1. 'Οποιος εκμεταλλεύεται ή εξορύσσει ή αποκομίζει αδρανή υλικά, μάρμαρα ή βιομηχανικά ορυκτά χωρίς να έχει αποκτήσει σχετικό δικαίωμα, τιμωρείται με φυλάκιση τουλάχιστον τριών (3) μηνών και με τις διοικητικές κυρώσεις του άρθρου 5 του ν. 5895/1933 και με πρόστιμο από πέντε εκατομμύρια (5.000.000) έως πενήντα εκατομμύρια (50.000.000) δρχ., που επιβάλλεται με απόφαση του Επιθεωρητή Μεταλλείων. 

Σε περίπτωση υποτροπής, με απόφαση του νομάρχη, μετά από εισήγηση του Επιθεωρητή Μεταλλείων, διατάσσεται η σφράγιση των ηλεκτρομηχανολογικών εγκαταστάσεων του λατομείου. Η απόφαση του νομάρχη κοινοποιείται στην αρμόδια εισαγγελία πλημμελειοδικών και στην αρμόδια αστυνομική αρχή προκειμένου να παράσχουν τη συνδρομή τους, εφόσον αυτή καθίσταται αναγκαία. 

Η σφράγιση διενεργείται από τριμελή επιτροπή υπαλλήλων της Νομαρχιακής Αυτοδιοίκησης, η οποία συγκροτείται με την απόφαση σφραγίσεως. 

Τα παρανόμως παραχθέντα λατομικά προϊόντα περιέρχονται στην οικεία Νομαρχιακή Αυτοδιοίκηση, εκποιούνται με πλειοδοτική δημοπρασία και το προϊόν περιέρχεται σε αυτήν. 

2. Με απόφαση του νομάρχη, που λαμβάνεται ύστερα από ενημέρωση αυτών που ασκούν το δικαίωμα εκμετάλλευσης, ζητείται από τη Δ.Ε.Η. η διακοπή παροχής ηλεκτρικού ρεύματος της συγκεκριμένης εγκατάστασης. Η Δ.Ε.Η. υποχρεούται να συμμορφωθεί χωρίς καθυστέρηση." 

'Αρθρο 9

Μέτρα ασφαλείας κατά την εκτέλεση εργασιών 

της Δ.Ε.Η. υπό τάση

1. Για τον καθορισμό και μόνο των μέτρων ασφαλείας της εργασίας υπό τάση, οι ηλεκτρικές εγκαταστάσεις διακρίνονται ανάλογα με την ονομαστική τιμή της τάσεως μεταξύ φάσεων (πολικής τάσεως), στις εξής περιοχές: 

(1) Εγκαταστάσεις Α' Περιοχής: είναι οι εγκαταστάσεις εκείνες, των οποίων η ονομαστική τους τάση είναι με- γαλύτερη των 50V και μικρότερη ή ίση των 1.000V, όταν πρόκειται για εναλλασσόμενο, ή μεγαλύτερη των 75V και μικρότερη ή ίση των 1.500 V, όταν πρόκειται για συνεχές ρεύμα. 

(2) Εγκαταστάσεις Β' Περιοχής: είναι οι εγκαταστάσεις εκείνες των οποίων η ονομαστική τους τάση είναι μεγαλύτερη από τα ανωτέρω καθοριζόμενα όρια της Α' περιοχής, αλλά μικρότερη ή ίση των 50.000V. 

(3) Eγκαταστάσεις Γ' Περιοχής: είναι οι εγκαταστάσεις εκείνες, των οποίων η ονομαστική τους τάση είναι μεγαλύτερη των 50.000V. 

2. Mε προεδρικό διάταγμα, που εκδίδεται εντός τριών (3) μηνών από τη δημοσίευση του παρόντος νόμου, μετά από πρόταση των Υπουργών Εργασίας και Κοινωνικών Ασφαλίσεων και Ανάπτυξης, ύστερα από γνώμη του Συμβουλίου Υγιεινής και Ασφάλειας της Εργασίας, καθορίζονται με λεπτομέρεια τα μέτρα ασφαλείας και προστασίας της υγείας των εργαζομένων κοντά ή πάνω στις προαναφερθείσες εγκαταστάσεις, τα οποία πρέπει να λαμβάνονται για την αποτροπή του αντίστοιχου επαγγελματικού κινδύνου. 

3. Από την έναρξη ισχύος του ανωτέρω προεδρικού διατάγματος, ο ν. 158/1975 (ΦΕΚ 189 Α') καταργείται. 

'Αρθρο 10

Ρυθμίσεις οφειλών δήμων, κοινοτήτων

και επιχειρήσεών τους προς τη Δ.Ε.Η.

Οφειλές δήμων και κοινοτήτων, συνδέσμων αυτών και αμιγών δημοτικών και κοινοτικών επιχειρήσεων, προς τη Δ.Ε.Η., προερχόμενες από λογαριασμούς καταναλώσεως ρεύματος που έχουν εκδοθεί μέχρι την έναρξη ισχύος του παρόντος νόμου, μπορούν να καταβληθούν σε άτοκες μηνιαίες δόσεις ως εξής: 

α) Οφειλές έως τριάντα εκατομμύρια (30.000.000) δραχμές μέχρι 30 δόσεις. 

β) Οφειλές από τριάντα εκατομμύρια (30.000.000) έως διακόσια εκατομμύρια (200.000.000) δραχμές μέχρι 36 δόσεις. 

γ) Οφειλές άνω των διακοσίων εκατομμυρίων (200.000.000) δραχμών μέχρι 78 δόσεις. 

Η κάθε δόση δεν μπορεί να είναι μικρότερη των τριακοσίων χιλιάδων (300.000) δραχμών. 

Η μη εμπρόθεσμη εξόφληση λογαριασμών που εκδίδονται μετά την έναρξη ισχύος του παρόντος νόμου ή μιας των ανωτέρω δόσεων καθιστά ληξιπρόθεσμο ολόκληρο το χρέος. 

'Αρθρο 11

Κέντρο Ανανεώσιμων Πηγών Ενέργειας

Η παρ. 7 του άρθρου 5 του ν. 2244/1994 (ΦΕΚ 168 Α') τροποποιείται ως εξής: 

"7. Το Κέντρο Ανανεώσιμων Πηγών Ενέργειας (Κ.Α.Π.Ε. ) ορίζεται ως εθνικό συντονιστικό κέντρο των δραστηριοτήτων που αφορούν τις ανανεώσιμες πηγές ενέργειας, την εξοικονόμηση ενέργειας και την ορθολογική χρήση ενέργειας. Με προεδρικό διάταγμα, που εκδίδεται ύστερα από πρόταση του Υπουργού Ανάπτυξης, καθορίζεται κάθε λεπτομέρεια σχετική με τη λειτουργία του Κ.Α.Π.Ε., ορίζεται ότι τα περιφερειακά και τοπικά ενεργειακά κέντρα και γραφεία εποπτεύονται από το Κ.Α.Π.Ε. και προσδιορίζεται το είδος και η έκταση της εποπτείας αυτής." 

'Αρθρο 12

Τροποποίηση του άρθρου πέμπτου του ν.1956/1991

Η πρώτη περίοδος της παρ. 3 του άρθρου πέμπτου του ν. 1956/1991 (ΦΕΚ 113 Α'), που προστέθηκε με το άρθρο 8 του ν. 2364/1995 (ΦΕΚ 252 Α'), αντικαθίσταται ως εξής: 

"3. Τα ως άνω μηχανήματα, εξαρτήματα και ανταλλακτικά, καθώς και όσα άλλα προσωρινώς εισαχθούν από την Α/Ο STROYTRANSGAZ και VPO ZARUBEZHN EFTEGAZSTROI για το σκοπό της παρ. 2 του άρθρου αυτού, απαλλάσσονται από την καταβολή του Φ.Π.Α. που επιβάλλεται κατά την εισαγωγή παρόμοιων μηχανημάτων, καθώς και των φόρων, δασμών, τελών και όλων των συναφών επιβαρύνσεων εισαγωγής, για όλο το χρόνο που θα απαιτηθεί να χρησιμοποιηθούν για την εκτέλεση των παραπάνω συμβάσεων οπότε και θα επανεξαχθούν και πάντως όχι βραδύτερα από την 3.6.2000." 

  
'Αρθρο 13

Τροποποίηση του άρθρου 57 του ν. 2218/1994

Στην παράγραφο 20 του άρθρου 57 του ν. 2218/1994 (ΦΕΚ 90 Α') προστίθενται τα πιο κάτω εδάφια: 

"Οι διατάξεις των προηγούμενων εδαφίων εφαρμόζονται και για δάνεια που έχουν χορηγηθεί από τον Ε.Ο.Μ.Μ.Ε.Χ. Α.Ε. με την εγγύηση του Ελληνικού Δημοσίου σε Μικρομεσαίες Επιχειρήσεις, Συνεταιρισμούς ή Κοινοπραξίες αυτών, με αντικείμενο δραστηριότητας κατά τη δανειοδότησή τους την έκδοση εφημερίδων ή περιοδικών, που με αυτόν τον τίτλο εξακολουθούν να εκδίδονται από τις ίδιες ή και από πρώην μέλη αυτών. 

Οι οφειλές από τα ανωτέρω δάνεια που έχουν βεβαιωθεί στις δημόσιες οικονομικές υπηρεσίες μέχρι την ημέρα δημοσίευσης του παρόντος νόμου λόγω κατάπτωσης της εγγύησης του Δημοσίου διαγράφονται οίκοθεν. 

Οι οφειλές από τα ίδια δάνεια που δεν καλύπτονται με την εγγύηση του Δημοσίου και υφίστανται στον Ε.Ο.Μ.Μ.Ε.Χ. Α.Ε. αναλαμβάνονται από το Δημόσιο. 

Η εξόφληση χωρεί με ισόποση μείωση των οφειλών του οργανισμού αυτού προς το Δημόσιο, η οποία γίνεται οίκοθεν με πράξη διαγραφής από τον προϊστάμενο της αρμόδιας Δ.Ο.Υ. με βάση δικαιολογητικά του Ε.Ο.Μ.Μ.Ε.Χ Α.Ε.. 

Ποσά που έχουν καταβληθεί για την εξυπηρέτηση των εν λόγω δανείων δεν αποδίδονται." 

'Αρθρο 14

Λοιπές διατάξεις

1. Το άρθρο 34 του ν. 2115/1993 αντικαθίσταται ως εξής: 

"1. Σε περίπτωση αμφισβητήσεως εκ μέρους του Δημοσίου της κυριότητας των εκτάσεων στις οποίες κατά την έναρξη ισχύος των νόμων 1428/1984 και 2115/1993 γινόταν εκμετάλλευση σχιστολιθικών πλακών η οποία και συνεχίζεται, οι φερόμενοι ως ιδιοκτήτες των εκτάσεων αυτών οφείλουν εντός εξαμήνου από της ισχύος του παρόντος να υποβάλουν αίτηση αναγνωρίσεως στο αρμόδιο συμβούλιο επιλύσεως ιδιοκτησιακών διαφορών. 

2. Οι εκμεταλλευόμενοι τα λατομεία σχιστολιθικών πλακών της παραγράφου 1 του παρόντος άρθρου οφείλουν εντός έτους από της ισχύος του παρόντος να υποβάλουν προς έγκριση την κατά το άρθρο 9 παρ. 2 εδάφια β' και γ' του ν. 1428/1984 τεχνική μελέτη, καθώς και την κατά την ΚΥΑ 69269/5387/ 24.10.1990 (ΦΕΚ 678 Β') μελέτη περιβαλλοντικών επιπτώσεων. 

3. Μέχρι την έκδοση οριστικής αποφάσεως του αρμόδιου συμβουλίου επιλύσεως ιδιοκτησιακών διαφορών οι εκμεταλλευόμενοι τα λατομεία αυτά συνεχίζουν την εκμετάλλευση χωρίς να υπόκεινται στις κυρώσεις του άρθρου 16 του ν. 1428/1984. 

Η λειτουργία των λατομείων αυτών μπορεί να απαγορευθεί με ανάλογη εφαρμογή των διατάξεων των άρθρων 11 και 15 του ν. 1428/1984 όπως ισχύουν." 

2. Στο πεδίο εφαρμογής του άρθρου 19 του π.δ. 774/1980 "Περί κωδικοποιήσεως εις ενιαίον κείμενον των περί ελεγκτικού συνεδρίου ισχυουσών διατάξεων κ.λπ." (ΦΕΚ 189 Α'), όπως τροποποιήθηκε με το άρθρο 15 του ν. 2145/1993 (ΦΕΚ 88 Α') και ισχύει, εμπίπτει κάθε είδους σύμβαση της οποίας ο έλεγχος προτείνεται από τον αρμόδιο υπουργό. 

'Αρθρο 15

Μισθολογική πολιτική έτους 1999

1. Ο μηνιαίος βασικός μισθός που αποτελεί τη βάση για τη διαμόρφωση, κατά περίπτωση, των βασικών μισθών όλων των βαθμών της ιεραρχίας των δικαστικών λειτουργών, του κύριου προσωπικού του Νομικού Συμβουλίου του Κράτους, των Ιατροδικαστών, των μόνιμων στελεχών των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος, των μελών Δ.Ε.Π. των Α.Ε.Ι. και Ε.Π. των Τ.Ε.Ι., των Ερευνητών, των Ειδικών Λειτουργικών Επιστημόνων (Ε.Λ.Ε.), των Συμβούλων και Παρέδρων Παιδαγωγικού Ινστιτούτου (Π.Ι.), του ερευνητικού προσωπικού του ΚΕ.Π.Ε., των καθηγητών ανωτάτων στρατιωτικών σχολών (Α.Σ.Σ.) και της Εθνικής Σχολής Δημόσιας Υγείας (Ε.Σ.Δ.Υ.), των διπλωματικών υπαλλήλων και λοιπών συναφών κατηγοριών του Υπουργείου Εξωτερικών, των γιατρών του Εθνικού Συστήματος Υγείας και των Αρχιερέων της Εκκλησίας της Ελλάδος ορίζεται ως εξής: 

α) Πρωτοδίκη (άρθρου 1 παρ. 2 του ν. 2521/1997 ΦΕΚ 174 Α') σε διακόσιες εξήντα τρεις χιλιάδες (263.000) δραχμές. 

β) Δικαστικού Αντιπροσώπου Ν.Σ.Κ. (άρθρου 9 παρ. 2 του ν. 2521/1997) σε διακόσιες εξήντα τρεις χιλιάδες (263.000) δραχμές. 

γ) Ιατροδικαστή Δ' τάξεως (άρθρου 11 παρ. 2 του ν. 2521/1997) σε διακόσιες εφτά χιλιάδες (207.000) δραχμές. 

δ) Ανθυπολοχαγού (άρθρου 1 παρ. 2 του ν. 2448/1996 ΦΕΚ 279 Α') σε εκατόν ογδόντα οκτώ χιλιάδες πεντακόσιες (188.500) δραχμές. 

ε) Λέκτορα Α.Ε.Ι. (άρθρου 13 παρ. 1 του ν. 2530/1997 ΦΕΚ 218 Α') σε διακόσιες εξήντα μία χιλιάδες (261.000) δραχμές. 

στ) Καθηγητή Εφαρμογών Τ.Ε.Ι. (άρθρου 15 παρ. 1 του ν. 2530/1997) σε διακόσιες τριάντα οκτώ χιλιάδες (238.000) δραχμές. 

ζ) Ερευνητή Δ' (άρθρου 17 παρ. 1 του ν. 2530/1997) σε διακόσιες πενήντα οκτώ χιλιάδες (258.000) δραχμές. 

η) Ε.Λ.Ε.Δ. (άρθρου 17 παρ. 2 του ν. 2530/1997) σε διακόσιες σαράντα έξι χιλιάδες πεντακόσιες (246.500) δραχμές. 

θ) Παρέδρου με θητεία Π.Ι. (άρθρου 18 παρ. 1 του ν. 2530/1997) σε διακόσιες ογδόντα τρεις χιλιάδες (283.000) δραχμές. 

ι) Συνεργάτη Β' ΚΕ.Π.Ε. (άρθρου 19 παρ. 1 του ν. 2530/1997) σε διακόσιες εφτά χιλιάδες πεντακόσιες (207.500) δραχμές. 

ια) Τακτικού καθηγητή Α.Σ.Σ. και Ε.Σ.Δ.Υ. (άρθρου 20 παρ. 1 του ν. 2530/1997 σε τριακόσιες ογδόντα οκτώ χιλιάδες (388.000) δραχμές. 

ιβ) Ακολούθου Πρεσβείας (άρθρου 1 παρ. 2 του ν. 2606/1998 ΦΕΚ 89 Α') σε εκατόν ογδόντα επτά χιλιάδες (187.000) δραχμές. 

ιγ) Επιμελητή Β' γιατρού Ε.Σ.Υ. (άρθρου 4 παρ. 2 του ν. 2606/1998) σε διακόσιες εξήντα χιλιάδες (260.000) δραχμές. 

ιδ) Τιτουλάριου Επισκόπου και Βοηθού Επισκόπου της Εκκλησίας της Ελλάδος (άρθρου 16 παρ. 1 του ν. 2606/ 1998) σε τριακόσιες έξι χιλιάδες (306.000) δραχμές. 

2. Ο μηνιαίος βασικός μισθός του 36ου μισθολογικού κλιμακίου της παρ. 2 του άρθρου 7 του ν. 2470/1997 (ΦΕΚ 40 Α'), όπως διαμορφώθηκε με το άρθρο 10 του ν. 2606/1998, ορίζεται σε εκατόν δεκαεπτά χιλιάδες (117.000) δραχμές. 

Το επίδομα εξομάλυνσης διαφορών μισθολογίου της παρ. 2 του άρθρου 8 του ν. 2470/1997 ορίζεται για το εισαγωγικό μισθολογικό κλιμάκιο όλων των κατηγοριών που εμπίπτουν στις ρυθμίσεις του προαναφερθέντος νόμου σε τριάντα πέντε χιλιάδες (35.000) δραχμές, μειούμενο κατά δύο χιλιάδες διακόσιες (2.200) δραχμές σε κάθε μισθολογικό κλιμάκιο κατά την περαιτέρω εξέλιξή τους. 

3. Οι διατάξεις του άρθρου αυτού ισχύουν από 1.1.1999. 

'Αρθρο 16

1. Οι συντάξεις και τα κατώτατα όρια συντάξεων που καταβάλλει το Ναυτικό Απομαχικό Ταμείο (Ν.Α.Τ.) για το έτος 1999 αυξάνονται ως εξής: 

α. Από 1.1.1999 ποσοστό 1,4% επί του ποσού των συντάξεων, όπως αυτό έχει διαμορφωθεί την 31η Δεκεμβρίου 1998, ως διορθωτικό ποσό. 

β. Πέραν του διορθωτικού ποσού, από 1.1.1999, όσοι λαμβάνουν τα κατώτατα όρια συντάξεων, καθώς και όσοι λαμβάνουν συντάξεις μέχρι του ποσού των διακοσίων πενήντα χιλιάδων (250.000) δραχμών το μήνα, ποσοστό αύξησης 2,5%. 

Για το τμήμα της σύνταξης από διακόσιες πενήντα χιλιάδες (250.000) δρχ. και άνω ποσοστό αύξησης 2%. 

2. Με απόφαση του Υπουργού Εμπορικής Ναυτιλίας αναπροσαρμόζονται οι συντάξεις και τα κατώτατα όρια των συντάξεων που καταβάλλει το Ν.Α.Τ., σύμφωνα με την εισοδηματική πολιτική της Κυβέρνησης, όπως αυτή καθορίζεται με απόφαση του Υπουργού Εθνικής Οικονομίας. 

'Αρθρο 17

'Εναρξη ισχύος

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός εάν ορίζεται διαφορετικά στις επί μέρους διατάξεις του. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Σώμα να εξουσιοδοτήσει το Προεδρείο για την υπευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς παρεσχέθη η ζητηθείσα εξουσιοδότηση. 

Υπουργείου Ανάπτυξης. 

Μόνη συζήτηση επί της αρχής των άρθρων και του συνόλου του σχεδίου νόμου: "Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Περού". 

Το νομοσχέδιο έγινε ομόφωνα δεκτό από τη Διαρκή Επιτροπή. 

Ερωτάται το Σώμα: Γίνεται δεκτό το νομοσχέδιο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Ανάπτυξης: "Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Περού", έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 

Kύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Περού 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Συμφωνία για συνεργασία στον τομέα του τουρισμού, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Περού, που υπογράφηκε στην Αθήνα στις 30 Ιουνίου 1998, της οποίας το κείμενο σε πρωτότυπο στην ελληνική και αγγλική γλώσσα έχει ως εξής: 

ΣΥΜΦΩΝΙΑ

ΓΙΑ ΣΥΝΕΡΓΑΣΙΑ ΣΤΟΝ ΤΟΜΕΑ ΤΟΥ ΤΟΥΡΙΣΜΟΥ

ΜΕΤΑΞΥ

ΤΗΣ ΚΥΒΕΡΝΗΣΗΣ ΤΗΣ ΕΛΛΗΝΙΚΗΣ

ΔΗΜΟΚΡΑΤΙΑΣ ΚΑΙ ΤΗΣ ΚΥΒΕΡΝΗΣΗΣ

ΤΗΣ ΔΗΜΟΚΡΑΤΙΑΣ ΤΟΥ ΠΕΡΟΥ

Η Κυβέρνηση της Ελληνικής Δημοκρατίας και η Κυβέρνησης της Δημοκρατίας του Περού, αποκαλούμενες εφεξής ως τα "Συμβαλλόμενα Μέρη", 

ΠΕΠΕΙΣΜΕΝΕΣ ότι η διμερής συνεργασία είναι σημαντική για τις δύο χώρες και επιθυμώντας την ενδυνάμωση των τουριστικών τους σχέσεων μέσα στα πλαίσια των αντίστοιχων εθνικών νόμων τους, 

ΣΥΝΕΙΔΗΤΟΠΟΙΩΝΤΑΣ περαιτέρω ότι οι προσπάθειες που καταβάλλονται από τις τουριστικές αρχές τους για αμοιβαία υποστήριξη θα επηρεάσουν ευμενώς την αύξηση της τουριστικής κίνησης μεταξύ των δύο χωρών, 

ΣΥΜΦΩΝΗΣΑΝ ΤΑ ΑΚΟΛΟΥΘΑ: 

'Αρθρο 1

Με σκοπό να προωθήσουν την τουριστική συνεργασία τους τα Συμβαλλόμενα Μέρη θα ενθαρρύνουν την ανταλλαγή τεχνικών πληροφοριών και τεχνογνωσίας στους σχετικούς τομείς, που θα καθορισθούν ανάλογα με τις ανάγκες και τις προτεραιότητες της κάθε χώρας. Αυτή η διμερής συνεργασία θα περιλαμβάνει την ανταλλαγή επισκέψεων ειδικών και/ή εμπειρογνωμόνων σε τουριστικά θέματα, ιδίως για να εκπονούν και εφαρμόζουν αναπτυξιακά προγράμματα στον τομέα του πολιτιστικού και οικολογικού τουρισμού, πολιτικές για την προσέλκυση επενδύσεων από το άλλο Μέρος στο πεδίο του τουρισμού και μικτές επιχειρήσεις, προγράμματα μάρκετινγκ και άλλα θέματα που θα καθορίζονται. Τα έξοδα της διεθνούς μεταφοράς θα καλύπτονται από τη χώρα που προσφέρει τη συνεργασία, ενώ η χώρα υποδοχής θα φροντίζει για τη διαμονή και τις μεταφορές μέσα στο έδαφός της. 

'Αρθρο 2

Τα Συμβαλλόμενα Μέρη θα παρέχουν αμοιβαία όλες τις διευκολύνσεις για να ενισχύσουν και προωθήσουν την ανάπτυξη του τουρισμού. Τα Μέρη θα ενθαρρύνουν τους αερομεταφορείς τους, τα ταξιδιωτικά πρακτορεία τους και άλλες επιχειρήσεις που λειτουργούν στον τομέα του τουρισμού να βελτιώσουν τις υπηρεσίες τους στο μεγαλύτερο δυνατό βαθμό και να προσφέρουν ελκυστικές τιμές που μπορούν να αυξήσουν τις τουριστικές ανταλλαγές μεταξύ των δύο χωρών. 

'Αρθρο 3

Τα Συμβαλλόμενα Μέρη θα ενθαρρύνουν την αμοιβαία τουριστική προβολή, σύμφωνα με τους αντίστοιχους νόμους και κανονισμούς τους μέσω της ανταλλαγής πληροφοριών και διαφημιστικών υλικών και παρέχοντας το ένα στο άλλο όλες τις δυνατές διευκολύνσεις μέσα στην αντίστοιχη επικράτειά τους για να διεξάγουν τις τουριστικές διαφημιστικές τους εκστρατείες που προορίζονται για την αγορά του άλλου Μέρους. 

Προκειμένου να ενθαρρύνουν τον τουρισμό μεταξύ των δύο χωρών, τα Συμβαλλόμενα Μέρη θα οργανώνουν ή θα συμμετέχουν, όποτε αυτό είναι δυνατόν, σε τουριστικές εκδηλώσεις που ευνοούν την εξάπλωση και προβολή της τουριστικής προσφοράς κάθε χώρας, όπως σεμινάρια, συναντήσεις εργασίας, τουριστικές εκθέσεις και πανηγύρεις. 

Οι προαναφερθείσες τουριστικές εκδηλώσεις, καθώς επίσης και τα σχετικά ταξίδια εξοικείωσης θα προορίζονται, μεταξύ άλλων, για τους τουρ οπερέϊτορς, τους ταξιδιωτικούς πράκτορες, τους αντιπροσώπους αεροπορικών εταιριών και τους δημοσιογράφους ταξιδίων και θα συμβάλλουν στη διευκόλυνση της ανάπτυξης και του μάρκετινγκ τουριστικών πακέτων προς αμοιβαίο όφελος. 

'Αρθρο 4

Τα Συμβαλλόμενα Μέρη θα προωθούν την ανταλλαγή πληροφοριών και εμπειρίας σε θέματα σχετικά με τα ακόλουθα: 

α) Τουριστικές πλουτοπαραγωγικές πηγές και μελέτες που αφορούν σχέδια για την ανάπτυξη τουριστικών δραστηριοτήτων και προστατευόμενων φυσικών περιοχών στην επικράτειά τους. 

β) Μελέτες και έρευνα σχετικά με την ανάπτυξη τουριστικών δραστηριοτήτων και σχετικών τεχνικών πληροφοριών. 

γ) Τρέχουσα νομοθεσία για τη ρύθμιση τουριστικών δραστηριοτήτων, για την προστασία και διατήρηση πολλιτιστικών και φυσικών πόρων τουριστικού ενδιαφέροντος, καθώς επίσης και για τα κίνητρα προσέλκυσης ξένων επενδύσεων. 

δ) Εκπαιδευτικά προγράμματα για το απασχολούμενο προσωπικό στον τουριστικό τομέα και για τις προστατευόμενες φυσικές περιοχές. 

ε) Διαθέσιμες πληροφορίες για το εύρος και τα ιδιαίτερα γνωρίσματα της πιθανά εκμεταλλεύσιμης τουριστικής αγοράς στις δύο χώρες, συμπεριλαμβανομένων και των σχετικών πληροφοριών για την έρευνα της αγοράς τρίτων χωρών. 

'Αρθρο 5

Τα Συμβαλλόμενα Μέρη θα αναθέσουν την παρακολούθηση της εφαρμογής αυτής της Συμφωνίας και την προβολή και αξιολόγηση των αποτελεσμάτων της στις αντίστοιχες εθνικές τουριστικές αρχές τους, εξουσιοδοτημένοι εκπρόσωποι των οποίων θα συναντώνται σε κάθε χώρα εναλλάξ και σε ημερομηνίες τις οποίες θα συμφωνούν. 

'Αρθρο 6

Χωρίς να θίγονται οι διεθνείς τους υποχρεώσεις, τα Μέρη θα ευνοούν το συντονισμό των αντίστοιχων εθνικών θέσεων σε θέματα αμοιβαίου ενδιαφέροντος, μέσα στα πλαίσια των διεθνών οργανώσεων και διασκέψεων που ειδικεύονται στον τουρισμό γενικά ή που σχετίζονται με συναφείς δραστηριότητες. 

'Αρθρο 7

Αυτή η Συμφωνία θα τεθεί σε ισχύ την ημερομηνία κατά την οποία και τα δύο Συμβαλλόμενα Μέρη θα έχουν γνωστοποιήσει το ένα στο άλλο, δια της διπλωματικής οδού, την ολοκλήρωση των νομικών διατυπώσεων που απαιτούνται σε κάθε χώρα για τη θέση σε ισχύ της Συμφωνίας. 

'Αρθρο 8

Η παρούσα Συμφωνία θα παραμείνει σε ισχύ επί τρία (3) χρόνια και στο εξής θα ανανεώνεται αυτόματα κάθε φορά για πρόσθετες πενταετείς περιόδους, εκτός αν καταγγελθεί με γνωστοποίηση, δια της διπλωματικής οδού, από ένα από τα Συμβαλλόμενα Μέρη τουλάχιστον έξι (6) μήνες πριν από την εκπνοή της κάθε περιόδου. 

'Εγινε στην Αθήνα στις 30 Ιουνίου 1998 σε δύο αντίτυπα στην ελληνική, ισπανική και αγγλική γλώσσα και τα δύο κείμενα είναι εξίσου αυθεντικά. Σε περίπτωση απόκλισης θα υπερισχύει το αγγλικό κείμενο. 


Για την Κυβέρνηση

της Ελληνικής

Δημοκρατίας

(υπογραφή)

Ιωάννης Στεφανίδης

Πρόεδρος του

Ελληνικού Οργανισμού

Τουρισμού
 Για την Κυβέρνηση

της Δημοκρατίας

του Περού

(υπογραφή)

Martin Yrigoyen

Πληρεξούσιος Πρέσβης

του Περού στην

Ελληνική Δημοκρατία

 
Σελίδα 5585 μέχρι και Σελίδα 5587 
είναι σε PDF 

'Αρθρο δεύτερο

Τα Πρωτόκολλα - Πρακτικά, που καταρτίζονται από τους εκπροσώπους των Εθνικών Τουριστικών Αρχών, βάσει του άρθρου 5 της Συμφωνίας που κυρώνεται, εγκρίνονται με κοινή πράξη των αρμόδιων υπουργών. 

'Αρθρο τρίτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων του άρθρου 7 αυτής. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Σώμα να εξουσιοδοτήσει το Προεδρείο για την υπευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς παρεσχέθη η ζητηθείσα εξουσιοδότηση. 

Υπουργείου Πολιτισμού. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για συνεργασία στους τομείς της εκπαίδευσης, του πολιτισμού και της επιστήμης". 

Και αυτό το νομοσχέδιο έγινε δεκτό ομόφωνα από τη Διαρκή Επιτροπή. 

Ερωτάται το Σώμα: Γίνεται δεκτό το νομοσχέδιο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Πολιτισμού: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για συνεργασία στους τομείς της εκπαίδευσης, του πολιτισμού και της επιστήμης" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 

'' Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για συνεργασία στους τομείς της εκπαίδευσης, του πολιτισμού και της επιστήμης 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Συμφωνία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για συνεργασία στους τομείς της εκπαίδευσης, του πολιτισμού και της επιστήμης, που υπογράφηκε στο Μπακού στις 11 Απριλίου 1997, της οποίας το κείμενο σε πρωτότυπο στην ελληνική και αγγλική γλώσσα έχει ως εξής: 

ΣΥΜΦΩΝΙΑ

ΜΕΤΑΞΥ ΤΗΣ ΚΥΒΕΡΝΗΣΕΩΣ ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ ΚΑΙ ΤΗΣ ΚΥΒΕΡΝΗΣΕΩΣ ΤΗΣ

ΔΗΜΟΚΡΑΤΙΑΣ ΤΟΥ ΑΖΕΡΜΠΑΪΤΖΑΝ

ΓΙΑ ΣΥΝΕΡΓΑΣΙΑ ΣΤΟΥΣ ΤΟΜΕΙΣ ΤΗΣ

ΕΚΠΑΙΔΕΥΣΗΣ, ΤΟΥ ΠΟΛΙΤΙΣΜΟΥ

ΚΑΙ ΤΗΣ ΕΠΙΣΤΗΜΗΣ

Η Κυβέρνηση της Ελληνικής Δημοκρατίας και η Κυβέρνηση της Δημοκρατίας του Αζερμπαϊτζάν, που θα αναφέρονται στο εξής ως τα "Συμβαλλόμενα Μέρη", ωθούμενες από την επιθυμία τους να αναπτύξουν και να ενδυναμώσουν τις φιλικές σχέσεις μεταξύ των δύο χωρών, 

ΕΠΙΘΥΜΩΝΤΑΣ να αναπτύξουν τη συνεργασία τους στους τομείς του εκπαίδευσης, της επιστήμης και της τεχνολογίας, του πολιτισμού, των μέσων μαζικής ενημέρωσης, του αθλητισμού και της νεολαίας, 

ΕΝΕΡΓΩΝΤΑΣ σύμφωνα με την Τελική Πράξη του Ελσίνκι της Διάσκεψης για την Ασφάλεια και τη Συνεργασία στην Ευρώπη, τα καταληκτικά κείμενα των συναντήσεων στη Μαδρίτη και στη Βιέννη, τις διατάξεις της Χάρτας των Παρισίων για μία Νέα Ευρώπη, καθώς και το Τελικό Κείμενο του Συμποσίου της Δ.Α.Σ.Ε. για την πολιτιστική κληρονομιά που υπεγράφη το 1991 στην Κρακοβία, συμφώνησαν τα ακόλουθα: 

'Αρθρο 1

Τα Συμβαλλόμενα Μέρη θα λάβουν τα απαραίτητα μέτρα για να συμβάλλουν στην ανάπτυξη της συνεργασίας στους διάφορους τομείς της εκπαίδευσης και της επιστήμης. 

Για την επίτευξη του σκοπού αυτού: 

Θα αναπτύξουν τη συνεργασία μεταξύ των Ανώτατων Εκπαιδευτικών Ιδρυμάτων και των Ακαδημιών Επιστημών των δύο χωρών. 

Θα ανταλλάσσουν επιστημονικό προσωπικό των Ιδρυμάτων Ανώτατης και Δευτεροβάθμιας Εκπαίδευσης. 

Θα χορηγούν υποτροφίες για σπουδές στα Ανώτατα Επιστημονικά Ιδρύματα του άλλου Συμβαλλόμενου Μέρους, βάσει αμοιβαίας συμφωνίας. 

Θα διευκολύνουν την ανταλλαγή γνώσεων και εμπειριών σε όλες τις βαθμίδες της εκπαίδευσης, καθώς και τη δημιουργία ευνοϊκών συνθηκών για τη μελέτη και διάδοση της γλώσσας, της λογοτεχνίας και της ιστορίας της άλλης χώρας. 

Θα ανταλλάσσουν πληροφορίες και τεκμηρίωση προκειμένου να διευκολύνουν τις αρμόδιες αρχές τους για την αναγνώριση και ισοτιμία των πιστοποιητικών, βεβαιώσεων, διπλωμάτων, πτυχίων και ακαδημαϊκών τίτλων, σύμφωνα με την ισχύουσα νομοθεσία της κάθε χώρας. 

Θα ανταλλάσσουν βιβλία, διδακτικά εγχειρίδια, περιοδικά και άλλο πληροφοριακό υλικό. 

'Αρθρο 2

Τα Συμβαλλόμενα Μέρη θα ενθαρρύνουν και θα διευκολύνουν ανταλλαγές και συνεργασία στους τομείς των θεωρητικών και εφαρμοσμένων επιστημών και θα προσφέρουν κατάλληλες ευκαιρίες για επαφές μεταξύ επιστημονικών ιδρυμάτων και οργανισμών, ερευνητικών ινστιτούτων, πανεπιστημίων, καθώς και των άλλων ιδρυμάτων ανώτερης εκπαίδευσης, μελετητών, ερευνητών και ειδικών των δύο χωρών. Θα ενθαρρύνουν επίσης κοινές δραστηριότητες σε εξειδικευμένους τομείς και θέματα κοινού ενδιαφέροντος. 

Για να αναπτύξουν και επεκτείνουν την επιστημονική συνεργασία, τα Συμβαλλόμενα Μέρη θα διευκολύνουν και θα χρηματοδοτούν μεταξύ άλλων: 

1. Επισκέψεις, εκπαιδευτικά ταξίδια και διαβουλεύσεις ερευνητών, επιστημόνων και άλλων ειδικών. 

2. Κοινή επεξεργασία και εφαρμογή ερευνητικών προγραμμάτων και σχεδίων και ανταλλαγή των αποτελεσμάτων αυτών. 

3. Διοργάνωση κοινών μαθημάτων, διασκέψεων και συμποσίων. 

4. Ανταλλαγή οπτικο-ακουστικού υλικού επιστημονικού χαρακτήρα. 

5. Διοργάνωση επιστημονικών εκθέσεων και επιδείξεων. 

6. Ανταλλαγή επιστημονικών συγγραμμάτων, τεκμηρίωσης και πληροφόρησης. 

Αρμόδιοι φορείς για την υλοποίηση των παραπάνω είναι από ελληνικής πλευράς η Γενική Γραμματεία 'Ερευνας και Τεχνολογίας του Υπουργείου Βιομηχανίας και από πλευράς Αζερμπαϊτζάν η Κρατική Επιτροπή Επιστήμης και Τεχνολογίας και η Ακαδημία Επιστημών. 

'Ενα ειδικό πρωτόκολλο και πρόγραμμα εργασίας για τη ρύθμιση και την υλοποίηση των επιστημονικών ανταλλαγών και κοινών ερευνητικών προγραμμάτων, καθώς επίσης και άλλων μορφών συνεργασίας (π.χ. τεχνική βοήθεια, συμπόσια κ.ά.) θα υπογράφεται κάθε δύο έτη εκ περιτροπής στην πρωτεύουσα του κάθε Συμβαλλόμενου Μέρους. Επίσης κατά τη διάρκεια ενδιάμεσων συναντήσεων τα δύο Μέρη θα συζητούν τα αποτελέσματα της εφαρμογής του προγράμματος εργασίας. Οι προτάσεις που ενσωματώνονται για έγκριση στο Πρωτόκολλο αυτό θα υποβάλλονται από κοινού και θα αξιολογούνται από τις δύο πλευρές προτού αναληφθούν για υλοποίηση. 

Η χρηματοδότηση της παραπάνω συνεργασίας θα γίνεται από κοινού σε ισότιμη βάση από τα δύο Συμβαλλόμενα Μέρη. 

'Αρθρο 3

Τα Συμβαλλόμενα Μέρη θα αναπτύξουν συνεργασία μεταξύ των δημόσιων αρχείων και βιβλιοθηκών τους, σύμφωνα με την ισχύουσα νομοθεσία της κάθε χώρας. Θα ενθαρρύνουν ειδικότερα την ανταλλαγή βιβλίων και περιοδικών, τη διοργάνωση εκθέσεων και την ανταλλαγή εμπειριών. 

Τα Μέρη θα διοργανώσουν μελέτες για τον εμπλουτισμό των αρχείων τους και θα ανταλλάξουν αντίγραφα αρχειακού υλικού που αφορά την ιστορία τους. 

Τα Μέρη θα διευκολύνουν τη χρήση αρχειακού υλικού από τους επιστήμονες και ερευνητές τους σε ισότιμη βάση. 

'Αρθρο 4

Τα Συμβαλλόμενα Μέρη θα αναπτύξουν συνεργασία σε διάφορους πολιτιστικούς φορείς αμοιβαίου ενδιαφέροντος και ειδικότερα θα ενθαρρύνουν: 

Παρουσίαση έργων τέχνης και λογοτεχνίας της άλλης χώρας, συμπεριλαμβανομένων μεταφράσεων λογοτεχνικών έργων και ανταλλαγή βιβλίων, καθώς και άλλων δημοσιεύσεων στον πολιτιστικό τομέα. 

Ανταλλαγή καλλιτεχνικών εκθέσεων, εκθέσεων υλικού που ανήκει σε μουσεία και βιβλιοθήκες και άλλων πολιτιστικών εκδηλώσεων, καθώς και προβολών ταινιών μέσω των αρμόδιων φορέων της κάθε χώρας. 

Συμμετοχή εκπροσώπων τους σε διεθνείς διασκέψεις, διαγωνισμούς και συναντήσεις επί πολιτιστικών θεμάτων, που διοργανώνονται από το άλλο Μέρος. 

Ανάπτυξη επαφών μεταξύ καλλιτεχνικών ενώσεων των δύο χωρών και ανταλλαγή εμπειριών και ειδικών στον τομέα της καλλιτεχνικής εκπαίδευσης, καθώς και ανταλλαγή μεμονωμένων συγγραφέων, ομιλητών και καλλιτεχνών. 

Ανταλλαγή θεατρικών, καλλιτεχνικών και φολκλορικών συγκροτημάτων ή μεμονωμένων ερμηνευτών. 

Ανταλλαγή ταινιών και συμμετοχή σε διεθνή φεστιβάλ κινηματογράφου που διοργανώνονται από το άλλο Μέρος. 

Ανταλλαγή εμπειριών και επισκέψεων ειδικών στους τομείς των μουσείων, των βιβλιοθηκών και της διαφύλαξης της αρχιτεκτονικής και πολιτιστικής κληρονομιάς. 

Συνεργασία και ανταλλαγή πληροφοριών στον τομέα της αρχαιολογίας μεταξύ των αρμόδιων αρχών τους. 

Ανταλλαγή πληροφοριών για εργασίες που σχετίζονται με την προστασία και διατήρηση ιστορικών μνημείων. 

Διοργάνωση διμερών σεμιναρίων και συμποσίων με συμμετοχή εμπειρογνωμόνων των αντίστοιχων δημόσιων οργανισμών, ερευνητικών κέντρων, καλλιτεχνικών και επαγγελματικών οργανώσεων για τη μελέτη προβλημάτων που σχετίζονται με τη διατήρηση της πολιτιστικής κληρονομιάς. 

'Αρθρο 5

Τα Συμβαλλόμενα Μέρη θα προωθήσουν την ενεργό συνεργασία τους στο πλαίσιο της ΟΥΝΕΣΚΟ και των άλλων διεθνών οργανισμών σχετικών με τον πολιτισμό, την εκπαίδευση και την επιστήμη. 

'Αρθρο 6

Τα Συμβαλλόμενα Μέρη δύνανται να ιδρύουν αμοιβαίως πολιτιστικά κέντρα στις αντίστοιχες πρωτεύουσές τους, το νομικό καθεστώς και οι όροι οργάνωσης και λειτουργίας των οποίων θα ρυθμίζεται από ειδική συμφωνία μεταξύ των δύο Μερών. 

'Αρθρο 7

Τα Συμβαλλόμενα Μέρη θα ενθαρρύνουν τη συνεργασία μεταξύ των ειδησεογραφικών πρακτορείων και των οργανισμών τύπου των δύο χωρών, τις άμεσες επαφές μεταξύ εκδοτών εφημερίδων και περιοδικών, καθώς και την ανταλλαγή δημοσιογράφων και ανταποκριτών τύπου. 

Τα Συμβαλλόμενα Μέρη θα ενθαρρύνουν τη συμμετοχή εκπροσώπων του ραδιο-τηλεοπτικού τομέα σε διεθνείς διαγωνισμούς, φεστιβάλ, συνέδρια κ.λπ., που διοργανώνονται αντίστοιχα στην Ελλάδα και στο Αζερμπαϊτζάν. 

Τα Συμβαλλόμενα Μέρη θα συμβάλλουν στην επέκταση των επαφών και της συνεργασίας μεταξύ των δημόσιων ραδιοφωνικών και τηλεοπτικών οργανισμών τους σύμφωνα με την ισχύουσα νομοθεσία της κάθε χώρας. 

'Αρθρο 8

Τα Συμβαλλόμενα Μέρη θα ενθαρρύνουν την ανάπτυξη της συνεργασίας στους τομείς του αθλητισμού και της φυσικής αγωγής και θα επιδιώξουν τη διεύρυνση των άμεσων επαφών και της συνεργασίας μεταξύ των αθλητικών αρχών τους. Το περιεχόμενο και οι λεπτομέρειες αυτής της συνεργασίας θα συμφωνηθεί μεταξύ των παραπάνω αρχών. 

'Αρθρο 9

Τα Συμβαλλόμενα Μέρη θα ενθαρρύνουν τη συνεργασία μεταξύ των οργανώσεων νέων των δύο χωρών. 

Τα Συμβαλλόμενα Μέρη θα ανταλλάσσουν πληροφορίες και εμπειρίες σε όλους τους τομείς που σχετίζονται με τη νεολαία, με στόχο τη σύσφιγξη και ενδυνάμωση των σχέσεων μεταξύ νέων ανθρώπων, τη δημιουργία φιλικής ατμόσφαιρας και την προώθηση της ειρήνης. 

'Αρθρο 10

Τα Συμβαλλόμενα Μέρη θα συνεργασθούν για την ανάπτυξη τουριστικών ανταλλαγών, προκειμένου να γίνει γνωστός ο πολιτισμός των δύο χωρών. 

'Αρθρο 11

Η παρούσα Συμφωνία δεν αποκλείει τη δυνατότητα καθιέρωσης και άλλων μορφών διμερούς συνεργασίας σε άλλους τομείς που σχετίζονται με αυτήν ή ανταποκρίνονται στους σκοπούς της. 

'Αρθρο 12

Για την εφαρμογή της παρούσας Συμφωνίας, τα Συμβαλλόμενα Μέρη θα συστήσουν κοινή Ελληνο-Αζερική Επιτροπή που θα απαρτίζεται από εκπροσώπους των δύο Συμβαλλόμενων Μερών και θα συνεδριάζει εκ περιτροπής στην Αθήνα και στο Μπακού. 

Η Επιτροπή θα εξετάζει θέματα σχετικά με την εφαρμογή της παρούσας Συμφωνίας, θα επεξεργάζεται τις λεπτομέρειες των προγραμμάτων συνεργασίας, καθώς και τους οικονομικούς τους όρους. 

'Αρθρο 13

Η παρούσα Συμφωνία θα τεθεί σε ισχύ την ημερομηνία κατά την οποία το κάθε Συμβαλλόμενο Μέρος θα έχει γνωστοποιήσει στο άλλο ότι έχουν ολοκληρωθεί όλες οι διατυπώσεις που απαιτούνται από την εσωτερική του νομοθεσία για τη θέση της σε ισχύ. 

'Αρθρο 14

Η παρούσα Συμφωνία θα παραμείνει σε ισχύ για χρονική περίοδο πέντε ετών. Στη συνέχεια θα ανανεώνεται αυτομάτως για διαδοχικές πενταετείς περιόδους, εκτός εάν καταγγελθεί εγγράφως δια της διπλωματικής οδού από οποιοδήποτε Συμβαλλόμενο Μέρος έξι μήνες πριν από τη λήξη κάθε τέτοιας περιόδου. 

'Εγινε στο Μπακού στις 11 Απριλίου 1997 εις διπλούν, στην ελληνική, αζερική και αγγλική γλώσσα. 'Ολα τα κείμενα είναι εξίσου αυθεντικά. Σε περίπτωση διαφοράς ως προς την ερμηνεία θα υπερισχύσει το αγγλικό κείμενο. 


ΓΙΑ ΤΗΝ ΚΥΒΕΡΝΗΣΗ

ΤΗΣ ΕΛΛΗΝΙΚΗΣ

ΔΗΜΟΚΡΑΤΙΑΣ

(υπογραφή)
 ΓΙΑ ΤΗΝ ΚΥΒΕΡΝΗΣΗ 

ΤΗΣ ΔΗΜΟΚΡΑΤΙΑΣ 

ΤΟΥ ΑΖΕΡΜΠΑΪΤΖΑΝ 

(υπογραφή) 

 
Σελίδα 5591 μέχρι και Σελίδα 5596
είναι σε PDF 

'Αρθρο δεύτερο

Τα Πρωτόκολλα - Πρακτικά που καταρτίζονται από την κοινή Ελληνο-Αζερική Επιτροπή του άρθρου 12 της Συμφωνίας που κυρώνεται εγκρίνονται με κοινή πράξη των αρμόδιων κατά περίπτωση Υπουργών. 

'Αρθρο τρίτο 

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, και της Συμφωνίας που κυρώνεται από την πλήρωση των προϋποθέσεων του άρθρου 13 αυτής." 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Σώμα να εξουσιοδοτήσει το Προεδρείο για την υπευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς παρεσχέθη η ζητηθείσα εξουσιοδότηση. 

Υπουργείου Εξωτερικών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας 'Εδρας μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου μετά της σχετικής Δήλωσης Προθέσεως". 

Ερωτάται το Σώμα: Γίνεται δεκτό το νομοσχέδιο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Εξωτερικών: "Κύρωση της Συμφωνίας 'Εδρας μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου μετά της σχετικής Δήλωσης Προθέσεως", έγινε δεκτό ομοφώνως σε μόνη συζήτηση, κατ' αρχήν, κατ' άρθρον και στο σύνολο και έχει ως εξής: 

" Κύρωση της Συμφωνίας 'Εδρας μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου μετά της σχετικής Δήλωσης Προθέσεως 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Συμφωνία 'Εδρας μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου μετά της σχετικής Δήλωσης Προθέσεως, που υπογράφηκε στη Σόφια στις 22 Οκτωβρίου 1998, της οποίας το κείμενο σε πρωτότυπο στην αγγλική γλώσσα και σε μετάφραση στην ελληνική έχει ως εξής: 

Σελίδα 5598 μέχρι και Σελίδα 5612
είναι σε PDF 

ΣΥΜΦΩΝΙΑ ΕΔΡΑΣ

ΜΕΤΑΞΥ ΤΗΣ ΚΥΒΕΡΝΗΣΗΣ ΤΗΣ ΕΛΛΗΝΙΚΗΣ

ΔΗΜΟΚΡΑΤΙΑΣ ΚΑΙ ΤΗΣ ΤΡΑΠΕΖΑΣ ΕΜΠΟΡΙΟΥ ΚΑΙ ΑΝΑΠΤΥΞΗΣ ΤΟΥ ΕΥΞΕΙΝΟΥ ΠΟΝΤΟΥ

Η Κυβέρνηση της Ελληνικής Δημοκρατίας και η Τράπεζα Εμπορίου και Ανάπτυξης του Ευξείνου Πόντου, 

ΛΑΜΒΑΝΟΝΤΑΣ υπόψη τη Συμφωνία ίδρυσης της Τράπεζας Εμπορίου και Ανάπτυξης του Ευξείνου Πόντου, 

ΣΗΜΕΙΩΝΟΝΤΑΣ ότι το 'Αρθρο 32 της παραπάνω Συμφωνίας προβλέπει ότι η 'Εδρα της Τράπεζας Εμπορίου και Ανάπτυξης του Ευξείνου Πόντου θα βρίσκεται στη Θεσσαλονίκη της Ελληνικής Δημοκρατίας, 

ΕΠΙΘΥΜΩΝΤΑΣ να προσδιορίσουν το νομικό καθεστώς, τα προνόμια και τις ασυλίες της Τράπεζας και των συνδεόμενων προσώπων στην Ελληνική Δημοκρατία, 

ΣΥΜΦΩΝΗΣΑΝ ΤΑ ΑΚΟΛΟΥΘΑ: 

ΑΡΘΡΟ 1

Ορισμοί

Για τους σκοπούς της παρούσας Συμφωνίας: 

α. Ο όρος "Συμφωνία 'Ιδρυσης της Τράπεζας" σημαίνει τη Συμφωνία 'Ιδρυσης της Τράπεζας Εμπορίου και Ανάπτυξης του Ευξείνου Πόντου, που υπογράφηκε στην Τιφλίδα στις 30 Ιουνίου 1994. 

β. Ο όρος "Τράπεζα" σημαίνει την Τράπεζα Εμπορίου και Ανάπτυξης του Ευξείνου Πόντου. 

γ. Ο όρος "Κυβέρνηση" σημαίνει την Κυβέρνηση της Ελληνικής Δημοκρατίας. 

δ. Οι όροι "Κράτος Μέλος", "Πρόεδρος", "Αντιπρόεδρος", "Γενικός Γραμματέας", "Διοικητής", "Αναπληρωτής Διοικητής", "Προσωρινός Αναπληρωτής Διοικητής", "Διευθυντής", "Αναπληρωτής Διευθυντής" και "Προσωρινός Αναπληρωτής Διευθυντής" έχουν την ίδια έννοια που έχουν στη Συμφωνία 'Ιδρυσης της Τράπεζας, στον Εσωτερικό Κανονισμό ή στους Κανονισμούς Διαδικασίας της Τράπεζας. 

ε. Ο όρος "Κατάστημα της Τράπεζας" σημαίνει το οικόπεδο, τα κτίρια και τα τμήματα κτιρίων, περιλαμβανομένων των προσβάσεων, που χρησιμοποιούνται για τις Επίσημες Δραστηριότητες της Τράπεζας. 

στ. Ο όρος "Ανώτερα Διοικητικά Στελέχη" σημαίνει τον Πρόεδρο, τους Αντιπροέδρους, το Γενικό Γραμματέα και τα άλλα πρόσωπα που θα διορίζονται από τον Πρόεδρο ως Ανώτερα Διοικητικά Στελέχη της Τράπεζας. 

ζ. Ο όρος "Υπάλληλοι της Τράπεζας" σημαίνει το προσωπικό της Τράπεζας, με την εξαίρεση εκείνων των υπαλλήλων που έχουν συγχρόνως προσληφθεί τοπικά και πληρώνονται με ωρομίσθιο, ανεξαρτήτως της ιθαγένειάς τους. 

η. Ο όρος "Αρχεία της Τράπεζας" περιλαμβάνει όλους τους φακέλους, την αλληλογραφία, τα έγγραφα, τα χειρόγραφα, το φωτογραφημένο και το κινηματογραφημένο υλικό, το ηχογραφημένο υλικό, τα προγράμματα Η/Υ και το έγγραφο υλικό, τις βιντεοκασέτες ή τους δίσκους και τις δισκέτες ή τις ταινίες που περιλαμβάνουν στοιχεία που ανήκουν στην Τράπεζα ή που ελέγχει η Τράπεζα. 

θ. Ο όρος "Επίσημες Δραστηριότητες της Τράπεζας" περιλαμβάνει όλες εκείνες τις δραστηριότητες που αναλαμβάνονται σύμφωνα με τη Συμφωνία 'Ιδρυσης της Τράπεζας, όπως και όλες τις δραστηριότητες που είναι κατάλληλες για την εκπλήρωση του σκοπού και των λειτουργιών της Τράπεζας, σύμφωνα με τα 'Αρθρα 1 και 2 της παραπάνω Συμφωνίας, ή που αναλαμβάνονται σε άσκηση των εξουσιών της, σύμφωνα με το 'Αρθρο 18 της παραπάνω Συμφωνίας, περιλαμβανομένων των διοικητικών της δραστηριοτήτων, και 

ι. Ο όρος "Συνδεόμενα με την Τράπεζα Πρόσωπα" σημαίνει τους Διοικητές, Αναπληρωτές Διοικητές, Προσωρινούς Αναπληρωτές Διοικητές, Διευθυντές, Αναπληρωτές Διευθυντές, Προσωρινούς Αναπληρωτές Διευθυντές, τον Πρόεδρο, τους Αντιπροέδρους, το Γενικό Γραμματέα, τους Ανώτερους Διοικητικούς Υπαλλήλους και τους Υπαλλήλους της Τράπεζας και τους εμπειρογνώμονες που εκτελούν αποστολές για την Τράπεζα. 

ΑΡΘΡΟ 2

Ερμηνεία

1. Η παρούσα Συμφωνία θα ερμηνεύεται υπό το πρίσμα του πρωταρχικού στόχου της εξασφάλισης της δυνατότητας πλήρους και αποτελεσματικής επιτέλεσης των καθηκόντων της Τράπεζας στην Ελληνική Δημοκρατία και της εκπλήρωσης του σκοπού και των λειτουργιών της. 

2. Η παρούσα Συμφωνία θα θεωρείται ότι εφαρμόζει και συμπληρώνει ορισμένες από τις διατάξεις της Συμφωνίας 'Ιδρυσης της Τράπεζας και δεν θα θεωρείται ότι τροποποιεί ή αποκλίνει από τις διατάξεις της παραπάνω Συμφωνίας, και ιδιαίτερα του Κεφαλαίου VIII αυτής. 

ΑΡΘΡΟ 3

Νομική Προσωπικότητα

Για τους σκοπούς της παρούσας Συμφωνίας, η Τράπεζα αναγνωρίζεται ως ένας διεθνής οργανισμός και θα διαθέτει πλήρη νομική προσωπικότητα και, ιδιαίτερα, την πλήρη νομική ικανότητα: 

α) να συμβάλλεται, 

β) να αποκτά και να διαθέτει ακίνητη και κινητή ιδιοκτησία, και 

γ) να εγείρει αγωγές. 

ΑΡΘΡΟ 4

Δικαιοδοτική Ασυλία

1. Στο πλαίσιο των Επίσημων Δραστηριοτήτων της η Τράπεζα θα απολαύει δικαιοδοτικής ασυλίας, με την εξαίρεση των ακόλουθων περιπτώσεων όπου δεν θα ισχύει η ασυλία της Τράπεζας: 

α) στο βαθμό που η Τράπεζα θα έχει ρητώς παραιτηθεί από κάθε τέτοια ασυλία σε οποιαδήποτε συγκεκριμένη περίπτωση ή με οποιοδήποτε έγγραφο, 

β) σε περίπτωση αγωγής που προκύπτει από την άσκηση των εξουσιών της να δανείζεται χρήματα, να εγγυάται υποχρεώσεις και να αγοράζει ή να πωλεί ή να ασφαλίζει την πώληση οποιωνδήποτε χρεογράφων, 

γ) σε περίπτωση αγωγής που υποβάλλεται από τρίτο μέρος για αποζημίωση σε σχέση με τροχαίο ατύχημα που προκλήθηκε από Συνδεόμενο με την Τράπεζα Πρόσωπο, ενεργούντος για λογαριασμό της Τράπεζας, 

δ) σε περίπτωση αγωγής σε σχέση με το θάνατο ή τη σωματική βλάβη που προκλήθηκε από πράξη ή παράλειψη, στην Ελληνική Δημοκρατία, της Τράπεζας ή Συνδεόμενου με την Τράπεζα Προσώπου, 

ε) σε περίπτωση εκτέλεσης διαιτητικής απόφασης σε βάρος της Τράπεζας ως αποτέλεσμα ρητής υποβολής στη διαιτησία εκ μέρους της Τράπεζας, ή 

στ) σε περίπτωση οποιασδήποτε ανταγωγής που συνδέεται άμεσα με δίκη που έχει ξεκινήσει η Τράπεζα. 

2. Τα περιουσιακά στοιχεία και τα στοιχεία του ενεργητικού της Τράπεζας, οπουδήποτε βρίσκονται και από οποιονδήποτε κατέχονται, θα απαλλάσσονται από κάθε είδους περιορισμό, κατάσχεση, προσωρινή κατάσχεση ή αναγκαστική εκτέλεση, με την εξαίρεση της έκδοσης αμετάκλητης απόφασης σε βάρος της Τράπεζας. 

ΑΡΘΡΟ 5

Το Κατάστημα της Τράπεζας

1. Η Κυβέρνηση, στο πλαίσιο της εθνικής νομοθεσίας, θα καταβάλλει κάθε δυνατή προσπάθεια να συνδράμει την Τράπεζα στην απόκτηση με δωρεά, χρηματοδοτική μίσθωση, ενοικίαση ή αγορά εκείνου του Καταστήματος που θα επιλέξει η Τράπεζα. 

2. Η Κυβέρνηση δεν θα διαθέτει ούτε θα επιχειρεί να διαθέσει το σύνολο ή οποιοδήποτε τμήμα του Καταστήματος της Τράπεζας χωρίς τη συγκατάθεση της Τράπεζας. 

ΑΡΘΡΟ 6

Απαραβίαστο του Καταστήματος της Τράπεζας

1. Το Κατάστημα της Τράπεζας θα είναι απαραβίαστο και θα τελεί υπό τον έλεγχο και τη δικαιοδοσία της Τράπεζας, η οποία μπορεί να καθιερώνει εκείνους τους κανονισμούς που απαιτούνται για την άσκηση των λειτουργιών της εντός του Καταστήματος. 

2. Κανένας υπάλληλος της Κυβέρνησης ή κανένα πρόσωπο που ασκεί οποιαδήποτε δημόσια εξουσία, διοικητική, δικαστική, στρατιωτική ή αστυνομική, δεν θα εισέρχεται στο Κατάστημα της Τράπεζας, παρά μόνον με τη συγκατάθεση του Προέδρου και υπό τους όρους εκείνους που θα εγκρίνει ο Πρόεδρος. Η συγκατάθεση αυτή θα τεκμαίρεται ότι έχει δοθεί σε περίπτωση πυρκαγιάς ή άλλων καταστροφών που απαιτούν άμεσες ενέργειες προστασίας. Η Τράπεζα και η Κυβέρνηση θα συμφωνούν υπό ποίες συνθήκες και με ποιον τρόπο θα μπορεί οποιοσδήποτε τέτοιος υπάλληλος να εισέρχεται στο Κατάστημα της Τράπεζας χωρίς την προηγούμενη συγκατάθεση της Τράπεζας, σε σχέση με πυροπροστασία, υγειονομικούς κανονισμούς ή επείγουσες καταστάσεις. 

3. Η Τράπεζα θα επιτρέπει στους νόμιμα εξουσιοδοτημένους αντιπροσώπους των επιχειρήσεων κοινής ωφελείας να επιθεωρούν, επισκευάζουν, συντηρούν, ανακατασκευάζουν και μετακινούν τις παροχές, τους αγωγούς, τις σωληνώσεις, τις αποχετεύσεις στο Κατάστημα της Τράπεζας και στις εγκαταστάσεις της. 

4. Η Κυβέρνηση δεν θα επιτρέπει να λαμβάνει χώρα καμία επίδοση (πλην της ταχυδρομικής επίδοσης) ή εκτέλεση οποιασδήποτε νομικής διαδικασίας ή συμπληρωματικής ενέργειας, όπως η κατάσχεση ιδιωτικής περιουσίας, εντός του Καταστήματος της Τράπεζας, παρά μόνον με τη ρητή συγκατάθεση του Προέδρου και με τους όρους που θα εγκρίνει ο Πρόεδρος. 

5. Με την επιφύλαξη των όρων της παρούσας Συμφωνίας, η Τράπεζα θα φροντίζει ώστε το Κατάστημα της Τράπεζας να μην μεταβληθεί σε καταφύγιο από τη δικαιοσύνη για πρόσωπα που υπόκεινται σε έκδοση ή απέλαση ή πρόσωπα που αποφεύγουν τη σύλληψη ή την επίδοση δικογράφων σύμφωνα με το δίκαιο της Ελληνικής Δημοκρατίας. 

ΑΡΘΡΟ 7

Προστασία του Καταστήματος της Τράπεζας

1. Οι αρμόδιες αρχές της Ελληνικής Δημοκρατίας θα καταβάλλουν την πρέπουσα φροντίδα, ώστε να εξασφαλίζουν ότι η γαλήνη όπως και το κύρος του Καταστήματος της Τράπεζας δεν θα διαταράσσονται ούτε θα μειώνονται από κανένα πρόσωπο ή ομάδα προσώπων που επιχειρούν είσοδο χωρίς άδεια, που προκαλούν ζημίες ή που δημιουργούν προβλήματα στο άμεσο περιβάλλον του Καταστήματος και θα παρέχουν στα όρια του Καταστήματος την αστυνομική προστασία που απαιτείται για τους σκοπούς αυτούς. 

2. Κατόπιν σχετικής αιτήσεως της Τράπεζας, οι αρμόδιες αρχές της Ελληνικής Δημοκρατίας θα παρέχουν επαρκή αριθμό αστυνομικών για τη διατήρηση του νόμου και της τάξης στο Κατάστημα και για την απομάκρυνση των προσώπων που αφορά η αίτηση, υπό τη δικαιοδοσία της Τράπεζας. 

3. Με την επιφύλαξη των όρων της παρούσας Συμφωνίας, η Τράπεζα θα φροντίζει ώστε το Κατάστημα της Τράπεζας να μην μεταβληθεί σε καταφύγιο από τη δικαιοσύνη για πρόσωπα που υπόκεινται σε έκδοση ή απέλαση ή πρόσωπα που αποφεύγουν τη σύλληψη ή την επίδοση δικογράφων σύμφωνα με το δίκαιο της Ελληνικής Δημοκρατίας. 

4. Η Τράπεζα θα λαμβάνει κάθε εύλογο μέτρο, ώστε να εξασφαλίζει ότι οποιαδήποτε χρήση του Καταστήματος από την Τράπεζα δεν θα καθίσταται επιζήμια για τους κοινόχρηστους χώρους γύρω από το Κατάστημα της Τράπεζας. 

ΑΡΘΡΟ 8

Επιχειρήσεις Κοινής Ωφελείας και Υπηρεσίες στο Κατάστημα της Τράπεζας

1. Η Κυβέρνηση θα καταβάλλει κάθε δυνατή προσπάθεια για να εξασφαλίζει ότι η Τράπεζα θα λαμβάνει όλες τις παροχές από τις επιχειρήσεις κοινής ωφελείας και τις υπηρεσίες που χορηγούνται στους άλλους διεθνείς οργανισμούς που εδρεύουν στην Ελληνική Δημοκρατία. 

2. Σε περίπτωση διακοπής ή απειλούμενης διακοπής μιας τέτοιας παροχής ή υπηρεσίας, η Κυβέρνηση θα θεωρεί ότι οι ανάγκες της Τράπεζας είναι εξίσου σημαντικές με εκείνες των διπλωματικών αποστολών και θα λαμβάνει τα κατάλληλα μέτρα για να εξασφαλίζει την απρόσκοπτη διεξαγωγή των εργασιών της Τράπεζας. 

3. Η Τράπεζα, κατόπιν σχετικής αιτήσεως, θα κάνει τις κατάλληλες διευθετήσεις ώστε να επιτρέπει σε δεόντως εξουσιοδοτημένους αντιπροσώπους των αρμόδιων δημόσιων υπηρεσιών να επιθεωρούν, επισκευάζουν, συντηρούν, ανακατασκευάζουν και μετακινούν τις παροχές, τους αγωγούς, τις σωληνώσεις, τις αποχετεύσεις εντός του Καταστήματος της Τράπεζας, υπό συνθήκες που δεν θα διαταράσσουν παράλογα τις λειτουργίες της Τράπεζας. 

4. Οποιαδήποτε προτιμησιακά τιμολόγια ή δασμολόγια που χορηγούνται σε διεθνείς οργανισμούς στην Ελληνική Δημοκρατία για τις παροχές των επιχειρήσεων κοινής ωφελείας και τις υπηρεσίες που αναφέρονται στην παράγραφο 1 του παρόντος 'Αρθρου θα παραχωρούνται και στην Τράπεζα, εάν δεν έρχονται σε αντίθεση με διεθνείς συνθήκες, κανονισμούς και διευθετήσεις στις οποίες η Κυβέρνηση είναι Μέρος. 

ΑΡΘΡΟ 9

Σημαίες και 'Εμβλημα

Η Τράπεζα θα έχει το δικαίωμα να αναρτά τη σημαία και το έμβλημά της στο Κατάστημα της Τράπεζας και στα μεταφορικά μέσα της Τράπεζας και του Προέδρου της στις επίσημες μετακινήσεις τους, και θα έχει το δικαίωμα να αναρτά τις σημαίες των Κρατών-Μελών στο Κατάστημα της Τράπεζας. 

ΑΡΘΡΟ 10

Ασυλία των Περιουσιακών Στοιχείων και Απαραβίαστο των Αρχείων της Τράπεζας

1. Τα περιουσιακά στοιχεία και τα στοιχεία του ενεργητικού της Τράπεζας, οπουδήποτε βρίσκονται και από οποιονδήποτε κατέχονται, θα απολαμβάνουν ασυλίας από έρευνα, επίταξη, κατάσχεση, απαλλοτρίωση και από κάθε άλλη μορφή επέμβασης ή κατάληψης ή αναγκαστικής εκτέλεσης με διοικητική ή νομοθετική ενέργεια. 

2. Τα Αρχεία της Τράπεζας θα είναι απαραβίαστα. 

ΑΡΘΡΟ 11

Επικοινωνίες και Δημοσιεύσεις

1. Η Τράπεζα θα απολαμβάνει στην Ελληνική Δημοκρατία για τις επίσημες επικοινωνίες της και τη μεταβίβαση όλων των εγγράφων της μεταχείριση που δεν θα είναι λιγότερο πλεονεκτική για την Τράπεζα από την πλέον ευνοϊκή μεταχείριση που μπορεί να παραχωρεί η Κυβέρνηση προς άλλο διεθνή οργανισμό που εδρεύει στην Ελληνική Δημοκρατία. 

2. 'Ολες οι επίσημες επικοινωνίες που απευθύνονται στην Τράπεζα ή σε Συνδεόμενα με την Τράπεζα Πρόσωπα στο Κατάστημα της Τράπεζας όπως και όλες οι εξερχόμενες επίσημες επικοινωνίες της Τράπεζας, ανεξαρτήτως του τρόπου ή της μορφής μετάδοσής τους, θα εξαιρούνται από κάθε λογοκρισία και από κάθε άλλης μορφής υποκλοπή ή παρέμβαση στον εμπιστευτικό τους χαρακτήρα. Αυτή η εξαίρεση θα επεκτείνεται ώστε να περιλαμβάνει δημοσιεύσεις, φωτογραφημένο και κινηματογραφημένο υλικό, ταινίες και ηχογραφημένο υλικό. 

3. Η Τράπεζα θα έχει το δικαίωμα να χρησιμοποιεί κώδικες και να αποστέλλει και να παραλαμβάνει την επίσημή της αλληλογραφία και τις άλλες επίσημες επικοινωνίες της με αγγελιοφόρο ή σε σφραγισμένους σάκους, που θα απολαμβάνουν ασυλιών και προνομίων όχι λιγότερο ευνοϊκών από εκείνα που παραχωρούνται στους διπλωματικούς αγγελιοφόρους και σάκους. 

ΑΡΘΡΟ 12

Απαλλαγή από Τελωνειακούς Δασμούς και Φορολογία

1. Στο πλαίσιο των Επίσημων Δραστηριοτήτων της η Τράπεζα, τα περιουσιακά της στοιχεία, κινητά και ακίνητα, τα εισοδήματα από τα στοιχεία του ενεργητικού της, οποιασδήποτε φύσεως όπως τόκοι, κεφαλαιουχικά κέρδη, κέρδη από συναλλαγματικές διαφορές, τα κέρδη της όπως και οι δραστηριότητες και οι συναλλαγές της, η αγορά αγαθών και υπηρεσιών, θα απαλλάσσονται από όλους τους ισχύοντες και μελλοντικούς άμεσους και έμμεσους φόρους και δασμούς, περιλαμβανομένων, αλλά όχι περιοριστικά, του Φ.Π.Α., του φόρου εισοδήματος, του παρακρατούμενου φόρου, των τελών χαρτοσήμου, τοπικού ή κυβερνητικού χαρακτήρα. 'Οσον αφορά τις παραπάνω διατάξεις, η Τράπεζα θα απαλλάσσεται επίσης από κάθε υποχρέωση πληρωμής, παρακράτησης ή είσπραξης οποιουδήποτε φόρου. Η Τράπεζα, όμως, δεν θα αξιώνει την απαλλαγή της από φόρους που ουσιαστικά δεν είναι παρά χρεώσεις για τις υπηρεσίες των επιχειρήσεων κοινής ωφελείας. 

2. Τα μέλη του αλλοδαπού προσωπικού της Τράπεζας μπορούν να αγοράζουν στην εγχώρια αγορά τα αγαθά που απαιτούνται για δική τους κατανάλωση και τις υπηρεσίες που χρειάζονται χωρίς να υπόκεινται σε φόρους κατανάλωσης, Φ.Π.Α., τέλη χαρτοσήμου και άλλα τέλη. 

3. Τα αγαθά που εισάγει ή εξάγει η Τράπεζα, στο πλαίσιο των Επίσημων Δραστηριοτήτων της, θα απαλλάσσονται από τελωνειακούς δασμούς και τέλη και επιβαρύνσεις, και από άμεσους και έμμεσους φόρους, συμπεριλαμβανομένου του Φ.Π.Α.. 

4. Οι διαδικασίες της εφαρμογής της απαλλαγής από τη φορολογία που αναφέρονται στο παρόν 'Αρθρο θα καθορίζονται με απόφαση του Υπουργού Οικονομικών της Ελληνικής Δημοκρατίας. 

5. Η Τράπεζα θα εξαιρείται από τις απαγορεύσεις και τους περιορισμούς εισαγωγών ή εξαγωγών στην περίπτωση αγαθών που εισάγει ή εξάγει η Τράπεζα και που απαιτούνται για τις Επίσημες Δραστηριότητές της και, στην περίπτωση τυχόν επίσημων δημοσιεύσεων της Τράπεζας, που εισάγει ή εξάγει αυτή. 

ΑΡΘΡΟ 13

Επαναπώληση

1. Αγαθά που έχουν αποκτηθεί ή εισαχθεί σύμφωνα με το 'Αρθρο 12 δεν θα πωλούνται, εκχωρούνται, εκμισθώνονται ούτε θα διατίθενται με άλλον τρόπο στην Ελληνική Δημοκρατία, παρά μόνον μετά από προηγούμενη ενημέρωση της Κυβέρνησης και καταβολή των σχετικών δασμών και φόρων. 

2. Οι πληρωτέοι δασμοί και φόροι θα υπολογίζονται βάσει του ισχύοντος τιμολογίου και της αξίας των αγαθών κατά την ημερομηνία μεταβίβασης ή εκχώρησης των αγαθών για άλλες χρήσεις. 

ΑΡΘΡΟ 14

Προνόμια και Ασυλίες για Συνδεόμενα με την Τράπεζα Πρόσωπα

1. Η Κυβέρνηση θα δίνει άδεια εισόδου στην Ελληνική Δημοκρατία, χωρίς καθυστέρηση και χωρίς χρέωση για θεώρηση διαβατηρίου, στα Συνδεόμενα με την Τράπεζα Πρόσωπα και στα συγκατοικούντα μέλη των οικογενειών τους. 

2. Τα Συνδεόμενα με την Τράπεζα Πρόσωπα θα: 

α) Απολαμβάνουν δικαιοδοτικής ασυλίας και ασυλίας από δικαστικά μέτρα, συμπεριλαμβανομένης της σύλληψης και προσωρινής κράτησης, ακόμη και μετά την ολοκλήρωση της αποστολής ή της υπηρεσίας τους, σε σχέση με ενέργειες που επιτελούν με την επίσημή τους ιδιότητα, συμπεριλαμβανομένων λόγων που έγραψαν ή είπαν. Η ασυλία αυτή, όμως, δεν θα ισχύει για την αστική ευθύνη σε περίπτωση ζημιών που προκαλούνται από τροχαίο ατύχημα το οποίο προκλήθηκε από ένα τέτοιο πρόσωπο. 

β) Εξαιρούνται, μαζί με τα συγκατοικούντα μέλη των οικογενειών τους, από τους περιορισμούς μετανάστευσης, την υποχρέωση καταγραφής των αλλοδαπών και τις συναλλαγματικές ρυθμίσεις, όπως αυτές οι εξαιρέσεις παραχωρούνται από την Ελληνική Δημοκρατία στους υπαλλήλους αντίστοιχου βαθμού των Διπλωματικών Αποστολών. 

γ) Εξαιρούνται, μαζί με τα συγκατοικούντα μέλη των οικογενειών τους, από την υποχρέωση στρατιωτικής θητείας. 

δ) Λαμβάνουν, μαζί με τα συγκατοικούντα μέλη των οικογενειών τους, την ίδια μεταχείριση όσον αφορά τη διευκόλυνση των μετακινήσεών τους, που παραχωρεί η Ελληνική Κυβέρνηση στους υπαλλήλους αντίστοιχου βαθμού των Διπλωματικών Αποστολών. 

ε) Απαλλάσσονται από φορολογία αναφορικά με τους μισθούς και τις απολαβές που θα εισπράττουν από την Τράπεζα. 

στ) Λαμβάνουν, μαζί με τα συγκατοικούντα μέλη των οικογενειών τους, τις ίδιες διευκολύνσεις επαναπατρισμού σε καιρούς διεθνούς κρίσεως που παραχωρούνται στους υπαλλήλους αντίστοιχου βαθμού των Διπλωματικών Αποστολών. 

ζ) Απολαμβάνουν του απαραβίαστου όλων των επίσημων στοιχείων και εγγράφων τους. 

3. Επιπροσθέτως των προνομίων και των ασυλιών που ορίζονται στην παράγραφο 2, οι Διευθυντές και Αναπληρωτές Διευθυντές, εφόσον είναι μόνιμα εγκατεστημένοι στην Ελληνική Δημοκρατία, όπως και οι Ανώτεροι Διοικητικοί Υπάλληλοι και οι Υπάλληλοι της Τράπεζας και οι εμπειρογνώμονες που εκτελούν αποστολές για την Τράπεζα θα απαλλάσσονται, κατά το χρόνο της ανάληψης των καθηκόντων τους για πρώτη φορά στην Ελληνική Δημοκρατία, από δασμούς (τελωνειακούς δασμούς ή δασμούς επί εγχωρίως παραγόμενων προϊόντων) και από άλλους παρόμοιους φόρους και επιβαρύνσεις (με την εξαίρεση των αμοιβών για υπηρεσίες) αναφορικά με την εισαγωγή των επίπλων και των προσωπικών τους αντικειμένων (συμπεριλαμβανομένου ενός αυτοκινήτου ο καθένας) και των επίπλων και προσωπικών αντικειμένων των συγκατοικούντων μελών των οικογενειών τους, που έχουν ήδη στην κυριότητα ή την κατοχή τους ή ήδη έχουν παραγγείλει και που προορίζονται για τη δική τους προσωπική χρήση ή εγκατάσταση. Αυτά τα αγαθά θα πρέπει κανονικά να έχουν εισαχθεί μέσα σε διάστημα έξι (6) μηνών από την πρώτη είσοδο κάθε τέτοιου προσώπου στην Ελληνική Δημοκρατία. Θα χορηγείται, παρ' όλα αυτά, παράταση σε αυτήν την περίοδο, στις περιπτώσεις που δικαιολογείται. Εάν αυτά τα πρόσωπα, μετά τη λήξη της υπηρεσίας τους, εξάγουν αγαθά στα οποία αναφέρεται η παρούσα παράγραφος, θα απαλλάσσονται από κάθε δασμό ή άλλη επιβάρυνση που τυχόν επιβάλλεται σε σχέση με αυτήν την εξαγωγή (με την εξαίρεση αμοιβών για υπηρεσίες). Με το παραπάνω καθεστώς θα ήταν δυνατή η εισαγωγή εύλογων ποσοτήτων συγκεκριμένων ειδών που προορίζονται για προσωπική χρήση ή κατανάλωση και όχι για δώρο ή για πώληση. Τα προνόμια που αναφέρονται στην παρούσα παράγραφο θα υπόκεινται στους όρους που διέπουν τη διάθεση αδασμολόγητων αγαθών που εισάγονται στην Ελληνική Δημοκρατία και στους γενικούς περιορισμούς που επιβάλλονται στην Ελληνική Δημοκρατία στο σύνολο των εισαγωγών και των εξαγωγών. 

4. α) Διοικητές, Αναπληρωτές Διοικητές και Προσωρινοί Αναπληρωτές Διοικητές θα: 

i. έχουν το δικαίωμα να χρησιμοποιούν κώδικες και να λαμβάνουν έγγραφα ή αλληλογραφία με ειδικό ταχυδρομείο ή με το διπλωματικό σάκο, 

ii. έχουν τις ίδιες τελωνειακές διευκολύνσεις όσον αφορά τις προσωπικές τους αποσκευές που παραχωρούνται σε διπλωματικούς εκπροσώπους, και iii. απολαμβάνουν ασυλίας από σύλληψη και προσωρινή κράτηση και από την κατάσχεση των προσωπικών τους αποσκευών. 

β) Οι διατάξεις του παρόντος 'Αρθρου αναφορικά με Διοικητές, Αναπληρωτές Διοικητές, Προσωρινούς Αναπληρωτές Διοικητές, Διευθυντές, Αναπληρωτές Διευθυντές και Προσωρινούς Αναπληρωτές Διευθυντές θα ισχύουν ανεξαρτήτως των σχέσεων που έχουν οι κυβερνήσεις που εκπροσωπούν αυτά τα πρόσωπα με την Κυβέρνηση της Ελληνικής Δημοκρατίας και με την επιφύλαξη ειδικών ασυλιών που μπορεί άλλως να δικαιούνται αυτά τα πρόσωπα. 

5. Επιπροσθέτως των προνομίων και ασυλιών που ορίζονται στην παράγραφο 2, ο Πρόεδρος, οι Αντιπρόεδροι και ο Γενικός Γραμματέας θα απολαμβάνουν των ίδιων προνομίων και των ίδιων ασυλιών και εξαιρέσεων που παραχωρούνται σε διπλωματικούς εκπροσώπους, σύμφωνα με τη Σύμβαση της Βιέννης για τις διπλωματικές σχέσεις του 1961, όπως εφαρμόζεται στην πράξη στην Ελληνική Δημοκρατία. 

6. Τα προνόμια και ασυλίες που αναφέρονται στις παραγράφους 2(β), 2(γ), 2(στ), 3, 4 και 5 δεν θα ισχύουν για Συνδεόμενα με την Τράπεζα Πρόσωπα που είναι υπήκοοι της Ελληνικής Δημοκρατίας. 

7. Η Κυβέρνηση θα εφοδιάσει όλα τα πρόσωπα που απολαμβάνουν των προνομίων και των ασυλιών και εξαιρέσεων της παρούσας Συμφωνίας με μία ειδική ταυτότητα, που θα πιστοποιεί τα στοιχεία του κατόχου της σε σχέση με τις Αρχές της Ελληνικής Δημοκρατίας και θα βεβαιώνει ότι ο κάτοχός της απολαύει των προνομίων και των ασυλιών και εξαιρέσεων που προσδιορίζονται στην παρούσα. 

ΑΡΘΡΟ 15

Κοινωνική Ασφάλιση

Από την ημερομηνία καθιέρωσης ή εγγραφής της Τράπεζας σε ένα πρόγραμμα κοινωνικής ασφάλισης, οι Διευθυντές, Αναπληρωτές Διευθυντές, οι Ανώτεροι Διοικητικοί Υπάλληλοι και οι Υπάλληλοι της Τράπεζας θα εξαιρούνται, αναφορικά με τις υπηρεσίες που παρέχουν στην Τράπεζα, από τις διατάξεις οποιουδήποτε προγράμματος κοινωνικής ασφάλισης που θεσπίζει η Ελληνική Δημοκρατία. 

Οι Ανώτεροι Διοικητικοί Υπάλληλοι και οι Υπάλληλοι της Τράπεζας, όμως, όπως και οι Διευθυντές ή Αναπληρωτές Διευθυντές που είναι μόνιμα εγκατεστημένοι στην Ελληνική Δημοκρατία, θα έχουν δικαίωμα να συμμετέχουν στο πρόγραμμα κοινωνικής ασφάλισης της Ελληνικής Δημοκρατίας, εάν το επιθυμούν. 

ΑΡΘΡΟ 16

Ευκαιρία Απασχόλησης

1. Η Τράπεζα δεν θα απασχολεί ως Ανώτερο Διοικητικό Υπάλληλο ή Υπάλληλο στην Τράπεζα ούτε και ως εμπειρογνώμονα που εκπληρώνει αποστολές για την Τράπεζα πρόσωπο που ευρίσκεται στην Ελληνική Δημοκρατία κατά το χρόνο της σχετικής πρόσληψης χωρίς να καταβάλλει κάθε εύλογη προσπάθεια για να διαπιστώσει ότι το συγκεκριμένο πρόσωπο δεν βρίσκεται στην Ελληνική Δημοκρατία κατά παράβαση των σχετικών νόμων περί μεταναστεύσεως ούτε υπόκειται σε σχετική απαγόρευση απασχόλησης στην Ελληνική Δημοκρατία βάσει αυτών των νόμων. 

2. Στους/στις συζύγους και τα συγκατοικούντα μέλη των οικογενειών αυτών των Ανώτερων Διοικητικών Υπαλλήλων, των Υπαλλήλων της Τράπεζας και των εμπειρογνωμόνων που εκπληρώνουν αποστολές για την Τράπεζα, οι οποίοι διαμένουν στην Ελληνική Δημοκρατία, θα προσφέρεται η ευκαιρία απασχόλησης στην Ελληνική Δημοκρατία σύμφωνα με τους όρους ειδικής συμφωνίας, που θα αποτελέσει αντικείμενο διαπραγματεύσεων μεταξύ της Κυβέρνησης και της Τράπεζας. 

ΑΡΘΡΟ 17

Παραίτηση από Ασυλίες, Απαλλαγές και Προνόμια

Οι ασυλίες, οι απαλλαγές και τα προνόμια που απονέμονται δυνάμει της παρούσας Συμφωνίας παραχωρούνται προς το συμφέρον της Τράπεζας. Το Διοικητικό Συμβούλιο μπορεί να παραιτείται, στο βαθμό εκείνο και υπό τους όρους εκείνους που θα προσδιορίζει, από οποιαδήποτε από τις ασυλίες, τις απαλλαγές και τα προνόμια που απονέμονται δυνάμει της παρούσας Συμφωνίας σε περιπτώσεις όπου μία τέτοια ενέργεια θα ήταν, κατά την κρίση του, πρέπουσα προς το συμφέρον της Τράπεζας. Ο Πρόεδρος θα έχει το δικαίωμα και το καθήκον να παραιτείται από κάθε ασυλία, απαλλαγή ή προνόμιο αναφορικά με οποιονδήποτε Ανώτερο Διοικητικό Υπάλληλο ή Υπάλληλο της Τράπεζας ή εμπειρογνώμονα που εκτελεί αποστολές για την Τράπεζα, εκτός από τον Πρόεδρο ή έναν Αντιπρόεδρο ή το Γενικό Γραμματέα, όταν, κατά τη γνώμη του, η ασυλία, η απαλλαγή ή το προνόμιο θα μπορούσε να εμποδίσει την πορεία της δικαιοσύνης και όταν η παραίτηση δεν είναι επιζήμια για το συμφέρον της Τράπεζας. Σε παρόμοιες περιπτώσεις και υπό παρόμοιες συνθήκες, το Διοικητικό Συμβούλιο θα έχει το δικαίωμα και το καθήκον να παραιτείται από κάθε ασυλία, απαλλαγή ή προνόμιο αναφορικά με τον Πρόεδρο και κάθε Αντιπρόεδρο και το Γενικό Γραμματέα. 

ΑΡΘΡΟ 18

Κοινοποίηση Διορισμών: Κάρτες

1. Η Τράπεζα θα ειδοποιεί την Κυβέρνηση κάθε φορά που ένας Ανώτερος Διοικητικός Υπάλληλος ή Υπάλληλος της Τράπεζας ή ένας εμπειρογνώμονας που εκτελεί αποστολές για την Τράπεζα αναλαμβάνει ή παραιτείται από τα καθήκοντά του. Περαιτέρω, η Τράπεζα θα παρέχει στην Κυβέρνηση έναν ενημερωμένο κατάλογο όλων αυτών των Ανώτερων Διοικητικών Υπαλλήλων και Υπαλλήλων της Τράπεζας και εμπειρογνωμόνων. Σε κάθε περίπτωση, θα αναφέρει εάν το συγκεκριμένο πρόσωπο είναι υπήκοος της Ελληνικής Δημοκρατίας ή όχι. 

2. Η Κυβέρνηση θα εκδίδει για όλους τους Ανώτερους Διοικητικούς Υπαλλήλους και Υπαλλήλους της Τράπεζας, μετά την κοινοποίηση του διορισμού τους, μία κάρτα με τη φωτογραφία του κατόχου, που θα τον αναγνωρίζει ως Ανώτερο Διοικητικό Υπάλληλο ή Υπάλληλο της Τράπεζας. 

ΑΡΘΡΟ 19

Γενικές Διατάξεις

1. Με κάθε επιφύλαξη των προνομίων και ασυλιών που παραχωρούνται δυνάμει της παρούσας Συμφωνίας, αποτελεί καθήκον όλων των προσώπων που απολαμβάνουν αυτών των προνομίων και ασυλιών να σέβονται τους νόμους και τους κανονισμούς της Ελληνικής Δημοκρατίας. 'Εχουν επίσης καθήκον, να μην αναμιγνύονται στις εσωτερικές υποθέσεις της Ελληνικής Δημοκρατίας. 

2. Η Τράπεζα θα λαμβάνει κάθε προφύλαξη ώστε να εξασφαλίζει ότι δεν θα γίνεται κατάχρηση κανενός προνομίου ή ασυλίας που παραχωρούνται δυνάμει της παρούσας Συμφωνίας. 

ΑΡΘΡΟ 20

Συνεργασία

1. Η Τράπεζα θα συνεργάζεται πάντα με τις αρμόδιες Αρχές της Ελληνικής Δημοκρατίας για την πρόληψη οποιασδήποτε κατάχρησης των ασυλιών, προνομίων, απαλλαγών και διευκολύνσεων που προβλέπονται στην παρούσα Συμφωνία. 

2. Κανένα από τα περιεχόμενα της παρούσας Συμφωνίας δεν θα θίγει το δικαίωμα της Κυβέρνησης να λαμβάνει τα αναγκαία προληπτικά μέτρα για την ασφάλεια της Ελληνικής Δημοκρατίας. Εάν η Κυβέρνηση κρίνει απαραίτητη την εφαρμογή της προηγούμενης πρότασης, θα έρχεται σε επαφή με την Τράπεζα όσο ταχύτερα το επιτρέπουν οι περιστάσεις, ώστε να προσδιορίζονται με αμοιβαία συμφωνία τα αναγκαία μέτρα προστασίας των συμφερόντων της Τράπεζας. Η Τράπεζα θα συνεργάζεται με σκοπό να μην θίγεται κατά κανένα τρόπο η ασφάλεια της Ελληνικής Δημοκρατίας. 

ΑΡΘΡΟ 21

Διαβουλεύσεις

Κατόπιν αιτήσεως είτε της Κυβέρνησης είτε της Τράπεζας, θα λαμβάνουν χώρα διαβουλεύσεις για κάθε θέμα που αφορά την εφαρμογή, την ερμηνεία ή τις τροποποιήσεις της Συμφωνίας. 

ΑΡΘΡΟ 22

Διευθέτηση Διαφορών

1. Ο Πρόεδρος θα φροντίζει για τις κατάλληλες μεθόδους διευθέτησης: 

α) διαφορών που ανακύπτουν από συμβάσεις και διαφορών ιδιωτικού δικαίου, στις οποίες θα είναι μέρος η Τράπεζα και κατόπιν διαβουλεύσεως με την Κυβέρνηση, 

β) διαφορών στις οποίες είναι μέρος Συνδεόμενο με την Τράπεζα Πρόσωπο που, ως αποτέλεσμα της θέσης του στην Τράπεζα, απολαμβάνει ασυλίας εάν δεν έχει γίνει παραίτηση από αυτήν την ασυλία. 

2. Κάθε διαφορά μεταξύ της Κυβέρνησης και της Τράπεζας σε σχέση με την ερμηνεία ή την εφαρμογή της παρούσας Συμφωνίας, που δεν έχει επιλυθεί με διαπραγματεύσεις ή με άλλο συμφωνημένο τρόπο διευθέτησης, θα παραπέμπεται για οριστική απόφαση σε ένα διαιτητικό δικαστήριο αποτελούμενο από τρεις διαιτητές, που θα συστήνεται για κάθε ξεχωριστή υπόθεση κατά τον ακόλουθο τρόπο. Μέσα σε διάστημα δύο (2) μηνών από την παραλαβή της σχετικής αίτησης διαιτησίας, η Κυβέρνηση και η Τράπεζα θα διορίζουν από ένα μέλος του διαιτητικού δικαστηρίου. Τα δύο μέλη που θα διορίζονται κατ' αυτόν τον τρόπο θα επιλέγουν ακολούθως έναν τρίτο διαιτητή, που δεν θα είναι υπήκοος κανενός Κράτους-Μέλους, ως Πρόεδρο. 

3. Εάν εντός τριών (3) μηνών από την ημερομηνία της κοινοποίησης της αίτησης για διαιτησία, δεν έχουν γίνει οι αναγκαίοι διορισμοί, τότε, εν τη απουσία άλλης συμφωνίας, μπορεί να κληθεί ο Πρόεδρος του Διεθνούς Δικαστηρίου να προβεί στους απαραίτητους διορισμούς είτε από την Κυβέρνηση είτε από την Τράπεζα. Εάν ο Πρόεδρος του Διεθνούς Δικαστηρίου είναι υπήκοος ενός Κράτους-Μέλους ή εάν κωλύεται με άλλον τρόπο να φέρει σε πέρας το παραπάνω έργο, θα καλείται ο Αντιπρόεδρος του Διεθνούς Δικαστηρίου να προβεί στους απαραίτητους διορισμούς. Εάν ο Αντιπρόεδρος είναι υπήκοος ενός Κράτους-Μέλους ή εάν και αυτός κωλύεται με άλλον τρόπο να φέρει σε πέρας το παραπάνω έργο, τότε θα καλείται το αμέσως επόμενο σε αρχαιότητα μέλος του Διεθνούς Δικαστηρίου που δεν είναι υπήκοος κανενός από τα Κράτη-Μέλη να προβεί στους απαραίτητους διορισμούς. 

4. Οι αποφάσεις του διαιτητικού δικαστηρίου θα είναι οριστικές και δεσμευτικές. Το Δικαστήριο θα υιοθετεί τους δικούς του κανονισμούς διαδικασίας και θα καθοδηγείται στο θέμα αυτό από το Δικονομικό Κανονισμό Διαιτησίας του Διεθνούς Κέντρου Διακανονισμού των Διαφορών εξ Επενδύσεων, που έχει ιδρυθεί από τη Σύμβαση περί Διακανονισμού Διαφορών εξ Επενδύσεων μεταξύ Κρατών και Υπηκόων 'Αλλων Κρατών, που άνοιξε για υπογραφή στην Ουάσιγκτον στις 18 Μαρτίου 1965. 

5. Τα δικαστικά έξοδα θα βαρύνουν εξίσου την Κυβέρνηση και την Τράπεζα, εκτός εάν το δικαστήριο αποφασίσει διαφορετικά. 

ΑΡΘΡΟ 23

Τελικές Διατάξεις

1. Η παρούσα Συμφωνία θα τεθεί σε ισχύ αμέσως μετά την ολοκλήρωση των συνταγματικών διαδικασιών της Ελληνικής Δημοκρατίας που απαιτούνται για το σκοπό αυτόν. 

2. Κάθε τροποποίηση της παρούσας Συμφωνίας, που θα συμφωνείται μεταξύ της Κυβέρνησης και της Τράπεζας, θα τίθεται επίσης σε ισχύ αμέσως μετά την ολοκλήρωση των ίδιων συνταγματικών διαδικασιών. 

Σε βεβαίωση των παραπάνω, οι αντίστοιχοι εκπρόσωποι, νόμιμα εξουσιοδοτημένοι γι' αυτό, υπέγραψαν την παρούσα Συμφωνία. 

'Εγινε εις διπλούν στη Σόφια, στις 22 Οκτωβρίου 1998, στην αγγλική γλώσσα. 


ΓΙΑ ΤΗΝ ΚΥΒΕΡΝΗΣΗ

ΤΗΣ ΕΛΛΗΝΙΚΗΣ

ΔΗΜΟΚΡΑΤΙΑΣ

(υπογραφές)
 ΓΙΑ ΤΗΝ ΤΡΑΠΕΖΑ

ΕΜΠΟΡΙΟΥ ΚΑΙ

ΑΝΑΠΤΥΞΗΣ ΤΟΥ

ΕΥΞΕΙΝΟΥ ΠΟΝΤΟΥ

(υπογραφή)
 


ΔΗΛΩΣΗ ΠΡΟΘΕΣΕΩΣ 

Σε περίπτωση που η 'Εδρα της Τράπεζας μετακινηθεί από την Επικράτεια της Ελληνικής Δημοκρατίας, τα προνόμια και οι ασυλίες που παραχωρούνται με τη Συμφωνία 'Εδρας μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου θα παραμείνουν σε ισχύ για το χρονικό διάστημα που εύλογα απαιτείται για την παραπάνω μετακίνηση. 


ΓΙΑ ΤΗΝ ΚΥΒΕΡΝΗΣΗ

ΤΗΣ ΕΛΛΗΝΙΚΗΣ

ΔΗΜΟΚΡΑΤΙΑΣ

(υπογραφές)
 ΓΙΑ ΤΗΝ ΤΡΑΠΕΖΑ

ΕΜΠΟΡΙΟΥ ΚΑΙ

ΑΝΑΠΤΥΞΗΣ ΤΟΥ

ΕΥΞΕΙΝΟΥ ΠΟΝΤΟΥ

(υπογραφή)
 


Αθήνα, 13 Αυγούστου 1998

'Αρθρο δεύτερο

Τα Πρωτόκολλα - Πρακτικά που καταρτίζονται στο πλαίσιο των διαβουλεύσεων του άρθρου 21 της Συμφωνίας που κυρώνεται εγκρίνονται με Κοινή Πράξη των αρμόδιων κατά περίπτωση Υπουργών. 

'Αρθρο τρίτο 

Με τη θέση σε ισχύ του παρόντος νόμου, καταργείται το άρθρο πέμπτο του ν. 2380/1996 (ΦΕΚ 38 Α'), που αφορά την κύρωση της Συμφωνίας για την ίδρυση της Τράπεζας Εμπορίου και Ανάπτυξης του Ευξείνου Πόντου. 

'Αρθρο τέταρτο 

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται, από την πλήρωση των προϋποθέσεων του άρθρου 23 αυτής. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Σώμα να εξουσιοδοτήσει το Προεδρείο ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση. 

Υπουργείου Εξωτερικών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Μνημονίου Συνεννοήσεως σχετικά με την τριμερή συνεργασία μεταξύ της Ελληνικής Δημοκρατίας, της Δημοκρατίας της Αρμενίας και της Ισλαμικής Δημοκρατίας του Ιράν". 

Και αυτό έχει γίνει ομοφώνως δεκτό από τη Διαρκή Επιτροπή. 

Ερωτάται το Σώμα: Γίνεται δεκτό το νομοσχέδιο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Εξωτερικών: "Κύρωση του Μνημονίου Συνεννοήσεως σχετικά με την τριμερή συνεργασία μεταξύ της Ελληνικής Δημοκρατίας, της Δημοκρατίας της Αρμενίας και της Ισλαμικής Δημοκρατίας του Ιράν", έγινε δεκτό ομοφώνως, σε μόνη συζήτηση, κατ' αρχήν, κατ' άρθρον και στο σύνολο και έχει ως εξής: 

'' Κύρωση του Μνημονίου Συνεννοήσεως σχετικά με την τριμερή συνεργασία μεταξύ της Ελληνικής Δημοκρατίας, της Δημοκρατίας της Αρμενίας και της Ισλαμικής Δημοκρατίας του Ιράν 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, το Μνημόνιο Συνεννοήσεως σχετικά με την τριμερή συνεργασία μεταξύ της Ελληνικής Δημοκρατίας, της Δημοκρατίας της Αρμενίας και της Ισλαμικής Δημοκρατίας του Ιράν, που υπογράφηκε στην Αθήνα στις 22 Δεκεμβρίου 1997, του οποίου το κείμενο σε πρωτότυπο στην ελληνική και αγγλική γλώσσα έχει ως εξής: 

ΜΝΗΜΟΝΙΟ ΣΥΝΕΝΝΟΗΣΕΩΣ

ΣΧΕΤΙΚΑ ΜΕ ΤΗΝ ΤΡΙΜΕΡΗ ΣΥΝΕΡΓΑΣΙΑ

ΜΕΤΑΞΥ

ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ,

ΤΗΣ ΔΗΜΟΚΡΑΤΙΑΣ ΤΗΣ ΑΡΜΕΝΙΑΣ

ΚΑΙ ΤΗΣ ΙΣΛΑΜΙΚΗΣ ΔΗΜΟΚΡΑΤΙΑΣ ΤΟΥ ΙΡΑΝ

Σύμφωνα με την πολιτική βούληση που εξέφρασαν οι Τρεις Χώρες και προς το σκοπό της ενίσχυσης της συνεργασίας τους και της ανάπτυξης των παραδοσιακών και από μακρού χρόνου υφιστάμενων δεσμών μεταξύ τους, όπως εκφράσθηκε κατά την Πρώτη Συνάντηση των Εμπειρογνωμόνων της Τριμερούς Συνεργασίας μεταξύ της Ελληνικής Δημοκρατίας, της Δημοκρατίας της Αρμενίας και της Ισλαμικής Δημοκρατίας του Ιράν, που πραγματοποιήθηκε στην Αθήνα στις 9 και 10 Αυγούστου 1995, καθώς και κατά τη Συνάντηση που πραγματοποιήθηκε στην Τεχεράνη στις 3 και 4 Δεκεμβρίου 1996, οι Υπουργοί των Εξωτερικών της Ελληνικής Δημοκρατίας, της Δημοκρατίας της Αρμενίας και της Ισλαμικής Δημοκρατίας του Ιράν συναντήθηκαν στην Αθήνα στις 22 Δεκεμβρίου 1997. 

Η Ελληνική Δημοκρατία εκπροσωπήθηκε από την Αυτού Εξοχότητα τον κ. Θεόδωρο Πάγκαλο, Υπουργό των Εξωτερικών, η Δημοκρατία της Αρμενίας από την Αυτού Εξοχότητα τον κ. Αleχander Αrzοumanian, Υπουργό των Εξωτερικών, και η Ισλαμική Δημοκρατία του Ιράν από την Αυτού Εξοχότητα Δρ. ΚamaΙ Κharrazi, Υπουργό των Εξωτερικών. 

ΛΑΜΒΑΝΟΝΤΑΣ υπόψη τη σημασία της διεύρυνσης και εμβάθυνσης των οικονομικών και εμπορικών σχέσεων μεταξύ των Μερών στα πλαίσια της Τριμερούς Συνεργασίας, καθώς και την επιθυμία τους να προετοιμασθεί το έδαφος προς το σκοπό αυτόν, σύμφωνα με τη μακροπρόθεσμη συνεργασία στον οικονομικό και εμπορικό τομέα και λαμβάνοντας επίσης υπόψη τα συμφέροντα των Τριών Χωρών, τα Μέρη τόνισαν την επιθυμία τους για ανάπτυξη των σχέσεών τους σε διαφόρους τομείς, 

ΥΠΟΓΡΑΜΜΙΖΟΝΤΑΣ το γεγονός ότι η συνεργασία αυτή δεν κατευθύνεται εναντίον οποιασδήποτε άλλης χώρας και δεν είναι περιοριστική, 

ΤΟΝΙΖΟΝΤΑΣ ότι η συνεργασία τους, βασισμένη στην αρχή της ισότητας και της ομόφωνης λήψης των αποφάσεων, θα λαμβάνει υπόψη τις uφιστάμενες δυνατότητες, ικανότητες και ενδεχόμενους περιορισμούς του κάθε Μέρους, καθώς και τις διεθνείς και περιφερειακές τους uποχρεώσεις, 

Τα Μέρη επιβεβαιώνουν την προηγούμενη απόφασή τους για τη σύσταση Επιτροπής Επικοινωνιών, Επιτροπής Τουριστικής Συνεργασίας, Επιτροπής Βιομηχανίας, Τεχνολογίας και Οικονομίας, καθώς και Επιτροπής Ενέργειας. 

Επιπλέον, τα Μέρη συμφωνούν να συστήσουν μια Διευθύνουσα Επιτροπή, η οποία θα συντονίζει τις δραστηριότητες, θα προτείνει τις αναγκαίες δράσεις και μέτρα που θα πρέπει να ληφθούν, θα αξιολογεί την πρόοδο της Συνεργασίας και θα συντάσσει τις απαραίτητες προτάσεις και εισηγήσεις σχετικά με τα προγράμματα και τα σχέδια της Τριμερούς Συνεργασίας. Τα Μέρη συμφωνούν επίσης να συμμετέχουν στη Διευθύνουσα Επιτροπή μέσω ενός εκπροσώπου του Υπουργείου Εξωτερικών τους, κατάλληλου επιπέδου. Η Διευθύνουσα Επιτροπή θα συνέρχεται δύο φορές το έτος, σε χρόνο και τόπο που θα συμφωνηθεί από τα Μέρη. 

Τα Μέρη προχώρησαν σε μία ανταλλαγή απόψεων αναφορικά με τις προοπτικές της Τριμερούς Συνεργασίας και αποφάσισαν να καταθέσουν τις προτάσεις τους εντός χρονικής περιόδου τριών μηνών, κατά την επόμενη συνάντηση της Διευθύνουσας Επιτροπής. 

Τα Μέρη υιοθέτησαν τις προτάσεις και τις συμφωνίες που συνομολογήθηκαν μέσα στα πλαίσια καθεμιάς των προαναφερόμενων Επιτροπών κατά τη διάρκεια της τελευταίας συνάντησης στην Τεχεράνη, ως ακολούθως: 

1. ΕΠΙΤΡΟΠΗ ΕΠΙΚΟΙΝΩΝΙΩΝ 

Α. ΜΕΤΑΦΟΡΕΣ 

Τα Μέρη εξέφρασαν την επιθυμία τους να ενθαρρύνουν κοινές εταιρείες μελετών και κατασκευών για την κατασκευή από αυτές δρόμων, παρόδιων εγκαταστάσεων, σιδηροδρομικών και άλλων μεταφορικών υποδομών στις χώρες τους, καθώς και σε τρίτες χώρες. 

Τα Μέρη εξέφρασαν την ετοιμότητά τους για συνεργασία και ανάπτυξη πολυμορφικών μεταφορικών συστημάτων προς το σκοπό της διευκολύνσεως της διακίνησης αγαθών μεταξύ των Χωρών τους, καθώς και μεταξύ τρίτων χωρών. Αποφασίσθηκε όπως κάθε μεταφορικός υπο-τομέας (θαλάσσιων, οδικών, σιδηροδρομικών και αεροπορικών μεταφορών) εξετασθεί σύμφωνα με λεπτομερή προγράμματα δράσης σε καθέναν από τους τομείς αυτούς. 

Τα Μέρη εξέφρασαν την επιθυμία τους να εξετάσουν την παροχή διευκολύνσεων θεωρήσεων σε οδηγούς οχημάτων οδικών μεταφορών, καθώς και σε άλλο προσωπικό που εμπλέκεται στη μεταφορική βιομηχανία, σύμφωνα με τους συναφείς εθνικούς νόμους και διεθνείς κανονισμούς και υποχρεώσεις. 

Τα Μέρη εξέφρασαν την ετοιμότητά τους για συνεργασία σε θέματα έρευνας, επιμόρφωσης και έρευνας της αγοράς σε διαφόρους τομείς των μεταφορών. 

Τα Μέρη συμφώνησαν να συνεργάζονται μέσα στα πλαίσια μελετών σκοπιμότητας που αναφέρονται στην ανάπτυξη των διεθνών μεταφορών και συγκεκριμένα των σιδηροδρομικών μεταφορών. 

Τα Μέρη συμφώνησαν να υποστηρίξουν τα αμοιβαία συμφέροντά τους στα συναφή διεθνή μεταφορικά όργανα προς το σκοπό της ανάπτυξης περιφερειακών και διεθνών μεταφορικών διευκολύνσεων και συνεργασίας. 

Προς το σκοπό της διευκόλυνσης της οδικής μεταφοράς αγαθών, τα Μέρη εξέφρασαν την επιθυμία τους να εξετάσουν τρόπους και μέσα διασφάλισης της εναρμόνισης των βαρών και διαστάσεων των οχημάτων. 

Τα Μέρη εξέφρασαν την επιθυμία τους να εργασθούν προς την κατεύθυνση της εναρμόνισης των διαφόρων χρηματικών επιβαρύνσεων στον τομέα των οδικών μεταφορών. 

Προς το σκοπό της υλοποίησης των παραπάνω συμφωνιών, τα Μέρη συμφώνησαν να χρησιμοποιήσουν όλες τις μεταφορικές διευκολύνσεις και δυνατότητες του Δημοσίου και του Ιδιωτικού Τομέα στους τομείς των υποδομών και των μεταφορών. 

Τα Μέρη συμφώνησαν ότι η Επιτροπή Επικοινωνιών, η οποία θα συγκαλείται τουλάχιστον μία φορά το έτος, θα αποτελείται από εκπροσώπους των αρμόδιων Αρχών κάθε Χώρας, με σκοπό την αξιολόγηση της συνεργασίας στους τομείς της μεταφορικής υποδομής και των μεταφορών. 

Β. ΤΑΧΥΔΡΟΜΕΙΑ ΚΑΙ ΤΗΛΕΠΙΚΟΙΝΩΝΙΕΣ 

Τα Μέρη συμφώνησαν να ενθαρρύνουν τις Τηλεπικοινωνιακές και Ταχυδρομικές τους Αρχές, να συνεργασθούν, με σκοπό την ανάπτυξη και τον εκσυγχρονισμό του ταχυδρομικού και τηλεπικοινωνιακού τους εξοπλισμού και των αντίστοιχων συστημάτων τους, καθώς και της σημαντικής βελτίωσης της ποιότητας των παρεχόμενων υπηρεσιών και, ως εκ τούτου, συμφώνησαν να υποστηρίξουν τις αρμόδιες Αρχές (κρατικές ή ιδιωτικές) αναφορικά με τη σύσταση μεικτών επιχειρήσεων. 

Τα Μέρη συμφώνησαν να επωφελούνται των υφιστάμενων τεχνικών διευκολύνσεων ενός εκάστου Μέρους κατά την εκτέλεση των Τηλεπικοινωνιακών Προγραμμάτων στην επικράτειά τους, καθώς και σε τρίτες χώρες. 

Τα Μέρη θα ενθαρρύνουν τις Αρχές τους στη χρησιμοποίηση των μεταγωγικών διευκολύνσεων τηλεπικοινωνιακής διέλευσης ενός εκάστου, με σκοπό την επικοινωνία τούτου με τα άλλα Μέρη, με την προϋπόθεση ότι υπάρχουν διαθέσιμες απευθείας τηλεφωνικές επικοινωνίες και δίοδοι διελεύσεως. 

Τα Μέρη συμφώνησαν να προωθήσουν την ανταλλαγή εκπαιδευτικών και επιμορφωτικών προγραμμάτων στον Ταχυδρομικό και Τηλεπικοινωνιακό Τομέα, διαθέτοντας τις διευκολύνσεις τους, καθώς και το αναγκαίο ανθρώπινο δυναμικό. 

Τα Μέρη συμφώνησαν να ανταλλάσσουν πληροφορίες, αναφορικά με την ανάπτυξη και βελτίωση των τηλεπικοινωνιακών τους συστημάτων. 

Τα Μέρη συμφώνησαν να συναντώνται τουλάχιστον μία φορά το έτος, με σκοπό την αξιολόγηση της προόδου που έχει ήδη επιτευχθεί. 

2. ΕΠΙΤΡΟΠΗ ΤΟΥΡΙΣΤΙΚΗΣ ΣΥΝΕΡΓΑΣΙΑΣ 

Τα Μέρη, επιθυμώντας να διευρύνουν την Τριμερή τους Συνεργασία και θεωρώντας τον τουρισμό ως έναν παράγοντα που συντελεί στην αποτελεσματική προώθηση της κατανόησης και φιλίας μεταξύ των εθνών, συμφώνησαν τα ακόλουθα: 

Τα Μέρη θα εξετάσουν τα μέσα διεύρυνσης της συνεργασίας τους στον τομέα του τουρισμού, ειδικότερα όσον αφορά την ανταλλαγή πληροφοριών, στατιστικών στοιχείων και τουριστικού διαφημιστικού υλικού. Θα εξετάσουν επίσης τις δυνατότητες κοινών επενδύσεων και μεικτών επιχειρήσεων στον τουριστικό τομέα, καθώς και τεχνικής συνεργασίας για την κατασκευή και λειτουργία τουριστικών εγκαταστάσεων. 

Τα Μέρη θα εξετάσουν τις δυνατότητες σύστασης εθνικών γραφείων παροχής τουριστικών πληροφοριών στο έδαφος εκάστου Μέρους, σύμφωνα με την ισχύουσα νομοθεσία της φιλοξενούσας χώρας, και θα δώσουν ιδιαίτερη έμφαση στη στενή τους συνεργασία με τον Ιδιωτικό Τομέα. 

Κάθε Μέρος θα διευκολύνει την ταξιδιωτική διακίνηση τουριστών που έρχονται από τα άλλα Μέρη, σύμφωνα με τους νόμους και τους ισχύοντες κανονισμούς του, καθώς και με τις διεθνείς του υποχρεώσεις. 

Τα Μέρη θα καταβάλλουν προσπάθειες συντονισμού των δραστηριοτήτων τους αναφορικά με το πρόγραμμα ο "Δρόμος του Μεταξιού" που εφαρμόζεται από τον Παγκόσμιο Οργανισμό Τουρισμού και την UΝΕSCΟ. 

Εντός του πλαισίου των δυνατοτήτων τους, τα Μέρη θα προχωρήσουν στην ανταλλαγή εμπειρογνωμόνων με σκοπό την ενίσχυση της συνεργασίας τους σε διαφόρους τομείς του τουρισμού, αποδίδοντας ιδιαίτερη έμφαση στη διαφήμιση, την έρευνα, την εκπαίδευση και την επιμόρφωση. 

Τα Μέρη θα ενημερώνουν το ένα το άλλο σχετικά με την οργάνωση τουριστικών εκθέσεων, σεμιναρίων και εκδηλώσεων στο έδαφος του άλλου Μέρους και θα διευκολύνουν τη συμμετοχή σε αυτές αντιπροσωπειών των άλλων Μερών. 

Τα Μέρη θα προωθήσουν όλες τις δυνατές μορφές συνεργασίας στους τομείς της τουριστικής εκπαίδευσης και επιμόρφωσης και θα ενθαρρύνουν τις Σχολές ή τα Ινστιτούτα Τουριστικών Επαγγελμάτων να καθιερώσουν απευθείας επαφές και να ανταλλάσσουν προγράμματα σπουδών. 

Τα Μέρη θα ενθαρρύνουν τις απευθείας επαφές και τη συνεργασία μεταξύ των ενώσεών τους, των ταξιδιωτικών οργανισμών παροχής οργανωμένων εκδρομών, των ταξιδιωτικών πρακτόρων και άλλων επαγγελματιών που εμπλέκονται στον τομέα του τουρισμού, με σκοπό την οργάνωση περιηγήσεων μεταξύ των Χωρών τους, καθώς και την προσέλκυση τουριστών από τρίτες χώρες. 

Τα Μέρη συμφώνησαν ότι το κείμενο των παραγράφων που αναφέρονται στην Επιτροπή Τουριστικής Συνεργασίας του παρόντος Μνημονίου Συνεννόησης θα παραμείνει σε ισχύ για πέντε (5) έτη και μετά θα ανανεώνεται αυτομάτως κάθε φορά για μία επιπρόσθετη περίοδο πέντε (5) ετών, εκτός εάν καταγγελθεί με γνωστοποίηση μέσω της διπλωματικής οδού, από οποιοδήποτε Μέρος, τουλάχιστον έξι (6) μήνες πριν από τη λήξη της κάθε περιόδου. 

3. ΕΠΙΤΡΟΠΗ ΒΙΟΜΗΧΑΝΙΑΣ, ΤΕΧΝΟΛΟΓΙΑΣ ΚΑΙ 

ΟΙΚΟΝΟΜΙΑΣ 

Μετά από τις συνομιλίες και την ανταλλαγή απόψεων σχετικά με τους τρόπους ενίσχυσης της συνεργασίας στον τομέα της Βιομηχανίας, της Τεχνολογίας και της Οικονομίας, τα Μέρη συμφώνησαν τα ακόλουθα: 

1. Προσδιορισμός κοινών πεδίων συνεργασίας σε διάφορους τομείς, συμπεριλαμβανομένων των σχετικών με την Οικονομία, τη Βιομηχανία, τις Επιστήμες, την Τεχνολογία και τις Υπηρεσίες. 

2. Ανταλλαγή πληροφοριών και εμπειρίας. 

3. Μεταφορά τεχνογνωσίας και τεχνολογίας, σε διαφόρους τομείς ενδιαφέροντος, ειδικότερα στις επιστήμες ηλεκτρονικών υπολογιστών και ραδιοηλεκτρονικών. 

4. Προώθηση εκπαιδευτικής συνεργασίας και επιστημονικής έρευνας, ειδικότερα στους τομείς των τραπεζών, των κατασκευών, της στέγασης (αστικής και αγροτικής), των εφαρμοσμένων βιομηχανιών, καθώς και της μεταλλευτικής και της μεταλλουργίας. 

5. Προώθηση τραπεζικών εργασιών (τραπεζικών συστημάτων, τραπεζικών τεχνολογιών), εμπορίου (εμπορικές συμφωνίες, συνεργασία εμπορικών οργανισμών, εκθέσεων, συνεργασίας προωθήσεως των εξαγωγών), τελωνείων και οικονομικής συνεργασίας. 

6. Διεύρυνση συνεργασίας στο βιομηχανικό τομέα (ειδικότερα στους τομείς των τροφίμων και ποτών, της υφαντουργίας και της ένδυσης, των ηλεκτρονικών και μικροηλεκτρονικών, των ηλεκτρικών προϊόντων, των οικοδομικών υλικών, των φαρμακευτικών προϊόντων, των ναυπηγοεπισκευών, των βιομηχανιών σιδηροδρομικού υλικού) και στους τομείς των ορυχείων και μεταλλείων της γεωργικής και αλιευτικής συνεργασίας. 

7. Εφαρμογή κοινών προγραμμάτων σε τρίτες χώρες σε διαφόρους τομείς, όπως μεικτές επιχειρήσεις, χρηματοδοτήσεις κ.λπ., με σκοπό την προστασία των μικρομεσαίων επιχειρήσεων. 

8. Διερεύνηση άλλων τομέων ενδιαφέροντος των συμμετεχουσών χωρών. 

Προς το σκοπό της διεύρυνσης της Τριμερούς Συνεργασίας, τα Μέρη συμφώνησαν να ανταλλάσσουν πληροφορίες σχετικά με τράπεζες δεδομένων στους κοινούς τομείς ενδιαφερόντων τους. 

Τα Μέρη εξέφρασαν ενδιαφέρον για τη χρησιμοποίηση της εμπειρίας τους ως μελών περιφερειακών οικονομικών οργανισμών, προς το σκοπό της διευκόλυνσης της συνεργασίας τους. Προς τούτο, τα Μέρη δήλωσαν την ετοιμότητά τους για παροχή πληροφοριών και ανταλλαγή εμπειρίας.

Τα Μέρη συμφώνησαν να χρησιμοποιήσουν την εμπειρογνωμοσύνη τους μέσα στα πλαίσια του παρόντος Μνημονίου Συνεννόησης, με σκοπό τη διερεύνηση κοινών τομέων συνεργασίας, μέσω της κατάθεσης περισσότερο εμπεριστατωμένων προτάσεων κατά τις επόμενες συναντήσεις. 

4. ΕΠΙΤΡΟΠΗ ΕΝΕΡΓΕΙΑΣ 

Λαμβάνοντας υπόψη τη σημασία και αναγκαιότητα της διεύρυνσης της συνεργασίας μεταξύ των Μερών, 

Η Ελληνική Πλευρά εξέφρασε το ενδιαφέρον της για συμμετοχή στο πρόγραμμα του αγωγού φυσικού αερίου μεταξύ του Ιράν και της Αρμενίας. 

Τα Μέρη εξέφρασαν την επιθυμία τους για τη σύσταση κοινής τράπεζας δεδομένων στον τομέα της ενέργειας και της ανταλλαγής πληροφοριών, καθώς και στον τομέα της υποβολής προσφορών ανάθεσης έργου και συμμετοχής σε μειοδοτικό διαγωνισμό. 

Δεδομένου ότι οι ανανεώσιμες πηγές ενέργειας είναι περισσότερο περιβαλοντολογικά καθαρές, τα Μέρη συμφώνησαν να ανταλλάσσουν τεχνογνωσία και εμπειρογνώμονες στον τομέα της αιολικής, ηλιακής και γεωθερμικής ενέργειας, της βιομάζας, καθώς και άλλων μορφών ενέργειας. Τα Μέρη θα αναπτύξουν κοινά προγράμματα στους τομείς αυτούς και θα συνεργασθούν όσον αφορά τη μεταφορά τεχνολογίας. 

Τα Μέρη συμφώνησαν να ανταλλάξουν εμπειρογνώμονες για τη μελέτη θεμάτων ενεργειακού περιεχομένου, με σκοπό την καλύτερη εξοικείωσή τους με το επίπεδο ανάπτυξης του κάθε Μέρους στον ενεργειακό τομέα. 

Τα Μέρη υπογράμμισαν τη σημασία της διεύρυνσης της εμπορικής διακίνησης βιομηχανικού εξοπλισμού στον τομέα της ηλεκτρικής ενέργειας, του φυσικού αερίου και του πετρελαίου. Προς το σκοπό αυτόν τα Μέρη συμφώνησαν να εξετάσουν τη δυνατότητα οργάνωσης έκθεσης. 

Τα Μέρη τόνισαν ότι η σύσταση μεικτών επιχειρήσεων μπορεί να συντελέσει στην ανάπτυξη της συνεργασίας. Τα Μέρη θα ενθαρρύνουν τις εταιρείες τους να συμμετάσχουν σε ένα τέτοιο εγχείρημα. 

Τα Μέρη υπογράμμισαν την ανάγκη συνέχισης των εργασιών της Επιτροπής αυτής στο μέλλον, μέσω περαιτέρω συναντήσεων, προς το σκοπό της εμβάθυνσης της συνεργασίας τους στον τομέα της ενέργειας. 

Το παρόν Μνημόνιο Συνεννοήσεως θα τεθεί σε ισχύ προσωρινά από την ημερομηνία υπογραφής του και οριστικά μετά τη γνωστοποίηση των Μερών για την ολοκλήρωση όλων των αναγκαίων εσωτερικών διαδικασιών. 

Τα Μέρη συμφώνησαν να συγκαλέσουν την επόμενη Συνάντηση της Τριμερούς Συνεργασίας σε υπουργικό επίπεδο στην Τεχεράνη κατά τη διάρκεια του 1998. Οι ακριβείς ημερομηνίες θα καθορισθούν μέσω της διπλωματικής οδού. 

Η Ιρανική και Αρμενική αντιπροσωπεία εξέφρασαν την εκτίμησή τους για τη θερμή φιλοξενία που επιφυλάχθηκε στα μέλη τους κατά τη διάρκεια της παραμονής τους στην ιστορική πόλη των Αθηνών. 

'Εγινε στην Αθήνα, στις 22 Δεκεμβρίου 1997, στην ελληνική, την αρμενική, την περσική και την αγγλική γλώσσα. Σε περίπτωση διαφωνίας αναφορικά με την ερμηνεία του παρόντος Μνημονίου Συνεννοήσεως θα υπερισχύει το αγγλικό κείμενο. 


Για την

Ελληνική Δημοκρατία

(υπογραφή)

Θεόδωρος Πάγκαλος

Υπουργός Εξωτερικών
 Για τη 

Δημοκρατία της Αρμενίας

(υπογραφή)

Alexander Arzoumanian

Υπουργός Εξωτερικών
 




Για την

Ισλαμική Δημοκρατία του Ιράν

(υπογραφή)

Δρ. Kamal Kharrazi

Υπουργός Εξωτερικών


 
Σελίδα 5621 μέχρι και Σελίδα 5630
είναι σε PDF  

'Αρθρο δεύτερο

Τα Πρωτόκολλα - Πρακτικά, που καταρτίζονται από τη Διευθύνουσα Επιτροπή, καθώς και από τις Επιτροπές Επικοινωνιών,Τουριστικής Συνεργασίας, Βιομηχανίας, Τεχνολογίας και Οικονομίας και Ενέργειας, οι οποίες συνιστώνται με τις διατάξεις του Μνημονίου που κυρώνεται, εγκρίνονται με κοινή πράξη των αρμόδιων κατά περίπτωση Υπουργών. 

'Αρθρο τρίτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και του Μνημονίου που κυρώνεται προσωρινά από την υπογραφή του και οριστικά από τη γνωστοποίηση των Μερών για την ολοκλήρωση των αναγκαίων εσωτερικών διαδικασιών". 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Σώμα να εξουσιοδοτήσει το Προεδρείο ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση. 

Απομένει, λοιπόν, προς συζήτηση το νομοσχέδιο του Υπουργείου Δημόσιας Τάξης. Μόνη συζήτηση επί της αρχής, των άρθρων και του συνόλου του σχεδίου νόμου: "Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις". 

Το νομοσχέδιο αυτό έχει αποφασισθεί από τη Διάσκεψη των Προέδρων στη συνεδρίαση της 17.3.99 να συζητηθεί με τη συνήθη διαδικασία την τακτική σε τρεις συνεδριάσεις. 

Ο κ. Ιωάννης Καρακώστας, εισηγητής της Πλειοψηφίας, έχει το λόγο επί της αρχής του νομοσχεδίου. 

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κυρίες και κύριοι συνάδελφοι, έχω την τιμή να εισηγούμαι σήμερα στην Ολομέλεια της Βουλής το πολύ σημαντικό νομοσχέδιο που ρυθμίζει ένα αρκετά λεπτό ζήτημα για τον εξαιρετικά ευαίσθητο χώρο της Ελληνικής Αστυνομίας. 

Το θέμα του νομοσχεδίου του Υπουργείου Δημόσιας Τάξης, που εισηγούμαι, είναι: "Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις". 

Θα ήθελα προς ενημέρωση της Εθνικής Αντιπροσωπείας, προτού αναλύσω τη φιλοσοφία και την αναγκαιότητα του συζητουμένου νομοσχεδίου να αναφερθώ σε ορισμένα βασικά στοιχεία που αφορούν τον τομέα της Δημόσιας Διοίκησης, που ονομάζεται Αστυνομία. 

'Οπως είναι γνωστό σε όλους σας η οργάνωση της Αστυνομίας είναι απόρροια και δημιούργημα της εποχής του Μεσοπολέμου και της μετεμφυλιακής περιόδου, που ήθελε την Αστυνομία εκφραστή της εξουσίας σε όλα τα επίπεδα της ελληνικής κοινωνίας. 

Για το λόγο αυτόν και προκειμένου να εξασφαλίζεται η αστυνομική παρουσία στις κωμοπόλεις και στα χωριά της επικράτειας ιδρύονταν και λειτουργούσαν όσο το δυνατόν περισσότερα αστυνομικά τμήματα και αστυνομικοί σταθμοί, για να διεκπεραιώνουν πέρα απο τα κύρια καθήκοντά τους και πολλά άλλα διοικητικά καθήκοντα, μεταξύ των οποίων και το αχαρές και μη συμβιβαζόμενο με την αποστολή της Αστυνομίας "καθήκον" της έκδοσης πιστοποιητικών κοινωνικών φρονημάτων. 

Βέβαια η ευθύνη ανήκε εξ ολοκλήρου στις τότε κυβερνήσεις, που ανέθεταν με νόμους, διατάγματα και αποφάσεις τέτοια καθήκοντα στην Αστυνομία, που φυσικά είναι εκτελεστικό όργανο του κράτους και δεν μπορούσε να έχει αντίρρηση πάνω στα θεσπιζόμενα. 

Η Ελληνική Αστυνομία εξακολουθεί και σήμερα ακόμα να επιβαρύνεται με πολλά άλλα διοικητικά καθήκοντα ξένα προς την αποστολή της, τα οποία ασφαλώς θα μπορούσαν να διεκπεραιώνονται είτε από τους Οργανισμούς Τοπικής Αυτοδιοίκησης είτε από άλλες δημόσιες υπηρεσίες. 

Τα τελευταία δεκαπέντε, όμως, χρόνια έχουν συντελεστεί πολλές θεσμικές αλλαγές στην Αστυνομία, μερικές από τις οποίες θεωρώ καθήκον μου να τις αναφέρω. 

Η πρώτη δομική και θεσμική αλλαγή συντελέστηκε το 1984 με το ν. 1481/84, με τον οποίο πραγματοποιήθηκε η ενοποίηση των δύο αστυνομικών σωμάτων, ήτοι της χωροφυλακής, που είχε καθαρά στρατιωτική οργάνωση, πειθαρχία και δομή και της αστυνομίας των πόλεων που ήταν πολιτικό σώμα. Από τη συγχώνευση αυτή προήλθε η σημερινή Ελληνική Αστυνομία, που έχει και αυτή ημιστρατιωτικό χαρακτήρα οργάνωσης, αφού η ιεραρχία βαθμολογικά αντιστοιχεί με εκείνη του στρατού, χωρίς να υπάρχει λογική και λειτουργική αντιστοιχία βαθμών και βαθμίδων διοίκησης, δεδομένου ότι στην Αστυνομία δεν υπάρχουν ούτε διμοιρίες ούτε λόχοι ούτε τάγματα ούτε συντάγματα. 

Το έργο της Αστυνομίας είναι καθαρά η πρόληψη και η καταστολή της εγκληματικότητας σε καθημερινή βάση και εκεί θα πρέπει να επικεντρωθεί η όλη οργάνωση και λειτουργία της. 

Μετά την ανωτέρω βασική αλλαγή, που ανέφερα, έγιναν οι ακόλουθες θεσμικές μεταρρυθμίσεις στην Αστυνομία, ήτοι οι εξής: 

Πρώτον, με το π.δ. 28/1986 ρυθμίστηκαν τα θέματα ωραρίου εργασίας των αστυνομικών σε ανθρώπινες συνθήκες. Πριν ο αστυνομικός δεν γνώριζε ωράριο εργασίας. 

Δεύτερον, με το ν. 2226/1994 καθιερώθηκε η εισαγωγή στις αστυνομικές σχολές με το σύστημα των γενικών εξετάσεων, ένα σύστημα αξιοκρατικό και αντικειμενικό. 

Τρίτον, με το π.δ. 22/1996 βελτιώθηκαν οι ουσιαστικές και δικονομικές διατάξεις του Πειθαρχικού Δικαίου. 

Τέταρτον, με το π.δ. 24/1997 εκσυγχρονίστηκε το νομικό πλαίσιο για τις κρίσεις και προαγωγές των αξιωματικών. 

Πέμπτον, με το π.δ. 69/1997 καθιερώθηκε για πρώτη φορά το σύστημα μεταθέσεων με αντικειμενικά κριτήρια, δηλαδή με μόρια. 

'Ετσι, λοιπόν, σήμερα κανένας δεν μπορεί να παρέμβει κατά τις μεταθέσεις και τοποθετήσεις των αστυνομικών, όπως συνέβαινε πριν. 

'Εκτον, με το ν. 2265/1994 αναγνωρίστηκε και στους αστυνομικούς η άσκηση του συνδικαλιστικού δικαιώματος, κάτι που πριν ήταν πάλι αδιανόητο. 

'Εβδομον, με το ν. 2622/1998 επεκτάθηκε το μέτρο της υποχρεωτικής υποβολής δήλωσης περιουσιακής κατάστασης, δηλαδή το "πόθεν έσχες" και στους αστυνομικούς. Επίσης, με το νόμο αυτόν καθιερώθηκε ο θεσμός της διενέργειας Ε.Δ.Ε. από εισαγγελικούς λειτουργούς. Και οι δύο αυτοί θεσμοί αποβλέπουν στο να κτυπήσουν τη διαφθορά στους κόλπους της Αστυνομίας. 

'Ενατον, με το ν. 2512/1997 προσαυξήθηκε το επίδομα εξομάλυνσης και θεσπίστηκαν μισθολογικές προαγωγές των αστυνομικών. 

Αυτοί είναι οι κύριοι νόμοι και θεσμοί που θεσμοθετήθηκαν τα τελευταία χρόνια. 

Με τους αναφερθέντες νόμους και προεδρικά διατάγματα συντελέστηκε από τις κυβερνήσεις του Πανελλήνιου Σοσιαλιστικού Κινήματος ένα πολύ σημαντικό θεσμικό έργο για την Αστυνομία, χωρίς αυτό να σημαίνει ότι δεν χρειάζεται να γίνουν και άλλες μεταρρυθμίσεις στο Σώμα της Ελληνικής Αστυνομίας. 

Στην αλυσίδα των θεσμικών αλλαγών, που έγιναν, προσθέτονται με το παρόν νομοσχέδιο διατάξεις που στοχεύουν στην εξυγίανση της Αστυνομίας από συμπτώματα διαφθοράς. Με το νομοσχέδιο τούτο επιδιώκεται να αντιμετωπιστεί η διαφθορά στην Αστυνομία. Τα τελευταία φαινόμενα μας πείθουν ότι πρέπει να παρέμβει ο νομοθέτης για να θεσπίσει διατάξεις προς προστασία του κύρους της Αστυνομίας και των υπηρετούντων σε αυτή. 

Τι είναι, εν προκειμένω, διαφθορά; Πρέπει να εξηγήσουμε, αγαπητοί συνάδελφοι, τι είναι διαφθορά. Διαφθορά είναι ο ηθικός ξεπεσμός και η εξαχρείωση του χαρακτήρα των αστυνομικών εκείνων, οι οποίοι, εκμεταλλευόμενοι την ιδιότητά τους, ρέπουν στη διάπραξη εγκλημάτων για χρηματισμό και παράνομο πλουτισμό. Δηλαδή η διαφθορά είναι ηθικό έγκλημα. Και γι'αυτό πρέπει όλοι μας να το στιγματίσουμε. 

Πρέπει ιδιαίτερα να τονιστεί ότι η διαφθορά δεν έχει καμία σχέση με τα οικονομικά, οργανωτικά ή εργασιακά ζητήματα των αστυνομικών. Γιατί η ηθική υπόσταση ενός ανθρώπου δεν μετριέται με το αν υπάρχουν αιτήματα ή άλλα προβλήματα στην Αστυνομία. Αυτό πρέπει να το ξεκαθαρίσουμε καλά. Δεν μπορεί, για παράδειγμα, ένας αστυνομικός να κλέβει ή να ληστεύει ή να πουλάει προστασία ή να κάνει εμπόριο ναρκωτικών δικαιολογούμενος ότι δεν αμείβεται καλά ή ότι εργάζεται πολλές ώρες κάτω από αντίξοες συνθήκες. Αυτά είναι ζητήματα που μπορούν να αντιμετωπιστούν με έναν άλλον τρόπο και μέσα, φυσικά, στις δυνατότητες της οργανωμένης πολιτείας. Ποτέ όμως δεν μπορούμε να δεχθούμε ότι ο αστυνομικός πρέπει να ριφθεί στη διαφθορά για να οικονομήσει, για να εξυπηρετηθεί, για να αντιμετωπίσει τα έξοδα της οικογένειάς του κλπ. 

Επομένως το νομοσχέδιο στόχο έχει να πλήξει κύρια τη διαφθορά μέσα στους κόλπους της Αστυνομίας σαν μη ηθική στάση και συμπεριφορά και ταυτόχρονα σαν παράνομη πράξη κάποιων ελάχιστων επίορκων αστυνομικών. Με λίγα λόγια το νομοσχέδιο θέλει να διώξει νομικά και πειθαρχικά τους φαύλους αστυνομικούς. Γιατί οι ηθικοί και έντιμοι δεν έχουν ανάγκη να φοβούνται από κανέναν και για τίποτε. 'Ενας ηθικός και έντιμος αστυνομικός γιατί να φοβάται τον έλεγχο; "Καθαρός ουρανός αστραπές δεν φοβάται!" Για τους έντιμους αστυνομικούς η δημιουργία μιας τέτοιας υπηρεσίας διαφύλαξης του κύρους της Αστυνομίας αποτελεί ασφαλώς ασπίδα προφύλαξης γι'αυτούς τους ιδίους. 

Πρέπει όμως να λεχθεί, για να μην παρεξηγούμαστε σε αυτήν την Αίθουσα, ότι οι αστυνομικοί στη μέγιστη πλειοψηφία τους είναι αφοσιωμένοι στα καθήκοντά τους και εκπληρώνουν στο ακέραιο την αποστολή τους. Μόνο μια μικρή μερίδα επίορκων αστυνομικών με τη συμπεριφορά τους πλήττουν ανεπανόρθωτα αρχές και αξίες, που είναι αναγκαίες για την εύρυθμη λειτουργία της Αστυνομίας. Το κομμάτι αυτό τον επίορκων αστυνομικών είναι οπωσδήποτε ένα καρκίνωμα μέσα στο σώμα της Αστυνομίας και θα πρέπει να αφαιρεθεί, για να μη γίνει μετάσταση και προσβληθεί από την αρρώστια ολόκληρο το σώμα. 

Το παρόν νομοσχέδιο αυτήν τη θεσμική τομή πραγματώνει και αποβλέπει να αντιμετωπίσει αποτελεσματικά τη διαφθορά της Αστυνομίας. Γιατί η διαφθορά των φορέων των θεσμών διευρύνει το αίσθημα ανασφάλειας των πολιτών. Γι' αυτό στις μέρες μας το πρόβλημα της ασφάλειας των πολιτών είναι το υπ'αριθμόν ένα πρόβλημα της ελληνικής κοινωνίας. 

Το οργανωμένο έγκλημα, που κυοφορείται μέσα στην κοινωνία μας -οι ληστείες, οι κλοπές, τα εγκλήματα βίας, η πορνεία, η παιδική εγκληματικότητα, τα ναρκωτικά και άλλα- τείνει να λάβει εκρηκτικές διαστάσεις. 

Εξάλλου η γενικευμένη αίσθηση ανασφάλειας είναι δυνατό να οδηγήσει σε ακραία συντηρητικές τάσεις, που μπορεί να δημιουργήσουν άλλες εγκληματικές συμπεριφορές, όπως για παράδειγμα φαινόμενα ρατσισμού, ξενοφοβίας, αυτοδικίας κλπ. 

'Ετσι, το αίσθημα ασφάλειας των πολιτών έχει τρωθεί βέβαια σημαντικά από την ενδημούσα αυξημένη εγκληματικότητα, αλλά κύρια και σε μεγαλύτερο βαθμό έχει κλονισθεί αυτό το αίσθημα από τη διαπίστωση ότι σε ορισμένα από τα τελούμενα εγκλήματα συμμετέχουν και αστυνομικοί, έτσι που οι πολίτες άρχισαν να χάνουν την εμπιστοσύνη τους προς τους φύλακες των νόμων, οι οποίοι παρομοιάζονται σαν τους λύκους που τους έβαλαν να φυλάνε τα πρόβατα. 

Οι πολίτες παρά τα κακά βιώματα που έχουν από τη συμπεριφορά των αστυνομικών σε άλλες αλήστου μνήμης εποχές, σήμερα αποδέχονται την Αστυνομία και οπωσδήποτε επιζητούν την παρουσία της, όταν αυτή η παρουσία είναι ανθρώπινη και αποτελεσματική. 

Σήμερα ο πολίτης δεν είναι εχθρός με τον αστυνομικό, όπως κάποτε άλλοτε, γιατί λειτουργεί μέσα στα δημοκρατικά πλαίσια. 

Η πολιτεία όφειλε εγκαίρως να παρέμβει, για να αντιμετωπίσει εν τη γενέσει του το φαινόμενο της διαφθοράς, ώστε η Αστυνομία απαλλαγμένη από τους επίορκους αστυνομικούς να μπορεί να επιτελεί το λειτούργημά της σύμφωνα με τους νόμους αλλά και τις ηθικές και ανθρωπιστικές αρχές της ελληνικής κοινωνίας. 

Το νομοσχέδιο αντιμετωπίζει θεσμικά το ζήτημα της διαφθοράς, ιδρύοντας μέσα στο Σώμα της Αστυνομίας μία υπηρεσία με αρμοδιότητες προκαταρκτικής εξέτασης ή προανάκρισης για τη διακρίβωση ή τη βεβαίωση τέλεσης από αστυνομικούς των εγκλημάτων εκείνων που περιοριστικά αναφέρονται στο άρθρο 2 του νομοσχεδίου. Γι'αυτά και μόνο τα εγκλήματα και όχι για τα άλλα εγκλήματα. 

Η Υπηρεσία Εσωτερικών Υποθέσεων που ιδρύεται χαρακτηρίστηκε -γιατί ακούσθηκαν στην επιτροπή ορισμένοι χαρακτηρισμοί που δεν επιτρέπεται να τους λέμε- ως σώμα πραιτωριανών με υπερεξουσίες. 'Οχι, κύριοι συνάδελφοι, απλά είναι μία υπηρεσία που συγκροτείται από εξαίρετους στο ήθος και στην απόδοση αστυνομικούς, που καλούνται μέσα από μία θεσμοθετημένη λειτουργία να προασπίσουν το κύρος του Σώματος και την αξιοπρέπεια των ιδίων των υπηρετούντων σε αυτό το Σώμα, που είναι στοιχεία απαραίτητα για τη λειτουργία του αστυνομικού θεσμού. 

'Αμα δεν έχει κύρος και δεν έχει αξιοπρέπεια ο αστυνομικός, πώς μπορεί να σταθεί στην κοινωνία; Είναι ένα βασικό στοιχείο για το λειτούργημα αυτό του αστυνομικού. 

Ειδικότερα, η Υπηρεσία Εσωτερικών Υποθέσεων τι είναι; Είναι μία ειδική, αυτοτελής εσωτερική υπηρεσία, που υπάγεται απευθείας στον Αρχηγό του Σώματος και ασκεί φυσικά καθήκοντα προανακριτικού υπαλλήλου για ορισμένα όπως είπαμε εγκλήματα, στα οποία μπορούν ως εκ της υπηρεσίας τους να μετέχουν αστυνομικοί. Αλλά η υπηρεσία αυτή δεν είναι ξεκρέμαστη. Προστατεύεται. Η ανεξαρτησία της υπηρεσίας αυτής εξασφαλίζεται πλήρως, γιατί το έργο της καθοδηγείται -το τονίζω το "καθοδηγείται"- και εποπτεύεται από δύο εισαγγελικούς λειτουργούς, οι οποίοι έχουν πλήρη και συνεχή υπηρεσιακή απασχόληση. Είναι με άλλα λόγια πάνω στο κεφάλι αυτής της υπηρεσίας και των λειτουργών αυτής της υπηρεσίας. Η ανώτατη δε εποπτεία της υπηρεσίας αυτής ανήκει στη μόνιμη Επιτροπή Θεσμών και Διαφάνειας της Βουλής, στην οποία κάθε χρόνο υποβάλλει μία έκθεση για το συντελεσθέν έργο. 

Η Υπηρεσία Εσωτερικών Υποθέσεων σαν ειδική προανακριτική αστυνομική υπηρεσία θα ασχολείται όπως είπαμε ειδικά με τη δίωξη των παρανομούντων αστυνομικών. Ενώ μέχρι σήμερα η δίωξη των παρανομούντων ήταν γενική, δηλαδή ήταν μέσα στα γενικά πλαίσια των προϊσταμένων και όχι εξειδικευμένη, που να ασχολείται ειδικώς με το αντικείμενο αυτό. Με το νομοσχέδιο ιδρύεται αυτή η ειδική υπηρεσία, που θα έχει ως μοναδική απασχόληση και σε καθημερινή βάση, αλλά και σε ολόκληρη την επικράτεια, τη συγκέντρωση στοιχείων και πληροφοριών για την τέλεση εγκλημάτων. 

'Αρα το νομοσχέδιο θεσμοθετεί οργανωμένη υπηρεσία για τη συλλογή πληροφοριών, την αξιοποίηση και την εξακρίβωση στοιχείων, που αποδεικνύουν παράνομες ενέργειες αστυνομικών, προκειμένου να διωχθούν ποινικά και πειθαρχικά. Επομένως αυτή η ειδική υπηρεσία θα είναι πιο αποτελεσματική σε σχέση με τη σημερινή, που είναι αναποτελεσματική. 

Θέλω επίσης να πω ότι η Υπηρεσία Εσωτερικών Υποθέσεων δεν είναι Σώμα αδιαφθόρων, όπως ακούστηκε από μερικούς. Δεν επιτρέπεται να διακρίνουμε τους αστυνομικούς σε αδιάφθορους και διεφθαρμένους. Μια τέτοια διάκριση προκαλεί ζημιά στο κύρος των θεσμών. Οι αστυνομικοί είναι όλοι τίμιοι και εκτελούν ευόρκως τα καθήκοντά τους μέχρις αποδείξεως του αντιθέτου. Αν δηλαδή κάποιος ή κάποιοι εκτραπούν της οδού της νομιμότητας, τότε θέτονται σε εφαρμογή οι νόμιμες διαδικασίες και τα όργανα που αντιμετωπίζουν αυτές τις συμπεριφορές. 'Ενα τέτοιο όργανο τώρα δημιουργείται και είναι η Υπηρεσία Εσωτερικών Υποθέσεων. 

'Εχει και άλλες ρυθμίσεις, τις οποίες θα αναφέρω στη δευτερολογία μου, επειδή δεν μου φθάνει ο χρόνος. 'Ομως, κύριοι συνάδελφοι, θα πρέπει όλοι μας σε αυτό το νομοσχέδιο να μην πούμε όχι, να το υπερψηφίσουμε. Χρειάζεται αυτή η υπηρεσία μέσα στους κόλπους της Αστυνομίας. Διότι, όπως σας ανέλυσα, σκοπό και στόχο έχει να χτυπήσει τη διαφθορά, μία ηθική και παράνομη πράξη που συντελείται σε ορισμένες περιπτώσεις μέσα στους κόλπους της Αστυνομίας. 

Σας ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα μαθητές με τρεις συνοδούς-δάσκαλους από το 1ο Δημοτικό Σχολείο Θηβών. Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες) 

Επίσης έχω την τιμή να ανακοινώσω στο Σώμα ότι η Νέα Δημοκρατία ορίζει ως Κοινοβουλευτικό Εκπρόσωπο για τη συζήτηση του νομοσχεδίου του Υπουργείου Δημόσιας Τάξης τον κ. Προκόπη Παυλόπουλο, Βουλευτή Επικρατείας. 

Ο Πρόεδρος του Δημοκρατικού Κοινωνικού Κινήματος ορίζει ως ειδικό αγορητή τον κ. Γεώργιο Τσαφούλια, Βουλευτή Αχαϊας. 

Ο εισηγητής της Μειοψηφίας κ. Ιωάννης Λαμπρόπουλος, Βουλευτής Μεσσηνίας, έχει το λόγο. 

ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κύριε Πρόεδρε. 

Κυρίες και κύριοι συνάδελφοι, έρχεται σήμερα στην Εθνική Αντιπροσωπεία για συζήτηση το σχέδιο νόμου που προβλέπει κυρίως τη σύσταση Υπηρεσίας Εσωτερικών Υποθέσεων της Ελληνικής Αστυνομίας. Με δυο λόγια δημιουργείται στο Υπουργείο Δημόσιας Τάξης αυτοτελής ειδική αστυνομική υπηρεσία υπαγόμενη απευθείας στον Αρχηγό της Ελληνικής Αστυνομίας, που θα έχει έδρα το Νομό Αττικής με παράρτημα στη Θεσσαλονίκη. 

Η υπηρεσία αυτή έχει ως αποστολή τη διεύρυνση, εξυχνίαση και δίωξη σε όλη την επικράτεια των εγκλημάτων, που διαπράττουν ή συμμετέχουν αστυνομικοί όλων των βαθμών. 

Η διαφθορά στην Αστυνομία είναι μόνο μία έκφανση του γενικότερου κοινωνικού προβλήματος της διαφθοράς στη Δημόσια Διοίκηση. Καθημερινά πλέον ο δημόσιος τομέας προβάλλεται αρνητικά για κάποια γεγονότα από τα Μέσα Μαζικής Ενημέρωσης, προκαλώντας τη δικαιολογημένη αγανάκτηση του κοινού, που αρχίζει να διαμορφώνει την εντύπωση πως περνάμε μία περίοδο βαθιάς σήψης. 

Η αληθεια είναι πως δεν είναι όλοι οι δημόσιοι υπάλληλοι διεφθαρμένοι. Το αντίθετο συμβαίνει. Στη συντριπτική τους πλειοψηφία επιτελούν κατά τρόπο έντιμο το καθήκον τους. Το ίδιο συμβαίνει και στο χώρο της Αστυνομίας. Σήμερα στην Αστυνομία υπηρετούν περίπου σαράντα δύο χιλιάδες αστυνομικοί. Οι επίορκοι σαφώς είναι ελάχιστοι, που όμως δίνουν το δικαίωμα, κακόπιστα σε κάποιους, να μιλούν για το σύνολο των αστυνομικών. 

Με το ισοπεδωτικό του "όλοι ίδιοι είναι" -που κάποιες σκοτεινές δυνάμεις στον τόπο μας προσπαθούν να φθείρουν τους πάντες και τα πάντα, για να οδηγήσουν το λαό σε πλήρη αμφισβήτηση του σημερινού συστήματος, ώστε να του επιβάλουν στη συνέχεια τα δικά τους σχέδια- ακούμε ότι όλοι οι πολιτικοί είναι κακοί, όλοι οι κληρικοί είναι κακοί, όλοι οι δικαστικοί είναι κακοί, όλοι οι δημοσιογράφοι είναι κακοί, όλοι οι αστυνομικοί είναι διεφθαρμένοι. 

Δεν είναι έτσι. Οι επίορκοι, επαναλαμβάνω, είναι λίγοι. Ο θόρυβος πολύς, αλλά σε κάθε περίπτωση αυτοί οι κακοί, οι διεφθαρμένοι, πρέπει να αντιμετωπίζονται, να τιμωρούνται παραδειγματικά και να αποπέμπονται για την προστασία και του ονόματος του συνόλου των αστυνομικών, που με εντιμότητα και αυτοθυσία πολλές φορές επιτελούν το καθήκον τους. 

Είναι επίσης γεγονός πως σήμερα ο 'Ελληνας πολίτης δεν νιώθει ασφαλής στην ίδια του τη χώρα, αφού οι ληστείες, οι κλοπές και το κάθε μορφής έγκλημα βρίσκονται σε έξαρση. 

Ο λαός μας ακούμε σήμερα να λέει πως η Ελλάδα κατάντησε ξέφραγο αμπέλι. Και δεν έχει άδικο, αφού οι λαθρομετανάστες έχουν ξεπεράσει το μισό εκατομμύριο. 

Για την κατάσταση αυτή υπάρχουν αιτίες και υπεύθυνοι. Αν δεν αναζητήσουμε τις αιτίες, δεν θα μπορέσουμε να διορθώσουμε, να αλλάξουμε. Πρώτη αιτία είναι ο τρόπος εισαγωγής μέχρι πρότινος των αστυνομικών στο Σώμα, που σχεδόν απέκλειε την εισαγωγή με κριτήριο την ποιότητα. 

Δεύτερη αιτία είναι ο έντονος κομματισμός που επικράτησε ιδιαίτερα τα τελευταία χρόνια στο Σώμα. 

Τρίτη αιτία είναι η αναξιοκρατία στις προαγωγές και στις τοποθετήσεις των αστυνομικών σε σημαντικές υπηρεσίες. Ποιoς θα ξεχάσει τις κατάπτυστες λίστες της ντροπής του διαβόητου Σουλτάτου, κομματικού στελέχου σας, κύριε Υπουργέ; Μόλις πριν τρία - τέσσερα χρόνια συντάχθηκαν και με βάση αυτές έγιναν οι προαγωγές και οι αποστρατείες στην Αστυνομία, με αποτέλεσμα να φύγουν ικανότατοι και έντιμοι αξιωματικοί από το Σώμα, γιατί δεν ήταν ενταγμένοι κομματικά στο ΠΑ.ΣΟ.Κ. 

Αν και αποκαλύφθηκε όλη η ιστορία, τι έγινε, κύριε Υπουργέ, με τον Σουλτάτο; Ομόφωνα το πρωτοβάθμιο πρότεινε απόταξη και στο δευτεροβάθμιο, σχεδόν τον αθωώσατε. Γιατί; Γιατί φαίνεται πως κράταγε την πολιτική ηγεσία του Υπουργείου στο χέρι. 

Τέταρτη αιτία είναι η ισοπέδωση της ιεραρχίας. Ο κατώτερος, με τις πολιτικές πλάτες που διέθετε, φόβιζε, απειλούσε, μετέθετε, αποστράτευε και διοικούσε τον ανώτερο. 

Πέμπτη αιτία είναι η έλλειψη συστήματος αξιολόγησης του έργου κάθε αστυνομικού. Και έτσι δεν ανταμείβονται οι εργατικοί, οι ικανοί και οι έντιμοι. 

'Ολα τα παραπάνω σε συνδυασμό με την εγκληματική διάθεση του δράστη, ιδίως δε την απληστία και τη ροπή προς την πολυτέλεια, χωρίς να υποτιμάται σε ορισμένες περιπτώσεις και η ανάγκη για κάλυψη στοιχειωδών βιοτικών αναγκών, όταν οι μισθοί είναι χαμηλοί, μας οδήγησαν στη σημερινή πραγματικότητα, για την οποία οι ευθύνες της Κυβέρνησης, κύριε Υπουργέ, είναι τεράστιες. Κυβερνάτε τον τόπο τέσσερις τετραετίες. Αν δεν διαπράττατε όλα τα παραπάνω, σήμερα δεν θα χρειαζόταν να συσταθεί και στην Αστυνομία Σώμα Αδιαφθόρων, όπως κάνατε και με το ΣΔΟΕ στο Υπουργείο Οικονομικών. 

Κυρίες και κύριοι συνάδελφοι, πριν λίγες ημέρες κατά τη διάρκεια της συζήτησης του νομοσχεδίου στην αρμόδια επιτροπή της Βουλής, ο κύριος Υπουργός είπε ότι ο κομματισμός είχε ολέθριες συνέπειες για την Αστυνομία και ότι δεν υπάρχει σύστημα αξιολόγησης του έργου των αστυνομικών. 'Εστω και αργά το κατάλαβε η Κυβέρνηση και ομολογεί την καταστροφική πολιτική της. 

Εμείς, κύριε Υπουργέ, θα στηρίξουμε την όποια ειλικρινή προσπάθειά σας για τη βελτίωση της εικόνας και της αποτελεσματικότητας της Αστυνομίας, στους λίγους μήνες που θα είσαστε ακόμη Κυβέρνηση. Πάνω απ' όλα μας ενδιαφέρει η προστασία και ο σεβασμός του πολίτη. 'Ομως, η υπηρεσία που σήμερα φτιάχνετε δεν επαρκεί. Δεν θα λύσει το πρόβλημα. Δεν είναι αυτό που θα έπρεπε πρώτα να γίνει. Το υπό συζήτηση νομοσχέδιο είναι αποσπασματικό και ο χαρακτήρας του κατασταλτικός. Θα έπρεπε σε αυτό το νομοσχέδιο να υπάρξουν διατάξεις που θα ξεριζώνουν τον κομματισμό, που θα καθιερώνουν την αξιοκρατία με δίκαιες προαγωγές και τοποθετήσεις, που θα ανεξαρτοποιούν την Αστυνομία και την ηγεσία της από την εκάστοτε πολιτική εξουσία με την ίδρυση του Αρχηγείου, που θα κατοχυρώνουν την ιεραρχία, που θα επιβραβεύουν αυτούς που θα ξεχωρίζουν, που θα παρέχουν καλύτερους μισθούς στους αστυνομικούς, καλύτερη εκπαίδευση και οργάνωση και θα καθιερώνουν τρόπο πάταξης και τιμωρίας των όποιων επίορκων αστυνομικών. 

Η αρχή της αντιμετώπισης πρέπει να γίνει με προσπάθεια για πρόληψη και αποτροπή από το έγκλημα, ενώ η καταστολή και η επιβολή ποινής έρχονται σε δεύτερη μοίρα και μόνο εφόσον αποτύχει η πρόληψη. Αφού όλα αυτά δεν τα πραγματοποιείτε με αυτό το νομοσχέδιο, δεν μπορούμε σήμερα να είμαστε ένθερμοι με αυτό. 

Φέρατε αυτό το νομοσχέδιο χωρίς καμιά συζήτηση με τα κόμματα και τις συνδικαλιστικές οργανώσεις των αστυνομικών, οι οποίες διατύπωσαν την αντίθεσή τους σε πολλές από τις διατάξεις του αλλά και επί του συνόλου του νομοσχεδίου. Σε ένα τόσο μεγάλο θέμα, που φιλοδοξείτε να διορθώσετε, έπρεπε να έχετε τη συναίνεση και τις απόψεις των κομμάτων και των οργανώσεων. 

Τέλος φοβόμαστε ότι θα φτιάξετε ένα κομματικό σώμα πραιτοριανών, που θα είναι πανίσχυρο, που θα το τρέμουν όλοι οι αστυνομικοί, γιατί εύκολα ο κάθε αστυνομικός θα μπορεί να μπει στο στόχαστρο του οιουδήποτε και μάλιστα πριν από τις ετήσιες κρίσεις προαγωγών. Αυτά που ζήσαμε τα τελευταία χρόνια, όταν κατάδικοι στις φυλακές κατήγγειλαν από εκδίκηση τους διώκτες τους αστυνομικούς για δήθεν διάπραξη ανήκεστων εγκλημάτων με αποτέλεσμα το διασυρμό τους, φοβάμαι πως τώρα θα είναι συχνά φαινόμενα. Θα γίνονται καταγγελίες ακόμη και ανώνυμες και θα ακολουθούν παρακολουθήσεις μέχρι και τηλεφώνων ανύποπτων ανθρώπων και οικογενειών. 

'Αλλωστε, πώς να εμπιστευθούμε ακόμα και το ανώτατο συμβούλιο κρίσεων, που θα επιλέγει το προσωπικό της υπηρεσίας εσωτερικών υποθέσεων, αφού και αυτό είναι φτιαγμένο με κομματικά κριτήρια και είδαμε πώς λειτούργησε αυτές τις ημέρες με τις προαγωγές υμετέρων και με τις αποστρατείες μη ενταγμένων στο κόμμα σας. Αν λειτουργήσει αυστηρά χωρίς παρεμβάσεις και χωρίς την κακώς εννοούμενη συναδελφική αλληλεγγύη το ισχύον πειθαρχικό δίκαιο -κάτι που μπορεί να γίνει- σίγουρα δεν χρειάζεται η ψήφιση ενός ακραίου νόμου, που μπορεί να αποβεί επικίνδυνος και για την Αστυνομία και για την ανεξαρτησία των αστυνομικών αλλά και για την ίδια την πολιτεία. Αυτό άλλωστε μας το βεβαίωσε και ο πρόεδρος της Πανελλήνιας 'Ενωσης των Αξιωματικών της Αστυνομίας στην επιτροπή της Βουλής την περασμένη εβδομάδα. 

Σε ένα δημοκρατικό καθεστώς, όπως το δικό μας, δεν χρειάζεται η δημιουργία στεγανών στην Αστυνομία, που εύκολα μπορούν να οδηγήσουν σε περιορισμό ακόμα και από το Σύνταγμα προστατευόμενων ατομικών δικαιωμάτων, αφού από μια ανώνυμη καταγγελία θα μπορούν να παρακολουθούνται οι τηλεφωνικές συνδιαλέξεις και οι επιστολές όλης της οικογένειας του αστυνομικού και όλων όσων επικοινωνούν μαζί του. 

Κάποτε στην Αστυνομία και για ασήμαντα πειθαρχικά παραπτώματα με τους ισχύοντες εσωτερικούς κανόνες ετιμωρούντο ακόμη και με απόταξη. 

Κύριε Υπουργέ, κατοχυρώστε το σεβασμό της ιεραρχίας και την υποδειγματική λειτουργία των πειθαρχικών οργάνων στο Σώμα και γρήγορα θα φανούν τα αποτελέσματα. 

Γνωρίζουμε ότι ο τομέας ασφάλεια του πολίτη έχει σήμερα για την Κυβέρνηση μεγάλο πολιτικό κόστος. Πιεζόμενοι αισθανόσαστε την ανάγκη να δείξετε ότι κάνετε κάτι. 'Ομως το πρόβλημα δεν λύνεται έτσι και γι' αυτό εμείς δεν μπορούμε να συμφωνήσουμε. Εδώ είμαστε και μετά το Πάσχα να συζητήσουμε ένα άλλο νομοσχέδιο, που σε βάθος θα αντιμετωπίζει όλα τα προβλήματα και θα θέτει τις βάσεις για να στήσουμε μια καινούρια Αστυνομία που θα τη σέβεται ο πολίτης και που θα είναι πραγματικά στην υπηρεσία του πολίτη. Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος έχει το λόγο. 

ΣΤΡΑΤΗΣ ΚΟΡΑΚΑΣ: Κύριοι Βουλευτές, στην εισηγητική έκθεση του συζητούμενου νομοσχεδίου διατυπώνεται ο ισχυρισμός ότι με το νομοσχέδιο αυτό η Κυβέρνηση επιχειρεί να αντιμετωπίσει το πασίγνωστο, όπως λέγεται, κατά κοινή ομολογία, φαινόμενο της διαφθοράς των αστυνομικών. 'Ομως θεωρεί "σύμφυτη παθογένεια, με τη λειτουργία της κρατικής μηχανής και κυρίως υπηρεσιών που έχουν σχέση με οικονομικά συμφέροντα". 

Θα θέλαμε να παρατηρήσουμε σχετικά με αυτόν τον ισχυρισμό ότι, πρώτον, το μεν νομοσχέδιο, με τα μέτρα που θεσπίζει και κυρίως με τη δημιουργία της Υπηρεσίας Εσωτερικών Υποθέσεων, δεν πρόκειται να φέρει το επιδιωκόμενο δήθεν αποτέλεσμα, διότι θεωρεί, εσφαλμένα, τη διαφθορά "σύμφυτη παθογένεια της λειτουργίας της κρατικής μηχανής", μη θέλοντας να σκύψει και καταλαβαίνουμε γιατί, πάνω στα πραγματικά αίτια του φαινομένου. Και, δεύτερον, ότι αυτή η θέση σχετικά με το δημόσιο τομέα που σύμφυτή του δήθεν, είναι η διαφθορά, είναι επικίνδυνη και υστερόβουλη, αφού πάει να περάσει στο λαό την αντίληψη, σε μία εποχή που προωθούνται με όλα τα μέσα, ολοταχώς, το ξεπούλημα του δημόσιου πλούτου στο ντόπιο και ξένο κεφάλαιο, ότι ο δημόσιος τομέας είναι διεφθαρμένος, ενώ ο ιδιωτικός τομέας είναι εντιμότατος, αδιάφθορος και κατά συνέπεια καλά κάνουν οι κυβερνώντες και του παραδίδουν τη διαχείριση και ιδιοκτησία του δημόσιου πλούτου, που φυσικά ο ελληνικός λαός δημιούργησε με αίμα στη νεότερη ιστορία της χώρας μας. Και βεβαίως στον ιδιωτικό τομέα θα παραδοθούν τα πάντα, όσα εξασφαλίζουν κέρδη. 

Διαφωνούμε λοιπόν με αυτές τις αντιλήψεις και τις θεωρούμε άκρως επικίνδυνες και επιζήμιες. Είναι γνωστό εξάλλου ότι στο δημόσιο τομέα όταν εμφανίζεται η διαφθορά και η ρεμούλα, είναι άμεσα συνδεδεμένη με τους στόχους που βάζει ο ιδιωτικός τομέας, κατ' αρχήν να ελέγξει την πολιτική εξουσία, τοποθετώντας τους δικούς του ανθρώπους στη Βουλή, στην κυβέρνηση, και έτσι με το ρουσφέτι, με την εξασφάλιση σε καίριες θέσεις των δικών του ανθρώπων, να μπορέσει να κάνει καλύτερα τη δουλειά του και φυσικά το λάδωμα προέρχεται από τον ίδιο τον ιδιωτικό τομέα. 

Γιατί, κατά τη γνώμη μας, φέρνετε, κύριοι της Κυβέρνησης, αυτό το νομοσχέδιο. Πρώτον, πάτε να διασκεδάσετε τη δυσαρέσκεια, την αγανάκτηση του κόσμου για τα κρούσματα διαφθοράς στην Αστυνομία. 

Δεύτερον, θέλετε να δημιουργήσετε ένα σώμα πραιτοριανών, που θα χρησιμοποιηθεί για να υπηρετηθούν κυβερνητικές και άλλες σκοπιμότητες και φυσικά στόχος σας δεν είναι να παταχθεί η διαφθορά. 

Πράγματι, εντύπωση προκαλεί το γεγονός ότι όλοι υποστηρίζουν ότι το φαινόμενο της διαφθοράς αφορά ελάχιστες περιπτώσεις επίορκων αστυνομικών. Τότε γιατί χρειάζεται η Υπηρεσία Εσωτερικών Υποθέσεων και μάλιστα με τέτοιες ευρύτατες αρμοδιότητες που θίγουν συνταγματικά δικαιώματα και με μία τέτοια στεγανή οργάνωση; 'Αλλοι, λοιπόν, είναι οι στόχοι, αφού είναι γεγονός αναμφισβήτητο ότι με το μέτρο αυτό όχι μόνο δεν θα περιορισθεί το φαινόμενο της διαφθοράς, αλλά πιθανότατα θα έχουμε έξαρσή του. 

Σε ό,τι μας αφορά, πιστεύουμε ότι για να δούμε πώς θα χτυπηθεί ένα κακό, έχει σημασία να δούμε κατ'αρχήν ποιες είναι οι αιτίες, τι είναι αυτό που προκαλεί αυτό το κακό. Στη συγκεκριμένη περίπτωση πρέπει να δούμε ποιες είναι οι αιτίες του φαινομένου της διαφθοράς. Πιστεύουμε ότι η απόκρυψη αυτών των αιτιών, όπως επιχείρησαν οι προλαλήσαντες εισηγητές, βοηθά να περιστρέφεται στο κενό η συζήτηση, με επιχειρήματα του τύπου "η διαφθορά είναι σύμφυτη του κρατικού μηχανισμού", "είναι αναγκαστικό φαινόμενο και αναπόφευκτο της εξέλιξης" κλπ. Στο πνεύμα αυτό περιστρέφονται και οι προτάσεις βελτίωσης του νομοσχεδίου με επί μέρους τροποποιήσεις, ώστε να μη θίγονται τόσο πολύ τα δικαιώματα του πολίτη. 

Κατά την άποψή μας το καθεστώς που δημιουργεί, που γεννά τη διαφθορά στην Αστυνομία, έχει να κάνει με τον ίδιον το ρόλο που έχει ανατεθεί στα Σώματα Ασφαλείας με την αποστολή τους και το εσωτερικό τους καθεστώς, που είναι πραγματικά η μήτρα της διαφθοράς. 'Οσο αυτά θα παραμένουν ως έχουν, το μόνο που θα μπορεί να επιτυχγάνεται, στην καλύτερη περίπτωση, είναι ο σχετικός έλεγχος, αλλά σε καμία περίπτωση ο περιορισμός της διαφθοράς. 

Ποιες είναι, κατά τη γνώμη μας, αυτές οι αιτίες. Τις συγκεντρώνουμε σε τρεις ομάδες: 

Η πρώτη είναι η κυριαρχία της αστικής ιδεολογίας και της πολιτικής. Η δεύτερη είναι ο αντιλαϊκός προσανατολισμός των Σωμάτων Ασφαλείας και η τρίτη είναι το αντιδημοκρατικό εσωτερικό καθεστώς και η δράση των ξένων μυστικών υπηρεσιών. 

Σε ό,τι αφορά την κυριαρχία της αστικής ιδεολογίας, πρέπει να πούμε ότι προβάλλεται από αυτήν ως πρότυπο αξιών, που καλλιεργείται μάλιστα και από τα πάνω, η αναγωγή της εγκληματικής δράσης του ιμπεριαλισμού σε διεθνές δίκαιο, η εφαρμογή όλο και πιο αντιλαϊκής πολιτικής σε βάρος των δικαιωμάτων των εργαζομένων κλπ. 'Ετσι έχουμε μάζες που πλήττονται από την ανεργία, από μεγάλης διάρκειας ανεργία, από την ανέχεια, από την εξαθλίωση- η συμμετοχή και η οργάνωση και από τα πάνω δραστηριοτήτων διαφθοράς. Βλέπουμε τι γίνεται συχνά-πυκνά με διάφορες κυβερνήσεις, ολόκληρες κυβερνήσεις ή μέλη των κυβερνήσεων, με διακρατικές ενώσεις και οργανισμούς. Είδαμε τώρα αυτό το φαινόμενο με τη διαβόητη Ευρωπαϊκή Επιτροπή, τη λεγόμενη Κομισιόν, αν και είναι συζητήσιμο κατά πόσο η διαφθορά μελών της είναι αυτό που αποτέλεσε την κύρια αιτία της συνολικής παραίτησής της. Και, βεβαίως, έχουμε την αναγωγή του κέρδους με οποιονδήποτε τρόπο σε υπέρτατη αξία και στόχο, στα πλαίσια του καπιταλιστικού συστήματος. 

Σε ό,τι αφορά τον αντιλαϊκό προσανατολισμό των Σωμάτων Ασφαλείας, είναι γεγονός ότι το πλαίσιο της σημερινής νομιμότητας απαιτεί μηχανισμούς για την τήρησή του. 'Ενας από αυτούς, τα Σώματα Ασφαλείας, αναλαμβάνουν να διασφαλίσουν τη λεγόμενη έννομη τάξη και την ασφάλεια όσων βγαίνουν κερδισμένοι σε αυτό το σύστημα από αυτήν την πολιτική, δηλαδή την ασφάλεια των κερδών του κεφαλαίου. 

'Οσο πιο αντιλαϊκή γίνεται η κυβερνητική πολιτική, τόσο αντιδραστικότερος γίνεται ο ρόλος των Σωμάτων Ασφαλείας, που αναλαμβάνουν την τήρηση της δημόσιας τάξης και των νόμων που τη διαμορφώνουν. 'Ενας τέτοιος προσανατολισμός μόνο ή κυρίως τη διαφθορά μπορεί να καλλιεργεί στους κόλπους και των Σωμάτων Ασφαλείας. 

Ποια άλλωστε διαπαιδαγώγηση και νοοτροπία εξασφαλίζει στο προσωπικό της ΕΛ.ΑΣ. η παρακολούθηση και καταστολή του λαϊκού κινήματος, το χτύπημα λαϊκών κινητοποιήσεων, το χτύπημα των συνταξιούχων, δηλαδή η στήριξη της πιο άδικης πολιτικής για το λαό; 

Ποιες εντυπώσεις, ποιες αντιλήψεις αποτυπώνει στο προσωπικό των Σωμάτων Ασφαλείας το ότι η Κυβέρνηση δείχνει να ενδιαφέρεται κυρίως για την καταστολή του λαϊκού κινήματος, ενώ αφήνει την αντιμετώπιση της εγκληματικότητας σε δεύτερη μοίρα, για να μην πούμε ότι την παραμελεί; 

Βλέπουμε τις υπηρεσίες δίωξης του εγκλήματος χωρίς μέσα, χωρίς προσωπικό κλπ. Θα μπορούσε κανείς να αναφέρει πάρα πολλά παραδείγματα. Κοντά σ' αυτά πρέπει να προστεθεί και το ιδιαίτερα άσχημο μισθολογικό καθεστώς στα Σώματα Ασφαλείας, που ιδιαίτερα για τα κατώτερα κλιμάκια δεν επιτρέπει την κάλυψη ούτε και αυτών των στοιχειωδών αναγκών των οικογενειών τους. 

Τρίτον, το αντιδημοκρατικό εσωτερικό καθεστώς και η δράση ξένων μυστικών υπηρεσιών. Το προσωπικό των Σωμάτων Ασφαλείας συνεχίζει να πλήττεται από τη στέρηση βασικών δημοκρατικών δικαιωμάτων, το αυταρχικό και αντιδημοκρατικό υπηρεσιακό κλίμα, τη στρατιωτικοποίηση, τις διακρίσεις, το αντιδημοκρατικό σύστημα αξιολόγησης, κρίσεων, προαγωγής και γενικά την αναξιοκρατία, τη μη απόδοση στοιχειωδών εργασιακών δικαιωμάτων. 

Ο σημερινός προσανατολισμός των Σωμάτων Ασφαλείας επιβάλλει τη στρατιωτικοποίηση, την πειθαρχία του φόβου, τα στεγανά και τις στερήσεις. Κυριαρχεί η αντιδημοκρατική διαπαιδαγώγηση, ακόμη και στις σχολές παραγωγής. Και έχουμε πάρα πολλά τέτοια παραδείγματα περιφρονητικής στάσης ακόμη και ανώτερων αξιωματικών απέναντι σε Βουλευτές, για να μην πούμε τι γίνεται απέναντι στον απλό πολίτη. 

Κύριε Υπουργέ, προχθές με τη διαδήλωση των φιλειρηνικών δυνάμεων της χώρας μας ενάντια στη ΝΑΤΟϊκή σύναξη, είχαμε τέτοια παρόμοια κρούσματα, πέρα από τη χρήση ασφυξιογόνων σε μια εκδήλωση φιλειρηνική, αντι-ΝΑΤΟϊκή φυσικά, στην οποία συμμετείχαν και ηλικιωμένα πρόσωπα. 

Υπήρξε συγκεκριμένη περιφρονητική συμπεριφορά -και δεν είναι η πρώτη φορά- αστυνομικού διευθυντή απέναντι σε Βουλευτές. Το λέμε, το ξαναλέμε, αλλά συνεχώς το βρίσκουμε όλο και πιο οξυμένο μπροστά μας, που σημαίνει ότι από κάπου ενθαρρύνονται, από κάπου παίρνουν φόρα. 

Συνέπεια αυτού του προσανατολισμού αποτελεί και η πλήρης υποταγή των Σωμάτων Ασφαλείας στις Ηνωμένες Πολιτείες και τις δικές τους υπηρεσίες. Πώς μπορεί να αποδώσει ένα Σώμα, όταν συνολικά, αλλά ιδιαίτερα οι πιο νευραλγικές υπηρεσίες του, ελέγχονται, καθοδηγούνται από τη CIA, από την DIA, από το FBI, υπηρεσίες φυσικά που βαρύνονται με τεράστια εγκλήματα. 

Συμπερασματικά, όσον αφορά τις αιτίες γενικά, θα ήθελα να πω ότι όλοι μιλάτε και ξιφουλκείτε ενάντια στη διαφθορά, αλλά σκόπιμα ξεχνάτε τούτο, ότι η επέκταση της διαφθοράς στα Σώματα Ασφαλείας διευκολύνεται και τροφοδοτείται από τον αντιλαϊκό προσανατολισμό τους, από το ασφυκτικό εσωτερικό καθεστώς, που τα συνοδεύει και από τις ανεξέλεγκτες δραστηριότητες ξένων υπηρεσιών. 

'Ολα τα παραπάνω αποτελούν γόνιμο έδαφος για τη διατήρηση και επέκταση της διαφθοράς στα Σώματα Ασφαλείας. Εξάλλου μια τέτοια υπηρεσία, που πάτε να δημιουργήσετε, δεν έχει γίνει ξανά, ούτε στην Ελλάδα, στον υπόλοιπο δημόσιο τομέα, εκτός από τα περίφημα ΣΔΟΕ με τα γνωστά αποτελέσματα ούτε και στην υπόλοιπη Ευρώπη. Μόνο στη Νέα Υόρκη, απ' όπου -όπως φαίνεται- η εμπειρία είναι αρνητική, γιατί έχουμε συγκεκριμένα στοιχεία που δείχνουν ότι διήρεσε το αστυνομικό Σώμα, δημιούργησε ανταγωνισμούς και σκόπιμα αλληλοκαρφώματα και μείωσε την αποτελεσματικότητα της Αστυνομίας. Μας το βεβαίωσε αυτό και ο πρόεδρος της 'Ενωσης Αξιωματικών. 

Συγκεκριμένα, σχετικά με το συζητούμενο νομοσχέδιο, στόχος της Κυβέρνησης, αντίθετα απ' ό,τι ισχυρίζεται, είναι να αποτελέσει η Υπηρεσία Εσωτερικών Υπηρεσιών βασικό μέσο για την ένταση του αυταρχισμού μέσα στην ΕΛ.ΑΣ., για την τρομοκράτηση και τον πολιτικό έλεγχο του προσωπικού και τη δίωξη κάθε αγωνιστικής, συνδικαλιστικής δραστηριότητας μέσα στην ΕΛ.ΑΣ. 

Η Νέα Δημοκρατία στην πραγματικότητα συμφωνεί με την ίδρυση αυτής της υπηρεσίας, γιατί θεωρώντας ότι θα διαδεχθεί την Κυβέρνηση του ΠΑ.ΣΟ.Κ. χρειάζεται για τον ίδιο ακριβώς λόγο έναν τέτοιο μηχανισμό. 'Αλλωστε, ούτε η ίδια άγγιξε τις αιτίες της διαφθοράς. 

Η καταστολή των λαϊκών αγώνων, που θα ενταθεί ακόμα περισσότερο τα επόμενα χρονια, απαιτεί ένα τέτοιο μηχανισμό, ανεξέλεγκτο, για τον πειθαναγκασμό του προσωπικού των Σωμάτων Ασφαλείας. 

Η ανάγκη αυτή κατανοείται και υιοθετείται χωρίς να ομολογείται και από τα δύο κόμματα που συμφωνούν. Η μόνη διαφορά τους στην πράξη, θα είναι η ανακάλυψη νέων "αδιαφθόρων", που με την ευκαιρία αλλαγής κυβερνήσεων ή υπουργών, θα ξηλώνεται η προηγούμενη υπηρεσία "αδιαφθόρων" και θα τοποθετούνται νέα πρόσωπα της εμπιστοσύνης της νέας κυβέρνησης και του νέου υπουργού. 'Αλλωστε αυτό γίνεται και για την ηγεσία της ΕΛ.ΑΣ., της Αστυνομίας και δεν είναι δυνατόν να μη γίνει και γι' αυτήν την υπηρεσία που πάτε να δημιουργήσετε. 

Η Κυβέρνηση διαμορφώνει έναν ανεξέλεγκτο μηχανισμό που παραβιάζει συνταγματικές ελευθερίες ή κινείται στα όριά τους, αφού η Υπηρεσία Εσωτερικών Υπηρεσιών θα μπορεί πρώτον να διερευνά, να συλλέγει, να αξιολογεί, να αξιοποιεί πληροφορίες που θα περιέρχονται σε αυτήν. 

Ερωτάμε: Πώς θα γίνεται αυτό; Τι θα διασφαλίζει τη μη σκόπιμη και συκοφαντική πληροφόρηση, παραδείγματος χάρη εν όψει κρίσεων και όχι μόνο, που η διερεύνηση και ο χρόνος που αυτή απαιτεί θα έχει ήδη αποβεί σε βάρος του καταγγελλόμενου αστυνομικού; 

Δεύτερον, να έχει απρόσκοπτη πρόσβαση όχι μόνο στα αρχεία των άλλων αστυνομικών υπηρεσιών, αλλά και σε αυτά ολόκληρου του δημόσιου τομέα. 

Τρίτον, να άρει το απόρρητο των επικοινωνιών στα πλαίσια προκαταρκτικής εξέτασης και μάλιστα, όταν δεν θα έχει ακόμα αποδειχθεί τίποτα, παραβιάζοντας τα συνταγματικά δικαιώματα των αστυνομικών και των οικογενειών τους, καθώς και άλλων πολιτών. 

Τι διασφαλίζει από την αυθαιρεσία; Γιατί φτιάχνετε ειδική διάταξη για τους αστυνομικούς, αφού υπάρχει ο Κώδικας Ποινικής Δικονομίας, που υπό προϋποθέσεις δίνει τέτοια δυνατότητα; 

Τέταρτον, να επεμβαίνει παντού και ατιμώρητα με το πρόσχημα καταγγελιών ή υπονοιών για έλεγχο μεταφορικών μέσων. Δηλαδή, οπουδήποτε, όποτε του καπνίσει ενός αστυνομικού αυτής της υπηρεσίας, θα σταματάει οποιονδήποτε, με οποιοδήποτε μεταφορικό μέσο και θα κάνει εξονυχιστικό έλεγχο. 

Πέμπτον, να συναλλάσσεται με συμμετόχους σε εγκληματικά κυκλώματα και καταδότες, που εξασφαλίζουν με αυτόν τον τρόπο την ατιμωρησία τους. Να μπορούν να χρησιμοποιούνται άτομα του προσωπικού της υπηρεσίας, αλλά και οποιαδήποτε άλλα πρόσωπα, ως εμπλεκόμενα δήθεν, αλλά στην πραγματικότητα καταδότες εγκληματικών πράξεων. 

Θέλουμε να υπογραμμίσουμε ότι εδώ εξασφαλίζει μέχρι και την ατιμωρησία αστυνομικών που πήραν μέρος σε εγκλήματα. Δηλαδή, εδώ έχουμε την ασυδοσία σε όλο της το μεγαλείο. 

Θέλουμε επίσης να τονίσουμε ότι για ένα τέτοιο Σώμα, με τέτοιες ασύδοτες δραστηριότητες, δεν μπορεί παρά η επιλογή των σκοπών του Σώματος αυτού, καθώς και η τοποθέτηση του προσωπικού του, να χαρακτηρίζεται από αυθαίρετα και υποκειμενικά κριτήρια, από απουσία διαφάνειας και ελέγχου της Βουλής και από αυθαίρετες εξαιρέσεις στη συγκρότησή του με απόλυτα κυβερνητικό έλεγχο. 

Αυτό το μαρτυρούν τα κριτήρια επιλογής του προσωπικού, οι εξαιρέσεις των συνδικαλιστών που εκτός των άλλων έχουν σχέση και με τη διερεύνηση αδικημάτων που έχουν να κάνουν με τη συνδικαλιστική δράση, άμεσα ή έμμεσα. 

Είναι γεγονός ότι το άρθρο 247 μεταξύ άλλων προβλέπει και τη συνδικαλιστική δράση, το ίδιο και το άρθρο 260 και 261 -δεν με παίρνει ο χρόνος να τα αναφέρω συγκεκριμένα, αλλά στην κατ' άρθρο συζήτηση θα τα πούμε- με τις εξαιρέσεις όσων υπηρετούν -προσέξτε το αυτό- ή υπηρέτησαν σε γραφεία Υπουργών, Γενικών Γραμματέων, Βουλευτών, στο γραφείο του Αρχηγού της Αστυνομίας κ.λπ. Δηλαδή, θεωρούνται εκ προοιμίου αυτοί ότι είναι διεφθαρμένοι και δεν μπορούν να πάρουν μέρος σε μία τέτοια υπηρεσία. 

Και εδώ μας κάνει εντύπωση το ότι δεν αναφέρεται καθόλου το προσωπικό που υπηρετεί στην υπηρεσία του Πρωθυπουργού ή του Προέδρου της Δημοκρατίας. Είναι ένα ερώτημα που θα μπορούσε να μας το απαντήσει. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

'Ενα-δύο λεπτά, κύριε Πρόεδρε και θα τελειώσω. 

Επίσης, θέλουμε να καταγγείλουμε ότι με την ανάθεση στον Υπουργό Δημόσιας Τάξης να ρυθμίζει με προεδρικό διάταγμα τις απαραίτητες δήθεν λεπτομέρειες που αφορούν στην ουσία τα πάντα, έχουμε μια νέα δυνατότητα απεριόριστης αυθαιρεσίας. 

Αλήθεια θα θέλαμε να μας πείτε, έστω ενδεικτικά, ποιος είναι ο αριθμός των αστυνομικών που θα απασχοληθούν σε αυτήν την υπηρεσία. 'Ετσι, πέστε μας. 'Εκατό, διακόσιοι, τριακόσιοι, πεντακόσιοι; Δέκα, είκοσι, πόσοι; Εχουμε σκοτάδι εκεί πέρα. 

Ακόμα θέλαμε να πούμε ότι η αντιμετώπιση της διαφθοράς δεν γίνεται με Σώματα ασύδοτα "αδιαφθόρων" που αλλού στοχεύουν. Απαιτείται ο εκδημοκρατισμός των Σωμάτων Ασφαλείας, η απαλλαγή τους από την ξένη εξάρτηση και αναπροσανατολισμός τους στη δίωξη του εγκλήματος και όχι του λαϊκού κινήματος ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 

...η λύση βασικών θεσμικών, εργασιακών και οικονομικών προβλημάτων των αστυνομικών, η αποστρατικοποίηση των Σωμάτων Ασφαλείας, η κατάργηση των στεγανών, ο έλεγχος της Βουλής, η κατάργηση των διακρίσεων, η αξιοκρατία, η διαφάνεια στις υπηρεσιακές μεταβολές, ο εκδημοκρατισμός του συστήματος κρίσεων και προαγωγών, η κατοχύρωση πλήρων συνδικαλιστικών ελευθεριών με ριζική τροποποίηση, εκδημοκρατισμό του υπάρχοντος νόμου, η αναδιάταξη των αστυνομικών δυνάμεων στην κατεύθυνση ενίσχυσης των Υπηρεσιών δίωξης της εγκληματικότητας και η ενίσχυσή τους με τα απαραίτητα και κατάλληλα υλικοτεχνικά μέσα, η διάλυση των δυνάμεων και υπηρεσιών παρακολούθησης και καταστολής των λαϊκών αγώνων (Εργατικό Τμήμα της Ασφάλειας, ΜΑΤ κλπ.). 

Αυτές είναι ορισμένες προτάσεις που θα μπορούσαν να δράσουν ευεργετικά προς την κατεύθυνση του περιορισμού της διαφθοράς στην Αστυνομία, αλλά και στην ενίσχυση του κύρους της Αστυνομίας μέσα στον λαό, κύρος για το οποίο τόσο πολύ υποκριτικά κόπτονται ορισμένοι. 

Για τις υπόλοιπες διατάξεις θα αναφερθούμε στην κατ' άρθρον συζήτηση. 

'Επειτα απ' όλα αυτά είναι ευνόητο ότι όχι μόνο δεν μπορούμε να ψηφίσουμε αυτό το νομοσχέδιο, αλλά ζητούμε από την Κυβέρνηση να το αποσύρει ως απαράδεκτο. 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Δημοκρατικού Κοινωνικού Κινήματος κ. Γεώργιος Τσαφούλιας, Βουλευτής Αχαϊας, έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, η παρέμβαση του κομματισμού από το παρελθόν στην Αστυνομία έχει δημιουργήσει πολλά προβλήματα. Το περιεχόμενο της πολιτικής παρέμβασης ταυτιζόταν -και μπορώ να πω και σήμερα ακόμα ταυτίζεται απόλυτα- με τον τρόπο άσκησης της εξουσίας υπό των κυβερνήσεων μέσω της Αστυνομίας . 

Δεν θέλω να αναφερθώ στα χρόνια 1961-1962 που η πολιτική εξουσία ταυτιζόταν με την παρουσία των αστυνομικών. Υπήρχε το κράτος της βίας. Η ιστορία εξάλλου είναι βεβαία για την επιγραμματική αυτή διατύπωση. 

Η υπηρεσία, όπως διατυπώνεται αυτήν τη στιγμή στο νομοσχέδιο, λειτουργεί μέσα από τον ίδιο τον εαυτό της, μέσα από τη λειτουργία των σχέσεων των αστυνομικών, μέσα από το ίδιο το σύστημα. Επομένως, δεν είναι ένα ανεξάρτητο Σώμα έξω από τη λειτουργία των υπηρεσιών της Αστυνομίας, ώστε να πούμε ότι θα υπάρξει δυνατότητα καταπολέμησης της διαφθοράς. 

Δεν είναι ένα ανεξάρτητο Σώμα, όπως είναι το Σώμα της Δικαιοσύνης, όπου βγήκε ο Πρόεδρος του Αρείου Πάγου κ. Ματθίας και μίλησε καθαρά προς τον Υπουργό Δικαιοσύνης κ. Ευάγγγελο Γιαννόπουλο και βγήκε και ο κ. Ευάγγελος Γιαννόπουλος προς τον κ. Ματθία. 

Δεν υπάρχει ένα περιεχόμενο λειτουργίας της υπηρεσίας αυτής το οποίο θα προσδιορίζει ανεξαρτησία στην άσκηση των καθηκόντων του, ώστε πράγματι να έχουμε αυτό που πρέπει αν πούμε ότι δεχόμαστε, ότι η διαφθορά πρέπει να καταπολεμηθεί με τη σύσταση μιας υπηρεσίας. 

Η αλληλοεμπλοκή αυτής της σχέσης μέσα στο εσωτερικό της Αστυνομίας δεν θα αποδώσει τίποτα το θετικό και αυτό, διότι υπάρχει ένας κατεστημένος θεσμός λειτουργίας διαφθοράς στον τομέα των δημοσίων υπηρεσιών γενικότερα και ο κατεστημένος αυτός τομέας που λειτουργεί ως διαφθορά μέσα στο δημόσιο δεν καταπολεμάται κατ'αυτόν τον τρόπο. 

Εγώ σας λέω για τα κυκλώματα των φυλακών. Ο κύριος Υπουργός Δικαιοσύνης, όταν τον ρώτησα σε νομοσχέδιο που ήρθε για τροποποίηση διαφόρων διατάξεων, μου απήντησε "είναι αδύνατον να καταπολεμήσω τα κυκλώματα των φυλακών". Σήμερα τα κυκλώματα των φυλακών έχουν καταπολεμηθεί; 

Υπάρχουν ορισμένοι δικηγόροι, υπάρχουν ορισμένοι δικαστικοί υπάλληλοι, υπάρχουν ορισμένοι φύλακες και υπάρχει και μία κατάσταση ανθρώπων έξω από αυτούς, που ακόμα λειτουργεί. 

Επομένως, αν δεν εξαρθρώσουμε τη λειτουργία του περιεχομένου που επιβάλλει αυτό το κατεστημένο σύστημα που δημιουργεί τη διαφθορά, πώς είναι δυνατόν, δημιουργώντας υπηρεσίες εσωτερικής λειτουργίας να καταπολεμήσουμε τη διαφθορά; Δεν μπορεί να υπάρξει καταπολέμηση της διαφθοράς μέσα από αυτήν τη λειτουργία του συστήματος, όπως ακριβώς το λέμε. 

Μάλιστα ο κ. Γιαννόπουλος είπε τότε "δεν μπορώ να κάνω τίποτα". 'Αρα, ο Υπουργός Δικαιοσύνης είναι ανίσχυρος να είναι πάνω από τη λειτουργία της αξίας της έννοιας του κυκλώματος και δηλώνει αδυναμία. 

Σε τέτοια σημεία υπάρχει αδυναμία σε όλα τα πεδία λειτουργίας του δημοσίου τομέα, όπου υπάρχει διαφθορά. Στα νοσοκομεία δεν υπάρχει διαφθορά; Τα φακελάκια δεν λειτουργούν σήμερα; Λειτουργούν συναινετικά, αποδεκτικά από το λαό και τους γιατρούς. 'Εχει γίνει πλέον κοινή συνείδηση και αποδοχή η λειτουργία του φακελώματος. 'Eγινε σύστημα, έγινε βίωμα, έγινε κατεστημένο, έγινε περιεχόμενο λειτουργίας συστήματος, το οποίο δεν καταπολεμάται, διότι το θέλει και η κοινωνία, το θέλουν και οι γιατροί, το θέλει και το σύστημα. 

ΙΩΑΝΝΗΣ ΤΣΑΚΛΙΔΗΣ: Τώρα σταμάτησαν. 

ΓΕΩΡΓΙΟΣ ΤΣΑΦΟΥΛΙΑΣ: Σταμάτησαν στη φαντασία σας, στην περιοχή της Καβάλας, που είναι πάνω από τα όρια. Πηγαίνετε να δείτε πώς αντιμετωπίζετε το πρόβλημα. 'Εχει δημιουργηθεί τέτοια δύναμη συνηθείας λειτουργίας που πάει ο ίδιος ο ασθενής και ο συγγενής και λένε "να σας δώσω κάτι". 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε συνάδελφε, συμφωνούμε. Μην προσπαθείτε να μας πείσετε. 

ΓΕΩΡΓΙΟΣ ΤΣΑΦΟΥΛΙΑΣ: Δεν προσπαθώ να σας πείσω. Απλούστατα αυτήν την κατάσταση, η οποία έχει υιοθετηθεί σαν αποδεδειγμένη λειτουργία ζωής στο δημόσιο τομέα και σε όλα τα επίπεδα λειτουργίας της κρατικής μηχανής την αποδεχόμεθα να λειτουργεί σ' ένα μέρος και στην Αστυνομία. Αλλά με τον τρόπο που προσπαθούμε να καταπολεμήσουμε αυτό, κάτι τέτοιο δεν είναι δυνατόν να γίνει. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Στη συγκεκριμένη περίπτωση είναι άλλα τα κριτήρια εκείνα, τα οποία θα δημιουργήσουν τις προϋποθέσεις καταπολέμησης της διαφθοράς. Είναι η ανύψωση του Αστυνομικού Σώματος, η μισθολογική ανύψωση, η ηθική ανύψωση, ο τρόπος λειτουργίας των επιλογών και τα κριτήρια τα οποία θα εφαρμόζονται, η αντικειμενική αξιολόγηση, η αναβάθμιση της λειτουργίας του Σώματος αυτού σε τέτοιο βαθμό, ώστε να αισθάνεται υπερήφανο που υπηρετεί σ'αυτό το Σώμα. 

'Ελεγε ο Γεώργιος Παπανδρέου ότι "απονείμουμεν αγαθά Θεών εις τους δικαστάς, διότι απονείμουν έργα Θεών". Το ίδιο απονείμουν έργα Θεών, οι αστυνομικοί. Εμείς δεν τους περιβάλλουμε με τη δυνατότητα λειτουργίας της ανυψώσεως του επαγγέλματος, το οποίο ασκούν. Να αισθάνονται υπερήφανοι, να αισθάνονται δυνατοί, να αισθάνονται αντικειμενικοί και δίκαιοι, να αισθάνονται, ότι δεν θα παραβιάσουν τη συνείδησή τους, διότι τους έχει τιμήσει η πολιτεία, τους έχει αξιολογήσει και τους έχει αναβαθμίσει σε ένα τέτοιο επίπεδο, ώστε ψυχολογικά, κοινωνικά και πνευματικά να αισθάνονται ότι εκτελούν ένα έργο αντάξιον προς την αποστολή και το περιεχόμενο της ανταπόδοσης του κράτους και της πολιτείας. 

Δεν αισθάνονται, όμως, έτσι. Αισθάνονται περιφρονημένοι. Αισθάνονται απογοητευμένοι. Αισθάνονται μοιρολάτρες. Αισθάνονται καταδιωκόμενοι. Δεν μπορούν να αντιμετωπίσουν τις οικογενειακές τους ανάγκες και αναγκάζονται πολλοί εξ αυτών να προσφέυγουν και σε ευτελή μέσα λειτουργίας όρων, για να αντιμετωπίσουν την καθ' ημέραν επιβίωση και έχουμε αυτό το φαινόμενο. Ενδιαφερθήκαμε ποτε εμείς γι' αυτήν την περίπτωση; Ενδιαφέρθηκε η πολιτεία γι' αυτήν την περίπτωση, ώστε να πει ότι βρήκε τρόπους αντιμετώπισης της ανύψωσης του επιπέδου της Αστυνομίας και των αστυνομικών; 

Αυτές οι λίστες ντροπής υπάρχουν και αποτελούν παράδειγμα για το πώς λειτούργησε και λειτουργεί η Αστυνομία. Δεν είναι δυνατόν τώρα μ'αυτές τις λίστες ντροπής να ερχόμαστε εδώ και να λέμε, ότι πράγματι θα λειτουργήσει ένα υπέροχο Σώμα το οποίο προπαντός άλλου θα αντιμετωπίσει το πρόβλημα της διαφθοράς. 

Αυτό το Σώμα θα αποτελεί το φόβο και τον τρόμο των άλλων, διότι υπάρχει μία προκλητική διάκριση. Δημιουργείται ένα σώμα πραιτοριανών, ένα σώμα το οποίο θα έχει μισθολογικές διακρίσεις, θα έχει το αμετάθετο. Σκεφθείτε ότι εάν πράγματι παραιτηθεί από την υπηρεσία θα έχει το προνόμιο να παραμένει στο κέντρο, παρά τη διάταξη του νόμου για τη μοριοποίηση και για τις μεταθέσεις. Αυτός προκλητικά θα έχει το δικαίωμα της μη μεταθέσεως και της παραμονής στο κέντρο. Θα έχει το δικαίωμα να παίρνει μεγαλύτερο μισθό. Θα έχει ειδική ταυτότητα. Θα έχει προνόμια τα οποία θα δημιουργήσουν μία κατάσταση πολύ επώδυνη για τους λοιπούς συναδέλφους τους. Είναι σαράντα χιλιάδες αστυνομικοί. Οι τριάντα εννέα χιλιάδες πεντακόσιοι από τους οποίους θα επιλεγούν αυτοί, πώς θα σκεφθούν ότι αυτοί οι άνθρωποι δεν είναι εκείνοι οι οποίοι είναι άξιοι να βρίσκονται και αυτοί σ' αυτόν τον τομέα; 

Τα κριτήρια τα οποία τίθενται για την επιλογή αυτών των ανθρώπων είναι κριτήρια κομματικά, είναι κριτήρια σκοπιμότητος. Ο τρόπος με τον οποίο θα επιλέγονται αυτοί οι αστυνομικοί είναι τελείως αόριστος και είναι τρόπος του διορισμού από το διοικητή και του συμβουλίου κρίσεων. Το συμβούλιο κρίσεων είναι ένα υπηρεσιακό όργανο που ανήκει στον Υπουργό Δημοσίας Τάξεως. Είναι οι σχέσεις του Υπουργού με το όργανο αυτό. Επομένως το υπηρεσιακό όργανο θα εκλέξει εκείνους με τα αόριστα κριτήρια, ώστε πράγματι σ' αυτήν την περίπτωση δεν θα υπάρχει για τους άλλους δικαιολογία γιατί δεν επελέγησαν. 

Λέει, να διακρίνεται για την αποδοτικότητα και αποτελεσματικότητά του, το ήθος, τη διαγωγή του. Σβήσαμε το αντοχής στις πιέσεις. Γιατί το σβήσαμε; Υπάρχει σύστημα λειτουργίας πιέσεων των αστυνομικών. Αναγκάστηκε ο κύριος Υπουργός να το σβήσει. Παρόλο όμως ότι το έσβησε, το σύστημα λειτουργίας πιέσεων υπάρχει. 'Ηταν η πραγματική του έννοια και η πραγματική του τοποθέτηση. Η αντοχή στις πιέσεις. Με το να το σβήσουμε εδώ φραστικά και να το απαλείψουμε, δεν απαλείφουμε το σύστημα λειτουργίας πιέσεων. 

'Αρα υπάρχει σύστημα λειτουργίας πιέσεων και γι' αυτό το νομοσχέδιο έβαλε, αντοχή στις πιέσεις. Πώς θα καταργήσουμε το σύστημα λειτουργίας των πιέσεων; Το θέλουμε δεδομένο το σύστημα λειτουργίας των πιέσεων. Μπορούμε να εξαρθρώσουμε το σύστημα λειτουργίας των πιέσεων; 'Ωστε αν εξαρθρώσουμε το σύστημα λειτουργίας των πιέσεων δεν θα χρειαστεί να βάλουμε αντοχή στις πιέσεις. Ποιος έχει αντοχή στις πιέσεις, όταν το σύστημα είναι πανίσχυρο, όταν τα πλοκάμια του συστήματος των πιέσεων -των πολιτικών παρεμβάσεων και έξω απ' αυτές- είναι τόσο δυνατά; 

Επομένως θα έπρεπε να εξαλείψουμε το σύστημα λειτουργίας των πιέσεων και μετά να μιλάμε για Σώμα το οποίο θα καταπολεμήσει τη διαφθορά. 

Λέει ότι θα πρέπει να έχει αποτελεσματικότητα, αποδοτικότητα, ήθος και διαγωγή. Αυτά τα κριτήρια δεν έχουν προσδιοριστικό περιεχόμενο τι είναι η αποδοτικότητα, αποτελεσματικότητα, το ήθος και η διαγωγή. Αυτά είναι αόριστα. Τα παίρνει ο διοικητής του Σώματος μαζί με το συμβούλιο κρίσεων, τα βάζει στο μυαλό του και επιλέγει. 

Επομένως, δίνουν εξετάσεις από τους τριάντα εννέα χιλιάδες πεντακόσιους να επιλεγούν δεκαπέντε ή είκοσι χιλιάδες και να πουν ότι αυτοί έχουν αποτελεσματικότητα, ήθος, διαγωγή και αποδοτικότητα, υπευθυνότητα και γίνεται διαγωνισμός, από αυτούς όλους να εκλέξουμε το Σώμα της εσωτερικής υπηρεσίας ώστε πράγματι τότε να πούμε ότι έχει είκοσι χιλιάδες εντίμους, εξίσου ηθικούς, τίμιους αποτελεσματικούς, υπευθύνους και αποδοτικούς. Και ως εκ τούτου θα κάνουμε ένα διαγωνισμό και όσοι πάνε σ' αυτόν τον διαγωνισμό και επιτύχουν, θα είναι ένα ανεξάρτητο Σώμα. Ούτε αυτό γίνεται, παρά γίνεται ακριβώς το αντίθετο, δηλαδή, δημιουργείται μία λειτουργία σχέσεως επιλογής από το συμβούλιο κρίσεων, από το διοιηκητή και από την οσμή της λειτουργίας των αστυνομικών σχέσεων και ως εκ τούτου αντιμετωπίζουμε το πρόβλημα κατ' αυτόν τον τρόπο. Δεν είναι τρόπος αντικειμενικής αξιολόγησης για την επιλογή. Μιλάμε βέβαια στα ειδικότερα θέματα τώρα, ανεξάρτητα από εκείνα τα οποία είπαμε ότι θα αποτελούν τα κριτήρια της αναβάθμισης και της καταπολέμησης της διαφθοράς. 

Επίσης, στο άρθρο 2 αναφέρεται ότι απαγορεύεται να είναι από τους Βουλευτές, όσοι έχουν υπηρετήσει σε πολιτικά γραφεία, σε κρατικές υπηρεσίες, στον αρχηγό της Αστυνομίας, στους Υπουργούς, στους Βουλευτές, απαγορεύεται αυτοί να είναι μέλη της υπηρεσίας των εσωτερικών υποθέσεων. Τι έκαναν αυτοί. 

Πρώτον και κύριο δεχόμεθα ότι όσοι υπηρέτησαν στους Βουλευτές, στους Υπουργούς σε κρατικούς ανώτερους λειτουργούς, στον αρχηγό της Αστυνομίας και σε άλλα παρόμοια τέτοια πρόσωπα, είναι άνθρωποι ακατάλληλοι διότι το περιβάλλον στο οποίο υπηρέτησαν ήταν διεφθαρμένο και ακατάλληλο; Βγάζετε ανθρώπους αξίους, εντίμους οι οποίοι υπηρέτησαν σε Βουλευτές, σε κρατικούς λειτουργούς, σε Υπουργούς, αυτούς που έχετε δίπλα σας, κύριε Υπουργέ, είναι άνθρωποι που οπωσδήποτε θα έχουν όχι αντικειμενικότητα στην αντιμετώπιση της υπηρεσίας να επιλεγούν και αυτοί; Τότε γιατί τους έχετε δίπλα σας; Μήπως αυτοί είναι διεφθαρμένοι; Και μήπως όλοι όσοι είναι στους Βουλευτές, στους κρατικούς λειτουργούς, στον αρχηγό της Αστυνομίας διεφθαρμένοι; Μήπως η διαφθορά ξεκινάει από το κεφάλι και είμαστε όλοι εμείς, εκείνοι οι οποίοι ηγούνται περισσότερο διεφθαρμένοι από τους άλλους; Είναι διάταξη να αναφέρεται ως τρόπος επιλογής και εξαιρέσεως των ανθρώπων αυτών; Τι έχουν αυτοί οι άνθρωποι που δεν τους επιλέγετε; Ποιο είναι το σύστημα λειτουργίας δίπλα από τους ανθρώπους που υπηρέτησαν; Μήπως το σύστημα λειτουργίας δίπλα από τους Βουλευτές είναι διεφθαρμένο και ως εκ τούτου έχουν αυτοί εθιστεί στη λειτουργία επαφής διεφθαρμένης αποδόσεως της υπηρεσίας τους και ως εκ τούτου τους παραλείπουμε; Οι συνδικαλιστές είναι διεφθαρμένοι; Γιατί επιτρέψατε τον συνδικαλισμό; Είναι πρόσωπα διεφθαρμένα οι συνδικαλιστές, δεν είναι πρόσωπα τα οποία επιδοκιμάστησαν, ανταπεκρίθησαν και ζήτησαν την ψήφο των λοιπών συναδέλφων τους, από όλο τον πληθυσμό της Αστυνομίας και εξελέγησαν ως αδιάφθοροι, ηθικοί, τίμιοι για να μπορέσουν να αντιμετωπίσουν τα συνδικαλιστικά και άλλα προβλήματα; Γιατί αυτοί οι άνθρωποι δεν επιλέγονται, γιατί εξαιρούνται; Είναι ανήθικοι; Δεν είναι άξιοι; Με μια ρετσινιά σε όλο αυτό τον κόσμο ο οποίος υπηρέτησε κάπου ή ασκεί συνδικαλιστικά καθήκοντα, ποιος είναι ο ιδιαίτερος λόγος από τον οποίο οπωσδήποτε αυτοί οι άνθρωποι πρέπει να εξαιρεθούν; 

Στο άρθρο 1, λέτε ότι για την εκπλήρωση της αποστολής της υπηρεσίας εσωτερικών υποθέσεων διερευνά, συλλέγει, αξιολογεί και αξιοποιεί πληροφορίες και στοιχεία που αφορούν τη διάπραξη των εν λόγω αιτημάτων. Και μετά λέτε στην άλλη παράγραφο "κατά την εκτέλεση των ανωτέρω καθηκόντων τους η υπηρεσία εσωτερικών υποθέσεων έχει απρόσκοπτη πρόσβαση στα αρχεία των άλλων των αστυνομικών υπηρεσιών και των άλλων αρχών υπηρεσιών του ευρυτέρου δημόσιου τομέα". Δηλαδή, κατά τη διατύπωση του άρθρου 1, παράγραφος 3 και προς το τέλος της παραγράφου 3, δίνετε δικαιώματα λειτουργίας της υπηρεσίας εσωτερικών υποθέσεων υπερσυνταγματικά. Δηλαδή, τους δίνετε δικαιώματα προτού ενεργηθεί η προανάκριση ή η προκαταρκτική εξέταση αυτοί να έχουν τη δύναμη να συλλέγουν πληροφορίες, να κάνουν τα πάντα, να προσφέρουν σε αρχεία. Πού έχει ακουστεί αυτό το πράγμα να φθάνουν σε ένα σημείο να συλλέγουν πληροφορίες που είναι ο νόμος που ψηφίσαμε ο 2472/97 που μιλάει για την προστασία του ατόμου από την επεξεργασία δεδομένων προσωπικού χαρακτήρα. Αναφέρετε το νόμο σε καμία διάταξη του 2472/77 για την προστασία του ατόμου από την επεξεργασία προσωπικών δεδομένων; 

Και γιατί δεν διευκρινίζετε στο άρθρο 1, ότι δεν θα γίνονται αυτά, αν δεν διαταχθεί προκαταρκτική εξέταση; Επομένως οι διατάξεις αυτές είναι γεμάτες από κινδύνους λειτουργίας. Μπορεί να πει κανένας ότι είναι ενάντια στην άσκηση των δικαιωμάτων του πολίτου. Δηλαδή, θα προβαίνουν με υπερεξουσίες τέτοιες ώστε πράγματι αυτοί οι άνθρωποι να λειτουργούν ως υπερδικαστές. Θα λειτουργούν ως ανώτεροι των ανωτέρων. Εγώ φοβάμαι ότι αυτό θα είναι ένα σώμα πάνω από το κεφάλι σας. 

Φοβάμαι επίσης μήπως έχει τη δυνατότητα, λόγω της λειτουργίας και της σχέσεως όλων αυτών μεταξύ τους, να πετάν και Υπουργό. Μέχρι Υπουργό θα πετάν ανέλεγκτα επειδή θα το θέλουν. Θα είναι ένα όργανο το οποίο θα πετά και Υπουργό. Και οτιδήποτε αποδίδεται στη διαφθορά της Αστυνομίας, θα αποδίδεται στον Υπουργό. 

Μήπως αυτοί σε μια δεδομένη στιγμή που θα λειτουργούν, θα έχουν τη δυνατότητα οτιδήποτε που θα έχει σχέση με τη διαφθορά της Αστυνομίας να αποδίδεται στον κύριο Υπουργό; Ποια η κατοχύρωση της αξίας της έννοιας της άσκησης της πολιτικής εξουσίας του Υπουργού Δημόσιας Τάξης, έναντι του οργάνου που βάζετε αυτήν τη στιγμή να καταπολεμήσει τη διαφθορά; 

Εγώ βλέπω κινδύνους και λειτουργίας σχέσεων του οργάνου αυτού με τον προϊστάμενο, τον Υπουργό Δημόσιας Τάξης. Ανά πάσα στιγμή θα δημιουργούνται προβλήματα και θέματα τα οποία θα έχουν σχέση με τη διατήρηση της θέσεως του Υπουργού και θα έχουν σχέση με τη διατήρηση οπωσδήποτε μιας άλλης κατάστασης, την οποία θα θέλουν να φέρουν. 

Γι αυτό το λόγο δεν νομίζω ότι το περιεχόμενο του νομοσχεδίου αυτού είναι δυνατόν να δημιουργήσει ισορροπία λειτουργίας στην υπηρεσία του Υπουργείου Εσωτερικών και εν σχέσει με τα καθήκοντα και με την άσκηση αυτών του Υπουργού Δημόσιας Τάξης. 

Στα άρθρα 5 και 6 γίνεται πλέον μια προκλητική αντιμετώπιση του προβλήματος από απόψεως απονομής δικαίων. Οι διατάξεις των άρθρων 5 και 6 του νομοσχεδίου αυτού προφανώς παραβιάζουν θεμελιώδεις συνταγματικές ελευθερίες χωρίς επαρκή αιτιολογία, επισημαίνοντας ταυτόχρονα ότι παρόμοιες διατάξεις συναντά κανείς μόνο στον ήδη προ πολλού καταργηθέντα αντιτρομοκρατικό νόμο. 

Σε κάθε περίπτωση οι αναφερόμενες στα άρθρα αυτά δραστηριότητες θα πρέπει να τυγχάνουν ουσιαστικού και αυστηρού ελέγχου αρμοδίας επιτροπής της Βουλής κατ' αναλογία των υφισταμένων διεργασιών ή των έργων των υπηρεσιών πληροφοριών και ασφαλείας και όπως είπα προηγουμένως, για την λειτουργία του ν. 2472/97, περί προστασίας του ατόμου από την επεξεργασία δεδομένων προσωπικού χαρακτήρα. 

Επιπλέον η διαρροή απορρήτων στοιχείων πρέπει να θεωρείται ιδιώνυμο αδίκημα και να διώκεται σε βαθμό κακουργήματος. Τέτοια, όμως, αντιμετώπιση του προβλήματος δεν κάνουμε παρά λέμε ότι μπορεί ένας αστυνομικός να υποδυθεί το ρόλο του συμμετόχου. Και οπωσδήποτε θα υποδυθεί το ρόλο του συμμετόχου εκείνος ο οποίος έχει πείρα, ο οποίος έχει μπει μέσα στο πνεύμα της διαφθοράς. Και αν αυτός παίξει το ρόλο του και πει ότι ο άλλος είναι διεφθαρμένος, θα έρθετε εσείς και θα του πείτε, ότι ο σκοπός του νόμου που του αναθέτει τα καθήκοντα λειτούργησε εναντίον της πραγματικής διαφθοράς ή καλύπτει εκείνον ο οποίος πράγματι είναι διεφθαρμένος και κάνει το συμμέτοχο για την αποκάλυψη της διαφθοράς; 

Είναι διατάξεις που μπορούν να προστατεύσουν τους ανθρώπους αυτούς που ζουν μέσα σε αυτήν την ιστορία; 

Επίσης σε κάθε περίπτωση θα πρέπει να πούμε γιατί σε άλλη χώρα της Ευρώπης δεν λειτουργεί ένα τέτοιο σύστημα και λειτουργεί μόνο στη Νέα Υόρκη και ποιες είναι οι ίδιες προϋποθέσεις του συστήματος λειτουργίας της ασκήσεως των αστυνομικών υπηρεσιών στη Νέα Υόρκη με την Ελλάδα. Είναι το ίδιο πράγμα; 

Μέσα στην εισηγητική έκθεση λέτε ότι παραδείγματος χάρη το αυτό ισχύει στη Νέα Υόρκη και το αυτό ισχύει και εδώ. Και υπάρχουν ταυτόσημοι λόγοι που πρέπει να τους αποδεχθούμε για να λειτουργήσει κι εδώ; Και γιατί δεν λειτουργούν σε άλλες χώρες της Ευρώπης; 

'Οσοι αστυνομικοί δεν επιλεγούν να υπηρετήσουν στην υπό ίδρυση υπηρεσία θα θεωρούνται μειωμένης ειδικής αντίστασης ή ύποπτοι διαφθοράς; Ποιος θεσμός και ποια διάταξη εγγυάται ότι αυτό το Σώμα με τις ευρύτατες αρμοδιότητες και εξουσίες δεν θα μετεξελιχθεί σ' ένα άλλο ανεπιθύμητο και επικίνδυνο για τις ατομικές ελευθερίες και την υπηρεσιακή εξέλιξη των αστυνομικών, ιδίως των αξιωματικών στο Σώμα αυτό; 

Επομένως πώς είναι δυνατόν να δεχθούμε τώρα ένα τέτοιο νομοσχέδιο το οποίο εμπλέκει την υπόθεση της λειτουργίας της καταπολέμησης της διαφθοράς, αντί να την ξεδιαλύνει και να την αντιμετωπίζει όπως πρέπει; 

Είδατε και τους συνδικαλιστές οι οποίοι διαφωνούν με επιχειρήματα και εντούτοις αυτοί οι συνδικαλιστές δεν είχαν λάβει ούτε το νομοσχέδιο. 'Ηρθαν στη Διαρκή Επιτροπή και δεν είχαν πάρει ούτε το νομοσχέδιο για να δουν τι διατάξεις περιέχει και μιλούσαν καθ' υποφοράν δηλαδή, καθ' υπολογισμόν για να αντιμετωπίσουν τις περιπτώσεις των διατάξεων του νομοσχεδίου. 

Επίσης, εκτός του ότι διορίζεται ο διοικητής της Υπηρεσίας Εσωτερικών Υποθέσεων, ποιον άλλον έλεγχο θα ασκεί η Επιτροπή Θεσμών και Διαφάνειας και πώς θα επεμβαίνει η Βουλή στη λειτουργία αυτού του συστήματος, ώστε να μπορεί να βεβαιώσει ανά πάσα στιγμή εάν λειτουργεί ορθώς ή όχι εναντίον της διαφθοράς; 

Με αυτά τα δεδομένα και με τη λειτουργία όλων αυτών των σκέψεων είπαμε ότι δεν είναι δυνατό να δώσουμε ψήφο σ'αυτό το νομοσχέδιο. Θα το καταψηφίσουμε διότι το θεωρούμε όχι μόνο αναποτελεσματικό, αλλά και ως ένα μέσο λειτουργίας κυβερνητικής κομματικής σκοπιμότητος που αυτήν τη φορά δεν θα πρέπει να περάσει σε μια κρίσιμη περίοδο, που διατρέχουμε και την κρισιμότητα αυτήν τη διαπιστώσαμε προ ολίγου χρόνου όταν είχαμε αυτά τα τρανταχτά γεγονότα τα οποία είχαν σχέση και με την Αστυνομία μας. 

ΠΡΟΕΔΡΕΥΩΝ (Λουκάς Αποστολίδης): Το λόγο έχει για μια σύντομη πεντάλεπτη παρέμβαση ο Υπουργός Δημόσιας Τάξης κ. Χρυσοχοϊδης. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, είναι γνωστό ότι τα τελευταία χρόνια έχουν συμβεί πολύ μεγάλες αλλαγές στο κοινωνικό περιβάλλον της χώρας μας, που απορρέουν από την παγκοσμιοποίηση του εμπορίου, από την απελευθέρωση των αγορών, αλλά και από τις μεγάλες κοινωνικοπολιτικές αλλαγές που συνέβησαν στον περίγυρό μας. Και ασφαλέστατα μια πτυχή αυτών των αλλαγών και των εξελίξεων αποτελεί και η αύξηση της εγκληματικότητας, που όπως είναι γνωστό έχει ενισχύσει το αίσθημα ανασφάλειας των πολιτών. 

Είναι αυτονόητο ότι αποτελεί χρέος του κράτους να προστατεύσει αποφασιστικά τους πολίτες, να εμπεδώσει ένα αίσθημα σιγουριάς και ασφάλειας στην κοινωνία και να εξασφαλίσει ευταξία στις πόλεις. Αλλά, είναι ακόμη προφανέστερο ότι για να επιτελεσθεί αυτό το καθήκον του κράτους χρειάζονται μηχανισμοί αποτροπής και πρόληψης του εγκλήματος. Δηλαδή, χρειάζεται μία σύγχρονη Αστυνομία, αποτελεσματική, Αστυνομία που θα είναι φιλική προς τον πολίτη και συνεργάσιμη με την κοινωνία και τους θεσμούς της. 

Πρέπει να γίνει κατανοητό από όλους μας, ότι η πρόληψη της εγκληματικότητας αφορά όλους μας και όχι μόνο αυτούς που είναι κατά καιρούς παθόντες και πρέπει η πρόληψη να αποτελέσει αντικείμενο μιας ευρείας συζήτησης μέσα στην ελληνική κοινωνία. 

Είναι γνωστό σε όλους ότι επιχειρείται τα τελευταία χρόνια ο εκσυγχρονισμός της Ελληνικής Αστυνομίας και ταυτόχρονα η ανύψωση του αξιόμαχου του Σώματος. Εκείνο όμως που πρέπει άμεσα να ανυψωθεί είναι το ηθικό του Σώματος, το ηθικό των αστυνομικών υπαλλήλων και ταυτόχρονα να αλλάξει ριζικά η νοοτροπία και η κουλτούρα που διαπερνά όλο το φάσμα του Αστυνομικού Σώματος σήμερα. Και πρέπει να έχουμε υπόψη μας, απορρίπτοντας όλους αυτούς τους αρνητικούς αφορισμούς που γίνονται κάθε φορά ότι και η Αστυνομία είναι τμήμα της κοινωνίας και του κράτους μας. Δεν αρκούν απλά οι αφορισμοί αφού ουσιαστικά αυτοί οι αφορισμοί επιβεβαιώνουν με τον πιο ανάγλυφο, θα έλεγα, τρόπο όλες τις αδυναμίες εκείνες που χαρακτηρίζουν σήμερα τον κρατικό μηχανισμό γενικότερα. 'Ομως, από την άλλη πλευρά τα βήματα που γίνονται για τον εκσυγχρονισμό είναι γοργά και μέρα με τη μέρα γίνονται ακόμη ταχύτερα. Σας είπα και στην επιτροπή ότι για το Αρχηγείο της Ελληνικής Αστυνομίας αμέσως μετά το Πάσχα θα προχωρήσουμε στη σύνταξη του σχετικού νομοθετήματος. Προχωράει η σύνταξη ενός αντικειμενικού συστήματος αξιολόγησης των αξιωματικών, διότι σήμερα δεν υπάρχει τέτοιο σύστημα επί δεκαετίες τώρα. 

'Ενα τρίτο ζήτημα που αφορά τον εκσυγχρονισμό είναι η συμπλήρωση όλης εκείνης της αναγκαίας υλικοτεχνικής υποδομής με νέες κυρίως τεχνολογίες, αναγκαίες, για να υπάρξει ταχύτερη και αποτελεσματικότερη εξιχνίαση των εγκλημάτων. 

Και αυτό είναι μια, θα έλεγα, υψίστη προτεραιότητα, διότι η Ελληνική Αστυνομία αυτήν τη στιγμή είναι εφοδιασμένη σε ένα μεγάλο τμήμα των δραστηριοτήτων της με πολύ σύγχρονες τεχνολογίες, από τις πιο σύγχρονες στην Ευρωπαϊκή 'Ενωση και ασφαλώς είναι ανάγκη να συνδέσουμε άμεσα την κοινωνία με την Αστυνομία, τους θεσμούς της κοινωνίας, όπως είναι η Τοπική Αυτοδιοίκηση. Οι δήμοι, οι νομαρχίες πρέπει να συνδεθούν με τη λειτουργία της Αστυνομίας, για να συμβάλουν από κοινού στην πρόληψη της εγκληματικότητας και στην πρόληψη όλων εκείνων των κοινωνικών προβλημάτων που οδηγούν στην εγκληματικότητα. 

'Ομως, κυρίες και κύριοι συνάδελφοι, για να λειτουργήσουν οι ισχυροί μηχανισμοί αποτελεσματικά και επ' ωφελεία της κοινωνίας, απαιτείται αυτοί οι ισχυροί και αποτελεσματικοί μηχανισμοί να είναι και υγιείς μηχανισμοί. Είναι αναγκαίο να αντιμετωπίσουμε όλα τα νοσηρά φαινόμενα που ενυπάρχουν σήμερα μέσα στο κράτος, όχι μόνο στην Αστυνομία, να τα αντιμετωπίσουμε αποφασιστικά. 

Αγαπητοί συνάδελφοι, παρατήρησα από τις τοποθετήσεις ορισμένων συναδέλφων ότι υποβαθμίζουν όλα αυτά τα φαινόμενα, λέγοντας ότι είναι περιορισμένα και γιατί να κάνουμε νομοθετική ρύθμιση. Θα απαντήσω όπως και στην επιτροπή. Προβλήματα που απασχολούν όλους μας, προβλήματα που απασχολούν άφταιγους και ανύποπτους πολίτες, προβλήματα που κάθε φορά όταν έρχονται στην επικαιρότητα ποτελούν μείζονα ζητήματα, γίνονται μεγάλες συζητήσεις στην ελληνική κοινωνία. Δεν μπορούμε αυτά τα ζητήματα να τα αντιμετωπίζουμε εποχιακά, όποτε δηλαδή είναι υψηλά στην ακροαματικότητα των μέσων ενημέρωσης, όποτε βρίσκονται στην επικαιρότητα, τότε πράγματι είναι μεγάλα ζητήματα. Εδώ μέσα σ' αυτήν την Αίθουσα έγιναν πολύ μεγάλες συζητήσεις για το ζήτημα της διαφθοράς της αστυνομίας. 

Δεν μπορούν, λοιπόν, αυτά τα ζητήματα να αντιμετωπίζονται εποχιακά. Και δεν μπορεί κάθε φορά που είναι στην επικαιρότητα, να είναι κυρίαρχα ζητήματα, να κατηγορούνται οι εκάστοτε κυβερνήσεις γι' αυτά και όταν υποχωρούν από την επικαιρότητα, στη συνέχεια να παρατηρούνται αυτές οι τοποθετήσεις που άκουσα προηγουμένως ότι δεν είναι δα και μεγάλο το ζήτημα. Μα, είναι μεγάλο το ζήτημα. 'Οχι μόνο, επαναλαμβάνω, στην Αστυνομία -δεν αναφέρομαι σε εκτεταμένα ζητήματα- είναι μεγάλο για την ελληνική κοινωνία. Είναι ένα ζήτημα που ανησυχεί τους πολίτες. Και περιέγραψαν πολλοί συνάδελφοι παρόμοια φαινόμενα σε όλο τον κρατικό μηχανισμό. Συνεπώς, θα είμαστε ασυνεπείς απέναντι στον εαυτό μας, απέναντι στο λαό εάν δεν λάβουμε μέτρα. Και είναι αναγκαία, αγαπητοί συνάδελφοι, η ίδρυση και η λειτουργία μιας τέτοιας υπηρεσίας για δυο βασικούς λόγους. Ο πρώτος λόγος είναι ότι δεν μπορεί να χαρακτηρίζεται συλλήβδην ένα ολόκληρο σώμα ως διευθαρμένο, επειδή παρατηρούνται κάποια τέτοια λίγα φαινόμενα. Και πρέπει να αντιμετωπιστεί το συγκεκριμένο πρόβλημα αποτελεσματικά και με αποφασιστικότητα. 

Ο δεύτερος λόγος, νομίζω είναι πιο ουσιαστικός. Η Αστυνομία είναι ο κατ' εξοχήν θα έλεγα αρμόδιος φορέας για την προστασία των πολιτών και την επιβολή της νομιμότητας στη χώρα. 'Αρα, έχει εκ των πραγμάτων αυξημένη ισχύ. Και αφού έχει αυξημένη ισχύ, πολλές φορές υπάρχει κίνδυνος υπέρβασης ή κατάχρησης εξουσίας ή υπάρχει δυνατότητα πίεσης των πολιτών περισσότερο από άλλους πολίτες. 

Συνεπώς, πιστεύω ότι μόνο μια εσωτερική υπηρεσία, ένα εσωτερικό όργανο περιβεβλημένο με νομοθετικό κύρος, με την παρουσία εισαγγελικής αρχής, μπορεί να αντιμετωπίζει καταχρήσεις, υπερβάσεις και έκνομες ενέργειες ορισμένων αστυνομικών οργάνων. 

Και θα συμφωνήσω με αυτό που άκουσα και εδώ και στην Επιτροπή, ότι δεν είναι πανάκεια η λειτουργία αυτής της Επιτροπής. Είναι ένα εργαλείο, αν θέλετε, ένα μέσο που θα πρέπει μαζί με τα μεγάλα βήματα εκσυγχρονισμού που γίνονται -και πρέπει να γίνουν ακόμη ταχύτερα στο μέλλον- να συμβάλει στην ανύψωση του ηθικού και στη βελτίωση της επιχειρησιακής ικανότητας της Αστυνομίας. 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Υπουργού) 

Θέλω επίσης να επαναλάβω -και να το τονίσουμε αυτό και να το λάβουμε υπόψη μας- ότι μέσα στα πλαίσια της υπηρεσίας ως οργανικό τμήμα λειτουργεί μονίμως εισαγγελικός λειτουργός. 

Αγαπητοί συνάδελφοι, σεβόμενος και λαμβάνοντας υπόψη, όπως έκανα και στην επιτροπή, όλες τις απόψεις, τις αντιρρήσεις και τις επιφυλάξεις που εκφράστηκαν από τους συναδέλφους -και θα εκφραστούν και στη συνέχεια- θέλω να υποστηρίξω για μια ακόμα φορά ότι έχουμε χρέος, νομίζω, ως νομοθετικό σώμα, να λάβουμε όλα εκείνα τα αναγκαία μέτρα και να διαμορφώσουμε όλες τις αναγκαίες πολιτικές για να αντιμετωπίσουμε όλα αυτά τα νοσηρά φαινόμενα συνολικά, ολόκληρου του δημόσιου τομέα που ταλαιπωρούν τους πολίτες. 

Στη συζήτηση που έγινε στην επιτροπή, έγιναν ορισμένες τροποποιήσεις και βελτιώσεις, τις οποίες είδαν όσοι συνάδελφοι συμμετείχαν στην επιτροπή, οι οποίες ήδη έχουν ενσωματωθεί στο νομοσχέδιο. Είμαι στη διάθεσή σας κατά τη διάρκεια της συζήτησης κατ'άρθρον να δεχθώ κάθε χρήσιμη και εποικοδομητική πρόταση, που θα συμβάλει στην περαιτέρω βελτίωση του περιεχομένου του νομοσχεδίου. 

Ευχαριστώ πολύ, κύριε Πρόεδρε, για την ανοχή σας. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε Υπουργέ. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μπορώ να έχω το λόγο; 

ΠΡΟΕΔΡΕΥΩΝ (Λουκάς Αποστολίδης): Το λόγο έχει ο κ. Μαρκογιαννάκης και αμέσως μετά ο κ. Παυλόπουλος. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, να μιλήσουν και οι εγγεγραμμένοι Βουλευτές. 

ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος είναι Κοινοβουλευτικός Εκπρόσωπος και αφού ζητάει το λόγο, δεν μπορώ να του τον αρνηθώ, κύριε Γκελεστάθη. 

Ορίστε, κύριε Μαρκογιαννάκη, έχετε το λόγο. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, τα πολλά και μεγάλα προβλήματα που αντιμετώπισε ο τομέας της δημόσιας τάξης ιδιαίτερα κατά το 1998, μας είχαν επιβάλει ως Αξιωματική Αντιπολίτευση να καταθέσουμε συνολικά τρεις επερωτήσεις όπου ελέγχαμε την Κυβέρνηση για τη συμπεριφορά της, συμπεριφορά η οποία συνέβαλε αναμφισβήτητα στην ένταση αυτού του προβλήματος. 

Ο προκάτοχός σας, κύριε Υπουργέ, ο κ. Ρωμαίος από τη θέση αυτή που κατέχετε εσείς τώρα, διαρρήγνυε τα ιμάτιά του λέγοντας ότι όλα πάνε καλά, ότι δεν υπάρχει πρόβλημα και ότι υπερβάλλουμε. Αναμφίβολα, όμως, η αύξηση της εγκληματικότητας στη χώρα μας είναι εκρηκτική και έχει πάρει ανησυχητικές διαστάσεις. Το μεγάλο πρόβλημα είναι ότι δεν έχουμε αύξηση της εγκληματικότητας στα μικρά εγκλήματα και αδικήματα.'Εχουμε αύξηση κυρίως στη βαριά εγκληματικότητα, στις ληστείες, στα ναρκωτικά, στο ξέπλυμα του βρώμικου χρήματος, στο εμπόριο της λευκής σαρκός και γενικότερα, σε ό,τι έχει σχέση με τα μεγάλα οικονομικά εγκλήματα. 

Είχαμε επισημάνει τις αιτίες οι οποίες είχαν δημιουργήσει αυτήν την κατάσταση, τις αιτίες που είχαν συμβάλει στο να είναι αδύναμη και ανίκανη η Ελληνική Αστυνομία να αντιμετωπίσει αυτήν την επέλαση της εγκληματικότητας. 

Είχαμε πει, λοιπόν, τότε ότι υπάρχει έλλειψη εκπαίδευσης στους αστυνομικούς. Ο αστυνομικός πρέπει να εκπαιδεύεται καλά και να μετεκπαιδεύεται καθ'όλη τη διάρκεια της σταδιοδρομίας του. Είχαμε μιλήσει για τις γλίσχρες, απαράδεκτες αποδοχές σε σχέση με το λειτούργημα το οποίο επιτελούν και τους κινδύνους τους οποίους διατρέχουν. Είχαμε μιλήσει για την κακή διάρθρωση των δυνάμεων της Ελληνικής Αστυνομίας που έχει φτάσει στο σημείο από τους σαράντα δύο χιλιάδες υπηρετούντες, κυρίες και κύριοι συνάδελφοι, να ασχολούνται με καθαρώς αστυνομικά καθήκοντα περίπου το 50%. Είχαμε πει για την απαράδεκτη υλικοτεχνική υποδομή. Οπλισμός, μέσα μεταφοράς, μέσα επικοινωνίας, κτιριακές εγκαταστάσεις. Κυρίως, είχαμε τονίσει ότι το πρόβλημα του κομματισμού, η συμπεριφορά της πολιτικής ηγεσίας του Υπουργείου Δημόσιας Τάξης επί ημερών το ΠΑ.ΣΟ.Κ. ήταν η κύρια αιτία η οποία δημιούργησε αυτό το μείζον πρόβλημα. 

'Οταν, αγαπητοί συνάδελφοι, οι ικανοί, οι άξιοι, οι έντιμοι και οι ηθικοί, αντί να προωθούνται, αντί να καταλαμβάνουν θέσεις σωστές, θέσεις καίριες που να μπορούν από τη μια μεριά να ελέγξουν, από την άλλη να οργανώσουν και προπάντων, να παραδειγματίσουν με το ήθος και τη συμπεριφορά τους, αντί να τους προωθούμε, τους αποστρατεύουμε και αντ'αυτών να βλέπουμε να προαγάγονται οι ασπόνδυλοι, εκείνοι οι οποίοι περιφέρονται από πολιτικό γραφείο, σε πολιτικό γραφείο και προπάντων, άνθρωποι που τους βαρύνουν πειθαρχικά αδικήματα. Πως λοιπόν, να μην υπάρχει το πρόβλημα της εγκληματικότητας σε αυτήν την έξαρση; 

Απόρροια όλων αυτών των παραλείψεων ήταν η διαφθορά. Πράγματι, υπάρχει διαφθορά, πράγματι έχουμε έξαρση της διαφθοράς. Και εγώ θα συμφωνήσω και θα πω ότι το πρόβλημα βέβαια, δεν είναι σε τέτοια έκταση που να καλύπτει το σύνολο των υπηρετούντων στα Σώματα Ασφαλείας. Είναι ένα μικρό ποσοστό, που όμως είναι μεγάλο εν όψει των καθηκόντων που έχουν ανατεθεί στα όργανα αυτά, τα οποία είναι επίορκα, τα οποία εκμεταλλεύονται τη στολή τους και την ιδιότητά τους, προκειμένου να πλουτίσουν παρανομώντας. 

Εδώ λοιπόν, είναι το μεγάλο πρόβλημα, κύριε Υπουργέ. Θα έπρεπε, εάν θέλετε να θεραπεύσετε τη διαφθορά, να προηγηθεί λύση όλων των άλλων προβλημάτων. Θα έπρεπε πρώτα να δείτε τους μισθούς και τις αποδοχές. Θα έπρεπε πρώτα να θωρακίσετε με αντικειμενικότητα στην εξέλιξη τους υπηρετούντες στις τάξεις των Σωμάτων Ασφαλείας, έτσι που να εξελίσσονται οι ικανότεροι. Οι ηθικότεροι και οι εντιμότεροι να προϊστανται στις υπηρεσίες. Και αφού όλα αυτά τα κάνατε και αφού φροντίζατε να επιλυθούν τα μεγάλα προβλήματα που υπάρχουν, τότε να έρθετε, να δούμε μαζί τι θα κάνουμε, προκειμένου να αντιμετωπίσουμε πλέον εκείνους τους κακούς, οι οποίοι παρά το γεγονός ότι η πολιτεία έρχεται και δείχνει ενδιαφέρον και επιλύει τα προβλήματα, εντούτοις αυτοί συνεχίζουν να είναι διαφθαρμένοι, συνεχίζουν να παρανομούν. 

Φέρατε ένα νομοσχέδιο το οποίο έχει τον τίτλο "Σύσταση Υπηρεσίας Εσωτερικών Υποθέσεων". 'Εχετε μία υπηρεσία στην Αθήνα και άλλη μία στη Θεσσαλονίκη. Τι κάνετε, κύριε Υπουργέ; Τίποτα περισσότερο από αυτό το οποίο ισχύει σήμερα, αλλά δεν εφαρμόζεται. 

Η υπάρχουσα νομοθεσία, όσον αφορά την ποινική διαδικασία στην περίπτωση κατά την οποία διαπραχθεί ένα αξιόποινο αδίκημα από οποιοδήποτε αστυνομικό, είναι πλήρης και όταν εφαρμοστεί έχει ικανοποιητικά αποτελέσματα. Μας λέτε ότι προϊσταται εισαγγελεύς σε αυτήν την υπηρεσία στην οποία θεσμοθετείτε σήμερα. Μα και σήμερα, αφού η υπηρεσία την οποία θεσμοθετείτε ασχολείται μόνο με τη διακρίβωση των ποινικών αδικημάτων και σήμερα, η προανάκριση διενεργείται ως επί το πλείστον από δικαστικό λειτουργό, είτε από πταισματοδίκη ή από εισαγγελικό, ενίοτε δε και από ειδικούς προανακριτικούς υπαλλήλους, πάντα όμως προϊστάμενος της προανάκρισης είναι εισαγγελικός λειτουργός. Δεν θίγετε την πειθαρχική διαδικασία και εκεί είναι το πρόβλημα. 

'Οταν η πειθαρχική διαδικασία παραμένει ως έχει, όταν τα συμβούλια τα οποία σήμερα επιβάλλουν ποινές, τα οποία κρίνουν τα πειθαρχικά αδικήματα, παραμένουν τα ίδια και προπάντων, δεν αποκόπτεται ο ομφάλιος λώρος μεταξύ πολιτικής ηγεσίας του Υπουργείου Δημοσίας Τάξεως και αυτών των οργάνων, μην περιμένετε ότι θα έχετε οποιοδήποτε αποτέλεσμα. 

Τι κάνετε με αυτό το νομοσχέδιο; Πρώτα από όλα, δημιουργείτε πρόβλημα μέσα στην Αστυνομία και ιδιαίτερα στην τάξη των αξιωματικών. 'Οταν λέτε ότι θα επιλέξουμε τους πλέον εντίμους και ηθικούς, αυτόματα εκείνοι οι οποίοι μένουν απ' έξω, κατά τεκμήριο, θεωρούνται ολιγότερο έντιμοι και ολιγότερο ηθικοί. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η ηγεσία είναι έντιμος ή όχι; Θεωρείται έντιμος η ηγεσία; 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Και έχει επισημανθεί αυτό από τους συνδικαλιστικούς φορείς των αξιωματικών. 

Αλλά όταν, κύριε Υπουργέ, η σημερινή ηγεσία η οποία εν τέλει θα επιλέξει αυτούς τους αδιάφθορους, έχει επιλεγεί κατά τρόπο αδιαφανή, με κριτήρια αδιαφανή και βάλλεται πανταχόθεν, όταν η φυσική ηγεσία των Σωμάτων Ασφαλείας της Ελληνικής Αστυνομίας, είναι υπόδικη σήμερα, άλλοι μεν για αδικήματα που έχουν σχέση με διαφθορά, άλλοι δε για άλλα αδικήματα -οδός Νιόβης και άλλα- πώς μπορεί κανείς να εμπιστευθεί ότι αυτή η ηγεσία θα έρθει να κάνει τις σωστές επιλογές τόσο των επικεφαλής, όσο και εκείνων οι οποίοι θα επανδρώσουν αυτό το Σώμα; 

'Ενα δεύτερο πρόβλημα το οποίο υπάρχει, είναι ότι είναι τελείως πρόχειρο το νομοσχέδιό σας. Παρατηρείται μία άνευ προηγουμένου σύγκρουση αρμοδιοτήτων μεταξύ εισαγγελικών λειτουργών και της υπηρεσίας που θεσμοθετείτε, σύγκρουση αρμοδιοτήτων μεταξύ των διαφόρων αστυνομικών υπηρεσιών της χώρας. Η προχειρότητα η μεγάλη είναι στην επιλογή των αδικημάτων τα οποία εννοείται ότι θα εξιχνιάζει αυτή η υπηρεσία. 'Οταν βάζετε μέσα τη μετακίνηση οροσήμων, όπως σας είχα επισημάνει, στη διάρκεια των εργασιών της Διαρκούς Επιτροπής, όταν βάζετε μέσα το αδίκημα, όχι επειδή το επιλέξατε αλλά επειδή σας διέφυγε, της αλιείας αλλοδαπού στα χωρικά ύδατα της Ελλάδος και αφήνετε έξω την εμπορία των εκρηκτικών και τη χρήση των εκρηκτικών, καταλαβαίνετε ότι η προχειρότητα με την οποία ενεργήσατε είναι μεγάλη και καταδεικνύει μια σπουδή η οποία δεν έχει άλλο σκοπό από το να ωραιοποιήσει τις προθέσεις σας χωρίς να αγγίζει όμως την ουσία του προβλήματος. 

Κυρίες και κύριοι συνάδελφοι, στη διάρκεια των εργασιών της Διαρκούς Επιτροπής, εμείς μεν ταχθήκαμε αντίθετα προς το νομοσχέδιο, πλην όμως κάναμε κάποιες παρατηρήσεις και κάποιες υποδείξεις, τις οποίες αν ήθελε ο κύριος Υπουργός να λάβει υπόψη του ενδεχομένως το νομοσχέδιο να είχε και κάποια καλά σημεία τα οποία θα μας έκαναν σκεπτικούς κατά πόσο θα έπρεπε να το ψηφίσουμε ή όχι. Δυστυχώς τίποτε απ' αυτά δεν ελήφθη υπόψη, κύριε Υπουργέ. Δυστυχώς τις βασικές αρχές του νομοσχεδίου και προπάντων τα προβλήματα τα οποία εντοπίσαμε, τα αφήνετε ως έχουν. Ως εκ τούτου είμαστε υποχρεωμένοι πλέον να δηλώσουμε και πάλι ότι το καταψηφίζουμε. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, θέλω να τονίσω ότι υπό άλλες προϋποθέσεις το υπό κρίση και συζήτηση σχέδιο νόμου θα μπορούσε να συνεισφέρει αρκετά πράγματα. Φοβούμαι όμως ότι με τον τρόπο με τον οποίο το φέρνετε και υπό τις συνθήκες υπό τις οποίες το φέρνετε, αδικείτε και την Ελληνική Αστυνομία αλλά και την ίδια την υπηρεσία, την οποία επιθυμείτε να φτιάξετε. 

Ποιος είναι ο στόχος αυτής της υπηρεσίας; Στόχος της υπηρεσίας αυτής είναι να πατάξει τα λίγα αλλά διαβρωτικά φαινόμενα διαφθοράς τα οποία υπάρχουν μέσα στο χώρο της Ελληνικής Αστυνομίας. Επαναλαμβάνω είναι λίγα φαινόμενα. Δεν αφορούν το σύνολο της Ελληνικής Αστυνομίας και κυρίως δεν αφορούν τον καθημερινό αστυνομικό, ο οποίος κάνει τη δουλειά του όπως μπορεί. Πρέπει να τονίσω όμως ότι αυτά τα λίγα φαινόμενα, έτσι όπως διογκώνονται, έτσι όπως μεταφέρονται ιδίως μέσα από τα Μέσα Μαζικής Ενημέρωσης, οδηγούν υπό προϋποθέσεις στη διαμόρφωση μιας συνολικής εικόνας για την Ελληνική Αστυνομία. 

Νομίζω ορθό θα ήταν να υπάρξει μια υπηρεσία που θα επιβλέπει αυτά τα πράγματα. 'Εχω όμως την εντύπωση, και το συζητήσαμε στην επιτροπή, ότι είναι και ανορθόδοξος ο τρόπος με τον οποίο έρχεται αυτό το σχέδιο νόμου, αλλά και οι ρυθμίσεις του είναι ελλιπείς. 

Θα ξεκινήσω από το πρώτο. Για να μπορέσει να λειτουργήσει μια τέτοια υπηρεσία -και το είπαμε επανειλημμένα στην επιτροπή- θα έπρεπε προηγουμένως η ίδια η Ελληνική Αστυνομία να έχει διασφαλίσει τη δική της ανεξαρτησία έναντι του κομματικού εναγκαλισμού ο οποίος υφίσταται σήμερα. Δεν μπορεί να λειτουργήσει μια μεμονωμένη υπηρεσία αποτελεσματικά μέσα σε μία Ελληνική Αστυνομία, η οποία δεν έχει αποστεί από τον κομματικό εναγκαλισμό, όταν έχουμε μία Ελληνική Αστυνομία η οποία υπόκειται τον πολιτικό έλεγχο, τον οποίο υπόκειται σήμερα, με τη μορφή του κομματικού ελέγχου. 

Είναι δεδομένο επίσης, ότι αυτή η υπηρεσία, αν παραμείνει, θα γίνει ένα κομμάτι, ένα εξάρτημα του κομματικού μηχανισμού, ο οποίος υπάρχει σήμερα. Σας τονίσαμε εδώ και πάρα πολύ καιρό και στους προκατόχους σας και στον κ. Ρωμαίο, αλλά και στον κ. Πετσάλνικο, ότι ο πρώτος στόχος, το πρώτο βήμα που έπρεπε να κάνει η Κυβέρνηση αν ήθελε την εξυγίανση της Ελληνικής Αστυνομίας -όχι ότι αυτό αποτελεί πανάκεια, αλλά ήταν το πρώτο χαρακτηριστικό βήμα- θα ήταν η δημιουργία ελληνικού αρχηγείου της Ελληνικής Αστυνομίας, αρχηγείου, το οποίο θα μπορούσε με την κατάργηση του κομματικού γενικού γραμματέα, σύμφωνα και με τα δεδομένα που υπάρχουν στο Υπουργείο Εθνικής 'Αμυνας, να αποδώσει τουλάχιστον αρκετά πράγματα ή να δώσει το έναυσμα για να υπάρξει κομματική απεξάρτηση. 

'Υστερα από αυτό και αφού αρχίζει να θωρακίζεται η Ελληνική Αστυνομία, είναι δυνατό να υπάρξουν και οι επί μέρους υπηρεσίες. 

Αντιθέτως, όσο παραμένει η Ελληνική Αστυνομία υπό το σημερινό καθεστώς και αυτή η υπηρεσία την οποία φτιάχνετε σήμερα, είναι καταδικασμένη να μπει μέσα σ' αυτόν τον Καιάδα του κομματισμού, ο οποίος υπάρχει και βεβαίως από εκεί και πέρα να μην μπορεί να λειτουργήσει. 

Βάλατε, πολύ φοβούμαι, στο πλαίσιο μιας προσπάθειας -να την αναγνωρίσω αν θέλετε- εκσυγχρονισμού της Ελληνικής Αστυνομίας -το τόνισα και στην επιτροπή- πρώτα το κάρο και ύστερα τα βόδια. Ξεκινήσατε, δηλαδή, από μία ήσσονος σημασίας προσπάθεια σε σχέση με τη μείζονα την οποία έπρεπε να έχετε ξεκινήσει. Τονίζω, λοιπόν, ότι ψηφίζετε -πλειοψηφία είσθε-αλλά δεν μπορεί από εμάς να γίνει δεκτό αυτό το πρωθύστερο σχήμα και εν πάση περιπτώσει από τη στιγμή που το ξεκινάτε, αν θέλετε να κάνετε μία ολοκληρωμένη προσπάθεια, φέρτε το συντομότερο δυνατό τη δημιουργία Αρχηγείου της Ελληνικής Αστυνομίας, κάτι που και εσείς έχετε αναγνωρίσει. 

Συνοψίζω, λοιπόν, αυτό το πρώτο σκέλος της δικής μου παρέμβασης: Δεν μπορεί να γίνει δεκτό από πλευράς Νέας Δημοκρατίας, ούτε κατ' αρχήν ούτε κατ' άρθρο ούτε στο σύνολο αυτό το σχέδιο νόμου, από τη στιγμή που είμαστε πεπεισμένοι ότι με το σημερινό καθεστώς αυτή η υπηρεσία, με τις αγαθότερες των προθέσεων, θα μείνει σ' αυτό το γραφειοκρατικό κομμάτι της Ελληνικής Αστυνομίας που θα την καταπνίξει. Και όχι μόνον αυτό, αλλά αυτή η υπηρεσία λόγω των αρμοδιοτήτων τις οποίες έχει, λόγω της ιδιομορφίας της, είναι δυνατόν από ένα σημείο και πέρα να καταντήσει επικίνδυνο εξάρτημα του κομματισμού, με αποτέλεσμα να είναι μηχανισμός ελέγχου των αστυνομικών, είτε απλών είτε αξιωματικών. Επομένως είναι δυνατόν να επιβαρύνει την κομματική κατάσταση, που υπάρχει σήμερα. Διότι ως εξάρτημα, με τέτοιες εξουσίες που έχει, είναι δυνατόν να οδηγήσει σε χειρότερα αποτελέσματα από εκείνα που σήμερα υπάρχουν. 

Και επιτρέψτε μου να σας πω γιατί αυτό είναι δυνατόν να γίνει και γιατί το ίδιο το νομοσχέδιο δεν παρέχει εχέγγυα. Μπορεί να έλεγε κανείς ότι ναι μεν δεν δημιουργείται Αρχηγείο Ελληνικής Αστυνομίας, αλλά κάποια εχέγγυα παρέχονται ώστε ο κομματισμός που υπάρχει σήμερα, να μη διαβρώσει αυτήν την υπηρεσία, θα έλεγα ότι μπορούμε να το συζητήσουμε. 

Θα μου επιτρέψετε όμως να αναφέρω τέσσερα σημεία, που αποδεικνύουν γιατί δεν υπάρχουν τα εχέγγυα, δεν υπάρχουν οι προϋποθέσεις, για να λειτουργήσει αυτή η υπηρεσία. 

Πρώτα-πρώτα όταν ψηφίζουμε έναν ολόκληρο νόμο για μια τέτοια υπηρεσία, θεωρώ ότι δεν είναι δυνατόν σε καμία περίπτωση το οργανόγραμμα όλης της υπηρεσίας να παραπέμπεται σε διάταγμα, χωρίς μάλιστα η σχετική εξουσιοδοτική διάταξη να περιέχει έστω και ελάχιστα στοιχεία, τα οποία θα μπορούσαν να μας πουν πώς θα οργανωθεί αυτή η υπηρεσία. 

'Εχουμε ένα ολόκληρο νομοσχέδιο με πολυσκελέστατες διατάξεις σε άλλα σημεία και στο σημείο που αφορά το οργανόγραμμα, που είναι ιδιαίτερα χρήσιμο να το έχουμε στο σχέδιο νόμου, δεν υπάρχει ούτε μία γραμμή και απλώς και μόνο μία παραπομπή σε ένα διάταγμα. Για μένα η εξουσιοδότηση, όπως υπάρχει, είναι υπερβολικά ευρεία. Εγώ προσωπικά πιστεύω ότι υπερβαίνει και τα όρια του άρθρου 43 παρ. 1, εδ, α' του Συντάγματος και επομένως είναι αντισυνταγματική η εξουσιοδότηση. Αλλά και αν δεχθούμε ότι είναι συνταγματική, από πλευράς ουσίας υπάρχει ένα σημαντικό πρόβλημα. Δεν επιτρέπεται σχέδιο νόμου που ιδρύει υπηρεσία εσωτερικών υποθέσεων στην Ελληνική Αστυνομία, να μην έχει μία αναφορά ως προς τη διάρθρωση των διοικητικών υπηρεσιών και να παραπέμπει το όλο θέμα σε ένα συγκεκριμένο διάταγμα. 

Δεύτερον, στη στελέχωση δεν υπάρχουν εχέγγυα. Ξεκινάω από τον επικεφαλής, δηλαδή από το διοικητή της υπηρεσίας εσωτερικών υποθέσεων. Λέτε μέσα στο σχέδιο νόμου ότι αυτός θα επιλέγεται από το Ανώτατο Συμβούλιο Κρίσεων Αξιωματικών της Ελληνικής Αστυνομίας. Μα, αν δεν έχει συμβεί να απεξαρτηθεί η Ελληνική Αστυνομία από τον κομματικό εναγκαλισμό, θα έρθουμε πάλι στα ίδια. Δηλαδή το συμβούλιο που σήμερα δεν παρέχει εχέγγυα για να υπάρξει σχετική ανεξαρτησία, αυτό το ίδιο ακριβώς το συμβούλιο είναι αυτό που θα ενσπείρει τον κομματισμό στην υπηρεσία εσωτερικών υποθέσεων. 

Λέτε δε παρακάτω ότι τα υπόλοιπα στελέχη εκτός από το διοικητή, θα κρίνονται και θα επιλέγονται από το ίδιο το συμβούλιο, αλλά ύστερα από πρόταση του διοικητή. Ελπίζω να αντιλαμβάνεσθε νομικά τι σημαίνει ο όρος "πρόταση". "Πρόταση" σημαίνει ότι αυτή η εισήγηση που θα κάνει ο διοικητής, θα είναι δεσμευτική, γιατί ο όρος "πρόταση" νομικά, στο χώρο του Δημοσίου Δικαίου σημαίνει ότι είναι δεσμευτική -αν δεν το έχετε αντιληφθεί εσείς οι υπηρεσίες, παρακαλώ να το συνειδητοποιήσετε- σημαίνει υποχρέωση του συμβουλίου ή να αποδεχθεί ή να απορρίψει. Δεν μπορεί να προτείνει κάποιον άλλον. Δηλαδή θα τον προτείνει και μπορεί να αποδεχθεί ή να απορρίψει. 'Αλλη επιλογή δεν μπορεί να κάνει πάντως. 

Γι' αυτό δεν ξέρω αν έχει μπει εσκεμμένα ή όχι αυτός ο όρος. Αλλά, αν είναι έτσι -και νομικά, έτσι είναι που σας το λέω- από εκεί και πέρα θα γίνεται μία πρόταση, θα την αποδέχεται το συμβούλιο και στην ουσία ανεξέλεγκτος και απόλυτος άρχων του τρόπου στελέχωσης και μάλιστα της πρώτης στελέχωσης αυτού του σώματος θα είναι ένα και μόνο πρόσωπο, ένας και μόνο διοικητής ο οποίος μπορεί να έχει επιλεγεί με κομματικά κριτήρια, όχι από σας ενδεχομένως αν δεν έχετε αυτήν την πρόθεση, αλλά από άλλους. Πάντως πρέπει να διασφαλίσουμε θεσμικά το μέλλον της υπηρεσίας και όχι να δούμε τι θα συμβεί σήμερα. 'Αρα αυτού του είδους η στελέχωση δημιουργεί σημαντικά προβλήματα. 

'Ερχομαι στα κριτήρια που έχετε βάλει. Είναι ιδιαιτέρως αόριστα. Λέτε κατά τα τελευταία χρόνια να φέρουν το βαθμό του εξαιρέτου. Εσείς ήδη θα έχετε ενημερωθεί ως Υπουργός ότι σχεδόν το σύνολο κρίνονται ως εξαίρετοι. Παρακάτω λέτε να διακρίνονται για την αποτελεσματικότητα και την αποδοτικότητά τους και στην περίπτωση αυτή να έχουν και ανοχή στις πιέσεις. Μα, είναι δυνατόν να υπάρξει αξιολόγηση αυτών των κριτηρίων; Τα κριτήρια αυτά είναι ιδιαιτέρως αόριστα και δημιουργούν ευρύτατη διακριτική ευχέρεια στη διοίκηση, ανεξέλεγκτη, θα έλεγα, η οποία μπορεί να οδηγήσει σε σημαντικές αυθαιρεσίες. 

'Οσον αφορά τη στελέχωση, για το διοικητή και για τα άλλα μέλη και γενικότερα για τα κριτήρια που θα ισχύσουν δεν μπορεί να πει κανείς ότι υπάρχουν σημαντικά εχέγγυα. 

'Ενα άλλο θέμα που μας δημιουργεί απορίες είναι αυτό που σχετίζεται με τον τρόπο με τον οποίο αυτή η υπηρεσία θα επικοινωνεί από πλευράς λήψης πληροφοριών με όλες τις άλλες υπηρεσίες. Λέτε ότι θα έχει πρόσβαση σε όλα τα αστυνομικά αρχεία, αλλά και σε όλα τα αρχεία των νομικών προσώπων, τα οποία εντάσσονται στον ευρύτερο δημόσιο τομέα. 

Εδώ έχει γίνει ένα λάθος. Από τη στιγμή κατά την οποία οριοθετείτε το δημόσιο τομέα με βάση το άρθρο 1, παράγραφος 6 του ν.1256/82, δεν έχετε ανάγκη από τους άλλους νόμους που αναφέρετε στη συνέχεια, γιατί οι άλλοι νόμοι είναι περιοριστικοί. Ο ν.1256 οριοθετεί το δημόσιο τομέα ευρύτατα και επομένως τον υπερκαλύπτει σε σχέση με τις άλλες διατάξεις. Θα δημιουργηθούν ερμηνευτικά προβλήματα αφού αναφέρετε μεταγενέστερες διατάξεις που περιορίζουν το δημόσιο τομέα σε σχέση με την αρχική του ισχύ. 

Δεν είναι όμως εκεί το πρόβλημά μου. Είναι στο εξής: Με τον τρόπο με τον οποίο έχετε βάλει αυτήν την εσωτερική υπηρεσία, υπάρχει δυνατότητα ανεξέλεγκτης λήψης χωρίς καμία φραγή, στοιχείων που αφορούν την προσωπικότητα. Το ερώτημα είναι ποιος τους ελέγχει. Λέτε παρακάτω ότι μπορούν να τα χρησιμοποιήσουν μόνο γι' αυτόν το σκοπό. 'Ομως δεν λέτε κάτι που είναι στοιχειώδες. Υπάγεται αυτή η υπηρεσία στον ειδικό νόμο που αφορά τη δημιουργία της ανεξάρτητης διοικητικής αρχής για την προστασία του προσώπου από την αυθαίρετη χρήση των προσωπικών δεδομένων; Αυτή είναι μία σημαντική παράλειψη. 

Γνωρίζετε, κύριε Υπουργέ, ότι έχει ιδρυθεί εν όψει εφαρμογής της Συνθήκης Σένγκεν, αλλά και εξαιτίας άλλων διατάξεων που υπάρχουν στη χώρα μας, ειδική επιτροπή για την προστασία του ατόμου από την επεξεργασία των προσωπικών δεδομένων. Η επιτροπή αυτή ελέγχει την ανεξέλεγκτη χρήση προσωπικών πληροφοριών. 'Aραγε αυτή η υπηρεσία υπάγεται στην ανεξάρτητη διοικητική αρχή ή δρα ανεξέλεγκτα; 'Ετσι όπως το έχετε δεν υπάγεται. Αν δεν έχει και αυτόν το στοιχειώδη έλεγχο, καταλαβαίνετε ότι μπορεί να υπάρξει ένα φακέλωμα χωρίς κανενός είδους έλεγχο. 

Τέλος, αρνητικές εντυπώσεις μου δημιουργεί το ζήτημα του εάν και κατά πόσο αίρεται ο άδικος χαρακτήρας της πράξης με τη μορφή της συμμετοχής ή όταν έχουν πάρει ειδική εντολή από το διοικητή της υπηρεσίας να συμμετάσχουν σε μία διαδικασία δήθεν ως συμμέτοχοι, εκείνων των μελών της υπηρεσίας εσωτερικών υποθέσεων που συμμετέχουν στη συγκεκριμένη διαδικασία για να αποκαλύψουν άλλους μέσα από την Ελληνική Αστυνομία. Αντιλαμβάνεστε ότι εδώ δεν υπάρχει κανένας φραγμός και καμία δυνατότητα ελέγχου. Εδώ μπορούμε να οδηγηθούμε στο αποτέλεσμα κάποιος ενώ πράγματι είναι ένοχος, επικαλούμενος αυτού του είδους τη διαδικασία, να λευκαίνεται καθ' οιονδήποτε τρόπο ανάλογα με το αν ο διοικητής της υπηρεσίας δέχεται να τον καλύψει ή όχι. Δεν υπάρχουν τα εχέγγυα μέσα στο νομοσχέδιο που θα μπορούσαν να λειτουργήσουν προς την κατεύθυνση της απάλειψης αυτών των αρνητικών εντυπώσεων. 

Πέραν, λοιπόν, από την αρχική εντύπωση ότι δεν μπορεί να λειτουργήσει μία τέτοια υπηρεσία αν δεν έχει γίνει το πρώτο βήμα απεξάρτησης της Ελληνικής Αστυνομίας από τον κομματισμό με τη δημιουργία αρχηγείου, δηλαδή πέραν του πρωθυστέρου σχήματος, που εισάγεται με το νομοσχέδιο, όλες οι υπόλοιπες διατάξεις δεν μπορούν να καταλαγιάσουν τους φόβους που έχουμε όσον αφορά την αποδοτική και ορθολογική λειτουργία αυτής της υπηρεσίας. 

Υπό τα σημερινά δεδομένα αυτή η υπηρεσία στα χέρια ενός διοικητή, ο οποίος δεν θα είχε φραγμούς συγκεκριμένους, για να μπορέσει να επιτελέσει το καθήκον του, με τρόπο ο οποίος θα ήταν σύμφωνος με την αποστολή αυτής της υπηρεσίας, η Υπηρεσία Εσωτερικών Υποθέσεων, όχι μόνο δεν θα επιτελέσει την αποστολή της, αλλά μπορεί να αποτελέσει όργανο πραιτωριανών, που θα μπορούσαν στο μέλλον να θεσμοθετήσουν μέσα από ένα συγκεκριμένο νόμο, ακόμα και τις λίστες Σουλτάτου. Αυτές τις λίστες που είδαμε και που καταδικάσαμε, θα μπορούσαμε να τις δούμε να θεσμοθετούνται μέσα από τέτοια όργανα. 

Σας φαίνονται ίσως οι φόβοι υπερβολικοί, δεν είναι. Και μην κρίνεται τις προθέσεις των ανθρώπων, ενδεχομένως από σας ή από τα σημερινά δεδομένα, αλλά δείτε στο μέλλον και τουλάχιστον, αν φτιάξετε και ψηφίσετε αυτόν το νόμο, τελικά, ας σκεφθείτε ότι πρέπει να κάνετε και άλλα βήματα το ταχύτερο δυνατόν, για να θωρακίσετε την υπηρεσία από ενδεχόμενες παρενέργειες στο μέλλον. 

Ευχαριστώ πολύ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κατ'αρχήν, κύριε Υπουργέ, θα σας ευχηθώ καλή επιτυχία στα νέα σας καθήκοντα τα οποία είναι δύσκολα. Οι ευχές μου είναι ειλικρινείς, διότι πραγματικά τις χρειάζεστε. Και όλων μας βέβαια. 

Κύριοι συνάδελφοι, ζούμε σε μία εποχή που κυριαρχεί η τάση της ισοπέδωσης των πάντων. Αόρατοι μηχανισμοί κινούν τα νήματα αυτής της τάσεως, προκειμένου να φθείρουν όλους όσους αντιστέκονται στα δικά τους σχέδια. Και πολλοί από αυτούς που βρίσκονται σε αυτό το στόχαστρο με την αυτοεξαίρεση που κάνουν κατά καιρούς κουβαλούν νερό στο μύλο όλων αυτών που επιδιώκουν την αποσταθεροποίηση των θεσμών. 

Αυτό γίνεται και από μας τους ίδιους, κύριοι συνάδελφοι, πολλές φορές όταν ευρισκόμεθα σε διάφορα fora και σε διάφορα Βήματα. Αυτοεξαιρούμε τους εαυτούς μας, τη στιγμή που θίγεται ολόκληρος ο πολιτικός κόσμος και δεν λαμβάνουμε υπόψη μας ότι, την ίδια ώρα κάποιοι άλλοι αυτοεξαιρούνται και συμπεριλαμβάνουν εμάς μέσα στην κατηγορία των φθειρομένων. 

Από αυτήν την εκστρατεία κατασυκοφάντησης των πάντων δεν έμεινε έξω και η Ελληνική Αστυνομία. Με αφορμή τα κρούσματα σήψεως και διαφθοράς ελαχίστων επιόρκων αστυνομικών βάλλεται ολόκληρη η Αστυνομία, που το κοινωνικό της έργο είναι τεράστιο. Αυτή η γενίκευση είναι απαράδεκτη και σαφώς άδικη για την Ελληνική Αστυνομία. Δεν επιτρέπεται να θίγεται η τιμή και η υπόληψη σαράντα δύο χιλιάδων στελεχών της Ελληνικής Αστυνομίας για ελάχιστες δεκάδες επιόρκων αστυνομικών. 

Αυτήν τη διαφοροποίηση την οφείλουμε στην Ελληνική Αστυνομία. Είναι χρέος του πολιτικού κόσμου να το πράξει, πολύ περισσότερο από κάθε άλλη κοινωνική τάξη, τιμώντας την παραδεδεγμένη κοινωνική προσφορά της Ελληνικής Αστυνομίας. 

Τα φαινόμενα διαφθοράς στο δημόσιο τομέα είναι πολλά, αλλά εκείνα που διατυμπανίζονται περισσότερο είναι αυτά που αφορούν την Αστυνομία. Αναγνωρίζουμε ότι είναι ευαίσθητος θεσμός, αλλά η μεγιστοποίηση στο βαθμό αυτό προέρχεται και από ένα αντιαστυνομικό σύνδρομο πολλών. Είναι, βλέπετε, η διαφθορά στην Αστυνομία καρύδια που ακούγονται και των άλλων όλων με διαφθορά δισεκατομμυρίων είναι σύκα και δεν ακούγονται. 

Βεβαίως για την προστασία της κοινωνίας, αλλά και για την προστασία της τιμής των χιλιάδων αστυνομικών οφείλουμε να πατάξουμε και τα ελάχιστα αυτά κρούσματα σήψεως και διαφθοράς που παρουσιάζονται στην Ελληνική Αστυνομία. Το ζητάει η κοινωνία, αλλά το ζητάει και η συντριπτική πλειοψηφία των Ελλήνων αστυνομικών. Σε αυτό πιστεύω πως δεν υπάρχει αντίρρηση στην Αίθουσα. 

'Oμως, αν ανατρέξουμε στην ιστορία της Αστυνομίας μέχρι της ανόδου του ΠΑ.ΣΟ.Κ στην εξουσία, τα κρούσματα διαφθοράς μετριώνταν στα δάκτυλα του ενός χεριού. Από τότε και μέχρι σήμερα αυτά τα κρούσματα πολλαπλασιάστηκαν με την ισοπέδωση της ιεραρχίας στην Αστυνομία, με τις κομματικές επιλογές των στελεχών και με τις αναξιοκρατικές προαγωγές στις οποίες προβαίνετε κάθε φορά. 

Κύριε Υπουργέ, ζήσαμε κωμικοτραγικές καταστάσεις. Αστυφύλακες μετέφεραν τις κομματικές εντολές σε αξιωματικούς και περίμεναν την εκτέλεσή τους. Είναι υπεύθυνες οι κυβερνήσεις του ΠΑ.ΣΟ.Κ για τα σημερινά κρούσματα σήψεως και διαφθοράς στην Ελληνική Αστυνομία. 

Στην αμαρτωλή δεκαετία του '80 κατήγγειλα από αυτό το Βήμα τη συμμετοχή ανώτερου αξιωματικού της ΕΛ.ΑΣ αναμεμειγμένου σε κύκλωμα ναρκωτικών, ονομαστικά, και η Κυβέρνηση όχι μόνο τότε τον κάλυψε αλλά και τον προήγαγε. 'Εξι μήνες μετά την αποστράτευσή του ο κουμπάρος του εν λόγω αποστράτου αλλά ανωτάτου πλέον αξιωματικού συνελήφθη, ζυγίζοντας ηρωίνη στη "Γιάφκα", που εμείς από αυτό το Βήμα τότε καταγγείλαμε. 

Γι'αυτό, κύριε Υπουργέ, οι ευθύνες της δεκαετίας του '80 τις οποίες φέρετε σε όλους τους τομείς και ιδιαίτερα στη συγκεκριμένη περίπτωση είναι τεράστιες. Επί ένα μήνα τότε ολόκληρος ο αθηναϊκός Τύπος μιλούσε για την καταγγελία μας και τόνιζε την περίφημη ζαριά του ενός εκατομμυρίου πεντακοσίων χιλιάδων (1.500.000) δραχμών. 'Οσοι θυμάστε -και πρέπει να θυμάστε- προσδιορίζετε και το άτομο και το όνομα του εν λόγω. 

Φέρετε, κύριε Υπουργέ, ακεραία την ευθύνη για τα όσα κρούσματα διαφθοράς επισυνέβησαν και επισυμβαίνουν στην Ελληνική Αστυνομία. Εσείς δώσατε τη δυνατότητα να δρουν όλοι αυτοί οι κακοποιοί -διότι αυτοί είναι χειρότεροι κακοποιοί από τους κακοποιούς που διώκει η Ελληνική Αστυνομία- εσείς κουκουλώσατε τα παρόμοια γεγονότα, εσείς είστε εκείνοι που προστατεύσατε ανθρώπους της διαφθοράς και της σήψεως. 

'Ερχεσθε με το νομοσχέδιο σήμερα να ιδρύσετε ένα σώμα αδιαφθόρων για να πατάξετε τη διαφθορά. Ποιος θα είχε αντίρρηση σε ένα τέτοιο νομοσχέδιο; Αλλά με ποιες εγγυήσεις, αφού η συγκρότηση αυτού του σώματος γίνεται με κομματικά κριτήρια από το ίδιο υλικό που εσείς ανεβάσατε στην ιεραρχία της Αστυνομίας; Και μη μας πείτε ότι υπάρχουν οι δύο εισαγγελείς των Αθηνών και της Θεσσαλονίκης που αποτελούν την εγγύηση. 

Ελάτε στην Επιτροπή Θεσμών και Διαφάνειας της Βουλής, κύριε Υπουργέ, αν θέλετε να κάνετε σωστά τη δουλειά σας. Ελάτε με μία διακομματική συναίνεση να συγκροτήσουμε αυτό το σώμα, ελάτε να ξεριζώσουμε μαζί τον κομματισμό από την Ελληνική Αστυνομία, για να μπορείτε να συγκροτήσετε αυτό το σώμα των αδιαφθόρων. Διαφορετικά αυτό το σώμα θα αποτελέσει το φόβητρο για τους εντίμους αξιωματικούς. Για τους εντίμους αστυνομικούς, θα ασκείται πραγματική τρομοκρατία με την απειλή ότι κάτι γνωρίζει, κάτι ξέρει, κάτι μπορεί να παρουσιάσει. 

Δεν μας πείθετε, κύριε Υπουργέ. Σε ένα τέτοιο θεσμό που από τη γένεσή του είναι διαβλητός, εμείς δεν μπορούμε να συμφωνήσουμε. 

'Αλλωστε, κύριοι συνάδελφοι, η υπάρχουσα νομοθεσία και οι κανονισμοί της Ελληνικής Αστυνομίας είναι ικανοί να πατάξουν τη σήψη και τη διαφθορά, αρκεί να υπάρχουν στην κορυφή αξιοκρατικά επιλεγμένοι, ώστε να εφαρμόσουν και τους νόμους και τους κανονισμούς της Ελληνικής Αστυνομίας. 

Κύριε Υπουργέ, είναι πικρές αλήθειες, αλλά είναι αλήθειες. Λέει το Ευαγγέλιο πως η αλήθεια σφάζει, αλλά και σώζει. Χρησιμοποιείστε, λοιπόν, την αλήθεια γιατί έτσι θα σωθεί η κατάσταση. 

Πριν τελειώσω, ήθελα να πω ότι συμφωνούμε απόλυτα για την ανάγκη πατάξεως της διαφθοράς και της σήψεως για την προστασία της ελληνικής κοινωνίας και για την προστασία της τιμής και του κύρους των Ελλήνων αστυνομικών, αλλά το νομοσχέδιο όπως έρχεται δεν καλύπτει αυτές τις επιθυμίες μας, που είναι επιθυμίες ολόκληρου του Σώματος. 

Κύριε Υπουργέ, θα καταψηφίσουμε το νομοσχέδιο στην κατ' αρχήν συζήτηση και θα εξαρτήσουμε τη στάση μας στην κατ' άρθρο συζήτηση, ανάλογα με την αποδοχή των προτάσεων των οποίων θα σας κάνουμε. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κυρίες και κύριοι συνάδελφοι, όταν μιλάμε για θέματα που αφορούν τη λειτουργία των Σωμάτων Ασφαλείας, πιστεύω ότι θα πρέπει οι τοποθετήσεις μας να μη διέπονται από πολιτικά και κομματικά κριτήρια, αλλά να θέλουμε όλοι μας να συμβάλουμε, από τη θέση του ο καθένας, στη σωστότερη νομοθετική ρύθμιση για θέματα που αφορούν ιδιαίτερα την Ελληνική Αστυνομία. 

Συζητούμε το νομοσχέδιο αυτό μέσα σε ένα γενικότερο κλίμα που επικρατεί στη χώρα μας με τα εθνικά θέματα, με τα οικονομικά θέματα, με τα πολιτικά θέματα, με τα κοινωνικά θέματα, με τα ηθικά θέματα τα οποία βρίσκονται σε αδιέξοδα και τα οποία δημιούργησε η πολιτική τακτική της Κυβέρνησης του κ. Σημίτη και η οποία βέβαια αποδεικνύεται ότι είναι πολιτικά ανίκανη να τα αντιμετωπίσει. Αλλά ειδικότερα στον τομέα των Σωμάτων Ασφαλείας στην Ελληνική Αστυνομία πρέπει να δούμε ποια κατάσταση επικρατεί για να διαπιστώσουμε με ποιες προϋποθέσεις εισάγεται το νομοσχέδιο αυτό στην Εθνική Αντιπροσωπεία. 

H Κυβέρνηση του ΠΑ.ΣΟ.Κ., πεντέμισι χρόνια τώρα, από τον Οκτώβριο του 1993 που βρίσκεται στην εξουσία, δεν θεσμοθέτησε και δεν λειτούργησε το Αρχηγείο της Αστυνομίας ώστε η Αστυνομία να καταστεί αυτόνομη, να αυτοδιοικείται και να αυτοδιαχειρίζεται και να μην είναι ο εκάστοτε Υπουργός Δημόσιας Τάξης ο Αρχηγός της. Δεν έκανε εκκαθάριση του έργου της Αστυνομίας. Δεν θεσμοθέτησε το πλαίσιο μέσα στο οποίο οι αποδοχές των Αστυνομικών θα ήταν σε ένα επίπεδο που θα μπορούσαν να αντιμετωπίζουν τις ανάγκες των οικογενειών τους ώστε απερίσπαστοι να ασχολούνται με τα καθήκοντά τους. Δεν ρύθμισε το ωράριο των αστυνομικών και άλλα ζητήματα τα οποία είναι πολύ επίκαιρα και θα έπρεπε να έχουν επιλυθεί ώστε να υπάρχει το πλαίσιο μέσα στο οποίο να μπορεί να λειτουργεί κανονικά η Ελληνική Αστυνομία. Αντίθετα βρεθήκαμε όλοι μάρτυρες, μετά τον Οκτώβριο του 1993 που επανήλθε το ΠΑ.ΣΟ.Κ. στην εξουσία, να έχει μία απαράδεκτη πρωτοφανή συμπεριφορά απέναντι στην Ελληνική Αστυνομία. 

Επανέφερε στην ενεργό υπηρεσία ανώτατους αξιωματικούς, οι οποίοι βρίσκονταν εκτός του σώματος περισσότερο από τέσσερα και πέντε χρόνια και τους τοποθέτησε στις ηγετικές θέσεις της Αστυνομίας. 'Ετσι δόθηκε το πρώτο καίριο πλήγμα στην ιεραρχία, στην πειθαρχία και στη λειτουργία της Αστυνομίας. 

Στη συνέχεια, επακολούθησαν οι κρίσεις, οι προαγωγές, οι τοποθετήσεις, οι αποστρατείες, οι οποίες πραγματοποιήθηκαν με απαράδεκτα κομματικά κριτήρια, λες και επρόκειτο να αλωθεί παντελώς η λειτουργία της Αστυνομίας, με τα γνωστά επακόλουθα, δηλαδή, να διαλυθούν πολλές αστυνομικές υπηρεσίες και άλλες να υποβαθμιστούν στη λειτουργία τους. 

Επήλθε στη συνέχεια ένα όργιο μεταθέσεων. Δεκαεπτά χιλιάδες αστυνομικοί μετατέθηκαν μετά τις εκλογές του Οκτωβρίου του 1993, περίπου τρεις χιλιάδες με αίτησή τους και οι υπόλοιποι για να τιμωρηθεί το πολιτικό τους φρόνημα, το οποίο άλλωστε δεν επιδεικνυόταν στη λειτουργία της υπηρεσίας τους. 'Ετσι, επήλθε η αποκορύφωση όλων αυτών με τις λίστες της ντροπής και δόθηκε το τελευταίο χτύπημα στη σωστή λειτουργία της Αστυνομίας. 

Μέσα στο κλίμα αυτό, επακολούθησαν τα γνωστά παρατράγουδα από το περιβάλλον της πολιτικής ηγεσίας του Υπουργείου Δημόσιας Τάξης, αλλά και από τη φυσική ηγεσία της Αστυνομίας. Και γνωρίζουμε όλοι μας πόσοι είναι υπόδικοι στην ελληνική δικαιοσύνη για πράξεις, οι οποίες τιμωρούνται πολύ αυστηρά από τον ποινικό νόμο. 

'Ετσι μέσα στο πλαίσιο αυτό, εισάγεται το υπό συζήτηση νομοσχέδιο για τη σύσταση της Υπηρεσίας Εσωτερικών Υποθέσεων της Αστυνομίας. Βεβαίως, δεν προβλέπεται κανένα μέτρο για την εξύψωση του ηθικού του προσωπικού της Αστυνομίας, για την εξύψωση του κύρους και της αξιοπιστίας της Αστυνομίας, αλλά αντίθετα, όσον αφορά τον τρόπο με τον οποίο θεσμοθετείται και αυτή η υπηρεσία, ασφαλώς δεν υπάρχει καμία αμφιβολία ότι θα λειτουργήσει, για να έχουμε τα αντίθετα αποτελέσματα από εκείνα τουλάχιστον, που εμφανίζονται ως προσδοκώμενα στην εισηγητική έκθεση του νομοσχεδίου. 

Δεν υπάρχει καμία αμφιβολία ότι σε σαράντα τρεις χιλιάδες ανθρώπους, που αποτελούν το προσωπικό της Αστυνομίας, όπως σε όλους τους δημόσιους τομείς, θα βρίσκονταν και ελάχιστοι, οι οποίοι πάτησαν τον όρκο τους και παρανόμησαν. Αν είμαι ενημερωμένος σωστά, εξήντα επτά αστυνομικοί από τους σαράντα τρεις χιλιάδες έχουν τιμωρηθεί μέχρι σήμερα, διότι παρέβησαν το καθήκον τους και παρανόμησαν. 

Και γεννάται το ερώτημα: Γι' αυτούς τους ελάχιστους αστυνομικούς, οι οποίοι παραβαίνουν το νόμο, και συλλαμβάνονται από τους συναδέλφους τους, χρειάζεται να θεσμοθετηθεί μια υπηρεσία, η οποία -όπως τουλάχιστον προβλέπεται για τη στελέχωσή της και για τον τρόπο λειτουργίας της- είναι βέβαιο ότι θα λειτουργήσει δυσμενώς για το σύνολο των αστυνομικών; 

Είναι γνωστό, κύριοι συνάδελφοι, ότι μετά τις εκλογές του Οκτωβρίου του 1993 λειτούργησε μία κλαδική επιτροπή της Χαριλάου Τρικούπη από έξι αξιωματικούς της Αστυνομίας, οι οποίοι προέβησαν στο απαράδεκτο όργιο της μεταχείρισης, του προσωπικού, που περιέγραψα σεν συντομία προηγουμένως, με τα γνωστά αποτελέσματα. 

Σήμερα, λοιπόν, συζητείται μεταξύ των αστυνομικών ότι η κλαδική αυτή επιτροπή θα αντικατασταθεί από τη νέα επιτροπή, η οποία θα αποτελέσει τη στελέχωση της υπηρεσίας αυτής. Και δεν μπορεί να αντιτείνει ο κύριος Υπουργός Δημόσιας Τάξης ότι ο τρόπος, με τον οποίο θα γίνει η επιλογή του προσωπικού αυτού, δεν θα έχει δημιουργήσει εκ προοιμίου τις αμφιβολίες των συναδέλφων τους για τον τρόπο με τον οποίο θα λειτουργήσουν. 

Κύριε Υπουργέ της Δημόσιας Τάξης, εμείς είχαμε την ευκαιρία στις τέσσερις συνεδριάσεις της Διαρκούς Κοινοβουλευτικής Επιτροπής των Κοινωνικών Υποθέσεων να σας αναπτύξουμε τις απόψεις μας και σας είπαμε ότι το νομοσχέδιο αυτό θα έπρεπε να έρθει στην Ολομέλεια της Βουλής, αφού θα είχε προηγηθεί ένας διάλογος με τα κόμματα. 

Μα, τι "εκσυγχρονιστική" πολιτική τακτική είναι αυτή των Υπουργών του κ. Σημίτη, ώστε να μην καταδέχονται να κάνουν ένα διάλογο με τα κόμματα και τους εκπροσώπους τους; Να κάνουν ένα διάλογο με τους εκπροσώπους των εργαζομένων σε κάθε τομέα και επί του προκειμένου με την Πανελλήνια 'Ενωση Αξιωματικών Ελληνικής Αστυνομίας και με την Πανελλήνια Ομοσπονδία Αστυνομικών Υπαλλήλων να ακούσουν, επιτέλους, τις απόψεις τους και άλλο εάν θα μπορούσαν να γίνουν δεκτές ή όχι. Αυτός ο τρόπος προδίδει άλλη πολιτική τακτική, την οποία θα έπρεπε να αποφεύγετε να ακολουθείτε. 

Επομένως, δεν απομένει τίποτε άλλο αυτήν τη στιγμή από το να σας ζητήσουμε να αποσύρετε το νομοσχέδιο αυτό. 

Πεντέμισι χρόνια είναι το ΠΑΣΟΚ στην εξουσία. Δεν είχατε το χρονικό περιθώριο να συζητήσετε με τα κόμματα και με τους εκπροσώπους των εργαζομένων στην Ελληνική Αστυνομία τα θέματα που θέλετε να θεσμοθετήσετε, ώστε τουλάχιστον να έχετε ακούσει τις απόψεις τους και όπου υπήρχε το περιθώριο να συμφωνήσετε, να έχουν περιληφθεί στο υπό συζήτηση νομοσχέδιο; 

'Εστω και αυτήν τη στιγμή, κύριε Υπουργέ, αποσύρετε το νομοσχέδιο αυτό. Δεν παραβλάπτει το κύρος της Κυβέρνησής σας μία τέτοια πολιτική ενέργεια. Συζητείστε με τα κόμματα γιατί το νομοσχέδιο αυτό πρέπει να γίνει αποδεκτό ομόφωνα από την Εθνική Αντιπροσωπεία για να μπορέσει να λειτουργήσει η υπηρεσία αυτή κατά τρόπο που να είναι κοινά αποδεκτός. 

Προτείνουμε, λοιπόν, να αποσύρετε το νομοσχέδιο, να γίνει ένας διάλογος να βελτιωθεί το νομοσχέδιο και στη συνέχεια να το επαναφέρετε στην Εθνική Αντιπροσωπεία για συζήτηση, διότι διαφορετικά εμείς είμαστε υποχρεωμένοι να διαφωνήσουμε παντελώς με το υπό συζήτηση νομοσχέδιο. 

Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Και εμείς ευχαριστούμε, κύριε Γκελεστάθη. 

Ο κ. Κωστόπουλος έχει το λόγο για πέντε λεπτά. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, προκύπτει ένα ερώτημα σε ό,τι αφορά το κόμμα μας γιατί καταψηφίζουμε αυτό το νομοσχέδιο, ειδικά αν θέλετε την πρόταση που φέρνει η Κυβέρνηση για συγκρότηση Σώματος των λεγόμενων αδιαφθόρων. Γιατί πιστεύουμε ότι θυμίζει τη λαϊκή παροιμία που λέει "εδώ καράβια χάνονται, βαρκούλες αρμενίζουν". Γιατί μπορεί να γίνει ένδυμα κάλυψης της παρανομίας, κάτω από ορισμένες συνθήκες, και φορέας διεύρυνσης της αυθαιρεσίας -πάλι κάτω από προϋποθέσεις -και υπάρχει το έδαφος που παράγονται αυτές οι προϋποθέσεις- Γιατί εμμέσως πλην σαφώς -κι αν σωστά διαβασθεί το νομοσχέδιο και από την μπροστινή και από την πισινή μεριά του- ακυρώνει άλλους φορείς ελέγχου και δίωξης των παρανόμων. 

Θα μπορούσε κανείς να παραθέσει και πλήθος άλλους λόγους που αρκετοί Βουλευτές ανέφεραν και στην επιτροπή και εδώ. 

Κύριε Πρόεδρε, η διαφθορά είναι νομοτέλεια; Είναι, δηλαδή, ένα φαινόμενο αναπόφευκτο; 

Στο ερώτημα αυτό υπάρχουν δύο απαντήσεις ή δύο σχολές απαντήσεων. 

Δεν είναι αναπόφευκτη η διαφθορά. Δεν είναι νομοτέλεια δηλαδή. 

Η διαφθορά θυμίζει κάπως εκείνο που λέμε στις καθημερινές μας κουβέντες, "με όποιον δάσκαλο καθήσεις, τέτοια γράμματα θα μάθεις". Δεν μπορείς να τα λες αυτά, όταν έχεις ένα σύστημα το οποίο είναι από την κορφή μέχρι τα νύχια διεφθαρμένο -και βασικό στοιχείο της διαφθοράς είναι η εκμετάλλευση ανθρώπου από άνθρωπο- όταν έχεις ένα σύστημα στο οποίο κυριαρχούν και διαφεντεύουν μία ομάδα ανθρώπων εντελώς διεφθαρμένων -μιλάω για τους εκπροσώπους των μεγαλοσυμφερόντων, εκείνους που έχει λεχθεί κατ'επανάληψη ότι είναι οι φορείς και η ψυχή των διαπλεκόμενων, μία ομάδα ανθρώπων, οι οποίοι μοιράζονται τα δέκα τρισεκατομμύρια του κρατικού προϋπολογισμού και των Πακέτων Ντελόρ, και Σαντέρ, πετώντας και κάποια κοκαλάκια, στους υποτακτικούς της, ένα σύστημα το οποίο μπάζει από όλες τις πάντες, ένα σύστημα το οποίο εκπέμπει το μήνυμα καθημερινά και με κάθε πράξη, ακόμα και με μικρές ασήμαντες πράξεις που δεν φαίνονται ούτε με γυμνό μάτι, -"γιατί αυτός να τα κονομάει, είναι πιο μάγκας από εμένα;"- ένα σύστημα του οποίου τα θεμέλια οικοδομούνται στην απόλυτη αδικία. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Αντιπροέδρου) 

Κύριε Πρόεδρε, κάνω μία παρένθεση, παρ'ότι δεν θα καταναλώσω το χρόνο μου. Επειδή ο κεντρικός ομιλητής μας ήταν Κοινοβουλευτικός Εκπρόσωπος, από ό,τι θυμάμαι, με βάση αυτό, θα πρέπει να έχω λίγο περισσότερο χρόνο. Ωστόσο όμως δεν θα σας ταλαιπωρήσω, απλώς σαν διευκρίνιση το λέω. 

Από την άποψη αυτή, γιατί λέμε εδώ ότι θα συγκροτήσουμε ομάδα αδιαφθόρων; Μπορεί αυτοί οι αδιάφθοροι αρχικά να επιτελέσουν κάποιο έργο, ίσως, για τα μάτια του κόσμου και σε μία πορεία να γίνουν ο κεντρικός φορέας της διαφθοράς ή ο κεντρικός φορέας κάλυψης της διαφθοράς. 

Δίνονται υπερεξουσίες και όταν δίνονται υπερεξουσίες σε κάποιον, αφαιρούνται από κάποιους άλλους. Από την άποψη αυτή, όχι μόνο είμαστε αντίθετοι, γιατί θα το βρούμε όλοι μπροστά μας, αλλά είμαστε κατηγορηματικά αντίθετοι. Θα πρέπει η Κυβέρνηση να μην επιμείνει σε αυτό το νομοσχέδιο, αλλά να φέρει ένα άλλο, όπου θα διευκρινιστούν οι ρόλοι και οι όροι για τα όργανα ελέγχου που υπάρχουν σήμερα, ώστε να επιταχύνουν τη δράση τους, να κάνουν εν πάση περιπτώσει τη δουλειά τους. 

Πολύ περισσότερο, κύριε Πρόεδρε -και θέλω να το υπογραμμίσω αυτό- όταν ο υποφαινόμενος τουλάχιστον, παρ'ότι είμαι φορέας πολιτικών απόψεων ενός συγκεκριμένου κόμματος -ποτέ όμως δεν παύουμε να έχουμε κάποιες ευαισθησίες για ορισμένα πράγματα- βλέπω ότι μέσα από τέτοια νομοσχέδια, από τέτοιες προτάσεις, όχι μόνο θίγονται, αλλά βάλλονται άμεσα και ανοιχτά τα δικαιώματα που κατέκτησαν οι εργαζόμενοι στο χώρο αυτό, τα δικαιώματα του συνδικαλίζεσθαι. Παρ'ότι ακόμα εμφανίζονται με έναν τρόπο που δεν θυμίζει σωματείο, αλλά κάποιο εξωραϊστικό σύλλογο -ωστόσο ήταν ένα βήμα- με ευθείες βολές χτυπιέται, ή θα χτυπηθεί, ή δημιουργείται το έδαφος να χτυπηθεί ο συνδικαλισμός στο χώρο. 

Επειδή αναφέρθηκε -θα το υπογραμμίσω και εγώ- δεν μπορώ να καταλάβω ή δεν μπορούμε να καταλάβουμε, γιατί είναι άξιοι να υπηρετήσουν αυτό το σώμα οι οποιοιδήποτε, και είναι εκ προοιμίου διαβρωμένοι -έτσι τουλάχιστον βγαίνει από τις συγκεκριμένες διατάξεις του νομοσχεδίου- αυτοί που υπηρετούν σε Βουλευτές, σε κάποιους άλλους χώρους, σε Υπουργούς και γίνεται η διάκριση και δεν είναι διαβρωμένοι, αυτοί που υπηρετούν στο πρωθυπουργικό γραφείο και στην Προεδρία. 

'Ολα αυτά, αν δεν προκαλούν ανησυχία σ' αυτόν που συνέταξε το νομοσχέδιο, τότε πραγματικά βρισκόμαστε αντιμέτωποι με μια, θα έλεγα, αντιδημοκρατική νοοτροπία που δεν αντιμετωπίζεται, ούτε με προτάσεις ούτε με διευκρινίσεις ούτε με ιδιαίτερες παρατηρήσεις. Αντιμετωπίζεται με πολιτικές επιλογές και εδώ βρισκόμαστε. 

Πρέπει γενικότερα να αλλάξει αυτή η πολιτική για να μπορέσουμε να μιλήσουμε και για τη διαφθορά και για τους αδιάφθορους. Να μπορέσουμε να μιλήσουμε για άνοιγμα του δρόμου, ώστε να πάρει τέλος ή για να μπορέσουμε να αντιμετωπίσουμε το άδικο σύστημα που παράγει αυτά τα φαινόμενα της διαφθοράς. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδημόπουλος. Απών. Διαγράφεται. 

Κύριοι συνάδελφοι, αν δεν θέλει κάποιος να δευτερολογήσει να κηρύξω περαιωμένη τη συζήτηση. 

Απ' ό,τι βλέπω δεν υπάρχει έτερος συνάδελφος να μιλήσει. 

ΓΕΩΡΓΙΟΣ ΣΟΥΡΛΑΣ: Δεν προλάβαμε να γραφτούμε, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Υπάρχουν άλλες δυο μέρες για συζήτηση επί των άρθρων, κύριε συνάδελφε. 

Κηρύσσεται περαιωμένη η συζήτηση επί της αρχής του νομοσχεδίου: "Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις" και ερωτάται το Σώμα αν γίνεται δεκτό, επί της αρχής. 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Δημόσιας Τάξης: "Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις" έγινε δεκτό επί της αρχής κατά πλειοψηφία. 

Κύριοι συνάδελφοι, έχω την τιμή να σας ανακοινώσω ότι η Διακρής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της Σύμβασης παραχώρησης της μελέτης κατασκευής αυτοχρηματοδότησης και εκμετάλλευσης του ΜΕΤΡΟ Θεσσαλονίκης και ρύθμιση συναφών θεμάτων". 

Επίσης, από την εισαγγελική αρχή διαβιβάστηκε αίτηση στη Βουλή για την άρση ασυλίας του Βουλευτή κ. Νικολάου Ζαμπουνίδη. 

Παραπέμπεται στην αρμόδια Διαρκή Επιτροπή. 

Επίσης οι συνάδελφοι κ. Τζωάννος και κ. Νικολόπουλος ζητούν ολιγοήμερη άδεια απουσίας τους στο εξωτερικό. 

Εγκρίνει η Βουλή; 

ΠΟΛΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε. 

Κύριοι συνάδελφοι, σας έχουν διανεμηθεί τα Πρακτικά της Πέμπτης 11 Μαρτίου 1999 και ερωτάται το Σώμα αν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Πέμπτης 11 Μαρτίου 1999 επεκυρώθησαν. 

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 21.15' λύεται η συνεδρίαση για την προσεχή Δευτέρα 29 Μαρτίου 1999 και ώρα 18.00' με αντικείμενο εργασιών του Σώματος: κοινοβουλευτικό έλεγχο σύμφωνα με την ημερήσια διάταξη που θα διανεμηθεί. 

Ο ΠΡΟΕΔΡΟΣ                                                                                     ΟΙ ΓΡΑΜΜΑΤΕΙΣ



 










  



  
















	










  
















