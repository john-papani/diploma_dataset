

Παρασκευή 23 Νοεμβρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΛΘ΄
Παρασκευή, 23 Νοεμβρίου 2001
ΘΕΜΑΤΑ

Α΄ ΕΙΔΙΚΑ ΘΕΜΑΤΑ
Επικύρωση Πρακτικών, σελ.
Ανακοινώνεται ότι τη συνεδρίαση παρακολουθούν μαθητές από το Γυμνάσιο Αυγουλέα - Λιναρδάτου Αθήνας και το Γυμνάσιο Νέας Καλίστης και Νέου Σιδηροχωρίου Κομοτηνής, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Ανακοίνωση του δελτίου επικαίρων ερωτήσεων της Δευτέρας 26 Νοεμβρίου 2001, σελ.
4) Συζήτηση επικαίρων ερωτήσεων α) Προς τον Υπουργό Γεωργίας ι) σχετικά με τη διαδικασία καταβολής της επιδότησης για το ελαιόλαδο, σελ.
ii) σχετικά με τα κριτήρια για τον προσδιορισμό της επιδότησης για το ελαιόλαδο εσοδείας 2000-2001, σελ.
β) προς τον Υπουργό Οικονομίας και Οικονομικών, σχετικά με την παραχώρηση σε ιδιώτες έκτασης στην περιοχή αμμόλοφων του Δήμου Ελευθερών Νομού Καβάλας κ.λπ,. σελ.
γ) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τις προθέσεις του Υπουργείου να επιχορηγείται η ανέγερση πρώτης κατοικίας στο Πήλιο, για τη διατήρηση της παραδοσιακής αρχιτεκτονικής, σελ.
δ) Προς τον Υπουργό Υγείας και Πρόνοιας, σχετικά με την αύξηση των κρουσμάτων φυματίωσης και ηπατίτιδας Γ΄ στη χώρα μας κλπ., σελ.
5) Συζήτηση επερώτησης προς τον Υπουργό Δημόσιας Τάξης σχετικά με τους λαθρομετανάστες, σελ.
ΟΜΙΛΗΤΕΣ
Α. Επί των επικαίρων ερωτήσεων.
ΑΡΓΥΡΗΣ Ε., σελ.
ΓΚΑΤΖΗΣ Ν., σελ.
ΔΑΒΑΚΗΣ Α., σελ.
ΖΗΣΗ Ρ., σελ.
ΚΑΡΑΤΖΑΦΕΡΗΣ Γ., σελ.
ΝΑΣΙΩΚΑΣ .Ε, σελ.
ΠΑΝΑΓΙΩΤΟΠΟΥΛΟΣ Γ., σελ.
ΣΚΥΛΛΑΚΟΣ Α., σελ.
ΣΤΡΑΤΑΚΗΣ Ε., σελ.
ΣΧΟΙΝΑΡΑΚΗ Ε., σελ.
ΦΩΤΙΑΔΗΣ Α., σελ.
Β. Επί της επερώτησης
ΓΑΡΟΥΦΑΛΙΑΣ Γ., σελ.
ΓΚΑΤΖΗΣ σελ.
ΚΑΡΑΤΖΑΦΕΡΗΣ Γ., σελ.
ΚΕΦΑΛΟΓΙΑΝΝΗΣ Ι, σελ.
ΛΥΚΟΥΡΕΖΟΣ Α. σελ. 
ΜΑΡΚΟΓΙΑΝΝΑΚΗΣ Χ., σελ.
ΠΑΠΑΚΩΣΤΑ Α., σελ.
ΠΑΠΟΥΤΣΗΣ Χ.,σελ.
ΠΟΛΥΔΩΡΑΣ Β., σελ.
ΤΑΣΟΥΛΑΣ Κ., σελ.
ΧΡΥΣΟΧΟΪΔΗΣ Μ. σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΛΘ΄
Παρασκευή 23 Νοεμβρίου 2001

Αθήνα, σήμερα στις 23 Νοεμβρίου 2001, ημέρα Παρασκευή και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κ. Ευαγγελία Σχοιναράκη-Ηλιάκη, Βουλευτή Ηρακλείου τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Επαγγελματοβιοτεχνών Ιεράπετρας ζητεί να μην είναι υποχρεωτική η ασφάλιση στο ΤΕΒΕ για τους ιδιοκτήτες ενοικιαζομένων δωματίων, κάτω των 7 κλινών.
2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας ζητεί οι στεγασμένοι χώροι των θερμοκηπίων να παραμείνουν στο καθεστώς της προαιρετικής ασφάλισης.
3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χ. Καραγκιαβούρης, κάτοικος Φωτολίβους Δράμας, ζητεί να του καταβληθεί επίδομα συζύγου από τον ΟΓΑ, επειδή η σύζυγός του δεν εργάζεται.
4) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Φιλοθέης ζητεί την απόσυρση του άρθρου 24 του Νομοσχεδίου που αφορά στη μεταφορά του συντελεστή δόμησης, ώστε να διασωθεί η φυσιογνωμία της Φιλοθέης.
5) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία οι Εργαζόμενοι του Αρτοβιομηχανικού Συνεταιρισμού "ΜΕΛΙΣΣΑ" ζητούν την καταβολή δεδουλευμένων αποδοχών τους.
6) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Θ.Εμμανουηλίδης, ζητεί να επαναχορηγηθεί το ειδικό επίδομα 15% στους μισθούς και τις συντάξεις των αγωνιστών Εθνικής Αντίστασης.
7) Ο Βουλευτής Εύβοιας κ. ΒΑΣΙΛΗΣ ΚΕΔΙΚΟΓΛΟΥ κατέθεσε αναφορά με την οποία ζητεί την έκδοση πορίσματος του Σώματος των Επιθεωρητών Δημοσίων Έργων για τους βιολογικούς καθαρισμούς και τις αποχετεύσεις του Νομού Εύβοιας.
8) Ο Βουλευτής Εύβοιας κ. ΒΑΣΙΛΗΣ ΚΕΔΙΚΟΓΛΟΥ κατέθεσε αναφορά με την οποία ζητεί να του χορηγηθούν ειδικά έγγραφα από τα αρχεία του Υπουργείου Εθνικής 'Αμυνας.
9) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύνδεσμος Γουνοποιών Καστοριάς ζητεί την ανάκληση από τη Δ.Ο.Υ. των εκθέσεων αναγκαστικών κατασχέσεων ακινήτων περιουσιών των γουνοποιών της Δυτικής Μακεδονίας.
10) Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Εργαζομένων ΥΠΕΧΩΔΕ Νομού Κορινθίας καταγγέλλει ενέργειες της ηγεσίας του ΥΠΕΧΩΔΕ και των Διοικητικών Υπηρεσιών του, σε βάρος δέκα τεσσάρων υπαλλήλων της Διεύθυνσης Τεχνικών Υπηρεσιών και της Πολεοδομίας Κορίνθου και Ξυλοκάστρου.
11) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Σωματείο Ατόμων με Ειδικές Ανάγκες Καλύμνου - Λέρου - Πάτμου και λοιπών Νήσων Δωδεκανήσου εκφράζει τη διαφωνία των μελών του με τη γνωστή, προς το Υπ. Υγείας, Πρόνοιας, πρόταση για τα επιδόματα των ΑΜΕΑ, της ΕΣΑΕΑ.
12) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Εργατικό Κέντρο Ζακύνθου ζητεί την αποφυλάκιση των παιδιών των προσφύγων.
13) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Ζακύνθου καταγγέλλει τις συνθήκες κάτω από τις οποίες αναγκάζονται να εργάζονται οι ναυτεργάτες των πλοίων του Νομού Ζακύνθου.
14) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο κ. Θ. Κρεμαστιώτης, κάτοικος 'Υδρας, καταγγέλλει απώλειες πολύτιμων κειμηλίων από το Ιστορικό Αρχείο και Ναυτικό Μουσείο της 'Υδρας.
15) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας σχετικά με το αίτημα καθιέρωσης αστικής συγκοινωνίας στον Ωρωπό.
16) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία οι Ιδιοκτήτες ΤΑΧΙ Κερατέας Αττικής διαμαρτύρονται που ο Δήμος Κερατέας δεν συμπεριλαμβάνεται στην ενιαία διοικητική μονάδα των ΤΑΧΙ Αθηνών.
17) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας για τα επικίνδυνα ρήγματα και τις κατολισθήσεις στη λεωφόρο Αθηνών - Ωρωπού.
18) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης διαμαρτύρεται για τις νέες μέσες τιμές ζωνών των Περιφερειών της χώρας.
19) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την παράταση υποβολής αιτήσεων των πρώτων αυτοψιών για τα σεισμόπληκτα κτίρια των Νομών Κοζάνης και Γρεβενών.
20) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο κ. Δημ. Μπέλλος, κάτοικος Αθήνας, ζητεί την τοποθέτηση του υιού του Νικολάου Μπέλλου στην υπηρεσία του ΟΑΠ σύμφωνα με τις διατάξεις του ν. 2643/98.
21) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία Κάτοικοι Αρτέμιδας Αττικής ζητούν τη λήψη μέτρων για τη μείωση των θορύβων που προκαλούνται από τις πτήσεις των αεροσκαφών του αεροδρομίου "ΕΛΕΥΘΕΡΙΟΣ ΒΕΝΙΖΕΛΟΣ".
22) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία ο κ. Ν.Μάρκου, κάτοικος Αρτέμιδας Αττικής, ζητεί την απαρέγκλιτη εφαρμογή των κανόνων εναέριας κυκλοφορίας στο αεροδρόμιο των Σπάτων.
23) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Διδασκόντων του ΤΕΕ Κω ζητεί την άμεση τοποθέτηση καθηγητών στις κενές θέσεις του ΤΕΕ Κω.
24) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία το 15μελές συμβούλιο του ΤΕΕ Κω ζητεί την άμεση τοποθέτηση καθηγητών στις κενές θέσεις του ΤΕΕ Κω.
25) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η 'Ενωση Αστυνομικών Υπαλλήλων Νομού Θεσπρωτίας ζητεί την αύξηση της ήδη υπάρχουσας οργανικής δύναμης της Αστυνομικής Δ/νσης Θεσπρωτίας.
26) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Κω ζητεί έκτακτη οικονομική ενίσχυση για την κάλυψη των εξόδων φιλοξενίας των μεταναστών που φιλοξενούνται στη νήσο Κω.
27) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύνδεσμος Συνταξιούχων ΔΕΗ Κεντρικής Ελλάδας ζητεί την εγγραφή στον προϋπολογισμό του έτους 2002 του ποσού που αναλογεί για την κάλυψη των αναγκών του ΟΑΠ/ΔΕΗ.
28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Επιτυχόντων ΑΣΕΠ 2000 υποβάλλει προτάσεις του για την απορρόφηση των επιτυχόντων εκπαιδευτικών στη δημόσια εκπαίδευση.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Επιτροπή Συνταξιούχων Δημοσίων Υπηρεσιών τέως Διευθυντών της Α' κατηγορίας του νόμου 1811/1951 ζητεί την επίλυση συνταξιοδοτικού προβλήματος των μελών του.
30) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Παμμακεδονική 'Ενωση ζητεί να μην συμπεριλαμβάνεται ο όρος "Μακεδονία" στην τελική ονομασία των Σκοπίων.
31) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Ομοσπονδία Δυτικομακεδονικών Σωματείων Θεσσαλονίκης ζητεί να μην συμπεριλαμβάνεται ο όρος "Μακεδονία" στην τελική ονομασία των Σκοπίων.
32) Ο Βουλευτής Εύβοιας κ. ΒΑΣΙΛΕΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Μέσης και Παράκτιας Αλιείας Μαρμαρίου Εύβοιας ζητεί τη συνέχιση της αλιευτικής δράσης της Βιντζότρατας παράκτιας αλιείας.
33) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Λυκείου Λίμνης Εύβοιας ζητεί να μειωθεί η ύλη στο μάθημα της Πληροφορικής λόγω έλλειψης καθηγητή.
34) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ με αναφορά του επισημαίνει τις ελλείψεις στην αστυνομική δύναμη Ηρακλείου.
Β. ΑΠΑΝΤΉΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 825/31-7-01 ερώτηση δόθηκε με το υπ'αριθμ. 33275/5-9-01έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 825/31-7-01 που κατέθεσαν οι Βουλευτές κύριοι Κ. Τσιπλάκης και Π. Παναγιωτόπουλος, σας πληροφορούμε ότι από την Ελληνική Πολιτεία για το σύνολο των Πόλεων της Μακεδονίας που απελευθερώθηκαν με τους Βαλκανικούς Πολέμους την περίοδο 1912-1913, έχουν καθιερωθεί, χωριστά για την κάθε πόλη, δημόσιοι εορτασμοί των επετείων του ιστορικού γεγονότος της απελευθέρωσής τους. 
Με τον τρόπο αυτό κατά συνέπεια, αποδίδονται οι οφειλόμενες τιμές για τους συγκεκριμένους αγώνες στους οποίους και θυσιάστηκε πλήθος Ελλήνων, και αναγνωρίζεται παράλληλα η σημασία των νικηφόρων αυτών πολέμων για την απελευθέρωση και εκείνων των υπόδουλων Ελλήνων αλλά και για τη δημιουργία του νέου Ελληνικού κράτους.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
2. Στην με αριθμό 807/27-7-01 ερώτηση δόθηκε με το υπ'αριθμ. 88/10-9-01 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 807/27-7-2001 που κατέθεσαν στη Βουλή, οι Βουλευτές κύριοι Ορέστης Κολοζώφ, Σπύρος Στριφτάρης, Αντώνης Σκυλλάκος, Παναγιώτης Κοσιώνης και Νίκος Γκατζής, παρακαλούμε να πληροφορήσετε τους κυρίους Βουλευτές για θέματα της αρμοδιότητάς μας και σύμφωνα με τα στοιχεία του Οργανισμού Αντισεισμικού Σχεδιασμού και Προστασίας (ΟΑΣΠ) και της Δ/νσης Περιβαλλοντικού Σχεδιασμού του ΥΠΕΧΩΔΕ τα εξής:
Η αντιμετώπιση του σεισμικού κινδύνου και η ενίσχυση της αντισεισμικής άμυνας της Χώρας αποτέλεσαν και αποτελούν βασικό μέλημα του Υπουργείου Περιβάλλοντος, Χωροταξίας και Δημοσίων Έργων, που έχει την αρμοδιότητα χάραξης της αντισεισμικής πολιτικής και του Οργανισμού Αντισεισμικού Σχεδιασμού και Προστασίας που σχεδιάζει, εξειδικεύει και εφαρμόζει τα μέτρα αντισεισμικής προστασίας. 
Στα πλαίσια αυτά, το ΥΠΕΧΩΔΕ και ο ΟΑΣΠ έχουν προωθήσει τα τελευταία χρόνια είκοσι πέντε (25) μέτρα και δράσεις ενεργητικής αντισεισμικής πολιτικής, που καλύπτουν όλο το φάσμα του αντισεισμικού σχεδιασμού και προστασίας και αναπτύσσονται σε 5 τομείς: 
Α. Στον τομέα της εκτίμησης του σεισμικού κινδύνου 
1. Σύνταξη νέου Χάρτη σεισμικής επικινδυνότητας της Χώρας
Συντάσσεται, στα πλαίσια ανάθεσης από τον ΟΑΣΠ στους σεισμολογικούς φορείς, ο νέος Χάρτης σεισμικής επικινδυνότητας της χώρας, με τον οποίο προσδιορίζεται ο σεισμικός συντελεστής (σεισμική επιτάχυνση εδάφους) κάθε περιοχής. Ο νέος χάρτης θα αντικαταστήσει στον Αντισεισμικό Κανονισμό τον ισχύοντα από το 1989 χάρτη. Η επεξεργασία του ολοκληρώνεται στο τέλος του τρέχοντος έτους. 
2. Σύνταξη Νεοτεκτονικών χαρτών 
Συνεχίζεται η σύνταξη των νεοτεκτονικών χαρτών του Ελληνικού χερσαίου και υποθαλάσσιου χώρου, με τους οποίους καταγράφονται και αξιολογούνται τα ενεργά σεισμικά ρήγματα της Χώρας. Μέχρι σήμερα έχουν ολοκληρωθεί ή βρίσκονται σε στάδιο ολοκλήρωσης 20 χάρτες (από το σύνολο των 100), που περιλαμβάνουν τις περιοχές που παρουσιάζουν τη μεγαλύτερη σεισμική δραστηριότητα. 
3. Εκπόνηση Μικροζωνικών μελετών για την οικιστική ανάπτυξη 
Χρηματοδοτούνται από το ΥΠΕΧΩΔΕ και τον ΟΑΣΠ προγράμματα σύνταξης Μικροζωνικών μελετών σεισμικής επικινδυνότητας σε διάφορες περιοχές της χώρας, ενώ παράλληλα θεσπίστηκε για πρώτη φορά με τον οικιστικό νόμο 2508/97 η υποχρέωση σύνταξης μικροζωνικών μελετών για τις περιοχές που εντάσσονται σε σχέδιο πόλεως, προκειμένου να εξασφαλίζεται η σεισμική καταλληλότητα των περιοχών που οικοδομούνται. 
4. Εκπόνηση Μικροζωνικής Μελέτης της Αττικής 
Ολοκληρώθηκε και παραδόθηκε τον Νοέμβριο 1999 η Μικροζωνική Μελέτη Οικιστικής Καταλληλότητας του ΒΔ τμήματος της Αττικής, που επλήγη περισσότερο από το σεισμό της 7.9.99, και παράλληλα ανατέθηκε από τον ΟΑΣΠ και ολοκληρώνεται μέχρι τέλους του 2001 η μελέτη και για το υπόλοιπο τμήμα της Αττικής, συνολικής δαπάνης 100 εκατ. δρχ. 
5. Ανάθεση Προγραμμάτων εφαρμοσμένης έρευνας Ανατέθηκαν από τον ΟΑΣΠ στα πλαίσια του Συντονισμένου Ερευνητικού Προγράμματος που προκήρυξε για την διετία 2001-2002, εικοσιένα (21) Προγράμματα Εφαρμοσμένης Έρευνας στους τομείς της σεισμολογίας και σεισμοτεκτονικής, με προϋπολογισμό 450 εκατ. δρχ. με τα οποία διερευνώνται θέματα σεισμικότητας και σεισμικής επικινδυνότητας διαφόρων περιοχών της Ελλάδας.
Β. Στον τομέα της ενημέρωσης των Πολιτών
6. Υλοποίηση Εκπαιδευτικών και Ενημερωτικών Προγραμμάτων στα Σχολεία 
Για την ανάπτυξη και εμπέδωση αντισεισμικής συνείδησης και συμπεριφοράς στους μαθητές των Σχολείων, ο ΟΑΣΠ υλοποιεί το Διαρκές Εκπαιδευτικό Πρόγραμμα Αντισεισμικής Προστασίας στα σχολεία όλης της Χώρας, το οποίο περιλαμβάνει τη διενέργεια από το εξειδικευμένο προσωπικό του ΟΑΣΠ εκπαιδευτικών και ενημερωτικών μαθημάτων για το σεισμό και τους τρόπους αντιμετώπισής του καθώς και ασκήσεις ετοιμότητας και ασφαλούς εκκένωσης των σχολικών κτιρίων. 
Ενδεικτικά, κατά τα τελευταία 2 χρόνια έχουν γίνει μαθήματα και ασκήσεις ετοιμότητας σε περισσότερους από 45.000 μαθητές σχολείων σε 17 νομούς και 5 νησιά. Στα επόμενα 2 χρόνια προγραμματίζεται η επέκταση του προγράμματος και στους υπόλοιπους νομούς. 
7. Διενέργεια επιμορφωτικών σεμιναρίων δασκάλων και καθηγητών 
Παράλληλα με την εκπαίδευση των μαθητών, ο ΟΑΣΠ διενεργεί το Διαρκές Επιμορφωτικό Πρόγραμμα Δασκάλων και Καθηγητών σε θέματα αντισεισμικής προστασίας. Στόχος του προγράμματος είναι η επιμόρφωση των εκπαιδευτικών ώστε να αναλάβουν οι ίδιοι την εκπαίδευση και ενημέρωση των μαθητών, καθώς και την επιμόρφωση των συναδέλφων τους. 
Τα τελευταία 2 χρόνια έχουν επιμορφωθεί στις εγκαταστάσεις του ΟΑΣΠ 600 Διευθυντές Δημοτικών Σχολείων της Αττικής, και έχουν γίνει ενημερωτικές και επιμορφωτικές εκδηλώσεις στην Αττική και την Περιφέρεια στις οποίες συμμετείχαν 5.000 εκπαιδευτικοί. 
8. Προγράμματα ενημέρωσης ομάδων πληθυσμού 
Εκτός από την ενημέρωση στα σχολεία, το προσωπικό του ΟΑΣΠ διενεργεί ενημερωτικές ομιλίες και σε Κοινωνικούς Φορείς, όπως Ιδρύματα, Σωματεία, Σχολές Ενηλίκων και χώρους εργασίας όπως Υπουργεία, ΝΠΔΔ και ιδιωτικές επιχειρήσεις. Σκοπός των εκδηλώσεων αυτών είναι η ενημέρωση του προσωπικού για το σεισμό, η παροχή οδηγιών για τους τρόπους προστασίας και η διανομή ενημερωτικού υλικού. 
9. Σύσταση και εκπαίδευση Εθελοντικών Ομάδων
Ο ΟΑΣΠ υλοποιεί τον τελευταίο χρόνο Πρόγραμμα Εκπαίδευσης Εθελοντών για την αντιμετώπιση φυσικών καταστροφών σε συνεργασία με τη Γενική Γραμματεία Επιμόρφωσης Ενηλίκων. Στα πλαίσια του προγράμματος αυτού γίνεται πιλοτική εκπαίδευση 150 ενηλίκων εθελοτών στις εγκαταστάσεις του ΟΑΣΠ σε θέματα αντιμετώπσιης καταστροφών από σεισμούς.
Παράλληλα, σε συνεργασία με το Σύλλογο Πολιτικών Μηχανικών συστήνεται Εθελοντική Ομάδα Διασωστών Μηχανικών για την υποστήριξη της ΕΜΑΚ σε περιπτώσεις διάσωσης εγκλωβισμένων σε ερείπια.
10. Παραγωγή σύγχρονου ενημερωτικού και εκπαιδευτικού υλικού
Σε όλες τις παραπάνω δραστηριότητες με εκπαιδευτικό, επιμορφωτικό και ενημερωτικό χαρακτήρα, ο ΟΑΣΠ χρησιμοποιεί πρωτότυπο ενημερωτικό υλικό, το οποίο παράγεται από το προσωπικό του Οργανισμού και διανέμεται δωρεάν.
Το έντυπο υλικό περιλαμβάνει εγχειρίδια όπως : "Σεισμός - Ας είμαστε προετοιμασμένοι" που διανέμεται στους μαθητές, "Σεισμός - Η γνώση είναι προστασία", που διανέμεται σε δασκάλους και καθηγητές, "Μνημόνιο ενεργειών για αντισεισμική προστασία σχολείων" που διανέμεται σε εκπαιδευτικούς, το τεύχος "Χτίζω Σπίτι", σειρές αφισών με θέματα αντισεισμικής προστασίας κλπ.
Βρίσκονται επίσης υπό έκδοση ένα εκπαιδευτικό CD - παιχνίδι για μαθητές δημοτικού σχολείου και Βιντεοκασέτα με οδηγίες αντισεισμικής προστασίας στα σχολεία.
11. Ενημέρωση μέσω διαδικτύου
Για την ενημέρωση του πληθυσμού, τη σύνδεση με τα σχολεία μέσω του Υπουργείου Παιδείας για εκπαίδευση μαθητών και επιμόρφωση εκπαιδευτικών και την παροχή επιστημονικών πληροφοριών στην Επιστημονική Κοινότητα, ο ΟΑΣΠ δημιούργησε στο Διαδίκτυο την Ιστοσελίδα του στη διεύθυνση www. Oasp.gr στην οποία καταχωρούνται όλες οι πληροφορίες και οδηγίες που αναφέρονται σε θέματα αντισεισμικής προστασίας καθώς και στο επιστημονικό έργο του ΟΑΣΠ.
12. Σύνταξη Μελετών και Προγραμμάτων Κοινωνικής Αντισεισμικής Άμυνας
Ανατέθηκαν από τον ΟΑΣΠ για την τριετία 2000 - 2002 δώδεκα (12) Μελέτες και Προγράμματα σε θέματα κοινωνικής αντισεισμικής άμυνας (όπως αντιμετώπιση ψυχολογικών και κοινωνικών επιπτώσεων, ενημερωτικά και εκπαιδευτικά προγράμματα, κ.α.) με προϋπολογισμό 200 εκατ. Δρχ.
Γ. Στον τομέα της ενίσχυσης της σεισμικής ικανότητας των κτιρίων:
13. Νέος Αντισεισμικός Κανονισμός
Εγκρίθηκε από τον Υπουργό ΠΕΧΩΔΕ το Νοέμβριο του 1999 και ετέθη από 1-7-2001 σε αποκλειστική εφαρμογή ο νέος "Ελληνικός Αντισεισμικός Κανονισμός - 'Εκδοση 2000" (ΕΑΚ 2000), με τον οποίο επέρχονται σημαντικές βελτιώσεις στην αντισεισμική ικανότητα των κτιρίων και των υπόλοιπων κατασκευών (γέφυρες, κλπ.).
14. Νέος Κανονισμός Οπλισμένου Σκυροδέματος
Εγκρίθηκε από τον Υπουργό ΠΕΧΩΔΕ τον Οκτώβριο του 2000 και ετέθη σε αποκλειστική εφαρμογή από 1-7-2001 ο νέος "Ελληνικός Κανονισμός Οπλισμένου Σκυροδέματος - 'Εκδοση 2000" (ΕΚΩΣ 2000), με τον οποίο αποτελεί το δεύτερο, μετά τον Αντισεισμικό Κανονισμό, παράγοντα εξασφάλισης της αντισεισμικής επάρκειας των νέων κατασκευών.
Τα τεύχη των κανονισμών ΕΑΚ 2000 και ΕΚΩΣ 2000 εκδόθηκαν από τον ΟΑΣΠ και διανέμονται δωρεάν στους μηχανικούς, ενώ παράλληλα διενεργούνται, σε συνεργασία με το Σύλλογο Πολιτικών Μηχανικών Ελλάδος, σεμινάρια σε Μηχανικούς για την καλύτερη εφαρμογή τους.
15. Καθιέρωση Κανονισμού επισκευών και ενισχύσεων
Συντάχθηκαν από τον ΟΑΣΠ και τέθηκαν σε εφαρμογή από τον Ιούνιο 2001 σύγχρονες οδηγίες για την επισκευή των κτιρίων, που έχουν υποστεί βλάβες από σεισμό και για την ενίσχυση των κτιρίων σε προσεισμικό ή μετασεισμικό στάδιο, οι οποίες αντικαθιστούν τις ισχύουσες από το 1978 προδιαγραφές.
Το τεύχος των προδιαγραφών και οδηγιών με τίτλο "Συστάσεςι για προσεισμικές και μετασεισμικές επεμβάσεις στα κτίρια" εκδόθηκε από τον ΟΑΣΠ και διανέμεται δωρεάν στους Μηχανικούς, ενώ παράλληλα διενεργούνται και σεμινάρια για την καλύτερη εφαρμογή του.
16. Πρόγραμμα Προσεισμικού Ελέγχου κτιρίων
Τέθηκε σε εφαρμογή με απόφαση του Υφυπουργού ΠΕΧΩΔΕ το Μάιο 2001 Πανελλαδικό Πρόγραμμα Πρωτοβάθμιου Προσεισμικού Ελέγχου κτιρίων κοινωφελούς χρήσης, ο οποίος διενεργείται βάσει μελέτης, που συντάχθηκε από επιστημονική επιτροπή του ΟΑΣΠ. Ο έλεγχος αυτός γίνεται από τις Νομαρχιακές Αυτοδιοικήσεις και τους Δήμους στο σύνολο των Δημόσιων και ιδιωτικών κτιρίων που έχουν κοινωφελή χρήση και αποσκοπεί στον εντοπισμό, καταγραφή και εκτίμηση της σεισμικής ικανότητας των κτιρίων, προκειμένου να ληφθούν στη συνέχεια τα απαιτούμενα μέτρα προστασίας των πολιτών που συναθροίζονται ή χρησιμοποιούν τα κτίρια αυτά.
17. Σύνταξη νέων προδιαγραφών υλικών και έλεγχος ποιότητας
Συντάχθηκαν και τέθηκαν σε εφαρμογή σύγχρονες προδιαγραφές υλικών όπως ο Κανονισμός Τεχνολογίας Σκυροδέματος, που αναθεωρήθηκε το 1997 και ο Κανονισμός Τεχνολογίας Χαλύβων Οπλισμού Σκυροδέματος, που αναθεωρήθηκε το 2000, με τους οποίους διασφαλίζεται η ποιότητα των υλικών που χρησιμοποιούνται στις κατασκευές και αναβαθμίζονται τα αντισεισμικά χαρακτηριστικά τους. Παράλληλα τέθηκαν σε εφαρμογή αυστηρές διαδικασίες ελέγχου των υλικών αυτών από τις αρμόδιες κρατικές υπηρεσίες (ΚΕΔΕ, ΕΛΟΤ κλπ.).
18 Θεσμοθέτηση μέτρων διασφάλισης της ποιότητας των ιδιωτικών κτιρίων
Θεσμοθετούνται ειδικά μέτρα για τον έλεγχο και τη διασφάλιση της ποιότητας των δομικών έργων, τα οποία συμβάλλουν και στη βελτίωση της αντισεισμικής ασφάλειας των έργων, όπως η Σύσταση Μητρώου Κατασκευαστών Ιδιωτικών Δομικών Έργων, που προβλέπεται στο νέο Γενικό Οικοδομικό Κανονισμό (ΓΟΚ), η θεσμοθέτηση τήρησης σε κάθε οικοδομή των μελετών και του αρχείου συντήρησης του κτιρίου στο ΠΡΑΣΙΝΟ ΚΟΥΤΙ, η σύσταση μητρώου βλαβέντων από σεισμό και (ή μη) αποκατασταθέντων κτιρίων που θα τηρείται στα υποθηκοφυλακεία, τα οποία προβλέπονται στο νομοσχέδιο για την Ασφάλιση των κτιρίων από σεισμό και άλλες θεομηνίες.
19. Θεσμοθέτηση μέτρων διασφάλισης της ποιότητας των Δημοσίων έργων
Για τη διασφάλιση της σεισμικής ασφάλειας και της ποιότητας των Δημοσίων 'Εργων, και κυρίως των κτιρίων και των γεφυρών, έχουν θεσμοθετηθεί αυστηρές προδιαγραφές και μηχανισμοί ελέγχου (Προδιαγραφές εκπόνησης μελετών, έλεγχος ποιότητας υλικών, γεωτεχνικές μελέτες κλπ.) Εκτός από τα παραπάνω, το ΥΠΕΧΩΔΕ, για τον έλεγχο της ποιότητας των έργων έχει συστήσει στα πλαίσια της Γενικής Γραμματείας Δημοσίων 'Εργων το Σώμα Επιθεωρητών Δημοσίων 'Εργων και τη νέα Γενική Διεύθυνση Ποιότητας.
20. Μελέτες και Προγράμματα Αντισεισμικής Τεχνολογίας
Ανατέθηκαν από τον ΟΑΣΠ για την τριετία 2000 - 2002 πενήντα (50) Μελέτες και Προγράμματα εφαρμοσμένης έρευνας με προϋπολογισμό 800 εκατ. Δρχ. σε θέματα αντισεισμικής τεχνολογίας, τα συμπεράσματα των οποίων θα συντελέσουν στην περαιτέρω βελτίωση της αντισεισμικής ασφάλειας των κατασκευαστών.
Δ. Στον τομέα της βελτίωσης των σεισμολογικών δικτύων
21. Σύσταση και λειτουργία Εθνικού Δικτύου Σεισμογράφων
Κατά τη διετία 2000 - 2001 διατέθηκαν 400 εκατ. Δρχ. στους σεισμολογικούς φορείς της Χώρας, για την επέκταση και βελτίωση των δικτύων σεισμογράφων που διαθέτουν και την ένταξή τους στο Ενιαίο Εθνικό Δίκτυο Σεισμογράφων, με στόχο την εξασφάλιση της έγκυρης και έγκαιρης ενημέρωσης της Πολιτείας και των Πολιτών για τη σεισμική δραστηριότητα και το σεισμικό κίνδυνο εν γένει.
22. Σύσταση και λειτουργία Εθνικού Δικτύου Επιταχυνσιογράφων
Διατέθηκαν την ίδια χρονική περίοδο 185 εκατ. Δρχ. για την επέκταση και βελτίωση των Δικτύων Επιταχυνσιογράφων και την ένταξή τους στο Ενιαίο Εθνικό Δίκτυο Επιταχυνσιογράφων, προκειμένου να καταγράφονται αξιόπιστα οι παράμετροι της εδαφικής κίνησης που είναι απαραίτητες για τον αντισεισμικό σχεδιασμό των κατασκευών.
Ε. Στον τομέα του σχεδιασμού έκτακτης ανάγκης
23. Σύνταξη του νέου Σχεδίου "Ξενοκράτης - Σεισμοί"
Εγκρίθηκε από τον Υπουργό ΠΕΧΩΔΕ τον Ιούνιο του 1999 το Σχέδιο "Ξενοκράτης-Σεισμοί", που αποτελεί το βασικό επιχειρησιακό σχέδιο για την αντιμετώπιση των εκτάκτων αναγκών που προκαλούνται από τους σεισμούς. Στο σχέδιο αυτό που συντάχθηκε από τον ΟΑΣΠ, για πρώτη φορά προβλέπεται η ενεργητική συμμετοχή των ΟΤΑ στην κινητοποίηση για την αντιμετώπιση του σεισμού, η σημασία του οποίου διαπιστώθηκε στο σεισμό της 7-9-1999.
24. Επεξεργασία και έκδοση ειδικών θεμάτων αντιμετώπισης έκτακτων αναγκών
Επιστημονικές ομάδες του ΟΑΣΠ επεξεργάστηκαν ειδικά θέματα αντιμετώπισης των επιπτώσεων των σεισμών, όπως "Διάσωση εγκλωβισμένων σε ερείπια", "Τεχνικές Οδηγίες για Προσωρινές υποστυλώσεις κτιρίων", "Αντιμετώπιση ψυχολογικών επιπτώσεων σεισμών", "Μέτρα υγιεινής και ασφάλειας καταυλισμών", κ.α., τα οποία εκδόθηκαν σε τεύχη και χρησιμοποιούνται στη διενέργεια επιμορφωτικών σεμιναρίων.
25. Κατασκευή εξοπλισμού διάσωσης εγκλωβισμένων
Για τη διάσωση των εγκλωβισμένων σε ερείπια, ο ΟΑΣΠ ανέθεσε στο ΕΜΠ την κατασκευή των πρωτότυπων συσκευών ΣΩΖΩΝ 1 και ΣΩΖΩΝ 2, με τις οποίες γίνεται εντοπισμός ζώντων κάτω από ερείπια με τη χρήση ηλεκτρομαγνητικών κυμάτων. Οι συσκευές παραδόθηκαν το 2000 και δοκιμάστηκαν σε ασκήσεις διάσωσης εγκλωβισμένων στη Θεσσαλονίκη και στη Λαμία.
Το Υπουργείο Περιβάλλοντος, Χωροταξίας και Δημοσίων 'Εργων για τον αντισεισμικό κανονισμό και την συνδυασμένη εφαρμογή του με την Οδηγία ΣΕΒΕΖΟ προτείνει τα κατάλληλα δυνατά και τεχνικώς εφικτά μέτρα, ώστε ο άνθρωπος και το περιβάλλον να προστατεύονται αποτελεσματικά από ενδεχόμενους κινδύνους μεγάλων ατυχημάτων. Συγκεκριμένα:
- Εφαρμόζει την Κοινοτική Οδηγία Seveso 96/82/ΕΚ που αναφέρεται στην "Αντιμετώπιση των κινδύνων μεγάλων ατυχημάτων σχετιζόμενων με επικίνδυνες ουσίες" γνωστή σαν Οδηγία Seveso ΙΙ και συνεργάζεται με τα συναρμόδια Υπουργεία Ανάπτυξης, Εργασίας και Κοινωνικών Ασφαλίσεων, Υγείας και Πρόνοιας, Γεωργίας, Δημόσιας Τάξης (ως εποπτεύοντα φορέα του Αρχηγείου Πυροσβεστικού Σώματος) καθώς και με το Γενικό Χημείο του Κράτους και τη Γενική Γραμματεία Πολιτικής Προστασίας για την αποτελεσματικότερη εφαρμογή των διατάξεων αυτής.
- Υποστηρίζει τις Νομαρχιακές Αυτοδιοικήσεις στο σχεδιασμό εκτάκτων αναγκών (ειδικά ΣΑΤΑΜΕ) και φροντίζει για την ενημέρωση του κοινού σε μία ζώνη γύρω από τις εγκαταστάσεις για τους πιθανούς κινδύνους και τα μέτρα που πρέπει να ληφθούν σε περίπτωση ατυχήματος.
- Εκπροσωπεί τη χώρα μας στις συναντήσεις και ομάδες εργασίες της Ε.Ε. και του ΟΑΣΑ για θέματα σχετικά με τη διαχείριση της βιομηχανικής επικινδυνότητας και την εφαρμογή της σχετικής κοινοτικής Νομοθεσία.
Σε περίπτωση σεισμού και ενδεχομένων βιομηχανικών ατυχημάτων που μπορεί να προκληθούν απ' αυτόν, θα ισχύσουν όλες οι ενέργειες αντιμετώπισης εκτάκτων καταστάσεων, όπως αυτές προβλέπονται στο σχεδιασμό έκτακτης ανάγκης για την αντιμετώπιση των βιομηχανικών ατυχημάτων.
Α. ΤΟ ΥΠΕΧΩΔΕ στο πλαίσιο του Β' ΚΠΣ (ΕΠΠΕΡ ΙΙ) υλοποίησε τα παρακάτω έργα:
1. Δημιουργία Επιχειρησιακού Κέντρου
α. Μελέτη από το ΕΜΠ, που αφορά στη δημιουργία Επιχειρησιακού Κέντρου για την αντιμετώπιση βιομηχανικών ατυχημάτων μεγάλης έκτασης
β. Μελέτη από το Οικονομικό Πανεπιστήμιο Αθηνών, που αφορά στην πειραματική λειτουργία του Επιχειρησιακού Κέντρου και τον έλεγχο συμβατότητας μεταξύ του Επιχειρησιακού Κέντρου και των ΣΑΤΑΜΕ Θριασίου, Θεσσαλονίκης και Πειραιά.
2. Προμήθεια και εξοπλισμό Επιχειρησιακών Κέντρων Βιομηχανικών Ατυχημάτων
Χρηματοδοτήθηκε η Γενική Γραμματεία Πολιτικής Προστασίας, προκειμένου να αποκτηθούν 2 κινητά επιχειρησιακά κέντρα, για την αντιμετώπιση ατυχημάτων και το συντονισμό των εμπλεκομένων δυνάμεων επέμβασης τα οποία θα εδρεύουν 1 στο Θριάσιο πεδίο και 1 στη Θεσσαλονίκη. Το κάθε κινητό επιχειρησιακό κέντρο συνιστάται από ένα τροχόσπιτο (βαν) και ένα βοηθητικό τζιπ.
3. Σχεδιασμό Αντιμετώπισης Τεχνολογικών Ατυχημάτων Μεγάλης Έκτασης (ΣΑΤΑΜΕ) στο Θριάσιο πεδίο
Χρηματοδοτήθηκε η Νομαρχιακή Αυτοδιοίκηση Δυτικής Αττικής για τη μελέτη Σχεδιασμού Αντιμετώπισης Τεχνολογικών Ατυχημάτων Μεγάλης Έκτασης (ΣΑΤΑΜΕ) που αφορά στην περιοχή του Θριασίου πεδίου.
4. Σχεδιασμό Αντιμετώπισης Τεχνολογικών Ατυχημάτων Μεγάλης Έκτασης (ΣΑΤΑΜΕ) στο Πέραμα - Πειραιά
Χρηματοδοτήθηκε η Νομαρχιακή Αυτοδιοίκηση Πειραιά για το Σχεδιασμό Αντιμετώπισης Τεχνολογικών Ατυχημάτων Μεγάλης Έκτασης (ΣΑΤΑΜΕ) που αφορά στην ευρύτερη περιοχή του Πειραιά, του ΟΛΠ και του Περάματος.
5. Σχεδιασμό Αντιμετώπισης Τεχνολογικών Ατυχημάτων Μεγάλης Έκτασης (ΣΑΤΑΜΕ) στη Θεσσαλονίκη
Χρηματοδοτήθηκε η Νομαρχιακή Αυτοδιοίκηση Θεσσαλονίκης για το Σχεδιασμό Αντιμετώπισης Τεχνολογικών Ατυχημάτων Μεγάλης Έκτασης (ΣΑΤΑΜΕ) που αφορά στην ευρύτερη περιοχή της Θεσσαλονίκης
6. Προμήθεια εξοπλισμού για την αντιμετώπιση τεχνολογικών και βιομηχανικών ατυχημάτων
Χρηματοδοτήθηκε το Πυροσβεστικό Σώμα, προκειμένου να προμηθευτεί πρόσθετο εξοπλισμό για την αντιμετώπιση των μεγάλων βιομηχανικών ατυχημάτων.
Β. ΣΤΟ ΕΠΠΕΡ 2000-2006 (Γ' ΚΠΣ) έχουν προταθεί για υλοποίηση τα εξής έργα:
1. Σχεδιασμός αντιμετώπισης τεχνολογικών ατυχημάτων μεγάλης έκτασης (ΣΑΤΑΜΕ) σε περιοχές όλης της χώρας, όπου λειτουργούν βιομηχανικές εγκαταστάσεις που μπορεί να προκαλέσουν ατυχήματα μεγάλης έκτασης.
2. Ενημέρωση και πληροφόρηση κοινού για την αντιμετώπιση βιομηχανικών ατυχημάτων μεγάλης έκτασης.
Για την αποτελεσματικότερη αντιμετώπιση των επιπτώσεων στον άνθρωπο και το περιβάλλον από ενδεχόμενα βιομηχανικά ατυχήματα, απαιτείται η ενημέρωση και πληροφόρηση του κοινού, τόσο πριν όσο και μετά από ενδεχόμενο ατύχημα, ώστε να εξασφαλισθεί η κατά το δυνατόν καλύτερη συμμετοχή του κοινού στις απαιτούμενες ενέργειες αντιμετώπισης.
3. Οδηγός ενεργειών για αντιμετώπιση εκτάκτων καταστάσεων. 
Η δράση αυτή αφορά στη σύνταξη ενός οδηγού ενεργειών, οι οποίες θα πρέπει να ακολουθούνται σε περίπτωση ατυχήματος, σε βιομηχανικές εγκαταστάσεις σε αποθήκες και μεταφορικά μέσα, που συνοδεύεται από έκλυση επικίνδυνων ουσιών έτσι ώστε να ελαχιστοποιούνται οι επιπτώσεις του ατυχήματος στο περιβάλλον και τον άνθρωπο.
Η σύνταξη του προαναφερθέντα οδηγού ενεργειών θα έχει πεδίο εφαρμογής σε όλη την ελληνική επικράτεια, δεδομένου ότι προβλέπεται να εγκατασταθεί στο διαδίκτυο (INTERNET).
Χρήστες του οδηγού ενεργειών θα είναι κυρίως όλα τα αρμόδια Υπουργεία, οι Υπηρεσίες καθώς και οι τοπικές Αρχές (Περιφέρειες, Νομαρχιακές Αυτοδιοικήσεις, ΟΤΑ) αλλά και κάθε ενδιαφερόμενος πολίτης.
4. Επιστημονική και τεχνολογική υποστήριξη των Νομαρχιών για τη διαχείριση του βιομηχανικού κινδύνου.
5. Υποστήριξη λειτουργίας του επιχειρησιακού κέντρου της Γενικής Γραμματείας Πολιτικής Προστασίας.
6. Διαχείριση επικινδυνότητας σε χώρους προσωρινής αποθήκευσης επικίνδυνων ουσιών σε λιμάνια, σιδηροδρομικούς σταθμούς, αεροδρόμια.
7. Συστήματα διαχείρισης ασφαλείας σε εγκαταστάσεις με επικίνδυνες ουσίες.
8. Σχεδιασμός χρήσεων γης περιοχών με επικίνδυνες εγκαταστάσεις.
9. Προμήθεια εξοπλισμού και λογισμικού για την αντιμετώπιση εκτάκτων καταστάσεων.
10. Ενέργειες αντιμετώπισης φυσικών καταστροφών.
Ο Υφυπουργός
ΝΑΣΟΣ ΑΛΕΥΡΑΣ"
3. Στην με αριθμό 844/1-8-2001 ερώτηση δόθηκε με το υπ' αριθμ. 995/6-9-2001 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 844/1-8-2001 ερώτηση που κατατέθηκε στη Βουλή από τους Βουλευτές κυρίους Ν. Γκατζή, Τ. Τσιόγκα και Α. Σκυλλάκο σχετικά με τη λειτουργία του Κέντρου Υγείας Σκιάθου σας πληροφορούμε τα εξής:
Σχετικά με την κτιριακή υποδομή και τον εξοπλισμό του Κ.Υ. Σκιάθου σας γνωρίζουμε ότι υπάρχουν προβλήματα στεγάνωσης στη στέγη και στον αρμό διαχωρισμού του παλαιού με το νέο κτίριο τα οποία θα αντιμετωπισθούν άμεσα. Σχετικό αίτημα χρηματοδότησης έργων συντήρησης, που αφορά και τα άλλα Κέντρα Υγείας του Νομού, έχει ήδη διαβιβάσει προς την Περιφέρεια Θεσσαλίας το Νοσοκομείο Βόλου.
Πρόσφατα έγινε αντικατάσταση του πεπαλαιωμένου Η/Ζ του Κέντρου Υγείας με σύγχρονο, το οποίο ήδη λειτουργεί.
Το Νοσοκομείο Βόλου έχει προμηθευτεί και σύντομα θα διαθέσει στο Κ.Υ. Σκιάθου σύγχρονο ασθενοφόρο, ώστε το υπάρχον -το οποίο έχει πρόσφατα συντηρηθεί- να αντικατασταθεί.
Σημειώνεται ότι για τα θέματα αυτά στο Υπουργείο μας δεν υπήρξε μέχρι σήμερα κανένα σχετικό αίτημα.
Επίσης όσον αφορά τις ελλείψεις σε προσωπικό, με την αρ. πρωτ. Υ10β/22058/1-3-01 απόφαση με ΘΕΜΑ: "Έγκριση προκήρυξης πλήρωσης θέσεων τακτικού προσωπικού στα Νοσηλευτικά Ιδρύματα, Κέντρα Υγείας και Π. Ιατρεία της Περιφέρειας ΘΕΣΣΑΛΙΑΣ", εγκρίθηκε η προκήρυξη μίας (1) θέσης του κλάδου ΤΕ Νοσηλευτικής και μίας (1) θέσης του κλάδου ΤΕ Μαιευτικής για το Κ.Υ. Σκιάθου.
Σχετικά με αίτημα για δημιουργία στο Κ.Υ. Σκιάθου ειδικού χώρου παραμονής και φύλαξης των νεκρών μέχρι της τελικής παραλαβής για τον ενταφιασμό, σας γνωρίζουμε ότι στα Κ.Υ. δεν προβλέπεται δημιουργία χώρου για παραμονή νεκρών.
Ωστόσο το αίτημα θα εξεταστεί, στα πλαίσια βελτίωσης των υπηρεσιών υγείας και λαμβάνοντας υπόψη τη διατήρηση άριστων υγειονομικών συνθηκών.
Η Υφυπουργός
Χ. ΣΠΥΡΑΚΗ"
4. Στην με αριθμό 846/1.8.01 ερώτηση δόθηκε με το υπ' αριθμ. 843/10.9.01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 846/1.8.01 την οποία κατέθεσε ο Βουλευτής κ. Παναγιώτης Ψωμιάδης και στα θέματα της αρμοδιότητάς μας σας γνωρίζουμε τα ακόλουθα:
1. Μετά την αποκέντρωση του Π.Δ.Ε. και την πλήρη εφαρμογή των διατάξεων του ν.2218/94 όπως συμπληρώθηκε με τις διατάξεις του ν.2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
Η Νομαρχιακή Αυτοδιοίκηση Θεσσαλονίκης θα χρηματοδοτηθεί για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Κεντρικής Μακεδονίας. Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό Π.Δ.Ε. συνολικά για οικόπεδα -κατασκευές και τους ΟΤΑ, για επισκευές χωρίς περαιτέρω παρέμβαση στην κατανομή των πιστώσεων μέσα στο νομό.
Η Νομαρχιακή Αυτοδιοίκηση Θεσσαλονίκης στην περίοδο 1998 μέχρι σήμερα επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
1998
Για οικόπεδα - κατασκευές 4.000.000.0000 δρχ.
Για επισκευές 532.000.0000 δρχ.
1999
Για οικόπεδα - κατασκευές 6.2000.000.000 δρχ.
Για επισκευές 700.000.000.δρχ.
20000
Για οικόπεδα - κατασκευές 4.000.000.000 δρχ,
Για επισκευές 480.000.000 δρχ.
200
Για οικόπεδα - κατασκευές 5.000.000.000 δρχ.
Η χρηματοδότηση για επισκευές γίνεται μέσω του ΥΠΕΣΔΔΑ απευθείας στους ΟΤΑ.
Λαμβάνοντας υπόψη τα ανωτέρω, οι ΟΤΑ και η Νομαρχιακή Αυτοδιοίκηση Θεσσαλονίκης θα πρέπει να συμπεριλάβουν στο πρόγραμμα τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων.
Επιπλέον για το νομό. Θεσσαλονίκης εκπονήθηκε ειδικό πρόγραμμα συνολικού κόστους 70 δις προκειμένου την επόμενη 6ετία να επιλυθούν οριστικά τα προβλήματα Σχολικής Στέγης του νομού. Σε συνεργασία με την περιφέρεια Κεντρικής Μακεδονίας έχει αποφασισθεί ότι από τις χρηματοδοτήσεις που θα γίνουν από το Γ΄ Κ.Π.Σ. να διατεθούν 18 δις. Το υπόλοιπο ποσόν της χρηματοδότησης θα διατεθεί από τους Εθνικούς Πόρους και από τα Τομεακά Προγράμματα του ΥΠΕΠΘ. Με βάση την εκπόνηση του προαναφερόμενου προγράμματος, η Ν.Α. Θεσσαλονίκης θα είναι σε θέση να προχωρήσει στην εφαρμογή ενός πλήρους προγράμματος εκσυγχρονισμού και απόκτησης σχολικής στέγης.
Για πρώτη χρονιά φέτος, σε εφαρμογή αυτού του προγράμματος χρηματοδοτείται ο νομός Θεσσαλονίκης με 10 δισεκατομμύρια δρχ. Από αυτά τα 5 δις προέρχονται όπως προαναφέρθηκε από Εθνικούς πόρους, δηλαδή από το Πρόγραμμα Δημοσίων Επενδύσεων του ΥΠΕΠΘ και 5 δισεκατομμύρια από το Περιφερειακό Επιχειρησιακό Πρόγραμμα τη Περιφέρειας Κεντρικής Μακεδονίας στο οποίο έχουμε αποκεντρώσει σημαντικά κονδύλια.
2) Σε ότι αφορά στην αντισεισμική θωράκιση σχολικών κτιρίων, σας γνωρίζουμε ότι όπως μας πληροφόρησε η Διεύθυνση Προγραμματισμού της Νομαρχιακής Αυτοδιοίκησης Θεσσαλονίκης με το σχετικό έγγραφο της τα σχολικά κτίρια, αμέσως μετά το σεισμό του 1999 στην Αθήνα συστάθηκαν επιτροπές από αρμόδιους τεχνικούς υπαλλήλους της Διεύθυνσης Τεχνικών Υπηρεσιών και διενεργήθηκαν μακροσκοπικοί έλεγχοι σε όλα τα σχολεία.
Από τις εκθέσεις αυτοψίας που συντάχθηκαν σε ελάχιστες περιπτώσεις διαπιστώθηκαν προβλήματα ασφαλείας όπως στο Πολυκλαδικό Λύκειο Νεάπολης, όπου σε συνεργασία με το Δήμο έγιναν οι απαραίτητες εργασίες, καθώς και στο Δημ. Σχολ. Πενταλόφου όπου επίσης σε συνεργασία με το Δήμο διαμορφώθηκαν αίθουσες, σε άλλα κτίρια μέχρις ότου ανακατασκευασθεί το παλαιό διδακτήριο. Μία τρίτη περίπτωση άμεσης επέμβασης αφορά το Δημ. Σχολ. Νέα Ραιδεστού το οποίο αμέσως κενώθηκε για να κατεδαφιστεί και να κτιστεί καινούργιο.
Στην περίπτωση του κτιρίου του Λυκείου της οδού Κριεζώτου η αρμόδια επιτροπή έκρινε ότι το κτίριο χρήζει στατικής ενίσχυσης χωρίς να υπάρχει άμεσος κίνδυνος. Ήδη γίνονται μελέτες και έως ότου ολοκληρωθούν οι εργασίες, αποφασίσθηκε σε συνεννόηση με τους αρμόδιους φορείς η μεταφορά των μαθητών σε άλλα κτίρια.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
5. Στην με αριθμό 847/1.8.01 ερώτηση δόθηκε με το υπ' αριθμ. 983/6.9.01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 847/1.8.2001 ερώτηση που κατατέθηκε στη Βουλή από το Βουλευτή κ. Ι. Χωματά σχετικά με τις εφημερίες των γιατρών του Ε.Σ.Υ. στο Νομό Κυκλάδων σας γνωρίζουμε τα παρακάτω:
Έχουν διατεθεί οι αναγκαίες πιστώσεις για την εφημεριακή αποζημίωση των γιατρών που υπηρετούν στα Νοσοκομεία του Νομού Κυκλάδων.
Τα προγράμματα εφημεριών καταρτίζονται με ευθύνη των οργάνων διοίκησης των φορέων, σύμφωνα με τις ισχύουσες διατάξεις του ν. 2606/98 και όπως ορίζεται από τις κοινές υπουργικές αποφάσεις, με στόχο τις πραγματικές ανάγκες των Νοσοκομείων και τη διασφάλιση της εύρυθμης λειτουργίας τους για την εξυπηρέτηση των πολιτών.
Παρά το γεγονός αυτό το Υπουργείο εξετάζει προσεκτικά το αίτημα και εφόσον διαπιστωθεί ότι υφίσταται πραγματική ανάγκη επιπλέον ενίσχυσης, θα προβεί στις απαραίτητες ενέργειες.
Η Υφυπουργός
Χ. ΣΠΥΡΑΚΗ"
6. Στην με αριθμό 877/3-8-01 ερώτηση δόθηκε με το υπ΄ αριθμό 848/4-9-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 877/3-8-2001 την οποία κατέθεσε ο Βουλευτής κ. Ευτ. Κοντομάρης και η οποία αναφέρεται στις τηλεδιασκέψεις μέσω Ίντερνετ για τους μαθητές του Ιονίου, σας γνωρίζουμε ότι στο Υπουργείο Παιδείας λειτουργεί ομάδα εργασίας η οποία συνεργάζεταιι με τις αρμόδιες υπηρεσίες για την εισαγωγή της πληροφορικής σε όλα τα δημοτικά σχολεία της Χώρας και τη σύνδεσή τους στο διαδίκτυο.
Από την παραπάνω δράση στην οποία θα υπάρχει σταδιακή συμμετοχή των σχολείων, το μεγαλύτερο όφελος θα προκύψει για τους μαθητές απομονωμένων περιοχών όπως είναι οι Παξοί και τα Διαπόντια νησιά στο Νομό Κέρκυρας, με την εφαρμογή ειδικών προγραμμάτων τηλεκπαίδευσης και τηλεπικοινωνίας.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
7. Στην με αριθμό 892/6-8-01 ερώτηση δόθηκε με το υπ΄ αριθμό 984/6-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στη με αριθμό 892/6-8-01 ερώτηση που κατατέθηκε οτη Βουλή από τους Βουλευτές κυρίους Στ. Σκοπελίτη και Παν. Κοσιώνη αναφορικά με ελλείψεις προσωπικού στο Νοσοκομείο Σάμου "Αγ. Παντελεήμων", σας πληροφορούμε τα εξής:
1 Με την Αρ.πρωτ- Υ10β/33290/Ι5-3-01 Απόφαση με ΘΕΜΑ: "΄Εγκριση προκήρυξης πλήρωσης θέσεων τακτικού προσωπικού οτα Νοσηλευτικά Ιδρύματα, Κέντρα Υγείας και Π. Π. Ιατρεία της Περιφέρειας Βορείου Αιγαίου.", εγκρίθηκε η προκήρυξη πλήρωσης θέσεων τακτικού προσωπικού, κατά κλάδο και ειδικότητα, μεταξύ άλλων για το ΝΟΜΑΡΧΙΑΚΟ ΓΕΝΙΚΟ ΝΟΣΟΚΟΜΕΙΟ ΣΑΜΟΥ ως εξής:
- Δύο (2) θέσεις του κλάδου ΠΕ Νοσηλευτών -τριών και σε περίπτωση έλλειψης υποψηφίων του κλάδου αυτού, δύο (2) θέσεις του κλάδου ΤΕ Νοσηλευτικής.
-Έξι (6) θέσεις του κλάδου ΤΕ Νοσηλευτικής και σε περίπτωση έλλειψης υποψηφίων του κλάδου αυτού, έξι (6} θέσεις του κλάδου ΔΕ Νοσηλευτικής.
- Μία (1) θέση του κλάδου ΤΕ Ραδιολογίας - Ακτινολογίας και σε περίπτωση έλλειψης υποψηφίου του κλάδου αυτού, μία (1) θέση του κλάδου ΔΕ Χειριστών - Εμφανιστών.
- Δύο (2) θέσεις του κλάδου ΔΕ Νοσηλευτικής.
- Πέντε (5) θέσεις του κλάδου ΥΕ Βοηθητικού Υγειονομικού Προσωπικού, με ειδικότητα Μεταφορέων Ασθενών.
2 Με την αριθ Πρωτ. Υ10β/19816/Ι1-6-01 απόφαση ζητήθηκε από το ΑΣΕΠ η προκήρυξη πλήρωσης θέσεων τακτικού προσωπικού μεταξύ άλλων και για το ΝΟΜ. ΓΕΝ ΝΟΣΟΚΟΜΕΙΟ ΣΑΜΟΥ 'Ό ΑΓΙΟΣ ΠΑΝΤΕΛΕΗΜΩΝ" ως εξής:
- Μία (1) θέση του κλάδου ΠΕ Διοικητικού - Λογιοτικού.
- Μία (1) θέση του κλάδοι1 ΠΕ Πληροφορικής (Software).
Μία (1) θέση του κλάδου ΤΕ Διοίκησης Νοσοκομείων.
Μία (1) θέση του κλάδου ΤΕ Λογιστικής.
Μία (1) θέση του κλάδου ΤΕ Φυσικοθεραπευτών.
Μία (1) θέση του κλάδου ΔΕ Βοηθών Φαρμακείου.
Η Υφυπουργός
ΧΡΙΣΤΙΝΑ ΣΠΥΡΑΚΗ"
8. Στην με αριθμό 895/6-8-01 ερώτηση δόθηκε με το υπ΄ αριθμό 3465/30-8-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Σε απάντηση της ερώτησης 895/6-8-01 που κατέθεσαν στη Βουλή οι Βουλευτές κύριοι Τάκης Τσιόγκας, Νικόλαος Γκατζής και Αντώνιος Σκυλλάκος σχετικά με τη στέγαση των υπηρεσιών του Τοπικού Υποκαταστήματος ΙΚΑ Ανατολικής Λάρισας σε ιδιόκτητο κτίριο, σας γνωρίζουμε, έπειτα και από σχετική αλληλογραφία με το ΙΚΑ, τα εξής:
Με την αρ. Υ50/602/13.6.2001 απόφαση του Διοικητή του Ιδρύματος, έχει ήδη ανανεωθεί η μίσθωση του υπάρχοντος κτιρίου για τέσσερα (4) χρόνια, με δικαίωμα παράτασης για ακόμη δύο (2) χρόνια, σύμφωνα και με την άποψη που διατύπωσε η Υποομάδα Τεχνικής και Στέγασης του ΟΠΣ-ΙΚΑ, και με την προϋπόθεση ότι θα γίνουν οι αναγκαίες διαρρυθμίσεις στους χώρους του κτιρίου, οι οποίες και θα εξασφαλίζουν την εφαρμογή τοί.! ΟΠΣ-ΙΚΑ.
Η ανέγερση κτιρίου για τη στέγαση των υπηρεσιών στην Ανατολική Λάρισα συναρτάται με την ανέγερση του κτιρίου για το κεντρικό υποκατάστημα στην πόλη της Λάρισας. Κατά συνέπεια, δεν μπορεί να αποφασισθεί η ανέγερση κτιρίου στην Ανατολική Λάρισα επί του παρόντος.
Ο Υφυπουργός
ΝΙΚΟΣ ΦΑΡΜΑΚΗΣ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 26 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 167/21.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλεξάνδρου Βούλγαρη προς τον Υπουργό Ανάπτυξης, σχετικώς με τις προθέσεις του Υπουργείου για κατάργηση του θεσμού των προγραμματικών συμφωνιών, σε ό,τι αφορά την εκτέλεση κατασκευαστικών έργων κλπ.
2. Η με αριθμό 174/21.11.2001 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Γεωργίας, σχετικώς με τις διαδικασίες για την καταβολή της επιδότησης του ελαιολάδου, εσοδείας 2000-2001. 
3. Η με αριθμό 161/21.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Παιδείας και Θρησκευμάτων, σχετικώς με την αντιμετώπιση των προβλημάτων της στέγασης και των αιθουσών διδασκαλίας των φοιτητών, των Τεχνολογικών Επαγγελματικών Ιδρυμάτων (Τ.Ε.Ι.) Πάτρας.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 4 καν. Βουλής)
1. Η με αριθμό 166/21.11.2001 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καψή προς τον Υπουργό Εξωτερικών, σχετικώς με την υπογραφή της αίτησης για τη συνδιοργάνωση του Ευρωπαϊκού Ποδοσφαιρικού Πρωταθλήματος Εθνικών Ομάδων με την Τουρκία του έτους 2008 κλπ.
2. Η με αριθμό 169/21.11.2001 επίκαιρη ερώτηση του Βουλευτή της Νέας Δημοκρατίας κ. Χρήστου Μαρκογιαννάκη προς τον Υπουργό Δημόσιας Τάξης, σχετικώς με τα πρόσφατα επεισόδια μεταξύ φιλάθλων στον ηλεκτρικό σταθμό Νέου Φαλήρου κλπ.
3. Η με αριθμό 162/21.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τη λήψη μέτρων για την αντιμετώπιση των προβλημάτων των Τεχνολογικών Επαγγελματικών Εκπαιδευτηρίων (Τ.Ε.Ε.)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 165/21-11-2001 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κας Ευαγγελίας Σχοιναράκη-Ηλιάκη προς τον Υπουργό Γεωργίας, σχετικώς με τη διαδικασία καταβολής της επιδότησης για το ελαιόλαδο. 
Η επίκαιρη ερώτηση της κας Σχοιναράκη-Ηλιάκη έχει ως εξής:
"Η απόφαση με την οποία καθορίζονται τα κριτήρια, σύμφωνα με τα οποία θα επιδοτηθούν οι παραγωγοί ελαιολάδου της περιόδου 2000-2001, ορίζει την τεκμαρτή μείωση της παραγωγής για το Νομό Ηρακλείου ισόποσα για όλους τους παραγωγούς στο 12,2%. Συγχρόνως υποχρεώνει τους δικαιούχους να υπογράψουν υπεύθυνη δήλωση ότι δέχονται τη μείωση της παραγωγής τους προκειμένου να τους καταβληθούν σύντομα τα χρήματα της επιδότησης. 
Η απόφαση αυτή έχει προκαλέσει τις έντονες αντιδράσεις του αγροτικού κόσμου αλλά και της κοινής γνώμης του Νομού Ηρακλείου, αφού αντιμετωπίζει ως ψευδείς όλες τις δηλώσεις παραγωγής ελαιολάδου με συνέπεια να θίγεται η αξιοπρέπεια και να μηδενίζεται η εντιμότητα των παραγωγών. 
Έτσι διαμορφώνονται πολιτικές που επιδοτούν το "πανωγράψιμο" και την ανεντιμότητα στέλνοντας τα χειρότερα μηνύματα στην αγροτική κοινωνία και παράλληλα εκθέτουν την Κυβέρνηση. 
Επειδή η εφαρμογή της απόφασης αυτής θα δημιουργήσει ηθικό πρόβλημα και θα προκαλέσει το κοινό περί δικαίου αίσθημα και συγχρόνως νέο κύκλο γραφειοκρατίας:
Ερωτάσθε, κύριε Υπουργέ:
Ποιες θα είναι οι ενέργειές σας προκειμένου το σύστημα πληρωμής της επιδότησης να μη δημιουργεί αδικίες ούτε βεβαίως ανέντιμους πολίτες. 
Επίσης, κύριοι συνάδελφοι, επειδή η πρώτη και η δεύτερη επίκαιρη ερώτηση του δεύτερου κύκλου αναφέρονται στο ίδιο θέμα, όπως γνωρίζετε, θα συζητηθούν και οι τρεις μαζί σύμφωνα με τον κανονισμό, χωρίς φυσικά να επηρεάζονται τα δικαιώματα των ομιλητών, εννοώ Βουλευτών και Υπουργού, ως προς το χρόνο της ομιλίας τους. 
Άρα επόμενη είναι η πρώτη με αριθμό 168/21-11-2001 επίκαιρη ερώτηση του δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Γεωργίας, σχετικώς με τη διαδικασία καταβολής της επιδότησης με το ελαιόλαδο. 
Η επίκαιρη ερώτηση του κ. Στρατάκη έχει ως εξής:
"Εκτός από τη δίμηνη τουλάχιστον καθυστέρηση που προβλέπεται να προκύψει στην καταβολή της επιδότησης ελαιολάδου, σύμφωνα με τις τελευταίες δηλώσεις, έχει παρατηρηθεί ένα μείζον πρόβλημα στα πλαίσια εφαρμογής της σχετικής εγκυκλίου. 
Οι ελαιοπαραγωγοί που παράγουν ελαιόλαδο και δεν έχουν δηλώσει επιπλέον αριθμό ελαιοδένδρων, υποχρεούνται προκειμένου να λάβουν έγκαιρα κατά το δυνατόν την επιδότηση της παραγωγής τους, να δηλώσουν ότι είναι παράνομοι και αποδέχονται την περικοπή ποσότητας περίπου 13%. Αυτή η υπεύθυνη δήλωση και με δεδομένη την οικονομική ανέχεια που παρατηρείται λειτουργεί εκβιαστικά και προξενεί αγανάκτηση κυρίως στους πραγματικούς παραγωγούς ελαιολάδου οι οποίοι υποχρεούνται να αποδεχθούν την ανύπαρκτη ενοχή τους και να περικόψουν ικανή ποσότητα, διαφορετικά κινδυνεύουν να πληρωθούν με πολύ μεγάλη καθυστέρηση, ενώ είναι εκείνοι που θα έπρεπε να πληρώνονται πρώτοι.
Ακόμα με την αλλαγή του τρόπου πληρωμής εκτός από την αθέτηση της δέσμευσης του Υπουργείου για κάλυψη της επιπλέον δαπάνης, πέραν αυτής που καλύπτει το 0,8% και αφορά τους συνεταιριστικούς φορείς που εμπλέκονται στην προετοιμασία των δικαιολογητικών έχει δημιουργηθεί επιπλέον γραφειοκρατία με τις διαρκείς εξουσιοδοτήσεις, αλλά και προβληματισμός προς όλες τις κατευθύνσεις για την ενδεχόμενη αποδυνάμωση των συνεταιριστικών φορέων, αφού το βασικό μέλος που είναι ο παραγωγός δεν έχει κανένα επιπλέον όφελος. 
ΟΙ ελαιοπαραγωγοί είναι ανάστατοι, ο τοπικός Τύπος του Ηρακλείου ακόμη και με πρωτοσέλιδα "Πατρίς 17-11-2001) επισημαίνουν αυτή την κατάσταση, η οποία διαμορφώνει αρνητικό κλίμα που μόνο αγανάκτηση δημιουργεί και πρέπει να ξεπεραστεί το συντομότερο δυνατό. 
Ερωτάται ο κύριος Υπουργός:
1. Ποιες ενέργειες προτίθεται να προβεί άμεσα προκειμένου να αρθούν οι αδικίες κυρίως σε βάρος των ελαιοπαραγωγών που παράγουν παραπάνω από την προβλεπόμενη για τη ζώνη παραγωγή, η οποία ως γνωστόν αποτελεί μέσο όρο και δεν καλύπτει το μεγάλο μέρος των περιπτώσεων και 
2. Αν προτίθεται να επαναφέρει το παλαιό καθεστώς πληρωμής ή άλλο παρεμφερές, αφού το νέο καθεστώς, όπως τείνει να λειτουργήσει, μόνο γραφειοκρατία δημιουργεί, αλλά και εμπεριέχει κινδύνους πλήρους αποδυνάμωσης των συνεταιριστικών φορέων".
Επόμενη είναι η δεύτερη με αριθμό 175/21-11-2001 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικώς με τα κριτήρια για τον προσδιορισμό της επιδότησης για το ελαιόλαδο εσοδείας 2000-2001 κλπ.
Η επίκαιρη ερώτηση του κυρίου συναδέλφου έχει ως εξής:
"Σύμφωνα με την υπ' αριθμ. 408481/9-11-2001 κοινή υπουργική απόφαση των Υπουργών Οικονομίας και Γεωργίας καθορίζονται κριτήρια για τον προσδιορισμό των αποδεκτών της επιδότησης ελαιολάδου για την περίοδο 2000-2001.
Σε μια ιδιαίτερα δύσκολη για τον αγροτικό κόσμο της χώρας περίοδο με πικρία και αγανάκτηση παρακολουθούν οι Λάκωνες ελαιοπαραγωγοί την προφανή μεθόδευση της πολιτικής ηγεσίας του Υπουργείου Γεωργίας να περικόψει μέσω του περιορισμού της απόδοσης των ελαιοκομικών ζωνών (Ομοιογενείς Ελαιοκομικές Ζώνες), τις δικαιούμενες πραγματικές ενισχύσεις της παραγωγής τους για τη φετινή χρονιά.
Και σαν μην έφθανε μόνο αυτό, με βάση τη συγκεκριμένη υπουργική απόφαση καλούνται να υπογράψουν υπεύθυνη δήλωση του ν.1599/86, προκειμένου να προχωρήσει η διαδικασία της επιδότησης της παραγωγής τους, μια υπεύθυνη δήλωση στην οποία να αποδέχονται, ούτε λίγο ούτε πολύ, ότι επεχείρησαν να εξαπατήσουν το κράτος και τα όργανα της Ευρωπαϊκής Ένωσης.
Κατόπιν τούτων ερωτάται ο κύριος Υπουργός Γεωργίας:
1. Γιατί δεν ελήφθησαν υπόψη εκ μέρους των υπηρεσιών του Υπουργείου Γεωργίας οι κατ' έτος διαδοχικές εκτιμήσεις παραγωγής ελαιολάδου του Νομού Λακωνίας και οι προτάσεις της Διεύθυνσης Αγροτικής Ανάπτυξης του νομού ως προς τον καθορισμό των ομοιογενών ελαιοκομικών ζωνών; (Θα ήταν ενδιαφέρον να αναφερθούν οι καθορισθείσες αποδόσεις των ελαιοκομικών ζωνών στους Νομούς Ηρακλείου, Χανίων και Κέρκυρας)
2. Γιατί την επί τόσα χρόνια αδυναμία του κράτους να συστήσει ελεγκτικό μηχανισμό για την ασφαλή πιστοποίηση της πραγματικής παραγωγής ελαιολάδου να την πληρώνει ο νομοταγής Λάκωνας ελαιοπαραγωγός;"
Κύριε Υπουργέ, θα απαντήσετε και στις τρεις επίκαιρες ερωτήσεις. Έχετε χρόνο πρωτολογίας εννέα λεπτά και δευτερολογίας έξι λεπτά, οι δε κύριοι συνάδελφοι ο καθένας θα αναπτύξει για δύο λεπτά την επίκαιρη ερώτησή του. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Πολύ δίκαια η κατανομή του χρόνου. Έτσι λέει ο Κανονισμός.
ΠΡΟΕΔΡΕΥΩΝ (Κωνσταντίνος Γείτονας): Σε λίγες ημέρες, όπως ξέρετε, θα ψηφίσουμε τον νέο Κανονισμό και εκεί θα σας ακούσουμε γι΄ αυτά, κύριε Παναγιωτόπουλε.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Εκεί όπου έχουμε την πλειοψηφία και μπορούμε να επιβάλλουμε τις απόψεις μας.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Θα ήθελα να επαναλάβω ότι πρέπει να βγει και από το λεξιλόγιο των αγαπητών συναδέλφων και από τα γραπτά τους κείμενα το ότι το Υπουργείο Γεωργίας μεθοδεύει και αφαιρεί επιδότηση από τους ελαιοπαραγωγούς. Δεν αφαιρείται ούτε ένα κιλό προς επιδότηση, αρκεί να έχει όλα εκείνα τα δικαιολογητικά που χρειάζεται να συνοδεύουν το παραγόμενο ελαιόλαδο.
Υπάρχει μία σύγχυση και εκτιμώ ότι η σύγχυση, μέχρι ένα ορισμένο σημείο είναι, αν θέλετε, αποδεκτή, γιατί είναι ένα πολύπλοκο σύστημα, γιατί κάθε χρόνο αλλάζουν τα πράγματα, κάθε χρόνο γίνονται διαφορετικές διαδικασίες, αλλάζουν κανονισμοί, οι κανονισμοί θέλουν προσαρμογή, στους παραγωγούς δεν φθάνει γρήγορα η πληροφόρηση για τους κανονισμούς. Γι' αυτό θα διευκρινίσω ορισμένα πράγματα.
Η προς επιδότηση ποσότητα του ελαιολάδου που προκύπτει από τις αιτήσεις των ελαιοπαραγωγών συνολικά της χώρας είναι τετρακόσιες πενήντα οκτώ χιλιάδες τετρακόσιοι σαράντα ένα τόνοι. Το Υπουργείο Γεωργίας, προκειμένου να ελέγξει την αντικειμενικότητα της ποσότητας αυτής, έλαβε υπόψη διάφορα στοιχεία, όπως τα στοιχεία των ποσοτήτων ελαιολάδου που επιδοτήθηκαν ανά νομό τα τελευταία δεκατέσσερα χρόνια, τις διαδοχικές εκτιμήσεις παραγωγής, τα στοιχεία των ελαιοτριβείων, των στοιχεία των ομοιογενών ζωνών, τα στοιχεία των περιφερειακών ζωνών. 
Με βάση τα παραπάνω στοιχεία η ποσότητα αυτή θεωρήθηκε για όλη τη χώρα αυξημένη και εκτιμήθηκε ότι η παραδεχθείσα ποσότητα δεν υπερβαίνει τις τετρακόσιες τριάντα χιλιάδες είκοσι ένα τόνους.
Αυτή ήταν και η ποσότητα που δηλώσαμε στην Κοινότητα, γιατί έπρεπε να τη δηλώσουμε στην Κοινότητα, για να υπολογιστεί και η επιδότηση και η προκαταβολή της επιδότησης.
Να πάρουμε τώρα τα στοιχεία που ελέγξαμε. Και εδώ θα ήθελα να προσέξουμε πάρα πολύ, αγαπητοί συνάδελφοι, γιατί νομίζω ότι αλλού είναι το πρόβλημα και αλλού απευθύνονται. Και απαντώ σε μία από τις ερωτήσεις, νομίζω του κ. Στρατάκη, για τη δίμηνη καθυστέρηση. Να επαναλάβω και στον αγαπητό κ. Στρατάκη το έτος FEOGA ξεκινά 16 Οκτωβρίου, 15 Οκτωβρίου δεν μπορεί να δώσει καμία επιδότηση. Άρα, λοιπόν, 16 Οκτωβρίου αρχίζουν οι διαδικασίες ελέγχου για να μπορεί κάποιος να πάρει την επιδότησή του. Πρέπει να κάνει την αίτησή του, πρέπει να την πάει στην ομάδα παραγωγών στο συνεταιρισμό του, να γίνουν οι καταστάσεις, να πάνε στη νομαρχία. Η Νομαρχιακή Αυτοδιοίκηση, δηλαδή η Διεύθυνση Γεωργίας θα πρέπει να κάνει τις καταστάσεις και να βγάλει το δείγμα για τον έλεγχο του 10%. Εάν αυτά, κύριοι συνάδελφοι, μπορούν να γίνουν από τις 16 Οκτωβρίου μέχρι τώρα που μιλάμε για δίμηνη καθυστέρηση, τότε νομίζω ότι δεν μιλάμε την ίδια γλώσσα.
Το δεύτερο που θα ήθελα να επισημάνω είναι για τις ζώνες. Είναι τεκμαρτή αν θέλετε η αποδοχή για το τι ακριβώς συμβαίνει, πόσο είναι το λάδι που παράγεται στην Ελλάδα. Οι ζώνες αυτές δεν καταρτίζονται από το Υπουργείο Γεωργίας, αλλά από τις Διευθύνσεις Γεωργίας των Νομαρχιακών Αυτοδιοικήσεων και μάλιστα με έναν εκπρόσωπο του Οργανισμού Ελέγχου Ελαιολάδου, με έναν εκπρόσωπο της ομάδας παραγωγών. Είναι μια κοινωνική επιτροπή, η οποία δίνει στοιχεία για το πόσο λάδι υπάρχει σε κάθε περιοχή.
Κατ' αρχήν αυτήν τη στιγμή δεν έχουμε το σύνολο της επιδότησης. Έχουμε την προκαταβολή. Ο Κανονισμός λέει ότι η προκαταβολή πρέπει να συνοδεύεται από ένα παραστατικό στοιχείο. Το Υπουργείο Γεωργίας λέει ότι εγώ δέχομαι σαν παραστατικό στοιχείο τη ζώνη και δίνω την προκαταβολή. Αν ένας παραγωγός δεν αποδέχεται τη ζώνη και είναι η ποσότητα πάνω από αυτές τις ζώνες των παραστατικών στοιχείων που δέχεται και ο Κανονισμός, τότε δίνεται και η δυνατότητα στον παραγωγό να κάνει ένσταση. Έχουμε τη δυνατότητα της ένστασης. Δεν αφαιρούμε, λοιπόν, από κανέναν ούτε ένα κιλό. Μόνο που πρέπει να γνωρίζετε ότι για να κάνει την ένσταση πρέπει η ένσταση που θα υποβάλει να συνοδεύεται από ορισμένα παραστατικά στοιχεία και καταγράφονται αυτά όλα στην κοινή υπουργική απόφαση. Δεν είναι κάτι κρυφό. Λέει λοιπόν, η κοινή υπουργική απόφαση ποια είναι τα δικαιολογητικά που πρέπει να καταθέσει αυτός που κάνει την ένσταση για να πάρει όλη την ποσότητα. Άρα, προς τι αυτή η αγωνία ότι έχουμε 15% περικοπή; Αν θέλετε, είναι ο συντελεστής εξομάλυνσης και τα στοιχεία που έχουμε πάρει. Δεν δεχόμαστε καμία ποσότητα πάνω από τη ζώνη.
Αγαπητοί συνάδελφοι, αυτά τα γνωστά ότι πανωγράφουν και οτιδήποτε άλλο εγώ δεν τα ακούω. Εάν πράγματι πανωγράφουν, θα πρέπει να το αποδείξουν. Δεν μπορούμε να πανωγράφουμε παντού εκτός από τον εαυτό μας. Δεν είναι αόρατοι αυτοί που πανωγράφουν. Εκτιμώ, λοιπόν, ότι επειδή για δύο χρόνια δείξαμε μία συνέπεια απέναντι στην Ευρωπαϊκή Ένωση, φέτος με δέκα χιλιάδες τόνους παραπάνω πήραμε και 17 δραχμές παραπάνω προκαταβολή. Αυτό σημαίνει ότι σε καμία περίπτωση δεν πρέπει να μην είμαστε αξιόπιστοι στα στοιχεία που θα δώσουμε.
Τεκμηριώνω αυτό που λέω. Πρώτον. Το είπα και χθες, το ξαναλέμε σε όλους τους τόνους και το λέει και η ίδια η κοινή υπουργική απόφαση, γι' αυτό δεν δικαιολογείται από κανέναν να λέει διαφορετικά πράγματα. Κανείς δεν έχει δικαίωμα να αφαιρέσει ούτε ένα κιλό επιδότηση από παραγόμενο ελαιόλαδο, αρκεί να συνοδεύεται από τα παραστατικά. Αν θέλει να πάρει την προκαταβολή δεχόμεθα αυτόματα, χωρίς καμία άλλη καθυστέρηση τη διαδικασία μέχρι το ύψος των ζωνών.
Λέμε στον παραγωγό ότι εάν πράγματι το αποδέχεσαι αυτό το πράγμα, κάνε μια υπεύθυνη δήλωση, γιατί από τη στιγμή που δίνεις τη δυνατότητα των ενστάσεων θα έχουμε ενστάσεις για επιπλέον ποσότητες. Θα παίρνει την προκαταβολή ο καθένας και μετά θα έχουμε τις ενστάσεις. Και ξέρετε πόσες θα είναι οι ενστάσεις; Εγώ πρόλαβα στο Υπουργείο Γεωργίας πενήντα έξι χιλιάδες ενστάσεις. Το δεύτερο χρόνο οι ενστάσεις ήταν είκοσι τρεις χιλιάδες και από τις είκοσι τρεις χιλιάδες οι δέκα χιλιάδες περίπου ήταν στην Κρήτη. Φέτος φιλοδοξώ να μην υπάρχει καμία ένσταση. Οι πιο πολλές εκδικάστηκαν σε επίπεδο Νομαρχιακής Αυτοδιοίκησης. 
Δεν ελέγχει το Υπουργείο Γεωργίας. Ανέθεσε τη δουλειά αυτή στην περιφέρεια, στους ίδιους ανθρώπους που ξέρουν τι ακριβώς παράγουν.
Ζητάτε ακόμα κάποια στοιχεία. Στην κοινή υπουργική απόφαση που έχει δημοσιευθεί είναι όλες οι ελαιοκομικές ζώνες όλων των περιοχών και εκεί είναι και όλων των οργανώσεων. Δεν είναι κάτι κρυφό. 
Η ερώτηση του κυρίου συναδέλφου αναφέρεται στους Νομούς Ηρακλείου, Χανίων και Κερκύρας, Θα σας διαβάσω λοιπόν τις ποσότητες. Φαντάζομαι ότι ο Νομός Κερκύρας θα μπήκε μόνο και μόνο, διότι τυχαίνει να είναι ο Υπουργός Γεωργίας από εκεί. Εδώ όμως επιβεβαιώνεται αυτό που λέει η παροιμία ότι δεν πρέπει να είναι τιμία, αλλά και να φαίνεται. Θα πρέπει λοιπόν να σας πω ότι και πρέπει και είναι και φαίνεται ο Νομός Κερκύρας. Δηλαδή η αιτηθείσα ποσότητα για επιδότηση είναι μεγαλύτερη από τις ζώνες. 
Οι ποσότητες που υπάρχουν από τις ζώνες είναι δεκαοκτώ χιλιάδες τετρακόσιες τέσσερις τόνοι και η αιτηθείσα ποσότητα από τους Κερκυραίους παραγωγούς είναι δεκαεννέα χιλιάδες πεντακόσιοι τριάντα επτά τόνοι. Δηλαδή, χίλιοι περίπου τόνοι παραπάνω. Περισσότερες επομένως από τις ζώνες. 
Στο Ηράκλειο οι ζώνες έχουν εβδομήντα μία χιλιάδες επτακόσιους τριάντα επτά και η ποσότητα που ζητήθηκε με τις αιτήσεις είναι ογδόντα δύο χιλιάδες εκατόν τριάντα. Η ποσότητα η οποία εγκρίνεται από τις ζώνες με το συντελεστή εξομάλυνσης είναι εβδομήντα τρεις χιλιάδες. Δηλαδή, ο συντελεστής εξομάλυνσης είναι 0,87%.
ΑΘΑΝΑΣΙΟΣ ΔΑΒΑΚΗΣ: Μα, έγινε περικοπή χιλιάδων τόνων....
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κάνετε λάθος. Σας είπα ότι δεν κόβουμε κανένα κιλό σε κανέναν. Δεχόμαστε αυτά τα νούμερα για την προκαταβολή. Είναι το παραστατικό της προκαταβολής. Δεν περικόπτουμε σε κανέναν παραγωγό. Αυτός που θέλει να πάρει την ποσότητά του υποβάλλει κανονικά την ένστασή του και παίρνει όλη την ποσότητα, αφού πρώτα ελεγχθεί. Είναι μία συνήθης διαδικασία που είμαστε υποχρεωμένοι να την κάνουμε και από τον κανονισμό, αλλά και από τις διαδικασίες περί ελέγχων.
ΠΡΟΕΔΡΕΥΩΝ (Κωνσταντίνος Γείτονας): Η κα Σχοιναράκη έχει το λόγο.
ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε και κύριε Υπουργέ, δεν διαφωνώ ότι η κοινή εγκύκλιος του Υπουργού Εθνικής Οικονομίας και Οικονομικών και του Υπουργείου Γεωργίας προσπαθεί να λύσει τα προβλήματα και να δώσει γρηγορότερα στους αγρότες την επιδότηση. Μια φράση όμως δημιουργεί ένα τεράστιο πρόβλημα και ίσως αυτό δεν έχει γίνει κατανοητό. Πρέπει, λοιπόν, να προσέξουμε κάποια πράγματα.
Η παράγραφος 2, στο άρθρο 1, της συγκεκριμένης υπουργικής απόφασης αναφέρει τη διευκόλυνση που γίνεται και στο 2-1 μέχρι και την α΄ παράγραφο όντως λύνεται το πρόβλημα. Ας δούμε όμως τη 2-1β΄ τι ακριβώς αναφέρει για τους ασυμβίβαστους λεγόμενους, για όσους δηλαδή δεν συμφωνεί η ποσότητα που έχουν δηλώσει με την ποσότητα βάση της ομοιογενούς ελαιοκομικής ζώνης: "Στους δικαιούχους, των οποίων οι αιτηθείσες προς επιδότηση ποσότητες είναι υψηλότερες από εκείνες που προκύπτουν από τις ομοιογενείς ελαιοκομικές ζώνες, αλλά αποδέχονται την τεκμαρτή μείωση με την υποβολή υπεύθυνης δήλωσης του ν. 1599/86 χορηγείται άμεσα η προκαταβολή για τις ποσότητες που προκύπτουν από την εφαρμογή του συντελεστή εξομάλυνσης επί της αρχικά αιτηθείσης ποσότητας".
Αρχικά αιτηθείσα ποσότητα είναι η ποσότητα που έχει βάλει ο αγρότης στην αρχική αίτησή του. Και νομίζω ότι είναι κατανοητό τι αναφέρεται και τι σημαίνει. Δεν αναφέρει επί της ποσότητας βάσει της ελαιοκομικής ζώνης, στην οποία είναι ενταγμένη η περιοχή. Άρα γίνονται αποδεκτές οι όποιες μειώσεις επί της αρχικά αιτηθείσης ποσότητας. 
Έτσι, λοιπόν, ένας που έχει δηλώσει χίλια εκατό κιλά και η ελαιοκομική ζώνη είναι χίλια, τελικά εάν βάλουμε μείον 13% παίρνει σε λιγότερη ποσότητα την επιδότηση, ενώ ένας που είναι στην ίδια ελαιοκομική ζώνη, των χιλίων δηλαδή, με τις ίδιες ποσότητες ελαιολάδου, βάζει όμως στην αίτησή του -αιτηθείσα δηλαδή ποσότητα- δύο χιλιάδες κιλά θα πάρει επιδότηση επί του χίλια επτακόσια πενήντα. 
Εκεί είναι η διαφορά και γι' αυτόν ακριβώς το λόγο έχω κάνει τη συγκεκριμένη ερώτηση. Και είναι εντελώς διαφορετικό σε σχέση με την απάντηση.
ΠΡΟΕΔΡΕΥΩΝ (Κωνσταντίνος Γείτονας): Κατανοητό, νομίζω, το παράδειγμα που δώσατε.
Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Άκουσα με πολλή προσοχή τον κύριο Υπουργό και διαπιστώνω ότι προκειμένου να μην εκτεθούμε ως χώρα και ως Κυβέρνηση -και μέχρι εδώ καλώς- στην Ευρωπαϊκή Ένωση βέβαια, για την παραγωγή που δηλώθηκε από πλευράς Υπουργείου, προσπαθούμε τώρα έμμεσα, με κάποιον εκβιασμό στους παραγωγούς, να φθάσουμε τους τετρακόσιους τριάντα χιλιάδες τόνους. Και αναφέρομαι στους παραγωγούς του Νομού Ηρακλείου, οι οποίοι υποχρεούνται σώνει και καλά να μειώσουν ή να δηλώσουν ότι έβγαλαν 13% παραγωγή λιγότερη από αυτήν που πραγματικά έβγαλαν. 
Αν δεχθούμε ότι οι ποσότητες που δηλώθηκαν σε κάποιο βαθμό είναι παραπάνω από τις πραγματικές, ήταν υποχρέωση της πολιτείας να βρει ποιοι δήλωσαν αυτές τις ποσότητες και να τους τιμωρήσει. Έρχεται, όμως, στην πράξη και αντί να τους τιμωρεί, με τις διαδικασίες αυτές που γίνονται, των μέσων όρων, στην πράξη τους αμείβει, τους όποιους ενδεχόμενα γιατί εγώ σε καμία περίπτωση δεν αναφέρθηκα ούτε σε πανωγραψίματα ούτε σε άλλες τέτοιες διαδικασίες που αναφέρθηκαν από πλευράς Υπουργού.
Αν, όμως, από την άλλη πλευρά οι διαδικασίες είχαν γίνει έγκαιρα, από το καλοκαίρι και η προετοιμασία είχε γίνει πριν από τις 16 Οκτωβρίου, ασφαλώς το σύστημα θα μπορούσε να λειτουργήσει. Όταν, όμως, ερχόμαστε στις αρχές Νοεμβρίου να βγάλουμε την κοινή υπουργική απόφαση για να ρυθμίσουμε τις λεπτομέρειες βάσει των οποίων θα δοθούν οι επιδοτήσεις, καταλαβαίνετε, κύριε Υπουργέ, ότι αυτό δημιουργεί παρενέργειες και άλλες ενέργειες που δεν δημιουργούν μόνο προβλήματα. 
Εγώ θα έλεγα, κύριε Πρόεδρε, ότι εκτίθεται με αυτές τις ενέργειες και η ίδια η Κυβέρνηση. Και εκτίθεται η Κυβέρνηση όχι μόνο στους παραγωγούς, στους οποίους δεν μπορούμε να απαντήσουμε πως ενώ έβγαλαν το λάδι, δεν θα πληρωθούν την επιδότηση, αλλά εκτιθέμεθα και στην Ευρωπαϊκή Ένωση που δείχνουμε ότι δεν μπορούμε να διαχειριστούμε με ακριβοδίκαιο τρόπο αυτά που παίρνουμε. Και αυτό είναι το μείζον ζήτημα.
Θέλω, λοιπόν, να απαντήσω και να πω στον κύριο Υπουργό, που αναφέρθηκε σε σύγχυση, τα εξής: Σύγχυση δεν υπάρχει στους παραγωγούς που ξέρουν πολύ καλά τι γίνεται. Σύγχυση ενδεχόμενα αν υπάρχει, υπάρχει στο Υπουργείο και νομίζω ότι πρέπει να το αντιμετωπίσουμε αυτό το θέμα ή τουλάχιστον να διορθώσουμε τα κακώς κείμενα.
Ασφαλώς το έτος FEOGA αρχίζει στις 16 Οκτωβρίου. Δεν μας εμποδίζει, όμως, κανείς -πρώτον- τις προετοιμασίες να τις κάνουμε νωρίτερα από το καλοκαίρι. Δεύτερον, για τις ζώνες που φτιάχνονται από τους φορείς, θέλω να πω ότι ναι μεν φτιάχνονται, αλλά δεν ελήφθησαν υπόψη οι ιδιαιτερότητες που υπάρχουν σε κάθε νομό, σε κάθε περιοχή, ώστε να μην υπάρχουν αυτής της μορφής τα προβλήματα. Και βέβαια νομίζω ότι είναι ένα ζήτημα που θα πρέπει να το διορθώσει η Κυβέρνηση, γιατί πάμε σε μία διαδικασία που του χρόνου θα έχουμε πολύ περισσότερες τέτοιες περιπτώσεις πανωγραψίματος, όπως τις δήλωσε ο κύριος Υπουργός
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Δαβάκης έχει το λόγο. Σειρά της Λακωνίας.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, με ιδιαίτερη προσοχή παρακολούθησα τον κύριο Υπουργό σε αυτά τα οποία είπε. Ενώ, όμως, πίστευα ότι θα μας δώσει ορισμένες διευκρινιστικές, αν θέλετε, απαντήσεις σε αυτά που τον ρωτάμε, περιέπλεξε ακόμα περισσότερο την κατάσταση. Βέβαια το άνισο του χρόνου, να έχουμε εμείς δύο λεπτά και εννέα ο κύριος Υπουργός, αντιλαμβάνεστε ότι μας αποδυναμώνει...
ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, κύριε συνάδελφε. Ομιλείτε και ακούει και ο ελληνικός λαός. Δεν είναι σωστό ότι έχετε εσείς δύο λεπτά και ο κύριος Υπουργός εννέα. Ο Κανονισμός προβλέπει...
ΑΘΑΝΑΣΙΟΣ ΔΑΒΑΚΗΣ: Εντάξει, κύριε Πρόεδρε, το καταλάβαμε.
ΠΡΟΕΔΡΕΥΩΝ (Κωνσταντίνος Γείτονας): Όχι, με συγχωρείτε. Ο Κανονισμός προβλέπει ότι ο ερωτών Βουλευτής έχει δύο λεπτά και ο Υπουργός τρία. Συζητούμε τρεις επίκαιρες ερωτήσεις μαζί και εσείς οι τρεις συνάδελφοι αθροίζετε τα ερωτήματά σας προς τον Υπουργό. Επομένως δεν είναι έτσι.
ΑΘΑΝΑΣΙΟΣ ΔΑΒΑΚΗΣ: Θα ήθελα να κρατηθεί ο χρόνος...
ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, αλλά είμαι υποχρεωμένος να υπερασπιστώ τον Κανονισμό.
ΑΘΑΝΑΣΙΟΣ ΔΑΒΑΚΗΣ: Εντάξει, κύριε Πρόεδρε. Αντιλαμβάνεστε, όμως, ότι ο χρόνος παραμένει αυτός.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Εντάξει, κύριε Πρόεδρε, γνωρίζουμε πρακτική αριθμητική.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Δαβάκη. Θα σας δώσω και τα δευτερόλεπτα της διακοπής.
ΑΘΑΝΑΣΙΟΣ ΔΑΒΑΚΗΣ: Σας ευχαριστώ.
Είπε ο κύριος Υπουργός ότι δεν θα παρακρατηθεί καμία επιδότηση. Αυτό να το πει στους Λάκωνες ελαιοπαραγωγούς, αλλά και στους ελαιοπαραγωγούς των άλλων περιοχών, όταν στους δεκαέξι χιλιάδες εξακόσιους δέκα τέσσερις παραγωγούς κόβεται δηλαδή αυτήν τη στιγμή το 53% των αγροτών -κρίνονται ασυμβίβαστοι- στο Νομό Λακωνίας. Μετά τους λέει να κάνουν ενστάσεις. Αυτοί που δεν αποδέχονται τη μείωση της παραγωγής τους, να κάνουν ενστάσεις.
Πότε θα γίνουν οι ενστάσεις; Και αν κάνουν ενστάσεις, που τους οδηγεί πειθαναγκάζοντας για να πουν ότι πράγματι δήλωσαν ψέματα πότε θα κάνουν ενστάσεις και πώς θα μπορέσουν να πάρουν τα χρήματά τους και πότε θα τα πάρουν; Δεν έπρεπε τουλάχιστον για λόγους ηθικής τάξεως να τους δοθεί τουλάχιστον το ήμισυ της καταβολής των χρημάτων που δικαιούνται; Αλλά τους αναγκάζει να κάνουν ενστάσεις για να πάνε κατευθείαν στην άλλη οδό της αποδοχής της περικοπής του 8,5% της παραγωγής τους. Αντιλαμβάνεστε ότι αυτές δεν είναι μέθοδοι που μπορεί κάλλιστα ένα Υπουργείο, όπως το δικό σας που έχει ξεχάσει τον αγροτικό κόσμο της χώρας, να οδηγήσει σε σωστή κατανομή των επιδοτήσεων.
Θα ήθελα να πω επίσης στον κύριο Υπουργό το εξής: Είπε ότι οι ζώνες καταρτίζονται με βάση τις εκτιμήσεις των διευθύνσεων Γεωργίας των νομών. Γιατί δεν έλαβε υπόψη του το Υπουργείο Γεωργίας τις εκτιμήσεις της Διευθύνσεως Γεωργίας του Νομού Λακωνίας για τις ελαιοκομικές ζώνες και έκανε δικές του αυθαίρετες ελαιοκομικές ζώνες; Αυτό είναι παραδεδεγμένο και δεδομένο. Έπρεπε τουλάχιστον να μας απαντήσει επ' αυτού ο κύριος Υπουργός. Η Διεύθυνση Γεωργίας του Νομού Λακωνίας δήλωσε συγκεκριμένες ελαιοκομικές ζώνες, ακριβώς εννέα τον αριθμό και το Υπουργείο Γεωργίας έστειλε διαφορετικές εκτιμήσεις. Ξέρατε καλύτερα εσείς από τη Διεύθυνση Γεωργίας του Νομού Λακωνίας πόσο παράγουν οι ελαιοκομικές ζώνες του Νομού Λακωνίας, κύριε Υπουργέ; Γιατί υπήρξε αυτή η αυθαίρετη τοποθέτηση εκ μέρους του Υπουργείου σας; Δεν έχει ξανασυμβεί αυτό. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε.
ΑΘΑΝΑΣΙΟΣ ΔΑΒΑΚΗΣ: Θέλω να πω ότι τριάντα δύο χιλιάδες ελαιοκαλλιεργητές του Νομού Λακωνίας αυτήν τη στιγμή βρίσκονται σε πλήρη αναστάτωση και αυτά που συμβαίνουν στη βόρεια Ελλάδα με τον καπνό και το βαμβάκι σε λίγο θα τα δείτε και στην Πελοπόννησο. Είναι αυθαίρετη η περικοπή των χρημάτων των πραγματικών δηλωθησών ποσοτήτων ελαιολάδου και πιστεύω ότι θα έπρεπε να ντρέπεται η πολιτική ηγεσία του Υπουργείου Γεωργίας γι' αυτήν την περικοπή σε μία τόσο δύσκολη περίοδο για τους αγρότες.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η πολιτική ηγεσία αν ντρέπεται ή όχι για τον καπνό και το βαμβάκι θα το αποδείξουν τα γεγονότα και στη συνέχεια θα το αποδείξουμε και στο λάδι. Πρέπει να σας πω ότι ήδη τέσσερις φάκελοι είναι προς πληρωμή και είναι ρεκόρ ότι μετά από δεκαπέντε ή δεκαέξι ημέρες που αρχίζει το έτος FEOGA να παίρνουν οι παραγωγοί τα λεφτά τους. Αν αυτό εσείς το θεωρείτε ότι πρέπει να είναι ντροπή, για μας δεν είναι ντροπή και θεωρώ ότι είναι έργο. 
Επίσης θα πρέπει να βγάλετε από το λεξιλόγιό σας αυτό που είπα. Δεν πρόκειται για τη συνολική επιδότηση. Πρόκειται για προκαταβολή. Όταν δίνεις προκαταβολή δεν σημαίνει ότι τη δίνεις αυθαίρετα. Πρέπει να έχεις παραστατικό στοιχείο. Παραστατικό στοιχείο που δεχόμαστε για την προκαταβολή είναι οι ζώνες. Όποιος λοιπόν έχει ποσότητα πάνω από τις ζώνες πρέπει να φέρει παραστατικά στοιχεία που λέει και η ίδια η κοινή υπουργική απόφαση, ότι δεν υπάρχει κανένα πρόβλημα. Πρέπει να πω και σε σας και στο νομάρχη και στην τοπική κοινωνία και στη Νομαρχιακή Αυτοδιοίκηση ότι όταν έρθει ο φάκελος από τη Νομαρχιακή Αυτοδιοίκηση στο Υπουργείο Γεωργίας και στον ΟΠΕΚΕΠΕ εμείς χρειαζόμαστε μόνο τρεις ημέρες. Εκεί έφτασε το ρεκόρ. Φέρτε λοιπόν τους φακέλους. Εσείς έχετε τη δύναμη στην τοπική κοινωνία.
Οι ενώσεις παραγωγών, οι διευθύνσεις γεωργίας πρέπει να φέρουν τους φακέλους και σε τρεις ημέρες εμείς θα πληρώσομε τον κόσμο. Μην προκαλείτε συνέχεια σύγχυση. Καταλαβαίνετε ότι δημιουργείτε πρόβλημα στον κόσμο; 
ΑΘΑΝΑΣΙΟΣ ΔΑΒΑΚΗΣ: Είναι διαλυμένες οι Διευθύνσεις Γεωργίας.
ΠΡΟΕΔΡΕΥΩΝ (Κωνσταντίνος Γείτονας): Κύριε Δαβάκη, σας παρακαλώ, σας ακούω τόση ώρα να διακόπτετε. Θέλετε να πω να μη γράφονται οι διακοπές; Δεν θα ήταν σωστό όταν μάλιστα συζητάμε επίκαιρες ερωτήσεις.
ΑΘΑΝΑΣΙΟΣ ΔΑΒΑΚΗΣ: Σε τρεις ημέρες; 
ΠΡΟΕΔΡΕΥΩΝ (Κωνσταντίνος Γείτονας): Αν δεν σταματήσετε, θα με αναγκάσετε να το κάνω. Αφήστε τον κύριο Υπουργό να απαντήσει. Νομίζω ότι είναι θέμα σεβασμού του Κανονισμού και της δεοντολογίας.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, ο χρόνος τρέχει.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα υπάρξει ανοχή και για σας. Βλέπω τις διακοπές.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, η αγωνία είναι σε επτακόσιες χιλιάδες δικαιούχους επιδοτήσεων ελαιολάδου και νομίζω ότι πρέπει να υπάρξει μία δυνατότητα να δώσουμε την εξήγηση. 
Λέτε, κύριε συνάδελφε, γιατί δεν ελήφθησαν υπόψη οι εκτιμήσεις των υπηρεσιών. Από πού το συμπεραίνετε;
ΑΘΑΝΑΣΙΟΣ ΔΑΒΑΚΗΣ: Υπάρχουν έγγραφα.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Υπάρχει πλήρης αποδοχή των ζωνών που έχουμε δώσει σε όλη την επικράτεια. Όταν ανακοινώσαμε τα μέτρα και την κοινή υπουργική απόφαση είχε γίνει πανελλαδική σύσκεψη και των ομάδων παραγωγών υπό την Ελαιουργική αλλά και των ομάδων παραγωγών της Ελαιουργικής και των οργανώσεων σε συζήτηση στο Υπουργείο Γεωργίας και εκεί ανακοινώσαμε τον τρόπο. Θα πρέπει να σας πω ότι εκεί ομόφωνα αποδεχθήκαμε το συγκεκριμένο τρόπο. Γιατί λέτε λοιπόν μονίμως ότι φταίει το Υπουργείο Γεωργίας και η πολιτική ηγεσία;
ΑΘΑΝΑΣΙΟΣ ΔΑΒΑΚΗΣ: Μα, κύριε Υπουργέ...
ΠΡΟΕΔΡΕΥΩΝ (Κωνσταντίνος Γείτονας): Κύριε Δαβάκη, ρίχνετε συνέχεια λάδι στη φωτιά. 
Από δω και πέρα να μη γράφεται καμία διακοπή του κ. Δαβάκη. 
ΓΕΩΡΓΙΟΣ ΚΑΡΑΤΖΑΦΕΡΗΣ: Έτσι όπως κατάντησε το λάδι μόνο για τη φωτιά είναι. 
ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, θα έρθει και η σειρά σας. 
Συνεχίστε, κύριε Υπουργέ. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όσον αφορά τις ενστάσεις των κυρίων συναδέλφων για την αρχική ποσότητα, δεν υπάρχει καμία διαφοροποίηση. Το παράδειγμα που αναφέρθηκε δεν είναι για κάποιον που παίρνει λιγότερο και κάποιον που παίρνει περισσότερο. Η προκαταβολή που παίρνει ο παραγωγός είναι στο υψηλότερο σημείο. 
Είπε ο κ. Στρατάκης ότι έπρεπε να είχε ετοιμαστεί από το καλοκαίρι. Αυτό όμως δεν είναι υπόθεση του Υπουργείου Γεωργίας. Η διαδικασία κάθε χρόνο είναι η ίδια. Οι ομάδες παραγωγών κάνουν τις αιτήσεις και η εγκύκλιος είναι εφαρμοστική για πληρωμή και δεν είναι για τις προδιαδικασίες. Ο παραγωγός κάθε χρόνο έχει υποχρέωση να ετοιμάσει τα δικαιολογητικά, να ετοιμάσει τα τιμολόγιά του, να δηλώσει στην αίτησή του πού πήγε το υπόλοιπο λάδι. Όταν τα ετοιμάσει όλα αυτά τότε τα στέλνει στο Υπουργείο Γεωργίας. 
Όταν γίνονται πληρωμές στην προκαταβολή δεν εξετάζουμε τους φακέλους έναν-έναν. Δεχόμεθα τη ζώνη σαν τεκμαρτή απόδειξη ότι μπορεί να πάρει ο παραγωγός την προκαταβολή. Λέμε σ' αυτόν που δεν δέχεται τη συγκεκριμένη ποσότητα με βάση τη ζώνη και με βάση όλα τα στοιχεία, ότι δεν είναι μόνον οι ζώνες, αλλά και τα τιμολόγια που συγκεντρώθηκαν από όλα τα ελαιοτριβεία που δεν φθάνουν στην αιτηθείσα ποσότητα που βγαίνει από τις αιτήσεις των παραγωγών. Άρα πρέπει να έχουμε παραστατικά στοιχεία για να μην έχουμε επιδότηση σε μη δικαιούχους.
Τέλος, πρέπει να πω ότι έχει ξεκινήσει η διαδικασία των πληρωμών. Είναι έτοιμος ο Πύργος Ηλείας. Η Αιτωλοακαρνανία έχει στείλει το φάκελο για πληρωμή όπως και το Αίγιο. Η Ένωση Πεζών από το Ηράκλειο έχει στείλει το φάκελο για πέντε χιλιάδες παραγωγούς. Άρα βρίσκει αποδοχή αυτή η διαδικασία στους παραγωγούς. Και πρέπει να πω -εδώ πρέπει να βοηθήσετε- ότι γίνεται μια προσπάθεια όχι μόνο να είμαστε αλλά και να φαινόμαστε. Όταν λοιπόν λέμε ότι πρέπει να φέρνουμε τα παραστατικά στοιχεία, αυτό πρέπει να είναι η ελάχιστη υποχρέωση του παραγωγού για να πάρει την επιδότησή του. 
Πιστεύω ότι με τη διαδικασία που έχουμε επιλέξει θα μπορέσουμε να δώσουμε όλα τα χρήματα στους παραγωγούς μέχρι τις 14 Δεκεμβρίου. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 172/21-11-2001 επίκαιρη ερώτηση του Βουλευτή της Νέας Δημοκρατίας κ. Γεωργίου Παναγιωτόπουλου προς τον Υπουργό Οικονομίας και Οικονομικών, σχετικώς με την παραχώρηση σε ιδιώτες έκτασης στην περιοχή αμμόλοφων του Δήμου Ελευθερών, Νομού Καβάλας κλπ. 
Η επίκαιρη ερώτηση του κ. Παναγιωτόπουλου έχει ως εξής: 
"Στην περιοχή των αμμόλοφων του Δήμου Ελευθερών Νομού Καβάλας εξελίσσεται αυτές τις μέρες ένα πρωτοφανές σκάνδαλο. 
Η Νομαρχία Καβάλας από διετίας και πλέον είχε την πρωτοβουλία να προκαλέσει περιβαλλοντολογική μελέτη για την αξιοποίηση αυτής της καταπληκτικής περιοχής, η οποία και έγινε, απεστάλει δε στο ΥΠΕΧΩΔΕ, στην Αρχαιολογία και σε όλες τις εμπλεκόμενες Δημόσιες Υπηρεσίες, για να διατυπώσουν την άποψή τους. 
Η περιοχή προσφέρεται για την κατασκευή ηπίων εγκαταστάσεων, που δεν προσβάλλουν το περιβάλλον και είναι πολύτιμες για την τουριστική ανάπτυξη. 
Σκοπός της Νομαρχίας ήταν η παραχώρηση αυτής της ιδιαιτέρου κάλλους περιοχής κατά χρήσιν στο Δήμο Ελευθερών, εντός των ορίων του οποίου ευρίσκεται. 
Από ετών κυκλοφορούσε η φήμη ότι κάποιοι επιτήδειοι είχαν κινήσει διαδικασία αγοράς τεσσάρων στρεμμάτων που περιλαμβάνουν και αμμώδη έκταση στην καρδιά της ανωτέρω περιοχής. 
Αντέδρασαν τότε οι πάντες, ενημερώθηκαν όλα τα κόμματα και εδόθη η εντύπωση ότι η διαδικασία αυτή σταμάτησε. 
Αιφνιδίως πληροφορούμεθα ότι κατεκυρώθη η παραχώρηση των τεσσάρων στρεμμάτων αντί 43 εκατομμυρίων και επίκειται η υπογραφή συμβολαίου. 
Εκτός του ότι η έκταση αυτή είναι αξίας εκατοντάδων εκατομμυρίων, η τυχόν παραχώρηση σε ιδιώτη ματαιώνει το σχεδιασμό που ενεπνεύσθη και προχώρησε στην διαδικασία υλοποίησής του η Νομαρχία Καβάλας. 
Πρέπει να ματαιωθεί οπωσδήποτε η σκανδαλώδης αυτή παραχώρηση, άλλως θα αναζητηθούν ποινικές ευθύνες από όλους τους εμπλεκόμενους στο σκάνδαλο".
Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, η διαχείριση της ακίνητης περιουσίας του δημοσίου, όπως είναι γνωστό, με νόμο ανήκει στην Κτηματική Εταιρεία του Δημοσίου. Όπως μας ενημέρωσε η ΚΕΔ η διαδικασία της εκποίησης του συγκεκριμένου κτήματος ξεκίνησε από το 1999. Πρόκειται για ιδιόκτητη περιουσία του δημοσίου που η εταιρεία διαχειρίζεται. Η προκήρυξη δημοσιεύτηκε σε αθηναϊκή αλλά και σε τοπική εφημερίδα στις 5.10.99 και 7.10.99 αντίστοιχα. Δεν πρόκειται δηλαδή για μια κρυφή διαδικασία. Η διαδικασία του νόμου τηρήθηκε στο έπακρο, διεξήχθη συγκεκριμένη δημοπρασία και δεν υπεβλήθη καμία ένσταση επί της διαδικασίας. Έλαβαν γνώση όλοι, ο αντίστοιχος δήμος, η νομαρχία.
Πρέπει να πούμε ότι με απόφαση του Υπουργού Πολιτισμού το 1997 τέθηκαν περιορισμοί όσον αφορά τις χρήσεις γης και αυτοί οι περιορισμοί αναφέρονται στη δυνατότητα χρησιμοποίησης για λόγους γεωργικούς, αγροτικές αποθήκες και κατοικία με κατώτατο όριο κατάτμησης και αρτιότητας στα τέσσερα στρέμματα. Ο συμμετάσχων στο διαγωνισμό πλειοδότης -γιατί πρόκειται περί πλειοδοτικού δημόσιου διαγωνισμού- πρόσφερε 47.250.000 δραχμές αλλά και ταυτόχρονα υπέβαλε δήλωση συμβολαιογραφική προς το Υπουργείο Πολιτισμού με την οποία αποποιείται από κάθε αποζημίωση σε περίπτωση που στο εν λόγω ακίνητο γίνουν ανασκαφές και βρεθούν αρχαία και θα προχωρήσει στη δωρεά του ακινήτου στο δημόσιο για την προστασία της πολιτιστικής κληρονομιάς. Ότι θα τηρήσει όλους τους περιορισμούς που αναφέρονται στη συγκεκριμένη απόφαση για τις επιτρεπόμενες χρήσεις γης. Κατόπιν τούτου έλαβε έγγραφο από 30.8.2001 του Υπουργείου Πολιτισμού με το οποίο επιτρέπεται από την πλευρά του Υπουργείου Πολιτισμού η προώθηση εκποίησης του αναφερομένου τμήματος των τεσσάρων στρεμμάτων στον πλειοδότη σύμφωνα με τα διαλαμβανόμενα στη συμβολαιογραφική του δήλωση. Πρέπει να πω ότι ήδη το διοικητικό συμβούλιο της ΚΕΔ έχει ολοκληρώσει τη διαδικασία με απόφασή του στις 20 Σεπτεμβρίου εκποίησης του συγκεκριμένου ακινήτου του δημοσίου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παναγιωτόπουλος έχει το λόγο.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, η υπόθεση αυτή είναι σκάνδαλο απ' όλες τις πλευρές. Πρώτα απ' όλα προσβάλλει το Νομό Καβάλας, διότι οι περίφημοι αμμόλοφοι είναι το ωραιότερο μέρος και το προσφερόμενο προς εκμετάλλευση. 
Δεύτερον, προσβάλλει τη Νομαρχία Καβάλας, η οποία έχει κάνει μελέτη, την έχει στείλει σε όλους τους φορείς προκειμένου να αξιοποιήσει τουριστικά αυτήν την ενιαία περιοχή των αμμολόφων.
Τρίτον, προσβάλλει το Δήμο Ελευθερών, ο οποίος προσδοκά στην εκμετάλλευση αυτής της περιοχής όταν ολοκληρωθούν οι διαδικασίες για την τουριστική της ανάπτυξη.
Τέταρτον, προσβάλλει το δημόσιο αίσθημα, διότι όλοι γνωρίζουν στο νομό ποια είναι η περιοχή των αμμολόφων.
Πέμπτον, προσβάλλει τη νοημοσύνη των Καβαλιωτών, διότι ο κύριος αυτός με διάφορες μεθοδεύσεις -λέει πλειοδότης ο κύριος Υπουργός, μα δεν υπήρξε άλλος προσφέρων- την ημέρα που έκανε την προσφορά είχε καταληφθεί η Κτηματική Εταιρεία του Δημοσίου από τους διαμαρτυρομένους, έδωσε την προσφορά στη ζούλα, είναι η μοναδική προσφορά, το πήρε έναντι 43 εκατομμυρίων όταν τα τέσσερα στρέμματα αξίζουν άνω των 200 εκατομμυρίων, είναι σκανδαλώδες το τίμημα είναι σκανδαλώδη τα πάντα. Βεβαίως οι τυπικές διαδικασίες ετηρήθησαν. Μα γιατί υπάρχει η Κυβέρνηση; Υπάρχει για να παρεμβαίνει όταν προσβάλλεται το δημόσιο αίσθημα και όταν προσβάλλεται η προοπτική ανάπτυξης. Εκεί χρειάζεται η παρέμβαση της Κυβέρνησης. Η έννοια σκανδάλου δεν θέλουμε να ταυτιστεί απολύτως με την έννοια της σημερινής Κυβέρνησης. Και βεβαίως εξαιρώ τον κύριο Υφυπουργό, του οποίου το ήθος γνωρίζω λόγω γειτονικού νομού. Είναι εξαίρεση η οποία είναι σπάνια.
Λοιπόν, κύριε Πρόεδρε, εδώ πρέπει να παρέμβετε για να τελειώσει αυτή η ιστορία, να σταματήσει. Και πρέπει να δείτε πως θα αξιοποιηθεί αυτή η περιοχή. Στην καρδιά των αμμολόφων παρεμβαίνει ένας ιδιώτης τώρα και αγοράζει τέσσερα στρέμματα. Από πού ως πού; Έτσι στον ύπνο του το είδε αυτό; Τα κίνητρά του είναι διαστροφικά; Από πού ξεκίνησε για να πάρει αυτά τα τέσσερα στρέμματα; Ή είναι σύμπτωση ότι σε αυτήν ακριβώς την περιοχή προηγουμένως είχε κάνει μια παράνομη καφετέρια και εξεμεταλλεύετο το καλοκαίρι χωρίς να παρέμβει κανένας, διότι τυγχάνει, συμπτωματικά επίσης, να είναι και ευνοούμενος της Κυβέρνησης ο κύριος αυτός. Εξεμεταλλεύθη παρανόμως την περιοχή, την παίρνει την περιοχή, μπαίνει μέσα στους αμμολόφους και η καρδιά των αμμολόφων αυτοκαταργείται. Αν είναι δυνατόν. 
Εκεί πρέπει να παρεμβαίνουμε, κύριε Υπουργέ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Με συγχωρείτε, κύριε Πρόεδρε.
Ξέρετε τι μας εδίδασκε ο Χωραφάς; "Η ηθική και ο νόμος είναι δύο κύκλοι αλληλοτεμνόμενοι αλλά μη συμπίπτοντες. Υπάρχουν νόμιμα που είναι ανήθικα και ηθικά που είναι παράνομα".
Εκεί χρειάζεται η παρέμβαση του Υπουργού. Αλλιώς ο νόμος θα λειτουργούσε με τους χαρτογιακάδες. Δεν χρειαζόταν να υπάρχετε εσείς. 
ΠΡΟΕΔΡΕΥΩΝ (Κωνσταντίνος Γείτονας): Σε άλλες περιπτώσεις λέμε άλλα βέβαια εδώ -όχι κατ΄ ανάγκη εσείς- για την σημασία εφαρμογής των νόμων. Να βρούμε άκρη τώρα! Καλό είναι και πρέπει να συμβαδίζει ο νόμος και να υπακούσει στην ηθική. Αυτά δεν μπορεί να είναι σε αντίθεση.
Αυτό σαν αρχή, δεν αναφέρομαι στο συγκεκριμένο θέμα.
Ο κύριος Υπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα συμφωνήσω μαζί σας, γιατί η βασική αρχή που διέπει μια δημοκρατική κοινωνία είναι η εφαρμογή των νόμων. Πρόκειται για έναν δημόσιο πλειοδοτικό διαγωνισμό που έγινε με όλες τις διαδικασίες και όλες τις εγγυήσεις της δημοσιότητας και την αντικειμενικότητας. Δημοσιοποιήθηκε σε εφημερίδα πανελλαδικής εμβέλειας, αθηναϊκή, να γνωρίζουν σε όλη την Ελλάδα το διαγωνισμό αυτόν, αλλά και σε τοπικής εμβέλειας κατά νόμο εφημερίδα. Αναρτήθηκε στον πίνακα ανακοινώσεων το αντίστοιχου Δήμου Ελευθερών. Έγινε η δημοπράτηση, δεν υπήρχε καμία απολύτως ένσταση. Η Κτηματική Εταιρεία του Δημοσίου επειδή ακριβώς υπήρχαν περιορισμοί χρήσης γης ότι ζήτησε την άδεια προκαταβολικά. Με ευθύνη και πρωτοβουλία του ενδιαφερομένου πλειοδότη εξασφαλίσθηκε η άδεια του Υπουργείου Πολιτισμού, ότι δηλαδή η συγκεκριμένη του πράξη και η χρήση, θα είναι σύμφωνες με την απόφαση του Υπουργείου Πολιτισμού -δηλαδή μόνο για αγροτική χρήση ή για κατοικία πάνω από τέσσερα στρέμματα. Όλα έγιναν νόμιμα, δεν υπάρχει τίποτε απολύτως να δικαιολογεί τις δικές σας έντονες αιτιάσεις. Και μου προξενεί εντύπωση αυτό που μου λέτε ότι η Νομαρχία Καβάλας, πριν εξασφαλίσει το δικαίωμα χρήσης ή κυριότητας του συγκεκριμένου κτήματος του δημοσίου, προέβη σε μελέτες. Αν το έπραξε, κακώς το έπραξε. Και θα έλεγα πρωθύστερα το έπραξε. Πρώτα έπρεπε να εξασφαλίσει την άδεια της αρμόδιας αρχής που έχει την ευθύνη της διαχείρισης της περιουσίας του δημοσίου. Δεν μπορούσε επί αλλοτρίας περιουσίας να συντάσσει μελέτες και να προγραμματίζει. Επομένως το ενδιαφέρον του κυρίου νομάρχου μπορεί να ήταν μεγάλο μεν, αλλά θα έλεγα ότι έπρεπε να προηγηθεί η άδεια από την πλευρά της αρμόδιας Κτηματικής Εταιρείας του Δημοσίου προκειμένου να έχει το άλλοθι, το νόμιμο και το ηθικό, να διαμαρτύρεται ακολούθως για οποιαδήποτε ενέργεια δική του, η οποία φαίνεται ότι παρεμποδίζεται από τη συγκεκριμένη πράξη εκποίησης. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Και ο πλειοδότης είναι δικός σας. Όλο συμπτώσεις!
ΠΡΟΕΔΡΕΥΩΝ (Κωνσταντίνος Γείτονας): Κύριε Παναγιωτόπουλε, τελείωσε ο διατιθέμενος χρόνος για την επίκαιρη ερώτηση.
Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία τη συνεδρίασή μας παρακολουθούν πενήντα ένας μαθητές και τρεις συνοδοί καθηγητές από το Γυμνάσιο Αυγουλέα-Λιναρδάτου Αθήνας. Η Βουλή τους καλωσορίζει.
(Χειροκροτήματα)
Ενημερώνω τους μαθητές που μας παρακολουθούν ότι παρακολουθούν συζήτηση επικαίρων ερωτήσεων. Είναι κοινοβουλευτικός έλεγχος στην Κυβέρνηση και στις επίκαιρες ερωτήσεις μετέχει μόνο ο ερωτών Βουλευτής και ο αμρόδιος Υπουργός ο οποίος απαντά. Δεν μπορούν να μετάσχουν στη συζήτηση άλλοι Βουλευτές, γι΄ αυτό και βλέπετε εδώ μόνο τους ερωτώντες Βουλευτές.
Τρίτη είναι η με αριθμό 164/21.11.2001 επίκαιρη ερώτηση του Βουλευτή του Κομμουνιστικό Κόμματος Ελλάδος κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Εθνικής Οικονομίας και Οικονομικών, σχετικώς με την ανέγερση Μνημείου της Εθνικής Αντίστασης στο χώρο του Σκοπευτηρίου Καισαριανής.
Η επίκαιρη ερώτηση του κ. Σκυλλάκου έχει ως εξής:
"Προβληματισμό δημιουργεί η στάση της Κυβέρνησης, η οποία έχει καθυστερήσει να λάβει τα αναγκαία νομικά και θεσμικά μέτρα για την απομάκρυνση της Πανελλήνιας Σκοπευτικής Εταιρείας από τον κηρυγμένο ιστορικό μνημειακό χώρο του Σκοπευτηρίου, με αποτέλεσμα να έχουν αποθρασυνθεί οι διοικούντες το σωματείο αυτό, όχι μόνο μη επιτρέποντας την τοποθέτηση του Μνημείου της Εθνικής Αντίστασης στο χώρο που προβλέπεται αλλά και καταστρέφοντάς το. 
Η Κυβέρνηση, αντί να λάβει τα ενδεικνυόμενα μέτρα σε βάρος αυτών που βεβηλώνουν το χώρο, στρέφει τις αστυνομικές δυνάμεις ενάντια στο λαό, τις μαζικές οργανώσεις του δήμου και τη δημοτική αρχή της Καισαριανής.
Η ανέγερση του Μνημείου της Εθνικής Αντίστασης στον καθαγιασμένο με το αίμα ηρώων πατριωτών ιερό χώρο αποτελεί ιερό χρέος τιμής και δεν επιτρέπεται άλλη καθυστέρηση.
Ερωτώνται οι κύριοι Υπουργοί: ποια μέτρα πρόκειται να πάρει η Κυβέρνηση και πότε, ώστε να αποδοθεί άμεσα ο καθαγιασμένος χώρος θυσίας του Σκοπευτηρίου στο Δήμο Καισαριανής, προκειμένου να ανεγερθεί το Μνημείο της Εθνικής Αντίστασης;".
Θα απαντήσετε εσείς, κύριε Φωτιάδη;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, δεν είναι ορθό αυτό που ισχυρίζεται ο ερωτών Βουλευτής, ότι δεν υπάρχει ενδιαφέρον από την πλευρά της Κυβέρνησης όσον αφορά το Σκοπευτήριο της Καισαριανής.
Θα πρέπει να θυμίσω στη Βουλή ότι ο συγκεκριμένος χώρος εφτακόσιες χιλιάδες περίπου τετραγωνικών μέτρων είχε παραχωρηθεί με νόμο του 1930 και ακολούθως συνετάγη συμβόλαιο συμβολαιογράφου Αθηνών και παραχωρήθηκε στην Πανελλήνια Σκοπευτική Εταιρεία. Δηλαδή κατοχή του συγκεκριμένου κτήματος υπήρξε νόμιμη μέχρι το 1987, που με την ίδια κυβέρνηση, με Κυβέρνηση ΠΑΣΟΚ, με νόμο πάλι έχει ανακληθεί η συγκεκριμένη παραχώρηση. Έκτοτε από την ψήφιση του νόμου του 1987 ακολούθησαν δεκάδες δίκες ενώπιον όλων των δικαστηρίων όλων των βαθμών, από το Ειρηνοδικείο, Μονομελές, Πολυμελές, Εφετείο, τμήματα του Αρείου Πάγου, ολομέλεια του Αρείου Πάγου, μείζονα ολομέλεια του Αρείου Πάγου, μία σειρά από δικαστήρια όπου το ελληνικό δημόσιο συμμετείχε είτε ως επισπεύδων είτε ως κυρίως παρεμβαίνων σε δίκες υπέρ του Οργανισμού Σχολικών Κτιρίων.
Με απόφαση του Υπουργού Οικονομικών είχε παραχωρηθεί στον Οργανισμό Σχολικών Κτιρίων μία έκταση εκατό στρεμμάτων περίπου για τις ανάγκες του και υπήρξαν μια σειρά από δικαστήρια.
Κατ΄ αρχήν θέλω να μνημονεύσω ότι το 1990, δηλαδή ευθύς αμέσως μετά την ψήφιση του νόμου, η Κτηματική Υπηρεσία Αθηνών εξέδωσε πρωτόκολλα καθορισμού αποζημίωσης αυθαίρετης χρήσης σε βάρος της Πανελλήνιας Σκοπευτικής Εταιρείας, αλλά ταυτόχρονα επέδωσε και πρωτόκολλο διοικητικής αποβολής στη συγκεκριμένη εταιρία την ίδια χρονική περίοδο. Το πρωτόκολλο της διοικητικής αποβολής, αλλά και για το πρωτόκολλο των προστίμων για την αυθαίρετη χρήση προσεβλήθησαν ενώπιον των αρμοδίων δικαστηρίων, Ειρηνοδικείο Αθηνών και Μονομελές Πρωτοδικείο, το οποίο δικαίωσε τη Σκοπευτική Εταιρεία εκ του λόγου ότι δεν επιλήφθηκε πρόσφατα αυτογνωμόνως της κατοχής, αλλά δυνάμει συμβατικής σχέσης, αναφέρουν οι δύο αποφάσεις του 1990 των δύο δικαστηρίων.
Μετά από αυτά και μετά από γνωμοδότηση του Νομικού Συμβουλίου του Κράτους, με πρωτοβουλία του Υπουργείου Οικονομικών ασκήθηκε αναγνωριστική αγωγή ενώπιον του δικαστηρίου, η οποία απορρίφθηκε για λόγους μη ουσιαστικούς. Ακολούθησαν αγωγές, μακρόχρονος δικαστικός αγώνας μεταξύ της Πανελλήνιας Σκοπευτικής Εταιρείας και του ΟΣΚ, στην οποία συμμετείχε ως προσθέτως παρεμβαίνων υπέρ του Οργανισμού Σχολικών Κτιρίων το ελληνικό δημόσιο. Έγιναν δεκάδες δίκες. Τρεις φορές συζητήθηκαν στα τμήματα του Αρείου Πάγου οι υποθέσεις και εν τέλει για την κρίση της συνταγματικότητας του νόμου του 1987 στις 18.10.2001 συνεζητήθη ενώπιον της μείζονος ολομελείας, στην οποία παραπέμφθηκε από την ολομέλεια του Αρείου Πάγου, δηλαδή είχαμε τουλάχιστον πέντε συζητήσεις, τρεις στα τμήματα, μία στην ολομέλεια και πέμπτη συζήτηση στην μείζονα ολομέλεια. Και επίκειται εντός των προσεχών μηνών η έκδοση της απόφασης της μείζονος ολομελείας του Αρείου Πάγου, η οποία θα κρίνει επί της συνταγματικότητας ή μη του νόμου του 1987. 
Είναι κρίσιμο το ζήτημα αυτό και θα επηρεάσει το θέμα της κυριότητας του ακινήτου. Αν δηλαδή κριθεί συνταγματικός ο νόμος, η κυριότητα ανήκει στο ελληνικό δημόσιο, αν κριθεί αντισυνταγματικός ο νόμος είναι αυτονόητο ότι η κυριότητα θα ανήκει στη Σκοπευτική Εταιρεία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Ο χώρος του Σκοπευτηρίου της Καισαριανής είναι χώρος ιερός και έχει κηρυχθεί σαν ιστορικός και μνημειακός χώρος. Το θέμα όμως είναι ότι δεν αρκεί να αναγνωρίζουμε ή να υπενθυμίζουμε τις παλιότερες αποφάσεις. Το θέμα είναι ότι στην πράξη όλη αυτή η πορεία που θα έπρεπε από χρόνια να έχει λήξει μπορεί να ανατραπεί. Και μπορεί να ανατραπεί, διότι πρώτα και κύρια βρίσκεται στον Άρειο Πάγο η υπόθεση και ο εισηγητής, όπως γνωρίζετε είναι αρνητικός με τις θέσεις του δημοσίου, δηλαδή λέει ότι είναι αντισυνταγματικός ο νόμος. Άρα, μπορεί να γυρίσουμε πάλι πίσω, πάλι στην αρχή.
Θα μπορούν να έχουν προχωρήσει τα πράγματα αν παίρνοντας συγκεκριμένα μέτρα όλα αυτά τα χρόνια από τη πλευρά της Κυβέρνησης. Ποια είναι τα συγκεκριμένα μέτρα. Πρώτον: Αυτήν τη στιγμή η Σκοπευτική Εταιρεία διακατέχει μόνο εξίμισι στρέμματα με βάση τον όρο του συμβολαίου και ευτυχώς που είναι και εκπρόσωπος του ΥΠΕΧΩΔΕ εδώ, γιατί πρέπει να μας ακούσει. Το αίτημα του δήμου και όλων των φορέων είναι αυτά τα εξίμισι στρέμματα, για να προχωρήσουν τα πράγματα, να θεωρηθούν χώρος κοινόχρηστος, χώρος πρασίνου και να αποχαρακτηριστούν απ' αυτήν τη σημερινή κατάσταση. Παρά τις επανειλημμένες οχλήσεις χανόταν ο φάκελος ή στοιχεία του φακέλου και δεν μπορούσαν οι υπηρεσιακοί παράγοντες στο ΥΠΕΧΩΔΕ να βρουν το φάκελο. Για χρόνια επαναλαμβανόταν το ίδιο ζήτημα. Ευτυχώς ήρθε προχθές μια αρμόδια υπάλληλος με το φάκελο ο οποίος συμπληρώθηκε. Αναμένουμε από το ΥΠΕΧΩΔΕ τουλάχιστον να οριστεί σαν χώρος πρασίνου.
Το δεύτερο: Το Υπουργείο Πολιτισμού, το Υπουργείο Παιδείας, ο ΟΣΚ δηλαδή και το Υπουργείο Εθνικής Οικονομίας, σαν Κυβέρνηση, να δουν τη διαμόρφωση συνολικά του χώρου σαν χώρο μνημείου. Πρέπει να δοθούν χρήματα για να διαμορφωθεί αυτός ο συνολικός χώρος. Και δεν μιλάω για τα εξίμισι στρέμματα. Εφόσον γίνουν αυτά και εφόσον βρει διέξοδο και η Σκοπευτική Εταιρεία διότι υπάρχει υποχρέωση σύμφωνα με το συμβόλαιο να βρεθεί ένας άλλος χώρος που να μπορεί να έχει τη λειτουργία και τις δραστηριότητες της, αν γίνουν όλα αυτά δε θα αφήνετε τα ζητήματα στη κρίση της ολομέλειας του Αρείου Πάγου ή στην κρίση των δικαστηρίων για να επανέλθουμε στην αρχή πάλι.
Εγώ ανησυχώ από την τοποθέτηση ότι αν βγει αρνητική απόφαση τελείωσε η υπόθεση. Θα δώσουμε επτακόσια στρέμματα και το μνημείο στη Σκοπευτική Εταιρεία δηλαδή αν βγει η απόφαση του Αρείου Πάγου; Αυτή είναι η θέληση της Κυβέρνησης; Και, εν πάση περιπτώσει, αυτήν τη στιγμή η Σκοπευτική Εταιρεία έκανε προσπάθειες να καταστρέψει το μνημείο και έχει κάνει σημαντικές φθορές και πολλές φορές η Αστυνομία την προστατεύει σε βάρος και των δημάρχων της περιοχής και των φορέων που διαμαρτύρονται. Υπάρχει ιστορική ευθύνη που πρέπει να τη δείτε, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πρέπει να γίνει απόλυτα σαφές, κύριε συνάδελφε, ότι η Κυβέρνηση πήρε όλα τα ενδεδειγμένα μέτρα και θα τα θυμίσω περιληπτικά.
Με νόμο της Βουλής των Ελλήνων το 1930 παραχωρήθηκε συγκεκριμένη έκταση. Με νόμο του 1987, δηλαδή με αυτήν την κυβέρνηση, ανακλήθηκε αυτή η παραχώρηση. Από κει και πέρα η δυνατότητα προσφυγής στα δικαστήρια είναι μια δυνατότητα που την έχουν όλοι οι Έλληνες πολίτες και κάτι τέτοιο συμβαίνει. Δεν μπορεί η Κυβέρνηση να παρέμβει στο έργο της δικαιοσύνης. Έχει ασκήσει όλα τα δικαιώματά της, έχει προσφύγει δεκάδες φορές απ' ό,τι σας ανέφερα στα δικαστήρια και αναμένεται η απόφαση της μείζονος ολομέλειας. Η σπουδαιότητα του θέματος και οι ενέργειες αποδεικνύουν το γεγονός ότι δεν υπάρχει απλά μια απόφαση ενός τμήματος του Αρείου Πάγου που συνήθως κρίνει αμετακλήτως επί της ιδιοκτησίας αλλά έχουμε φθάσει και στην ολομέλεια, έχουμε φθάσει και στη μείζονο ολομέλεια. Όμως, από κει και πέρα η κρίση είναι των δικαστηρίων περί της συνταγματικότητας ή μη της συγκεκριμένης διάταξης νόμου του 1987.
Το τι θα κάνει το ελληνικό δημόσιο ακολούθως διά των Υπουργείων είναι άλλη ιστορία. Αλλά αν δεν κριθεί, κύριε συνάδελφε, το θέμα της ιδιοκτησίας, δεν μπορούμε να μιλάμε για άλλες ενέργειες. 
Δεν μπορεί να μιλάμε για ό,τι είπατε προηγούμενα. Πρέπει να σας θυμίσω κάτι το οποίο ομολογήσατε εσείς, αλλά το είπατε μισό, ότι πάλι με την κυβέρνηση του 1984 ο χώρος αυτός με απόφαση του Υπουργού Πολιτισμού, κηρύχθηκε ως ιστορικός τόπος, ο χώρος του Σκοπευτηρίου της Καισαριανής. 
Καταθέτω στα Πρακτικά την απόφαση του Υπουργού Πολιτισμού της 7/2/84 κάτι το οποίο επαναβεβαιώθηκε με όμοια απόφαση στις 9/10/95 του Υπουργού Πολιτισμού. Επομένως θα έλεγα ότι θα έπρεπε να θεωρήσουμε την ερώτησή σας απλά και μόνο ως όχληση, για να δούμε τι πρόκειται να γίνει. Αλλά επειδή είδα ότι γνωρίζετε με λεπτομέρειες την πορεία της υπόθεσης, θα έλεγα ότι θα μπορούσατε να περιμένετε τους δύο μήνες για την έκδοση της απόφασης της μείζονος ολομελείας του Αρείου Πάγου.
(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου:
Ακολουθεί η τρίτη με αριθμό 163/21-11-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου να επιχορηγείται η ανέγερση πρώτης κατοικίας στο Πήλιο για τη διατήρηση της παραδοσιακής αρχιτεκτονικής.
Η επίκαιρη ερώτηση του κ. Νικολάου Γκατζή έχει ως εξής:
"Στους παραδοσιακούς οικισμούς του Πηλίου δεν έχουν ληφθεί ουσιαστικά μέτρα οικονομικής ενίσχυσης για την ανέγερση της πρώτης κατοικίας που λόγω του υψηλού πλέον κόστους -για τη διατήρηση της παραδοσιακής αρχιτεκτονικής του Πηλίου -αποτελεί ανυπέρβλητο οικονομικό εμπόδιο για τη μόνιμη κατοικία.
Επίσης, ενώ η Κυβέρνηση έχει υποσχεθεί ότι θα επιλύσει τις ασάφειες και τα προβλήματα που δημιουργεί το προεδρικό διάταγμα του '97, αν και πέρασαν τέσσερα χρόνια από τις πρώτες οχλήσεις και διαμαρτυρίες των κατοίκων, της Τοπικής Αυτοδιοίκησης και των φορέων της περιοχής, δεν έχει κάνει τίποτα. Αποτέλεσμα χιλιάδες κατοικίες -εκτός ουσιαστικά παραδοσιακών οικισμών- να βρίσκονται με προσωρινή παροχή ηλεκτρικού ρεύματος, που η τελευταία προθεσμία λήγει στις 31/12/2001 και να κινδυνεύουν μέσα στο χειμώνα να βρεθούν χωρίς ηλεκτρικό ρεύμα.
Ερωτάται η κυρία Υπουργός τι μέτρα προτίθεται να πάρει η Κυβέρνηση ώστε:
Να επιχορηγηθεί ουσιαστικά η πρώτη κατοικία για τη διατήρηση της παραδοσιακής Αρχιτεκτονικής του Πηλίου.
Να γίνει σαφής διαχωρισμός των παραδοσιακών οικισμών του Πηλίου από τους μη παραδοσιακούς, ώστε να λυθεί και το πρόβλημα της ηλεκτροδότησής τους;".
Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κα Ζήση.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η ερώτηση που θέτει ο συνάδελφος κ. Γκατζής πραγματικά έχει απασχολήσει όλους μας στην ίδια περιφέρεια, στο Νομό Μαγνησίας και στο Πήλιο. Ένα περιεχόμενο αυτής της ερώτησης αφορά σε πάρα πολλές συναινετικές, δημοκρατικές διαδικασίες, αποφάσεις θεσμών. Βεβαίως χρειάζεται η συνέχιση αυτής της προσπάθειας, διότι είναι γνωστό ότι τα προεδρικά διατάγματα και οι τροποποιήσεις τους, χρειάζονται όλον αυτό το χρόνο της ωρίμανσης, της συναίνεσης και της θεσμοθέτησής τους.
Είναι γνωστό ότι με το διάταγμα του 1980, έχουν χαρακτηρισθεί στο Πήλιο εξήντα τέσσερις οικισμοί σαν οι αξιόλογοι οικισμοί της παραδοσιακής κληρονομιάς οι οποίοι διαιρέθηκαν σε τρεις κατηγορίες: Στην πρώτη κατηγορία είναι οι τρεις οικισμοί που κρατούν ανέπαφο τον παραδοσιακό τους χαρακτήρα και χρήζουν της απόλυτης προστασίας. Στη δεύτερη κατηγορία είναι οι σαράντα εννέα οικισμοί που διατηρούν τον παραδοσιακό τους χαρακτήρα με μικρές αλλοιώσεις. Και η τρίτη κατηγορία, αφορά σε δώδεκα οικισμούς που διατηρούν λιγότερο παραδοσιακά στοιχεία και βρίσκονται κοντά στο Βόλο ή είναι παραθαλάσσιοι. Για όλους αυτούς τους οικισμούς, έχουν προβλεφθεί διαφορετικοί βαθμοί προστασίας με την επιβολή περιορισμών στη δόμηση αλλά και άλλων όρων.
Γνωρίζει ο κύριος συνάδελφος, όπως γνωρίζουμε και όλοι μας, ότι με τις κοινωνικές διαδικασίες οι σχετικοί θεσμοί για την περιοχή έθεσαν ένα πλαίσιο τροποποιήσεων, το οποίο έγινε πλέον προεδρικό διάταγμα στις 17/4/97, δηλαδή μετά από δεκαεπτά χρόνια. Τροποποιήθηκε, λοιπόν, το πρώτο διάταγμα και επέτρεψε σε δεκαεπτά οικισμούς του Πηλίου της δεύτερης κατηγορίας να έχουμε τους γνωστούς όρους που χρειάζονταν για την ελάφρυνση του οικονομικού κόστους και όλων των άλλων προβλημάτων. 
Βεβαίως, πρέπει να πω ότι η προστασία της πολιτιστικής μας κληρονομιάς και της παράδοσης, βάζει όρους σε όλους μας.
Κύριε συνάδελφε, πρέπει να σας πω ότι -το γνωρίζετε πολύ καλά- μία από τις πρώτες προτεραιότητές μου στο Υπουργείο και ως Βουλευτής του Νομού Μαγνησίας, αλλά και ως επιλογή της Κυβέρνησης, είναι η προώθηση όλων αυτών των τροποποιήσεων, ώστε να θεσμοθετηθούν και να γίνουν προεδρικά διατάγματα, σύμφωνα και με τις έγκαιρες αποφάσεις των νομαρχιακών συμβουλίων, της ΤΕΔΚ που έχουν θέσει ορισμένα ζητήματα. 
Όμως -θέλω να το επισημάνω αυτό και επιτρέψτε μου να το κάνω- χρειάζεται ιδιαίτερη προσοχή, γιατί το 1985 είχαμε και νέους οικισμούς. Κάθε φορά υπάρχουν τέτοια ζητήματα και εμείς ως μηχανικοί, αλλά και ως πολιτικοί και ως πολίτες πολλές φορές σε εκείνη την περιοχή της προστασίας έχουμε κάνει τις παρεκκλίσεις μας σε ό,τι αφορά στη δόμηση και ερχόμαστε μετά να ζητούμε τις τροποποιήσεις. Χρειάζεται πραγματικά μια αλλαγή, μια προώθηση αυτών των τροποποιήσεων, αλλά με σύνεση και ωριμότητα. 
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο. 
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
Δεν θα αμφισβητήσω την ευαισθησία της κυρίας Υπουργού σχετικά με την αρχιτεκτονική παράδοση του Πηλίου ούτε τις προθέσεις της να προωθήσει τη λύση του προβλήματος. Έχω όμως μεγάλα και πολλά ερωτήματα σε σχέση με την κάλυψη που δίνει ότι θα συνεχίσει με την ίδια προσπάθεια της Κυβέρνησης για να αντιμετωπίσει αυτά τα προβλήματα, λέγοντας ότι χρειάζεται χρόνος ωρίμανσης. 
Κυρία Υπουργέ, ξέρετε ότι ο χρόνος ωρίμανσης έχει παρέλθει προ πολλού. Ξέρετε επίσης ότι από την πρώτη μέρα ως μέλος και εσείς του Επιμελητηρίου αμφισβητήσατε το προεδρικό διάταγμα του 1997 για τις ασάφειες, τις οποίες έχει και για τις τρομερές ελλείψεις του, δεδομένου ότι συμπεριλαμβάνει παραδοσιακούς οικισμούς, που δεν έχουν καμία σχέση με την αρχιτεκτονική παράδοση του Πηλίου. 
Το ερώτημα, λοιπόν, δεν είναι εάν θα δείτε όλες αυτές τις διατάξεις και η ωρίμανσή, κατά την άποψή σας, του προβλήματος. Το πρόβλημα έχει προ πολλού γίνει πρόβλημα του παρελθόντος και είναι πολύ ώριμο. Υπάρχουν άνθρωποι οι οποίοι επιβαρύνονται με τριπλάσιο κόστος απ' ό,τι στοιχίζει μια κατοικία στην πόλη -το ξέρετε πολύ καλά- και δεν απαντήσατε τι θα κάνει η Κυβέρνηση. Έχουμε τις περιπτώσεις που λήγει στις 31 Δεκεμβρίου το ρεύμα και ξέρετε ότι χιλιάδες κατοικίες βρίσκονται με προσωρινή παροχή ρεύματος στο Πήλιο και θα μείνουν μέσα στο χειμώνα χωρίς ρεύμα. 
Επομένως ξέρετε την αναγκαιότητα να γίνει άμεσα η τροποποίηση του προεδρικού διατάγματος, που ζητάνε όλοι οι φορείς της Μαγνησίας, όπως και εσείς που είστε στο Επιμελητήριο. 
Κύριε Πρόεδρε, πρέπει να δούμε αυτό το θέμα. Θα γίνει το προεδρικό διάταγμα; Πέρασαν τέσσερα χρόνια. Κατατέθηκε το προεδρικό διάταγμα τον Ιούνιο του 1997 και στις 10 Ιανουαρίου του επόμενου έτους αμφισβητήθηκε παμψηφεί από όλους. Δεν μπορεί να συνεχίζεται αυτή η κατάσταση. 
Νομίζω ότι πρέπει να δείτε το πρόβλημα. Δεν είναι πρόβλημα ούτε κομματικό ούτε ιδεολογικό. Έχει ασάφειες το προεδρικό διάταγμα και χρειάζεται ένα καινούριο που θα συμπεριλάβει τους παραδοσιακούς οικισμούς, ξεχωρίζοντας τους μη παραδοσιακούς οικισμούς, για να δώσει τη δυνατότητα στον κόσμο να χτίζει χωρίς αυτό το υπέροχο κόστος, εξασφαλίζοντας ταυτόχρονα όλα τα άλλα προς το ζην. 
ΠΡΟΕΔΡΕΥΩΝ (Κωνσταντίνος Γείτονας): Πάντως η ιδεολογία υπεισέρχεται παντού, κατά την πάγια άποψη του κόμματός σας.
ΝΙΚΟΛΑΟΣ ΓΚΑΤΖΗΣ: Δική μας ιδεολογική διαφορά δεν υπάρχει σε αυτό το πρόβλημα, γιατί αναγνωρίζω ότι έχουμε τις ίδιες ευαισθησίες.
ΠΡΟΕΔΡΕΥΩΝ (Κωνσταντίνος Γείτονας): Ασφαλώς. 
Η κα Ζήση έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, πραγματικά υπάρχει αυτό το ζήτημα το οποίο θα προωθηθεί. Εγώ δεν αμφιβάλλω καθόλου ότι υπάρχουν αυτά τα προβλήματα, τα οποία κάθε φορά καλύπτονται από παρατάσεις που δίνονται, όπως γνωρίζετε, από τη Νομαρχιακή Αυτοδιοίκηση, όσον αφορά στο ρεύμα.
Σε ό,τι αφορά, όμως στα κίνητρα, έχουν δοθεί και έχουν ενταχθεί και στις νέες τροποποιήσεις, σχετικές επιδοτήσεις, διευκολύνσεις μέσω εμπορικών τραπεζών...
ΝΙΚΟΛΑΟΣ ΓΚΑΤΖΗΣ: Όχι επιδοτήσεις, μη λέτε επιδοτήσεις.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Δεν έχει περάσει αυτό, κύριε Γκατζή. Υπάρχει, όμως, πρόταση η οποία έχει στην ουσία ωριμάσει και έχει γίνει δεκτή από όλους τους φορείς και θα προχωρήσει στο σύνολο των τροποποιήσεων.
Το θέμα είναι πάρα πολύ σοβαρό σε ό,τι αφορά στην ανάγκη της περιοχής να εναρμονιστεί αυτός ο πλούτος της παράδοσης με την παρέμβαση σε αυτό το παραδοσιακό τοπίο, η οποία έχει οικονομικές και αναπτυξιακές διαστάσεις. Σ' αυτή την προσπάθεια βρίσκεται η Κυβέρνηση, δηλαδή στην κατεύθυνση της υλοποίησης, της θεσμοθέτησης, όπως σας είπα. Το 1997 μετά από δεκαεπτά χρόνια, έγινε το νέο προεδρικό διάταγμα, το οποίο βεβαίως αμφισβητήθηκε και προφανώς θα έχουμε και στο μέλλον τέτοιες αμφισβητήσεις, γιατί υπάρχουν και οι δικές μας, όπως είπα πολλές φορές είτε είναι επιμελητηριακές είτε είναι θεσμικές είτε είναι πολιτών, παρεμβάσεις.
Βεβαίως θα συμφωνήσω απόλυτα μαζί σας ότι πρέπει οπωσδήποτε να ολοκληρωθεί από τις υπηρεσίες και να προωθηθεί για τη θεσμοθέτηση το νέο προεδρικό διάταγμα, έτσι ώστε να ανακουφιστούν οι περιοχές που αντιμετωπίζουν τα προβλήματα και τα οικονομικά, αλλά και τα πολιτιστικά, χωρίς όμως ο βασικός πυρήνας της παραδοσιακής, αν θέλετε, και πολιτιστικής μορφής του Πηλίου και των οικισμών του να αλλοιωθεί, γιατί ξέρετε πολύ καλά ότι ο πολιτισμός μας και η παράδοσή μας είναι η καλύτερη επένδυση που έχουμε να κάνουμε στις νέες εποχές. Χρειάζεται μια καλή εναρμόνιση και νομίζω ότι θα το καταφέρουμε, κύριε Γκατζή.
Ευχαριστώ.
ΒΥΡΩΝ ΠΟΛΥΔΩΡΑΣ: Μην ξεχνάτε και τον Θεόφιλο του Πηλίου. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ακριβώς αυτόν υποστηρίζουμε. 
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 170/21-11-2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Υγείας και Πρόνοιας, σχετικώς με την αύξηση των κρουσμάτων φυματίωσης και ηπατίτιδας Γ΄ στη χώρα μας κλπ.
Η επίκαιρη ερώτηση του κ. Καρατζαφέρη έχει ως εξής:
"Τα κρούσματα φυματίωσης και ηπατίτιδας τύπου Γ΄, έχουν αυξηθεί κατακόρυφα. Το Νοσοκομείο "ΣΩΤΗΡΙΑ" κατακλύζεται από λαθρομετανάστες-Αλβανούς ως προς το πλείστον -οι οποίοι καταφθάνουν σε αυτό όταν η αρρώστια έχει προχωρήσει και αφού, βεβαίως, έχει καταστεί κίνδυνος για όσους έρχονται σε επαφή μαζί τους. 
Όπως λένε οι ιατροί και οι δύο αυτές ασθένειες είναι "περιπατητικές", δηλαδή οι ασθενείς δεν καθηλώνονται στο κρεβάτι, αλλά κυκλοφορούν και μεταδίδουν τις ασθένειες πολύ εύκολα.
Ερωτάται ο κύριος Υπουργός:
Πόσα κρούσματα των ασθενειών αυτών -οι οποίες σχεδόν είχαν εξαλειφθεί, προ ολίγων ετών- έχουν καταγραφεί τα τρία τελευταία χρόνια;
Πόσα περιστατικά αφορούν Έλληνες πολίτες και πόσα λαθρομετανάστες;
Ποια μέτρα θα λάβει το Υπουργείο για να μην έχουμε φαινόμενα "επιδημίας";
Πόσο κόστισε στο Δημόσιο η περίθαλψη των αλλοδαπών ασθενών;"
Ο Υφυπουργός Υγείας και Πρόνοιας κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, στην πατρίδα μας με όποιο τρόπο και αν έρχονται οι αλλοδαποί μαζί με τον πολιτισμό τους και τα άλλα τους προβλήματα οικονομικά κλπ. φέρνουν εδώ και όσα προβλήματα έχουν υγείας. Βεβαίως το σύστημα υγείας στη χώρα μας είναι το πιο ανοιχτό σύστημα, ούτως ώστε όχι μόνο να δέχεται, αλλά και να αντιμετωπίζει σωστά όλους τους ανθρώπους. Άλλωστε και η κοινωνία μας είναι μια ανοιχτή κοινωνία και μια κοινωνία που έχει σαν επίκεντρο τον άνθρωπο. Ο ανθρωπισμός είναι κεντρικό στοιχείο ιδεολογίας του πολιτισμού μας.
Ερωτάται το Υπουργείο για τρία θέματα, για δύο παθήσεις, την ηπατίτιδα C και τη φυματίωση και βεβαίως για το κόστος επιβάρυνσης της αντιμετώπισης των αλλοδαπών από αυτές τις παθήσεις και βεβαίως τι μέτρα παίρνουμε. 
Κατ' αρχήν η ηπατίτιδα C είναι μια καινούρια πάθηση γνωστή ως non A non B ηπατίτιδα στις αρχές της δεκαετίας του 1980. Σήμερα ελέγχεται απολύτως, όχι μόνο στη χώρα μας, αλλά και σε όλο τον κόσμο. Δεν είναι αλήθεια ότι έχουμε δραματική αύξηση αυτών των κρουσμάτων παρ' όλο που τώρα είναι τεκμηριωμένος ο έλεγχος. Από τα στοιχεία που έχω, το 1998 τα κρούσματα ήταν εκατόν δέκα οκτώ στην πατρίδα μας, το 1999 εκατόν εξήντα τρία, το 2000 εκατόν πενήντα τρία. 
Είναι γεγονός, κύριε συνάδελφε, ότι είναι υπερτριπλάσιο το ποσοστό των αλλοδαπών, που είναι φορείς ή πάσχουν από την ηπατίτιδα από όσο οι Έλληνες. Όμως, η συσχέτιση με την αύξηση και η ιδιαίτερα αυτό που αναφέρατε σαν κίνδυνο μεταδοτικότητας δεν είναι σωστό, διότι η ηπατίτιδα C είναι ένα νόσημα το οποίο μεταδίδεται κυρίως μέσω του αίματος ή παραγώγων του μολυσμένων με το ιό της ηπατίτιδας C. Η μετάδοσή του αφορά κυρίως χρήστες ενδοφλέβιων ναρκωτικών ουσιών και η χώρα μας εξακολουθεί να παραμένει στις χαμηλότερες θέσεις όσον αφορά την επίπτωση αυτή. Και βεβαίως δεν μπορεί να περάσουμε έναν κίνδυνο μετάδοσής του σήμερα ιδιαίτερα που ελέγχεται απόλυτα το αίμα σε όλες τις αιμοδοσίες. 
Αν μιλήσουμε, όμως, για τη φυματίωση θα σας πούμε το εξής: Όσοι παίρνουν άδεια και με τον τρόπο που παίρνουν άδεια και σύμφωνα με τις επιταγές του παγκόσμιου οργανισμού υγείας πρέπει να ελέγχονται για μεταδοτικά νοσήματα. Και αυτό που θεωρείται μεταδοτικό νόσημα για την παγκόσμια οργάνωση υγείας είναι η φυματίωση. Έτσι, λοιπόν, γίνεται ακτινογραφία και έλεγχος σε όλους τους αλλοδαπούς. 
Ας δούμε, όμως, τα στοιχεία στη χώρα μας, γιατί δεν είναι σωστό και δεν τεκμηριώνεται από πουθενά ότι έχουμε έκρηξη ή αύξηση των κρουσμάτων μιας πάθησης, η οποία παλιότερα είχε τελείως εξαλειφθεί.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Τα στοιχεία λένε ότι από το 1994 μέχρι το 2000 τα κρούσματα είναι οκτακόσια εβδομήντα τέσσερα, νέα και αναζωπύρωση παλιών, και κλιμακωτά φθάσαμε στο μεγαλύτερο αριθμό το 1998 που ήταν χίλια εκατόν τριάντα τρία κρούσματα, το 1999 ήταν εννιακόσια πενήντα δύο και το 2000 εξακόσια εβδομήντα τρία. Οι αλλοδαποί έχουν 1,3% και 1,4% περισσότερες φορές συχνότερα αυτή την πάθηση.
Μια κουβέντα μόνο για την τρίτη ερώτηση. Δεν έχουμε ακριβή στοιχεία τι στοιχίζει για την ηπατίτιδα C και για τη φυματίωση στους αλλοδαπούς. Θα σας πω τρία νούμερα. 
ΠΡΟΕΔΡΟΣ (Απόστολος Κακλαμάνης): Δεν τα λέτε στη δευτερολογία σας;
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Τρία νούμερα θα πω μόνο, κύριε Πρόεδρε.
Συμπεριλαμβάνονται και αλλοδαποί, αλλά όλοι ανασφάλιστοι. Το 1998, 25 δισεκατομμύρια, 24 δισεκατομμύρια το 1999, 30 δισεκατομμύρια το 2000 εκ των οποίων μόνο 2 δισεκατομμύρια είναι για τους αλλοδαπούς. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δώσαμε στους λαθρομετανάστες τις δουλειές μας και υπάρχει έκρηξη στην ανεργία των Ελλήνων πολιτών. Δώσαμε τα σχολεία μας. Ήδη υπερτερούν οι μαθητές από την Αλβανία. Δώσαμε τα μαιευτήριά μας. Ήδη στα μαιευτήρια γεννιούνται περισσότερα παιδιά Αλβανών παρά Ελλήνων. Μην τους δώσουμε και την υγεία μας. Φθάνει, κύριε Υπουργέ. Εμμέσως πλην σαφώς ομολογήσατε ότι μία ασθένεια, η οποία είχε εξαλειφθεί από τον ελληνικό χώρο ήδη μετράει χίλια άτομα. Από πότε; Από τότε που ήλθαν οι λαθρομετανάστες. Τα δικά σας νούμερα χρησιμοποιώ. Επομένως δεν είναι ένα πρόβλημα για τη χώρα; Γέμισε η "ΣΩΤΗΡΙΑ". Η "ΣΩΤΗΡΙΑ" από νοσοκομείο φυματίωσης είχε γίνει Γενικό Νοσοκομείο και ξαναγίνεται νοσοκομείο φυματίωσης. Για ποιο λόγο; Μέχρι πού θα είμαστε ενδοτικοί; Μέχρι πού θα προσκυνήσουμε επιτέλους αυτήν τη λαίλαπα των λαθρομεταναστών; 
Και δημιουργείτε μία ατμόσφαιρα με τη γλυκύτητα των λόγων σας, σαν και αυτήν που είδαμε χθες σιδηροδέσμιος ο αστυνομικός, αμυνόμενος σε ένα μαχαίρι που πήγε να τον σφάξει. Είναι επικίνδυνη αυτή η ατραπός και πρέπει να την ομολογήσουμε στον ελληνικό λαό. Γιατί είναι περιπατική η μία ασθένεια και η άλλη η ασθένεια, η ηπατίτιδα C μεταδίδεται και με τη σεξουαλική πράξη. Και ξέρετε βεβαίως, κύριε Υπουργέ -και χαίρομαι που συμφωνείτε- το πόσες κυρίες κυκλοφορούν αυτήν τη στιγμή στα μπαρ της Αθήνας και πώς υπηρετούν και εξυπηρετούν κάποιες καταστάσεις. Δεν μπορούμε, λοιπόν, να λέμε ότι είναι διπλάσιο, τριπλάσιο το πρόβλημα στους λαθρομετανάστες και να το περνάμε έτσι. 
Είχαμε το 1990 έστω και ένα κρούσμα φυματίωσης στην Ελλάδα; Και λέμε εύκολα "φθάσαμε τα χίλια κρούσματα"; Πού θα πάει αυτή η υπόθεση; Τι πρέπει να γίνει επιτέλους άλλο για να προστατεύσουμε τον ελληνικό λαό; Έχετε υποχρέωση ως συγκροτημένη πολιτεία να προστατεύσετε τον Έλληνα πολίτη, γιατί έχουμε φθάσει στον αντίποδα, να έχουμε ρατσισμό εναντίον των Ελλήνων από την υπερπροστασία των λαθρομεταναστών. Όπως και να το κάνουμε, μπήκαν στο σπίτι μας από το παράθυρο και μας τα πήραν όλα. Ε, όχι να τους εκχωρήσουμε και την υγεία μας.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δεν είναι αλήθεια, κύριε Πρόεδρε, ότι υπήρξε περίοδος που δεν υπήρχαν καθόλου κρούσματα φυματίωσης. Το ότι υπάρχει όμως αλλαγή στα ποσοστά, βεβαίως υπάρχει και θα σας δώσω και στοιχεία από την Ευρώπη, πόσο είναι ακριβώς το ποσοστό των κρουσμάτων σήμερα στην Ελλάδα και πόσο στην Ευρώπη.
Θα πούμε το πρώτο για την ηπατίτιδα C. Η ηπατίτιδα C μεταβιβάζεται μέσω του αίματος και η σεξουαλική πράξη είναι μέσω του αίματος. Με τα μέτρα που παίρνουμε στην Ελλάδα για την προφύλαξη του AIDS και της ηπατίτιδας Β, που είχαμε παλιότερα πρόβλημα, αντιμετωπίζεται και αυτό το πρόβλημα. 
Βεβαίως πρέπει να αναφέρουμε προς κάθε Έλληνα και προς κάθε πολίτη αυτής της χώρας ότι πρέπει να παίρνει όλα εκείνα τα μέτρα προφύλαξης για όλες αυτές τις παθήσεις. Δεν μεταβιβάζεται όμως με κανέναν άλλον τρόπο και έτσι δεν υπάρχει κανένα πρόβλημα. 
Ας πάρουμε το δεύτερο για τη φυματίωση. Τα κρούσματα στην Ελλάδα έχουν ένα συντελεστή φέτος 0,09 στο σύνολό τους και είναι περίπου λίγο λιγότερο απ' όσο είναι στη Γερμανία σήμερα, που είναι 0,013. Ίσως να μην είναι απολύτως συγκρίσιμα, γιατί δεν είμαστε σίγουροι ότι η Στατιστική μας Υπηρεσία τα καταγράφει απολύτως, αλλά είναι περίπου ταυτόσημα. Είναι απολύτως ταυτόσημα με την Ολλανδία που είναι 0,09, με την Ιταλία που είναι 0,09 και είναι λίγο παρακάτω απ' όσο είναι στη Γαλλία. Και από τα χίλια εκατό κρούσματα που είχαμε στη φυματίωση, είναι εκατόν δέκα τρεις αλλοδαποί και τα υπόλοιπα Έλληνες. Τι θέλω να πω με αυτό: Δεν χρειάζεται να περάσουμε καμία εικόνα ότι υπάρχει πρόβλημα με τους αλλοδαπούς λόγω της υγείας τους. Αυτό δεν σημαίνει όμως ότι δεν μεταφέρουν μαζί τους και τα προβλήματά τους. 
ΙΩΑΝΝΗΣ ΚΕΦΑΛΟΓΙΑΝΝΗΣ: Στα κέντρα υποδοχής υπάρχει έλεγχος υγιειονομικός;
ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε συνάδελφε.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Σας λέω υγειονομικός έλεγχος για ηπατίτιδα C, κύριε Κεφαλογιάννη. 
ΙΩΑΝΝΗΣ ΚΕΦΑΛΟΓΙΑΝΝΗΣ: Όχι μόνο για φυματίωση, για όλα. 
ΠΡΟΕΔΡΟΣ (Απόστολος Κακλαμάνης): Μη διακόπτετε, σας παρακαλώ. Άλλος συνάδελφος ερωτά και ο Υπουργός απαντά σε εκείνον.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Για ηπατίτιδα C και για τη φυματίωση μιλάμε. 
ΙΩΑΝΝΗΣ ΚΕΦΑΛΟΓΙΑΝΝΗΣ: Για όλα. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Θέλετε να μιλήσουμε για όλα τα άλλα ένα προς ένα; 
Για την ηπατίτιδα C, λοιπόν, τα κρούσματά τους είναι σε μεγαλύτερη από μας συχνότητα, αλλά δεν υπάρχει πρόβλημα. Στη φυματίωση είναι ελάχιστα μεγαλύτερη από μας -και είναι λογικό να είναι έτσι- αλλά το σύστημά μας είναι σε θέση όχι απλώς να το αντιμετωπίσει αυτό, αλλά να μην υπάρχει κανένας κίνδυνος για τους Έλληνες πολίτες. Αλίμονο, αν περάσουμε την εικόνα ξενοφοβίας και για θέματα υγείας! Ευχαριστώ.
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων. 
Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία σαράντα μαθητές και τρεις συνοδοί-καθηγητές από τα Γυμνάσια Νέας Καλλίστης και Νέου Σιδηροχωρίου του Νομού Κομοτηνής. Είναι από τα σχολεία που φιλοξενούνται από τη Βουλή των Ελλήνων στο πλαίσιο των εκδηλώσεων για το έτος της Θράκης. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
Κύριοι συνάδελφοι, θα ήθελα να ανακοινώσω στο Σώμα ότι την ερχόμενη Τρίτη 27 Νοεμβρίου 2001, όπως έχετε ήδη ενημερωθεί, θα διεξαχθεί εμβόλιμη συνεδρίαση το πρωί προ ημερησίας διατάξεως συζήτηση για τον πόλεμο στο Αφγανιστάν και την πολιτική της ελληνικής Κυβερνήσεως με πρόταση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου.
Την Πέμπτη 29 Νοεμβρίου 2001 θα συζητηθεί η πρόταση της Νέας Δημοκρατίας για τη σύσταση εξεταστικής επιτροπής, σχετικά με την υπόθεση της Δημόσιας Επιχείρησης Κινητών Αξιών Αθηνών. Την ημέρα εκείνη δεν θα συζητηθούν επίκαιρες ερωτήσεις, όπως γίνεται πάντοτε σε ανάλογες συζητήσεις.
Η συζήτηση της πρότασης νόμου αυτής της εβδομάδος, που είναι η τελευταία του μηνός, θα γίνει την Τετάρτη 28 Νοεμβρίου 2001. Και βεβαίως θα γίνει η μετάθεση της ημέρας Πέμπτης την Παρασκευή σχετικά με τον κοινοβουλευτικό έλεγχο. 
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα
ΠΡΟΕΔΡΟΣ (Απόστολος Κακλαμάνης): Το Σώμα συμφώνησε ομόφωνα στην πρόταση του Προέδρου της Βουλής.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, την Τρίτη στις 27 του μηνός το πρωί συνεδριάζει η επιτροπή για τον Προϋπολογισμό. Θα γίνουν τις ίδιες ώρες;
ΠΡΟΕΔΡΟΣ (Απόστολος Κακλαμάνης): Θα φροντίσουμε να μη γίνουν τις ίδιες ώρες. Η συνεδρίαση της επιτροπής για τον Προϋπολογισμό που είναι την Τρίτη 27 του μηνός το πρωί, να γίνει το απόγευμα.
ΝΙΚΟΛΑΟΣ ΓΚΑΤΖΗΣ: Δηλαδή η συζήτηση της επιτροπής για τον Προϋπολογισμό που είναι το πρωί της Τρίτης 27 Νοεμβρίου 2001 θα πάει το απόγευμα;
ΠΡΟΕΔΡΟΣ (Απόστολος Κακλαμάνης): Ναι.
ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των
ΕΠΕΡΩΤΗΣΕΩΝ
Θα συζητηθεί η υπ' αριθμ. 18/7.11.2001 18/2/7.11.2001 επίκαιρη επερώτηση των Βουλευτών της Νέας Δημοκρατίας κυρίων Χρήστου Μαρκογιαννάκη, Γεωργίου Γαρουφαλιά, Αλέξανδρου Λυκουρέζου, Κωνσταντίνου Τασούλα, Αικατερίνης Παπακώστα, Ιωάννη Κεφαλογιάννη, Θεόδωρου Αναγνωστόπουλου, Ιωάννη Λαμπρόπουλου, Θεόδωρου Κατσίκη, Ευάγγελου Πολύζου, Αθανασίου Δαβάκη, Θεόφιλου Βασιλείου και Προκόπη Παυλόπουλου, προς τους Υπουργούς Δημόσιας Τάξης, Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, σχετικά με την αντιμετώπιση της λαθρομετανάστευσης.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, θα ήθελα το λόγο επί της διαδικασίας.
ΠΡΟΕΔΡΟΣ (Απόστολος Κακλαμάνης): Τι θέλετε να μας πείτε;
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, το είπα και προχθές στη συνεδρίαση για τον Προϋπολογισμό της Βουλής. Βάλλονται ευθέως τα πολιτικά μου δικαιώματα ως Βουλευτού του ελληνικού Κοινοβουλίου. Θέλω να συμμετέχω σε αυτήν τη διαδικασία. Πρέπει να βρεθεί ένας τρόπος να μπορούν και οι Ανεξάρτητοι να συμμετέχουν στις επερωτήσεις. Δεν είναι δυνατόν να καταδικαστώ σε μία ολόκληρη τετραετία και να μην ακουστεί η φωνή μου σε μία επερώτηση. Είναι ένα θέμα που με ενδιαφέρει άμεσα. Διετέλεσα επί έξι χρόνια συγκεκριμένης ΟΚΕ της Νέας Δημοκρατίας, κατέχω το θέμα και θέλω να μιλήσω.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, η επιθυμία σας είναι απολύτως κατανοητή και δικαιολογημένη, αλλά στην Αίθουσα αυτή είμαστε τριακόσιοι Βουλευτές. Σύμφωνα με τον Κανονισμό λειτουργούν οι κοινοβουλευτικές ομάδες των κομμάτων. Από το 1975 και εντεύθεν το κόμμα είναι ένας θεσμός συνταγματικά κατοχυρωμένος, γιατί προάγει την καλύτερη οργάνωση και λειτουργία της πολιτικής ζωής.
Σύμφωνα με τον Κανονισμό υπάρχουν ορισμένες διαδικασίες και όροι για την αναγνώριση μιας κοινοβουλευτικής ομάδας.
Επίσης σε ό,τι αφορά τους Ανεξαρτήτους ο Κανονισμός αναφέρει υπό ποίες προϋποθέσεις μπορούν να θεωρηθούν ως ομάδα και σε ποιες περιπτώσεις, όπως στην εκπροσώπηση στη Διάσκεψη των Προέδρων. 
Οι επερωτήσεις που μπορούν να συζητηθούν το χρόνο είναι λιγότερες από το 1/6 του αριθμού των Βουλευτών. Σύμφωνα με τον Κανονισμό τηρείται μια σειρά και λαμβάνονται υπόψη αυτοί οι παράγοντες, προκειμένου να προσδιοριστεί η συζήτηση μιας επερώτησης.
Πάντως αυτό το θέμα πάντοτε με απασχολούσε και κάναμε όπως ξέρετε μια προσπάθεια σχετικώς ικανοποιητική όχι απολύτως ικανοποιητική για σας να συμμετέχετε στον έλεγχο μέσω της διαδικασίας των επικαίρων ερωτήσεων όπως έγινε πριν από λίγο. 
Όμως προσπαθούμε να βρούμε την καλύτερη δυνατή λύση. Επαναλαμβάνω είναι κατανοητή η επιθυμία σας, αλλά υπάρχουν και οι όροι της λειτουργίας της Βουλής και των κοινοβουλευτικών ομάδων και των Ανεξαρτήτων.
Ο κ. Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, κυρία και κύριοι συνάδελφοι, η κατάθεση της επερώτησης, που συζητάμε σήμερα, δεν εκπορεύεται από αντιπολιτευτική διάθεση ούτε και αποσκοπεί σε μικροπολιτικά οφέλη. Σκοπός μας είναι να συζητήσουμε ένα μεγάλο πρόβλημα που απασχολεί ολόκληρη την ελληνική κοινωνία, να επισημάνουμε παραλήψεις, λάθη, να κάνουμε προτάσεις με την ελπίδα ότι η Κυβέρνηση επιτέλους θα αντιμετωπίσει αυτό το πολύ μεγάλο πρόβλημα με τη δέουσα σοβαρότητα. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Θα ήθελα να ξεκαθαρίσω ευθύς. Μακριά από μας κάθε σκέψη για ρατσιστική ή ξενόφοβη αντίληψη γι αυτό και η τοποθέτησή μας σε καμιά περίπτωση δεν θα έχει πνεύμα σκληρό και δεν θα ακουστούν πράγματα σκληρά, όπως ακούστηκαν πριν από λίγο στην Αίθουσα αυτή. 
Ο ελληνικός λαός είναι φιλόξενος, είναι μεγαλόψυχος και μεγαλόκαρδος. Θα πρέπει να το καταλάβουμε όλοι και η πολιτεία να σοβαρευτεί και να αντιμετωπίσει αυτό το καυτό πρόβλημα με την ανάλογη σοβαρότητα. Δυστυχώς η μεταναστευτική πολιτική στη χώρα μας υπήρξε ως τώρα μικρόψυχη και αποσπασματική και στη σύλληψη και στην υλοποίηση. 
Κύριοι συνάδελφοι, κατά την τελευταία απογραφή, απογράφηκαν οκτακόσιες πενήντα χιλιάδες αλλοδαποί στη χώρα μας. Στην πραγματικότητα αυτοί πρέπει να υπερβαίνουν το 1 εκατομμύριο και δυστυχώς το ελληνικό κράτος για πολλούς από αυτούς δεν ξέρει ούτε καν ποιοι είναι, πού διαμένουν από πού προέρχονται και ποια είναι η προσωπικότητά τους. Οι συνέπειες ενός τόσο μεγάλου αριθμού αλλοδαπών στη χώρα μας που κατά την τελευταία δεκαετία λαθραία εισήλθαν στη χώρα είναι ιδιαίτερα σημαντικές όπως π.χ. η συμβολή τους στην αύξηση της εγκληματικότητας είναι πάρα πολύ μεγάλη. Είναι δεδομένο ότι με την κατάρρευση των καθεστώτων των ανατολικών χωρών πολλοί κακοποιοί έγκλειστοι στις φυλακές, που απελευθερώθηκαν, εισήλθαν ανεξέλεγκτα στη χώρα και έκτοτε νομιμοποιηθέντες, κάποιοι μάλιστα από αυτούς πήραν και την ελληνική υπηκοότητα δρουν στον τόπο μας είτε μεμονωμένα είτε σε οργανωμένες ομάδες και διαπράττουν εγκλήματα κυρίως κατά της περιουσίας, κλοπές, ληστείες, έχουν σχέση με την εμπορία ναρκωτικών, με την εμπορία λευκής σαρκός και τόσα άλλα. 
Η συμβολή επίσης ενός τόσο μεγάλου αριθμού, κυρίως οικονομικών προσφύγων λαθρομεταναστών στη χώρα μας, στην αύξηση του προβλήματος της ανεργίας και των ελλειμμάτων των ασφαλιστικών ταμείων είναι ιδιαίτερα μεγάλη. Επίσης μεγάλη είναι η συμβολή τους στη διαφθορά του δημόσιου τομέα στην προσπάθεια απόκτησης ελληνικής υπηκοότητας. Γινόμαστε έτσι μάρτυρες καταγγελιών πολλών δημοσιευμάτων που βλέπουν το φως της δημοσιότητας τελευταία από όπου βγαίνει καθαρά ότι δυστυχώς προξενεία και πρεσβείες στο εξωτερικό έχουν αποδοθεί σε μια άνευ προηγουμένου παραγωγή πλαστών πιστοποιητικών προκειμένου να δοθεί η ελληνική υπηκοότητα σε πάρα πολλούς που δεν τη δικαιούνται. 
Κύριοι συνάδελφοι, το μεγαλύτερο όμως πρόβλημα που θα αντιμετωπίσουμε και αντιμετωπίζουμε είναι κατά πόσο θα μπορέσει η κοινωνία μας της οποίας σήμερα το 10% αποτελείται από λαθρομετανάστες να αφομοιώσει αυτούς τους ανθρώπους, ούτως ώστε να μην έχουμε μελλοντικά προβλήματα. Γιατί εδώ είναι το θέμα, αν μεν αφομοιωθούν πάει καλά. Αν δεν αφομοιωθούν τότε ενδεχομένως να αντιμετωπίσουμε πολύ μεγαλύτερα προβλήματα. Εγώ δεν είμαι ιδιαίτερα αισιόδοξος με όλους αυτούς τους οικονομικούς πρόσφυγες λαθρομετανάστες, οι οποίοι προέρχονται από χώρες οι οποίες γειτνιάζουν με την Ελλάδα με δυνατότητα να πηγαίνουν και να έρχονται ιδιαίτερα με τον τελευταίο νόμο του θέρους του 2001 με τις γνωστές βλέψεις από πολλές χώρες από αυτές για τον ελλαδικό χώρο.
Επίσης είναι δεδομένο ότι ο μεγαλύτερος αριθμός λαθρομεταναστών τα τελευταία χρόνια μπήκε στη χώρα μας από τα βόρεια σύνορα και ήδη μπορούμε να πούμε ότι το κύμα από το βορρά έχει κάπως κοπάσει. Και έχει κοπάσει, εγώ εκτιμώ, κυρίως από το γεγονός ότι έχει κορεστεί πλέον η μετανάστευση από εκεί. Όσοι ήταν να έρθουν ήρθαν, ψηφίστηκε και ο ν. 2910/01 όπου νομιμοποιήθηκε η έλευση και της οικογένειας οπότε δεν είναι πλέον πολλοί εκείνοι που επιθυμούν να έρθουν από αυτές τις χώρες. 
Εγώ θα δεχθώ ότι έγινε και μια σοβαρή προσπάθεια με τους συνοριοφύλακες, με την Αστυνομία και με το Στρατό. Όχι απόλυτα επιτυχημένη, αλλά έγινε μια προσπάθεια και θα ήθελα, κύριε Υπουργέ, την προσοχή σας εδώ στο θέμα των συνοριοφυλάκων. Κύριε Υπουργέ, αυτοί οι άνθρωποι από ό,τι γνωρίζετε έχουν προσληφθεί με σύμβαση πενταετούς θητείας και με σχέση ιδιωτικού δικαίου. Υπάρχει βέβαια η δυνατότητα ανανέωσης, αλλά όμως το μόνιμο πρόβλημα που έχουν είναι αν, όπως τους έχετε υποσχεθεί, θα τους μονιμοποιήσετε στην Ελληνική Αστυνομία. Μιλάω για τους συνοριοφύλακες, όπως και για τους ειδικούς φρουρούς που θα έχουμε την ευκαιρία στη συζήτηση της επόμενης επερώτησης, που έχει κατατεθεί, να συζητήσουμε σφαιρικά το πρόβλημα, το οποίο πάει να δημιουργηθεί με τη δημιουργία παράλληλων αστυνομιών στη χώρα μας. Αυτό όμως είναι άλλο θέμα. Έχετε υποσχεθεί στους συνοριοφύλακες ότι θα τους εντάξετε στην Ελληνική Αστυνομία. Θέλουμε να ακούσουμε σήμερα αν προτίθεστε να το κάνετε αυτό γιατί ξέρετε το συνταγματικό πρόβλημα που υπάρχει. Το επισημαίνω αυτό γιατί θα πρέπει να λέμε στους συμπολίτες μας και ιδιαίτερα σε αυτούς τους ανθρώπους την αλήθεια. Αν μπορεί να γίνει μονιμοποίηση με νόμο να τους το πούμε. Εμείς εκτιμούμε ότι υπάρχει πολύ μεγάλο συνταγματικό πρόβλημα μετά την αναθεώρηση του άρθρου 103 του Συντάγματος. Αν σκέφτεστε κατά άλλο τρόπο να τακτοποιήσετε το θέμα, εμείς συμφωνούμε. 
Κύριοι συνάδελφοι, όμως το πρόβλημα της λαθρομετανάστευσης μετατέθηκε στα θαλάσσια σύνορά μας, στα νησιά μας και στις ακτές μας. Και ενώ οι εμπειρίες του παρελθόντος όσον αφορά τον τρόπο εισόδου, τις μεθοδεύεσεις, οι οποίες γίνονται και τα προβλήματα τα οποία προκύπτουν από αυτήν την ανεξέλεγκτη είσοδο είναι δεδομένα, τα ξέραμε είχαμε εμπειρίες, παρά ταύτα και ενώ ανεμένετο να υπάρξει κύμα λαθρομεταναστών εν όψει των προβλημάτων γενικότερα που υπάρχουν στην Ασία, όπως τοπικές συρράξεις, οικονομικά προβλήματα, το κτύπημα της 11ης Σεπτεμβρίου και τα γεγονότα στο Αφγανιστάν, παρά ταύτα οφείλω να πω ότι, δυστυχώς, η Κυβέρνηση δεν έπραξε αυτά που έπρεπε να πράξει, ώστε να μη βλέπουμε γεγονότα περιστατικά και καταστάσεις, όπως είναι αυτές που στη συνέχεια θα σας περιγράψω.
Υπάρχει δε και μία διαφορά όσον αφορά αυτούς τους λαθρομετανάστες, οι οποίοι εισέρχονται από ανατολάς, ότι σκοπός αυτών των ανθρώπων κατά βάση δεν είναι να μείνουν στην Ελλάδα, αλλά είναι να περάσουν από την Ελλάδα. Και το πρόβλημα το οποίο προκύπτει περαιτέρω είναι και από τα δυτικά μας σύνορα τα θαλάσσια, τι γίνεται από εκεί και πέρα. 
Κύριοι συνάδελφοι, εμείς ως Νέα Δημοκρατία επειδή θα ερχόμασταν να συζητήσουμε αυτήν την επερώτηση στη Βουλή και θέλαμε να έχουμε μία αντίληψη με τα ίδια μας τα μάτια, μεταβήκαμε στα Γιάννενα, στην Ηγουμενίτσα, στην Κάλυμνο, στην Κω -εγώ με το συνάδελφο τον κ. Γαρουφαλιά- και χθες δε ο συνάδελφος κ. Γαρουφαλιάς με τη συνάδελφο κα Παπακώστα επισκέφθηκαν το Λαύριο. Διαπιστώσαμε, λοιπόν, ότι συμβαίνουν πράγματα τραγικά. 
Πρώτα απ' όλα, κύριε Υπουργέ, να έχετε υπόψη σας ότι το 2001 μέχρι τον Οκτώβριο μπήκαν παράνομα στην Ελλάδα, στην Κω και στην Κάλυμνο δεκαπλάσιοι απ' ό,τι είχαν μπει το 2000. 
Μία δεύτερη διαπίστωση. Κύριοι συνάδελφοι, είναι χίμαιρα να πιστεύουμε ότι υπάρχει δυνατότητα με οποιαδήποτε μέσα να αποτραπεί η έλευση στην Ελλάδα αυτών των χιλιάδων λαθρομεταναστών. Γιατί; Διότι απλούστατα όταν φθάσουν στα ελληνικά χωρικά ύδατα έρχονται είτε με κάποια φουσκωτά είτε με μέσα εν πάση περιπτώσει, τα οποία καθιστούν επικίνδυνη την παραμονή αυτών των ανθρώπων πάνω σ' αυτά τα μέσα. Οι Τούρκοι πλέον αποφεύγουν να έρχονται ως καπετάνιοι αυτών των πλωτών μέσων. Εκπαιδεύουν πρόχειρα τους ίδιους και τους δίνουν τη δυνατότητα να πλοηγήσουν το πλωτό ή το καΐκι, ό,τι είναι αυτό. Μόλις δε τους εντοπίσει το Λιμενικό είτε πέφτουν στη θάλασσα είτε ξεφουσκώνουν το φουσκωτό είτε το βουλιάζουν. Οπότε τι θα κάνει το Λιμενικό; Το Λιμενικό θα τους περισυλλέξει, διότι διαφορετικά θα πνιγούν και θα έχουμε άλλα προβλήματα.
Άρα -και εκ των προτέρων το λέω αυτό το πράγμα- ένας και μοναδικός τρόπος υπάρχει να αποτραπεί η έλευση αυτών των χιλιάδων οι οποίοι είτε είναι έτοιμοι να έρθουν είτε θα μας έρθουν στο άμεσο μέλλον: Να πειστεί η Τουρκία όχι για επανεισδοχή, διότι οι διαδικασίες της συμφωνίας που υπεγράφη είναι δαιδαλώδεις και εγώ αμφιβάλλω αν τις τηρήσει η Τουρκία, αλλά να πειστεί να αποτρέψει την αναχώρηση από την Τουρκία με κατεύθυνση προς την Ελλάδα.
Και αυτό, κύριε Υπουργέ, είναι εφικτό. Γιατί αποδεικνύεται πως είναι εφικτό; Διότι από τα στενά επάνω μέχρι και την Κω δεν γίνεται οποιαδήποτε μεταφορά. Και δεν γίνεται οποιαδήποτε μεταφορά παρά το γεγονός ότι υπάρχουν κάποια σημεία που είναι πολύ πιο κοντά όπως είναι η Σάμος, διότι ακριβώς δεν τους επιτρέπουν οι Τούρκοι. Το μόνο σημείο από το οποίο είναι πάρα πολύ εύκολο να μπουν στην Ελλάδα είναι απέναντι από την Κω. Το λένε δε οι ίδιοι οι λαθρομετανάστες, γι' αυτό και χρησιμοποιούν αυτήν τη δίοδο. 
Άρα πρώτο μέλημα και θα έπρεπε να έχει γίνει προ πολλού από την Κυβέρνηση είναι να πεισθεί η Τουρκία προκειμένου να μην επιτρέπει την αναχώρηση από το σημείο αυτό για την Ελλάδα. Συνεννοηθείτε με το συνάδελφό σας Υπουργό Εξωτερικών. Οι καλές σχέσεις, τις οποίες λέει ότι δημιουργεί με τον κ. Τζεμ δεν πρέπει να εξαντλούνται στην επίδειξη χορευτικών δυνατοτήτων, αλλά να έχουμε και ουσία. Να τους υποχρεώσουν να μην επιτρέπουν στους λαθρομετανάστες να φεύγουν από την Τουρκία για την Ελλάδα. Είναι πάρα πολύ απλό. 
Κύριοι συνάδελφοι, από εδώ και πέρα όσοι μπαίνουν πλέον στην Ελλάδα λαθραία, ξεκινά μία οδύσσεια και γι' αυτούς, αλλά κυρίως για τις υπηρεσίες και τους υπηρετούντες στο Λιμεναρχείο και στην Αστυνομία. Η κατάσταση είναι απελπιστική. Η κατάσταση, κύριοι συνάδελφοι, είναι θα έλεγα τραγική.
Πάμε στο Λιμεναρχείο, όπου υπάρχει ένας ελάχιστος χώρος στον οποίο στοιβάζονται άνθρωποι σε κατάσταση χειρότερη από ζώα. Και δεν είναι μόνο αυτό, αλλά εξαιτίας του ότι λείπει οποιασδήποτε μορφής υγειονομική περίθαλψη, δεν υπάρχει ένας γιατρός να εξετάζεις αυτούς τους ανθρώπους μόλις πάνε εκεί, υπάρχει κίνδυνος μετάδοσης μολυσματικών νόσων σε όλους εκείνους οι οποίοι αγωνίζονται κάτω από απαράδεκτες συνθήκες για να προσφέρουν τις υπηρεσίες τους. 
Θα έχετε υπόψη σας, κύριε Υπουργέ, ότι υπάρχει το εξής εκπληκτικό. Τόσο στο Λιμεναρχείο της Κω, της Καλύμνου όσο και στο Λιμεναρχείο της Ηγουμενίτσας, ενώ το οργανόγραμμα είναι παλαιότατο και είχε καταρτιστεί κάτω από εντελώς διαφορετικές συνθήκες και θα έπρεπε λογικά να έχει αναπροσαρμοστεί, να έχει ανανεωθεί, να έχουν πάει περισσότεροι άνθρωποι αξιωματικοί και κατώτερο προσωπικό, και στη μία περίπτωση και στην άλλη, σήμερα υπηρετούν λιγότεροι απ' όσοι προβλέπεται στο οργανόγραμμα. Και δεν είναι μόνο αυτό, αλλά η μεγάλη έλλειψη είναι σε αξιωματικούς, που χρειάζονται για διάφορες υπηρεσίες. Όταν τελειώσει η γραφειοκρατία γύρω από το Λιμενικό, μεταφέρονται στην Αστυνομία. 
Κύριοι συνάδελφοι, πήγαμε με το συνάδελφο κ. Γαρουφαλιά και τον τοπικό Βουλευτή κ. Παυλίδη στο χώρο που κρατούνται αυτοί οι άνθρωποι. Τους μεμφόμεθα βέβαια, γιατί κακώς έρχονται στον τόπο μας, διότι η Ελλάδα δεν έχει δυνατότητα να σηκώσει και άλλους λαθρομετανάστες. Σε όλα αυτά συμφωνούμε. 
Αλλά από την ώρα που έχεις να κάνεις με κάποιους ανθρώπους και τους στοιβάζεις, κύριοι συνάδελφοι, σε ένα χώρο που παλιά ήταν ένα κέντρο διασκέδασης, χωρίς παράθυρα, παρά μόνο μία πόρτα και βρίσκονται μέσα σε ένα χώρο είκοσι επί είκοσι, διακόσιοι άνθρωποι, παιδιά μεγάλοι, μικροί, γυναίκες, άρρωστοι, νέοι, γέροι, όπου μπαίνοντας πρέπει να είσαι πολύ θαρραλέος για να μπορέσεις να προχωρήσεις πάνω από δυο μέτρα από τη μπόχα που βγαίνει και από τα σκουπίδια που βλέπεις, αυτή δεν είναι ανθρώπινη μεταχείριση. Εκτιθέμεθα διεθνώς. 
Εις δε την Κω, παρατηρείται το εξής πράγμα. Δεν υπάρχει ένας συντονισμός, δεν υπάρχει ένα όργανο να συντονίσει όλη αυτή τη διαδικασία. Η Αστυνομία προσπαθεί, το Λιμενικό προσπαθεί, ο Έπαρχος προσπαθεί, ο Δήμαρχος προσπαθεί, οι κυρίες με τα πιάτα το φαγητό, που πηγαίνουν να βοηθήσουν, προσπαθούν και δεν υπάρχει κάποιος να συντονίσει, με αποτέλεσμα μια μέρα να έχουν να φάνε όσο θέλουν, την άλλη μέρα να μην έχουν τίποτα να φάνε, στο Λιμενικό δεν δίνονται οι 2.000 δραχμές που δίνονται στην Αστυνομία για να τους θρέψει όσες μέρες θα μείνουν εκεί και πάει λέγοντας.
Αλλά από κει και πέρα, αφού γίνουν κάποιες τυπικές διαδικασίες -άλλος ζητάει άσυλο, άλλος δεν ζητάει- τους φορτώνουμε σε ένα πλοίο και τους στέλνουμε στην Αθήνα.
Θα ήθελα εδώ να κάνω και μια άλλη παρατήρηση. Κύριε Υπουργέ, ξέρετε τι μας επεσημάνθη στη Κω; Μας επισημάνθηκε από υπεύθυνους ανθρώπους ότι πρόσφατα, πολύ πρόσφατα έφυγε μια παρτίδα αρκετοί για να έρθουν εδώ στην Αθήνα και μεταξύ αυτών υπήρχαν και τρία παιδιά, που διαπιστώθηκε ότι έπασχαν από AIDS και μεταξύ Κω και Αθηνών, μεταξύ Κω και Λαυρίου απωλέσθη η τύχη τους. 
Τι έγιναν αυτά τα παιδιά; Πού βρίσκονται; Είναι σε κάποια φανάρια και επαιτούν ή κάπου αλλού; Δεν ξέρουμε. Πάντως μέσα στην Ελλάδα βρίσκονται προφανώς με όλους τους κινδύνους, οι οποίοι μπορούν να προκύπτουν για την ελληνική κοινωνία. 
Τι σημαίνουν όλα αυτά; Εγώ δεν θα έλεγα ότι επειδή χάθηκαν τρία παιδιά, χάθηκε και ο κόσμος. Κάτι συγκεκριμένο μπορεί να έγινε, κάτι παράνομο. Δείχνουν όμως όλα αυτά τα οποία περιέγραψα την ανυπαρξία κράτους. Δεν έχετε πάρει στα σοβαρά το πρόβλημα. Ενώ λέτε ότι ο Πρωθυπουργός ασχολείται στην Ευρώπη, ότι ο Υπουργός Εξωτερικών συζητά με τον Υπουργό Εξωτερικών της Τουρκίας, το κράτος, η ελληνική Κυβέρνηση, η ελληνική διοίκηση δεν ασχολείται σοβαρά. Δεν μπορεί να είναι σοβαρή κυβέρνηση αυτή, όταν αντιμετωπίζει έτσι το θέμα. 
Έρχονται στο Λαύριο. Αφού καθίσουν μερικές μέρες, τους δίνει η υπηρεσία ένα σημείωμα και τους λέει "μετά από δεκαπέντε μέρες οφείλετε να εγκαταλείψετε την Ελλάδα". Τους αφήνει ελεύθερους για να εγκαταλείψουν εννοείται μετά από δεκαπέντε μέρες την Ελλάδα. Ποιος την εγκαταλείπει; Εδώ έρχονται όχι για να φύγουν. Εδώ έρχονται για να παραμείνουν μονίμως ή όσο χρόνο θέλουν, προκειμένου εν συνεχεία να μεταβούν στην Πάτρα ή στην Ηγουμενίτσα, να προσπαθήσουν να βρουν ένα άλλο μέσο και να πάνε στη Δυτική Ευρώπη. 
Θα ήθελα ακόμα να σας πω τι μας είπαν στην Ηγουμενίτσα. Γύρω από την πόλη, στα ελαιόδενδρα, στα περιβόλια κοιμούνται κάθε βράδυ εκατοντάδες άνθρωποι Κούρδοι, Αφγανοί κλπ. οι οποίοι ενδιαφέρονται να πάνε στη Δυτική Ευρώπη. 
Όταν προσπαθούν να επιβιβαστούν σε κάποιο πλοίο είτε σε νταλίκα είτε οπουδήποτε αλλού, η Αστυνομία τους εντοπίζει, τους συλλαμβάνει, τους βάζει σε ένα περιπολικό ή σε μια κλούβα, πηγαίνει μέχρι την Πρέβεζα, τους ξεφορτώνει στην Πρέβεζα και γυρίζει πίσω. Έτσι λύνει το πρόβλημα ή έτσι νομίζει ότι λύνει το πρόβλημα με το να τους μεταφέρει ένα χιλιόμετρο ή εκατό χιλιόμετρα μακριά από εκεί που συνελήφθησαν. Είναι σοβαρά πράγματα αυτά, κύριε συνάδελφε;
ΙΩΑΝΝΗΣ ΚΕΦΑΛΟΓΙΑΝΝΗΣ: Αυτά είναι αστειότητες.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Είναι αστεία πράγματα, δεν είναι σοβαρά πράγματα. Αυτό δεν είναι κράτος, κύριοι συνάδελφοι, είναι οπερέτα αν λειτουργεί κατ' αυτόν τον τρόπο. 
Είπα στην αρχή της τοποθέτησής μου ότι εμείς όχι μόνο επικρίνουμε, όχι μόνο επισημαίνουμε παραλείψεις, αλλά κάνουμε και προτάσεις. Όφειλε η Κυβέρνηση γνωρίζοντας και έχοντας εμπειρίες του παρελθόντος -αλλά και εν όψει του αναμενομένου κύματος, που ακόμη είναι πίσω, γιατί λέγεται ότι στις ακτές της Τουρκίας υπάρχουν δεκάδες χιλιάδες άνθρωποι, που περιμένουν να έρθουν στην Ελλάδα- να φροντίσει να αποτραπεί από την Τουρκία ο ερχομός. Κατά πρώτον αυτό.
Δεύτερον, να απευθυνθείτε στην Ευρώπη. Το πρόβλημα, κύριοι συνάδελφοι, δεν είναι μόνο πρόβλημα της Ελλάδος, αλλά ολοκλήρου της Ευρώπης. Η Ελλάδα είναι μέλος της Ευρωπαϊκής Ένωσης με όλα τα δικαιώματα και όλες τις υποχρεώσεις. Περαιτέρω, όμως, πολλοί απ' αυτούς τελικά θα καταλήξουν στην Ευρώπη. Να απευθυνθείτε στην Ευρώπη για να αντιμετωπίσουμε από κοινού το πρόβλημα. Άκουσα χθες τον κ. Μπρόντι στην τηλεόραση να λέει ότι κάτι πρέπει να γίνει. Άκουσα δε επίσης ότι θα κατατεθεί και καινούριο νομοσχέδιο για τους λαθρομετανάστες. Το καλοκαίρι ψηφίστηκε άλλο νομοσχέδιο, καινούριο θα μας φέρετε; Με τα νομοσχέδια λύνεται το πρόβλημα ή με την πολιτική και την πρακτική, την οποία θα πρέπει να εφαρμόσετε; 
Μετά έχουμε ένα άλλο αστείο. Τις ποινές για τους μετανάστες, κύριοι συνάδελφοι. Εδώ πλέον φθάνουμε στα όρια του γελοίου. Άκουσα προχθές στην τηλεόραση να λέγεται ότι επεβλήθησαν ποινές φυλάκισης επτακοσίων τριάντα ετών σε κάποιους δουλεμπόρους, οι οποίοι μετέφεραν τους λαθρομετανάστες στη Ζάκυνθο. Επτακόσια τριάντα χρόνια, κύριοι συνάδελφοι. Ξέρετε στην πράξη πόσο είναι; Οι εξ υμών νομικοί και ιδιαίτερα οι ποινικολογούντες γνωρίζετε ότι πρόκειται περί ποινής φυλάκισης, η οποία συγχωνεύεται στα δέκα χρόνια και από την οποία εκτίονται δύο έτη. Από επτακόσια τριάντα χρόνια, τα οποία επεβλήθησαν στους δουλεμπόρους που πήγαν τα χίλια άτομα στην Ζάκυνθο, θα καθίσουν στη φυλακή, αν καθίσουν, δύο χρόνια. Αυτά είναι τα αγαθά της αντιμετώπισης των δουλεμπόρων και ιδιαίτερα των τροποποιήσεων του άρθρου 105 του Ποινικού Κώδικα περί χορηγήσεως του ευεργετήματος της υφ' όρων απολύσεως. 
Κύριε Πρόεδρε, θέλω να πιστεύω ότι με αυτά που είπα και με αυτά που θα πουν οι συνάδελφοι θα ευαισθητοποιηθεί επιτέλους η Κυβέρνηση να αντιμετωπίσει με τη σοβαρότητα που πρέπει το τεράστιο πρόβλημα, το οποίο υπάρχει. Δεν μπορεί στην Κω παραδείγματος χάρη να είναι το οργανόγραμμα του 1993 να προβλέπονται εκατόν σαράντα εννέα αστυνομικοί σε όλο το νησί και από το 1993 που ενεφανίσθη το πρόβλημα αντί να αυξηθεί ο αριθμός των αστυνομικών, να μειώνεται διαρκώς. Να έχουμε το αεροδρόμιο με οκτώ χιλιάδες αφίξεις το καλοκαίρι και παρά τα αιτήματα τα οποία υποβάλλονται, να μη γίνεται αστυνομικό τμήμα, που να λειτουργεί στο αεροδρόμιο, όταν σε άλλα αεροδρόμια με τις μισές πτήσεις ετησίως, υπάρχει. Δηλαδή οι νησιωτικές περιοχές και οι παραμεθόριες περιοχές είναι περιοχές δευτέρας κατηγορίας, κύριε Υπουργέ; Δεν το καταλαβαίνω αυτό. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι η Νέα Δημοκρατία ορίζει ως Κοινοβουλευτικό Εκπρόσωπο το Βουλευτή Β΄ Αθηνών κ. Πολύδωρα.
Επίσης το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο το Βουλευτή Μαγνησίας κ. Γκατζή.
Ο κ. Γαρουφαλιάς έχει το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
Κύριε Υπουργέ, θα πρέπει να τονίσω και πάλι, όπως και ο συνάδελφος κ. Μαρκογιαννάκης ότι μετά την επίσκεψη στην ακριτική Ελλάδα, ξεκινώντας από την Ηγουμενίτσα, τα Γιάννενα, την Κακαβιά και συνεχίζοντας Κω, Κάλυμνο και Λαύριο που είναι λίγο πιο κοντά στην Αθήνα, μπορώ να πω ότι έγινα πολύ σοφότερος και πολύ πιο ενήμερος γι΄ αυτό το τεράστιο εθνικό θέμα, που θα προκύψει από εδώ και πέρα γύρω από την αντίληψη που μέχρι τώρα υπάρχει για τη λαθρομετανάστευση. Σας προτείνω, λοιπόν -πριν πω ό,τι έχω να σας καταθέσω με παρατηρήσεις και προτάσεις, γιατί το πολιτικό πλαίσιο ο κ. Μαρκογιαννάκης το έβαλε εφ΄ όλης της ύλης- να κάνετε κι εσείς, κύριε Υπουργέ, μία επίσκεψη στους αντίστοιχους χώρους που σας προανέφερα -δεν θα σας προτείνω τι πρέπει να κάνετε σαν Υπουργός, είναι καθήκον σας- γιατί έχω την αίσθηση ότι θα είσθε πολύ πιο ενημερωμένος ποιοτικά για τον τρόπο που λειτουργεί το κράτος στις ακρότατες περιοχές του τόπου και θα μπορείτε από εκεί και πέρα σαν Υπουργός με την πολιτική ευθύνη που σας δίνει η Κυβέρνηση Σημίτη να προχωρήσετε σε κάποια μέτρα, για να μην υπάρχει αυτό το κατάντημα στην Ελλάδα, στα σύνορα, που υπάρχουν πολλές πύλες εισόδου, οι οποίες πραγματικά είναι διάτρητες. Επιτέλους στεγανοποιείστε την Ελλάδα. Δεν είναι η Ελλάδα ξέφραγο αμπέλι. Θα το διαπιστώσετε και με τα ίδια σας τα μάτια, αν κάνετε επισκέψεις. Θα απογοητευτείτε, όπως κι εμείς απογοητετήκαμε, γιατί πάνω απ΄ όλα είμαστε Έλληνες σ΄ αυτό το Κοινοβούλιο και πάνω απ΄ όλα μιλάμε με ελληνική εθνική συνείδηση. Αξίζει, λοιπόν, να αφήσετε μια ιστορία και μια κληρονομιά στις επόμενες γενιές. Το αξίζουν τα Ελληνόπουλα.
Και έρχομαι τώρα σε παρατηρήσεις συγκεκριμένες. Κατ΄ αρχάς, όπως ξέρετε για το θέμα των λαθρομεταναστών έχει υπογραφεί από το 1951 στον ΟΗΕ η γνωστή Συνθήκη της Νέας Υόρκης, που αυτή εκ προοιμίου καθορίζει την πλεύση, τη στρατηγική διεθνώς. Ποιοι είναι οι πρόσφυγες, πώς αξιολογούνται οι λαθρομετανάστες και πώς θα πρέπει κάθε κράτος στη διεθνή κοινότητα να αντιμετωπίζει το συγκεκριμένο θέμα.
Παράλληλα η Ελλάδα έχει υπογράψει -και κυρώσαμε τις συμφωνίες αυτές στη Βουλή εδώ και αρκετό διάστημα- κάποιες διασυνοριακές συνθήκες με τα γύρω κράτη. Και πρόσφατα πολυδιαφημισμένα η Ελλάδα με τους Υπουργούς Εξωτερικών Ελλάδος και Τουρκίας υπέγραψε και μία νέα συνθήκη με την Τουρκία για την αντιμετώπιση άλλων προβλημάτων καλής γειτονίας. Μέσα σε όλα δε είναι και το θέμα της λαθρομετανάστευσης.
Κύριε Υπουργέ, συνεργαστείτε με το Υπουργείο Εξωτερικών και απαιτείστε να μην εφαρμόζει μόνο η Ελλάδα αυτές τις συνθήκες, οι οποίες υπογράφονται για να είναι αμφίπλευρα εφαρμόσιμες. Και ξέρετε με ποια λογική σας το λέω; Η συνεργασία των αλβανικών αρχών με τις ελληνικές αρχές είναι ανύπαρκτη. Κι εδώ θα μου επιτραπεί να κάνω μία παρένθεση και απ΄ αυτό το Βήμα να συγχαρώ από καρδιάς όλα αυτά τα παιδιά της Αστυνομίας, του Λιμενικού, αξιωματικούς αστυφύλακες, λιμενικούς, λιμενοφύλακες, για τον αγώνα που δίνουν για να φυλάξουν τις Θερμοπύλες της Ελλάδας με την καλή τους πίστη και τη δύναμη της ψυχής τους και το φιλότιμο σαν Έλληνες πολίτες. Όπως επίσης και τις ομάδες των συνοριοφυλάκων, που πραγματικά χωρίς να έχουν ιδιαίτερα μέσα καταφέρνουν να δίνουν το δυναμικό τους παρόν. Ενδεικτικά σας λέω ότι από τους διακόσιους είκοσι δύο, που είναι οι συνοριοφύλακες, που βρίσκονται στον ακριτικό Νομό Θεσπρωτίας, οι τριάντα νέοι που προσλάβατε πριν λίγο διάστημα έχουν οπλισμό -αυτό και μόνο σας λέω, για να μην προχωρήσουμε σε ιδιαίτερα- πιστόλια που έχουν από κάτω περίστροφα, που έχουν από κάτω τον κρίκο. Θυμάστε σε ποιον πόλεμο χρησιμοποιήθηκαν; Ρωτήστε πού τα βρήκαν και γιατί τους τα πήγαν. Είναι κι αυτό στη λογική της "αδιαβροχοποίησης" των συνόρων μας;
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Να πάμε σε ένα θέμα του Υπουργείου Εμπορικής Ναυτιλίας. Ξέρετε ότι οι αξιωματικοί, όπως σας προανέφερε ο κ. Μαρκογιαννάκης, είναι είδος εν ελλείψει; Πώς θα λειτουργήσουν οι υπηρεσίες, κύριε Υπουργέ; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, μπορώ να πάρω και τον χρόνο της δευτερολογίας μου, για να μπορέσω να παρουσιάσω κάποια πράγματα;
ΠΡΟΕΔΡΕΥΩΝ (Κωνσταντίνος Βρεττός): Συνήθως δεν το κάνουμε, διότι χαλαρώνει η επερώτηση και φεύγουν οι συνάδελφοι.
ΓΕΩΡΓΙΟΣ ΓΑΡΟΥΦΑΛΙΑΣ: Μα, δεν το κάνουμε για να φύγουμε από τη Βουλή. Είναι τόσο σημαντικό το θέμα που αν ήταν γι' αυτό, δεν θα το κουβεντιάζαμε και ούτε όλη η Νέα Δημοκρατία θα ήταν σήμερα εδώ για τον τομέα δημόσιας τάξης να το υποστηρίξει. 
Θέλουμε να διευκολύνουμε την Ελλάδα, θέλουμε να διευκολύνουμε την Κυβέρνηση, να συνεργαστούμε για το καλό του τόπου. Πάνω απ' όλα για μας, είναι η Ελλάδα, κύριε Πρόεδρε. Αυτό λέω στον κύριο Υπουργό.
ΠΡΟΕΔΡΕΥΩΝ (Κωνσταντίνος Βρεττός): Ορίστε, τρία λεπτά από τη δευτερολογία σας.
ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ πάρα πολύ.
Στην Ηγουμενίτσα συνελήφθη από την ΚΕΑ μια ομάδα που πραγματικά έχει ένα μεγαλειώδες έργο. Ένα καράβι με λαθρομετανάστες διακόσιους τριάντα άτομα στο σύνολο. Σαπιοκάραβο ήταν και έτοιμο να το διπλώσουν τα κύματα γιατί είχε μηχανική βλάβη. Το προσέγγισε ένα επιβατικό και το έβγαλε έξω. Ήλθαν αυτοί οι άνθρωποι στο Λιμεναρχείο της Ηγουμενίτσας. Αξιωματικός δεν υπήρχε. Ο χώρος που υπάρχει στο Λιμεναρχείο της Ηγουμενίτσας είναι 3Χ2. Τον είδαμε με τα μάτια μας χωρίς χώρους υγιεινής, χωρίς τίποτε παραπάνω, εκτός από ένα διαλυμένο κρεβάτι. Παράθυρα ένα έχει και είναι φεγγίτης. 
Όλοι αυτοί οι άνθρωποι, λοιπόν, βάσει της λογικής και της λειτουργίας των υπηρεσιών στα ακρότατα σημεία του τόπου μας, θα έπρεπε να φιλοξενηθούν σ' αυτό το χώρο, κύριε πρώην Υπουργέ και πατριώτη μου, κύριε Παπουτσή, Υπουργέ της Εμπορικής Ναυτιλίας, σ' αυτόν το χώρο των 2Χ3, να γίνουν οι πρώτες διαδικασίες αξιολόγησης των ατόμων, των προσώπων και να καταγραφούν, αφού δεν έχει κανένας απ' αυτούς χαρτιά, τα κατά δήλωση στοιχεία τους. Από κει και πέρα, να ενημερωθεί ο εισαγγελέας να φύγει από την ποινική επιλογή του και να προβεί στο Τμήμα Αλλοδαπών που υπάρχει και στεγάζεται στην Αστυνομική Διεύθυνση Θεσπρωτίας και από κει και πέρα, όλα τα χαρτιά να ταξινομηθούν που έχουν μαζευτεί όλα αυτά τα στοιχεία και στη συνέχεια να αποφασιστεί, αφού περιμένουν εκεί έναν ολόκληρο μήνα ...
Κύριε Υπουργέ, θα ήθελα να με παρακολουθείτε. 
Αν είναι, διακόψτε το χρόνο, κύριε Πρόεδρε, γιατί θα πω κάποια πράγματα που έχουν σχέση με το Υπουργείο του. Δεν έχει αξία να μιλάμε στο Εθνικό Κοινοβούλιο μόνο στο Προεδρείο. 
ΠΡΟΕΔΡΕΥΩΝ (Κωνσταντίνος Βρεττός): Μην γκρινιάζετε, κύριε Γαρουφαλιά. 
ΓΕΩΡΓΙΟΣ ΓΑΡΟΥΦΑΛΙΑΣ: Δεν σας κατηγορώ, αλλά επειδή ο χρόνος τρέχει...
ΠΡΟΕΔΡΕΥΩΝ (Κωνσταντίνος Βρεττός): Ακούει. Ξέρετε τι αυτί έχει ο κύριος Υπουργός; Μιλάει, ακούει τα πάντα. Είναι και νέος και μπορεί να τα κάνει όλα αυτά. 
ΓΕΩΡΓΙΟΣ ΓΑΡΟΥΦΑΛΙΑΣ: Είναι νέος. Και εμείς είμαστε νέοι γι' αυτό προσπαθούμε να συνεισφέρουμε στο ποιοτικό του έργο. 
Μένουν, λοιπόν, στον αστυνομικό σταθμό διακόσια τριάντα άτομα που συνελήφθησαν -και θα θυμάστε το περιστατικό- για μεγάλο διάστημα, αξιολογούνται ποιες είναι οι φυλές και ποια είναι τα στοιχεία, που οι ίδιοι δηλώνουν και από κει και πέρα, χάος. Συμβαίνουν τα φαινόμενα που ανέφερε πριν από λίγο ο Χρήστος Μαρκογιαννάκης. Αν είναι Αφγανοί, τους πάμε μέχρι ενός σημείου ή Κούρδοι ή άλλης εθνικότητας. Δεν υπάρχει προορισμός και ιδιαίτερα στις χώρες που δεν είναι κοντά στην Ελλάδα ή δεν έχουν ιδιαίτερα σωστές δομικά αρχές που να λειτουργούν εδώ στην Ελλάδα σαν αντιπροσωπείες τους επίσημα. Τους αφήνουμε, τους δίνουμε ένα χαρτί που έχει πάνω τη φωτογραφία τους, τα κατά δήλωση στοιχεία τους και το δακτυλικό τους αποτύπωμα και τους λέμε, σε δεκαπέντε μέρες, έχει ο Θεός, επιλέξτε το δικό σας δρόμο, φύγετε από την Ελλάδα. Σαφώς κανένας δεν φεύγει και σαφώς και σεις ζητήθηκε να δηλώσετε σ' ένα σύνολο ραδιοφωνικών σταθμών εδώ και δύο εβδομάδες πού οφείλεται η κατάσταση που υπάρχει στην Αθήνα, όταν μέσα σ' όλα τα δασάκια της Αθήνας υπάρχουν εκατοντάδες άνθρωποι, που κοιμούνται κάτω, υπό μορφή κτηνώδους κατάστασης, ας μου επιτραπεί η έκφραση, ενώ σέβομαι αυτούς τους ανθρώπους και δεν έχουμε αντιρατσιστικές αντιλήψεις και σκέψεις σαν νέοι άνθρωποι. Αλλά, επειδή διώκονται γενικώς και επειδή δεν θέλουν να συλληφθούν και επόμενη φορά, κοιμούνται κρυπτόμενοι μέσα στο δάσος χωρίς να έχουν την παραμικρή υποδομή. 
Αν αυτό εσείς θεωρείτε ότι είναι η Ελλάδα του 21ου αιώνα, εμείς θεωρούμε ότι είναι ένα τραγικό λάθος και ανυπαρξία πολιτικής.
Κλείνοντας θα ήθελα να πω και να επισημάνω τι άκουσα από τα χείλη της Επιτρόπου κ. Διαμαντοπούλου χθες το βράδυ. Και θα το συνδέσω μ' ένα γεγονός και εδώ θα κλείσω.
Η κα Διαμαντοπούλου, λοιπόν, χθες το βράδυ από τις Βρυξέλλες, σε ελληνική εκπομπή που θα την ακούσατε οι περισσότεροι συνάδελφοι, είπε ότι το 25% από τα όσα διαβατήρια πιάνονται και είναι πλαστά, στην Ευρώπη σε οποιαδήποτε χώρα, είναι διαβατήρια που τα έχουν λαθρομετανάστες.
Το 15% από αυτά είναι διαβατήρια που τα χρησιμοποιούν γυναίκες ελευθέρων ηθών που χρησιμοποιούνται στα μπαρ και οπουδήποτε αλλού και κατά κύριο λόγο ένα 7% είναι ανήλικες. Και όλα τα άλλα είναι διάσπαρτα σε διάφορες φυλές, που έχουν συλληφθεί κατά καιρούς σε όλα τα κράτη. 
Είναι μία δημόσια έκθεση, μία δημόσια αξιολόγηση που έχει βγει από την INTERPOL, η οποία δεν τιμά την Ελλάδα του σήμερα. Και για να σας αποδείξω ότι δεν τιμά την Ελλάδα, αλλά και το ότι δεν υπάρχουν υπηρεσίες στην Ελλάδα, σας λέω ότι ακόμα και στο Αστυνομικό Τμήμα της Κακαβιάς το μηχάνημα -όχι τα reader, τα reader υπολειτουργούν και εκεί μπορώ να σας πω και προτάσεις, γιατί κατέχω την ηλεκτρονική, είναι λατρεία μου η ηλεκτρονική και μάλιστα σας έχω φέρει και έγγραφα για να σας τα καταθέσω- που κάνει έλεγχο πλαστότητας εγγράφων και διαβατηρίων. Πήγα να δω επιτόπου τη λειτουργία του συστήματος υποδοχής. Υπάρχουν τέσσερα reader στην είσοδο, τέσσερα στην έξοδο που συνδέονται με το σύστημα της Συνθήκης Σένγκεν. Σας πληροφορώ, όμως, ότι -δείτε το και τσεκάρετέ το, το είδα με τα ίδια μου τα μάτια- όταν πήγα να το βάλω να λειτουργήσει για να κάνουμε ένα τεστ λειτουργίας, ακόμη και αυτό που είναι ένα και μοναδικό ήταν εκτός λειτουργίας. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Λυκουρέζος έχει το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, τρεις είναι νομίζω οι άξονες που συνθέτουν και συγκροτούν το πρόβλημα της λαθρομετανάστευσης.
Ο πρώτος άξονας είναι αυτός που συνδέεται με την είσοδό τους και τη φύλαξη των συνόρων για να αποτραπεί, όσο το δυνατόν, αυτή η ανεξέλεγκτη άφιξη. 
Ο δεύτερος άξονας είναι η δημιουργία των αναγκαίων υποδομών για την υποδοχή και την προώθηση των μεταναστών.
Ο τρίτος άξονας είναι η προώθηση και οι πρωτοβουλίες εκείνες για να μπορέσει να διαμορφωθεί μία ενιαία ευρωπαϊκή πολιτική στο σοβαρό αυτό θέμα.
Και στους τρεις αυτούς άξονες έχετε αποτύχει, κύριε Υπουργέ. Και δεν υπάρχει καμία δικαιολογία γι' αυτήν την κραυγαλέα αποτυχία.
Πρώτον, όσον αφορά τη φύλαξη των συνόρων: Σε πρώτη φάση αποτύχατε όσον αφορά τη φύλαξη των βορείων συνόρων με αυτήν την αθρόα, την ανεξέλεγκτη είσοδο των Αλβανών μεταναστών.
Στη δεύτερη φάση στη φύλαξη των συνόρων από ανατολάς αποτυγχάνετε τώρα. Και εκεί διότι, όπως σωστά τονίστηκε από το συνάδελφό μου, δεν έχετε προχωρήσει εκείνες τις αναγκαίες πρωτοβουλίες που θα οδηγήσουν, θα αναγκάσουν την Τουρκία να πάρει τα μέτρα εκείνα για να απαγορεύει και να περιστείλει όσο το δυνατόν την αναχώρηση από τα εδάφη της. Και η Τουρκία που τη μία μέρα μας χαμογελάει και την άλλη μας απειλεί, πρέπει ουσιαστικά να συνεργαστεί στον τομέα αυτό.
Στο δεύτερο άξονα στη δημιουργία των αναγκαίων υποδομών, έχετε επίσης αποτύχει με ταυτόχρονη επίσης ανεπίτρεπτη αποτυχία στην έλλειψη συντονισμού των αρμοδίων φορέων για την αντιμετώπιση της υποδοχής. 
Είναι πράγματι, όπως σας τονίστηκε, ντροπή και προσβάλλουν τα στοιχειώδη ανθρώπινα δικαιώματα οι συνθήκες κάτω από τις οποίες ζουν οι άνθρωποι που φτάνουν ταλαιπωρημένοι, απελπισμένοι και σε απόγνωση. Άλλοι ανήκουν στην κατηγορία που ζητούν πολιτικό άσυλο. Άλλοι όχι. Δεν μπορεί, όμως, η Ελλάδα του 2001 να μην έχει καταφέρει εν γνώσει αυτού του προβλήματος, με την αυξητική του μορφή, να έχει δημιουργήσει στους χώρους εκείνους τις αναγκαίες υποδομές για να εξασφαλίζει τουλάχιστον μία στοιχειώδη διαβίωση των ανθρώπων αυτών.
Επίσης δεν έχετε συντάξει καμία μελέτη, δεν υπάρχει κανένας σχεδιασμός, όσον αφορά το ποιος πρέπει να είναι ο αριθμός, το όριο των μεταναστών που μπορεί η Ελλάδα να δεχθεί. Δεν μπορεί να είναι ανεξέλεγκτος ο αριθμός. Έχουμε κάποιες δυνατότητες. Έχει γίνει μελέτη πόσους μπορεί να αντέξει η Ελλάδα, πού θα τους προωθεί, πώς θα τους αντιμετωπίζει; Καμία. Όλα εκ περιστάσεως τα αντιμετωπίζετε. Προχειρότητα και ανευθυνότητα. Και κάποια στιγμή φτάνουμε σε αυτά τα θλιβερά φαινόμενα. 
Σας καλώ να κάνετε μία βόλτα στο Πεδίο του Άρεως, στο κέντρο της Αθήνας το βράδυ για να δείτε τις άθλιες συνθήκες κάτω από τις οποίες ζουν κάποιοι απελπισμένοι και κακόμοιροι Κούρδοι ή στην οδό Φαβιέρου τη νύχτα. Η τραγική αυτή κατάσταση προσβάλλει τα έννομα αγαθά των Ελλήνων πολιτών που ζουν εκεί και έχει αλλοιωθεί ο ρυθμός της ζωής τους.
Ο αριθμός των μεταναστών έχει φθάσει σήμερα να αποτελεί το 1/10 του νομίμου πληθυσμού της χώρας και αυτό συνδέεται με τη διατήρηση και τη διαφύλαξη της πολιτιστικής και εθνικής μας ταυτότητας, την οποία δεν μπορούμε να αφήσουμε να αλλοιωθεί ή να νοθευτεί. 
Στον τρίτο άξονα όσον αφορά την Ευρώπη και εκεί έχετε αποτύχει. Είναι δεδομένο ότι είμαστε η χώρα πρώτης επαφής του ξένου που έρχεται για να περάσει προς άλλες δυτικές χώρες. Ποιες πρωτοβουλίες έχετε πάρει, πείτε μου συγκεκριμένα, για να οδηγηθούν οι χώρες της Ευρωπαϊκής 'Ενωσης στην αντιμετώπιση και στη διαμόρφωση ενιαίας ευρωπαϊκής πολιτικής; Γιατί δεν μπορεί να φέρουμε εμείς όλο το βάρος. Άλλες χώρες τους διώχνουν , άλλες τους στέλνουν στο θάνατο.
Εμείς δεν μπορούμε να τα κάνουμε αυτά. Πρέπει να σεβόμαστε τον ξένο που έρχεται και ζητάει μία τύχη. Πρέπει να τον αγκαλιάσουμε, να του δώσουμε τις δυνατότητες να αφομοιωθεί και να ενσωματωθεί μέσα σε κάποιους αριθμούς που δεν θα δημιουργούν άλλους κινδύνους ή δεν θα δημιουργούν εστίες εκτροφής εγκληματικών δραστηριοτήτων. 
Εγώ, σε αυτό το πεντάλεπτο που μου δίνεται θα ήθελα να καταγγείλω ότι και στους τρεις αυτούς καθοριστικούς άξονες, για τη διαμόρφωση αυτής της πολιτικής, έχετε ανεπίτρεπτα και τραγικά αποτύχει. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Θα ήθελα να υπενθυμίσω -δεν γίνεται βεβαίως από κακή πρόθεση- ότι θα πρέπει να απευθύνεστε προς το Προεδρείο, όπως λέει και ο Κανονισμός. Δεν απευθύνεστε προς τον Υπουργό, ο οποίος σας ακούει βέβαια. 
ΑΛΕΞΑΝΔΡΟΣ ΛΥΚΟΥΡΕΖΟΣ: Ναι, κύριε Πρόεδρε, στο Προεδρείο απευθύνομαι. 
ΠΡΟΕΔΡΕΥΩΝ (Κωνσταντίνος Βρεττός): Στο Προεδρείο πρέπει να απευθύνεστε. Εδώ τα λέτε, τα ακούει όμως και ο ενδιαφερόμενος Υπουργός. 
ΑΛΕΞΑΝΔΡΟΣ ΛΥΚΟΥΡΕΖΟΣ: Είναι ορθό. 
ΠΡΟΕΔΡΕΥΩΝ (Κωνσταντίνος Βρεττός): Αυτό λέει ο Κανονισμός της Βουλής και πρέπει να τον τηρούμε. Και θα πρέπει να ξέρετε ότι αυτό διευκολύνει τη συζήτηση και κυρίως διευκολύνει τον ομιλητή. Δεν είναι θέμα προσωπικό, είναι θέμα του Κανονισμού της Βουλής. 
ΑΛΕΞΑΝΔΡΟΣ ΛΥΚΟΥΡΕΖΟΣ: Η συμπάθειά μου προς τον κύριο Υπουργό με ανάγκασε να απευθύνομαι προς αυτόν. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Τασούλας έχει το λόγο. 
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, για μια ακόμα φορά στην Αίθουσα αυτή, παρουσία του Υπουργού Δημοσίας Τάξεως συζητούμε τα προβλήματα, τα οποία έχει δημιουργήσει στη χώρα μας το φαινόμενο της λαθρομεταναστεύσεως.
Επειδή είναι πολύ πρόσφατη η εμπειρία μας από την επίσκεψη που ανέφερε ο κ. Μαρκογιαννάκης, στα παραμεθόρια φυλάκια του Νομού Ιωαννίνων για μια επιτόπια διαπίστωση των προβλημάτων που υπάρχουν εκεί πάνω σε αυτό το φαινόμενο σκεφτόμουν όλη την ώρα που άκουγα τους προλαλήσαντες συναδέλφους, ότι υπάρχει μέγας κίνδυνος, να διαμορφωθεί μια πρακτική σε αυτήν την Αίθουσα, όπου με όλες τις ανέσεις, με τη μεγαλοπρέπεια, που είναι γεμάτη αυτή η Αίθουσα, με τα μέσα που μας παρέχετε, να μοιάζουμε με μία περίπου Βουλή των Λόρδων και ότι σηματοδοτεί αυτό κατά τη λέξη του συρμού, εν σχέσει με την πραγματική επαφή των προβλημάτων. 
Τείνουμε δηλαδή σε ορισμένα θέματα να τα αντιμετωπίζουμε με μία άνεση λόγου, με μία μεγαλύτερη ή λιγότερη ευχέρεια χρόνου και εν συνεχεία, οι απαντήσεις που δεχόμεθα όταν θέτουμε αυτά τα θέματα έχουν να κάνουν με την αόριστη τοποθέτηση ότι αυτά συμβαίνουν και αλλού, είναι φαινόμενα παγκόσμια, είναι φαινόμενα αδήριτα, είναι φαινόμενα τα οποία είναι αναπόδραστα και δεν μπορείς να τα αντιμετωπίσεις στην έκταση που ζητάτε εσείς. Και μέσα από αυτήν την κοινωνιολογική περισσότερο αντιμετώπιση του προβλήματος, να αισθανόμαστε ότι έχουμε κάνει το χρέος μας εμείς ως Αντιπολίτευση και η Κυβέρνηση η οποία, περίπου ως αναγκαίο κακό, αντιμετωπίζουσα τον κοινοβουλευτικό έλεγχο, έδωσε τις δέουσες απαντήσεις και πάμε πάλι πίσω στο Υπουργείο, να αντιμετωπίσουμε την αδυσώπητη καθημερινότητα, η οποία μας έχει συνθλίψει και δεν μας αφήνει να κάνουμε τον παραμικρό σχεδιασμό. Δεν είναι όμως έτσι ακριβώς.
Σήμερα η λαθρομετανάστευση έρχεται κατά πάνω μας και από τα ανατολικά μας σύνορα και έχει δημιουργήσει τεράστια προβλήματα στην ελληνική κοινωνία, τα οποία κανείς ασφαλώς δεν μπορεί να περιγράψει σε πέντε λεπτά ομιλίας, αλλά μπορεί να πει τις επικεφαλίδες αυτών των προβλημάτων με τα κοινωνικά, εργασιακά, εγκληματολογικά προβλήματα ακόμη και προβλήματα υγιεινής, όπως αναφέρθηκαν προηγουμένως. 
Όλος, λοιπόν, αυτός ο ασύδοτος και ανεξέλεγκτος κατακλυσμός οδηγεί την Κυβέρνηση κάθε τόσο και υπό το βάρος της πιέσεως των γεγονότων, να παίρνει νομοθετικά μέτρα για τη ρύθμιση του φαινομένου αυτού, εκ των υστέρων πάντα. Και τελικά θα βρεθούμε ξαφνικά, σε λίγα χρόνια, να έχουμε ένα τεράστιο ανεξέλεγκτο πληθυσμό χωρίς να ξέρουμε τι να τον κάνουμε, χωρίς να ξέρουμε πώς να τον αντιμετωπίσουμε και με όλες τις παρενέργειες σε όλους τους τομείς ακόμη και στον πολιτιστικό, ακόμη και στο θέμα ταυτότητας.
Βεβαίως, υπάρχει κράτος, αλλά πρέπει αυτό το κράτος να αντιμετωπίσει αυτό το φαινόμενο ως κράτος και όχι ως Πάντειος Σχολή Πολιτικών και Κοινωνικών Επιστημών. Η Κυβέρνηση δεν είναι σχολή κοινωνικών επιστημών να κάνει απογραφή των προβλημάτων και να διαπιστώνει αυτά και να τα αναλύει και να τα ξανααναλύει ή να απαντά σε ερωτήσεις και να στέκει άπρακτη. Αυτό είναι καθήκον άλλων φορέων. Η Κυβέρνηση επιτελεί έργο, επιτελεί πράξεις και με λάθη ακόμη, αλλά κυρίως πρέπει να φέρνει αποτελέσματα. 
Έχουμε την εμπειρία των προσπαθειών που γίνονται στα βόρεια σύνορά μας να αναχαιτιστεί αυτό το κύμα. Αυτό το έχουμε αναθέσει στους συνοριακούς φύλακες. Οι συνοριακοί φύλακες σήμερα είναι οι ίδιοι λαθρομετανάστες της δημόσιας υπηρεσίας. Νιώθουν οι ίδιοι οιονεί λαθρομετανάστες εν σχέσει με το μέλλον τους, εν σχέσει με την εκκρεμότητα που αντιμετωπίζουν. Δεν απομένει παρά να διερωτώμεθα εμείς σε κάθε τόνο και σε κάθε περίσταση γιατί δεν αντιμετωπίζονται αυτά με ένα στοιχειώδη σχεδιασμό. Δεν έπρεπε να συμβεί το κτύπημα της 11ης Σεπτεμβρίου για να φανταστεί κανείς ότι θα έχουμε αυτή την ένταση των φαινομένων. Αυτά υπήρχαν και πριν. Και η σοφία του να αντιμετωπίζεις τα πράγματα πριν έρθουν είναι έργο των κυβερνήσεων. Και δεν είναι το γεγονός ότι μας δίνει ικανοποίηση ως Αντιπολίτευση να εγκαλούμε την Κυβέρνηση ότι στερείται αυτής της σοφίας. Είναι το δυστύχημα το οποίο θα κληθούμε αύριο ως κυβέρνηση, να αντιμετωπίσουμε το ότι τα προβλήματα που θα έχουν δημιουργηθεί θα είναι ακόμη πιο δύσκολο να επιλυθούν.
Το Υπουργείο, λοιπόν, Δημόσιας Τάξης με τους μηχανισμούς που έχει πρέπει να προβεί σε ένα σχεδιασμό να τα αντιμετωπίσει αυτά. Ακούστηκαν από συναδέλφους λύσεις, προτάσεις. Επαναλαμβάνω ότι δεν είναι κοινωνιολογικό το φαινόμενο. Είναι φαινόμενο της ίδιας μας της ζωής και καλούμε το Υπουργείο να αναλάβει τις ευθύνες του.
ΠΡΟΕΔΡΕΥΩΝ (Κωνσταντίνος Βρεττός): Η κα Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κύριοι συνάδελφοι, συζητούμε με επερώτηση της Νέας Δημοκρατίας το μεγάλο, το τεράστιο θέμα της αντιμετώπισης της λαθρομετανάστευσης. Βεβαίως εκείνο το οποίο κανείς πρέπει να καταθέσει απερίφραστα και ευθαρσώς είναι το γεγονός ότι διαπιστώνουμε, δυστυχώς, αυτά το γεγονός όχι από τον καναπέ, όχι από μία ακαδημαϊκή θεώρηση του προβλήματος, αλλά στην ουσία και στην καρδιά του προβλήματος επισκεπτόμενοι, παρακολουθούντες, αλλά πέραν της ιδιότητάς μας ως Βουλευτές του ελληνικού Κοινοβουλίου και ως πολίτες, οι οποίοι εισπράττουμε τα επίχειρα μιας αποτυχημένης πολιτικής, μιας κατ' ουσία ανύπαρκτης πολιτικής στο ζήτημα αυτό. Και εξηγούμαι.
Κύριε Πρόεδρε, η Κυβέρνηση ισχυρίζεται ότι έχει πολιτική στο ζήτημα αυτό και έχει καθορίσει υποτίθεται μια κεντρική εθνική στρατηγική για το μεγάλο αυτό θέμα, το οποίο θα έχει ανεξέλεγκτες επιδράσεις αρνητικότατες στην ελληνική κοινωνία και στο μέλλον του τόπου μας, στο μέλλον του έθνους μας αν πραγματικά δεν το προσέξουμε. Όμως δεν εξηγείται πως μια Κυβέρνηση, η οποία έχει στα χέρια της ένα νόμο του 1991 για την εφαρμογή του σώματος των συνοριοφυλάκων, να έρχεται και να τον εφαρμόζει το 1998. Πως δεν επισπεύδει, όταν έχει ένα τέτοιο πρόβλημα, τα προεδρικά διατάγματα για τη νομιμοποίηση των αλλοδαπών παρά μονάχα το 1997; Και πως είναι δυνατόν με το νέο νόμο το ν. 2910/2001 περί αλλοδαπών, τον οποίο κληθήκαμε να ψηφίσουμε, να εξακολουθεί ακόμη να ισχυρίζεται, με τα προβλήματα τα οποία έχουμε μπροστά μας όχι under portas αλλά intra mures πια εντός των τειχών, ότι εν πάση περιπτώσει προχωρούμε στην επίλυση του προβλήματος;
Προσωπικά έχω εστιάσει, σε σχέση με το θέμα το οποίο συζητούμε σήμερα στην επερώτησή μας στα εξής σημεία: Πρώτα απ' όλα, η κριτική θα πρέπει να εστιάζεται -απορώ πως ο καθ' ύλην αρμόδιος Υπουργός της Δημόσιας Τάξης τόσα χρόνια δεν είχε αντιμετωπίσει το θέμα- στη νομιμοποίηση ουσιαστικά των λαθρομεταναστών, χωρίς να υπάρχει επαρκής έλεγχος των στοιχείων της ταυτότητάς τους, αλλά και της ποινικής τους κατάστασης, στη μη εφαρμογή της Συνθήκης του Σένγκεν και στα εθνικά προβλήματα, τα οποία ενδέχεται να δημιουργηθούν εάν περπατήσουμε με την ίδια περπατησιά από εδώ και στο εξής. 
Επίσης η κριτική θα πρέπει να εστιάζεται στο μη επαρκή εξοπλισμό των διωκτικών αρχών (λιμενικών, αστυνομικών, συνοριοφυλάκων κλπ.) και βεβαίως στην έλλειψη του συντονισμού των αρχών. Δεν υπάρχει ένα κεντρικό όργανο, το οποίο να συντονίζει τον τρόπο δράσης ανάμεσα στην Αστυνομία, στο Λιμενικό, στους υγειονομικούς, στην Τοπική Αυτοδιοίκηση.
Και αναρωτιέμαι, κύριε Πρόεδρε: Είναι δυνατόν να μην μπορούν να το κάνουν όλα αυτά τα Σώματα, τα οποία καλώς ή κακώς έχουν μια εμπειρία τόσων χρόνων πάνω στο θέμα αυτό, όπως και σε άλλα ζητήματα, τα οποία τους αφορούν και να έχει αυτοδιοίκηση, η οποία καλείται κατά δήλωση των λαθρομεταναστών να συλλέξει στοιχεία; Όπως γνωρίζετε πάρα πολύ καλά, από τις 14 Νοεμβρίου έχει μεταφερθεί -αν είναι δυνατόν και λεγόμαστε οργανωμένο κράτος!- η αρμοδιότητα της έκδοσης πιστοποιητικών ποινικού μητρώου από το Υπουργείο Δικαιοσύνης στις νομαρχίες. Με ποια υποδομή; Με ποιους πόρους; Με ποια εκπαίδευση; Με ποια φιλοσοφία; Εκτός αν η σκοπιμότητα είναι άλλης μορφής και φύσεως, οπότε εκεί είναι πολύ χειρότερα τα πράγματα για το τι ενδεχομένως σκέφτεται η κυβέρνηση. Εγώ δεν θα ήθελα να μπω σ' αυτήν την λογική.
Εκείνο το οποίο θα ήθελα επίσης να τονίσω είναι το εξής: Ακούσαμε κατά κόρον τις τελευταίες μέρες, συγκεκριμένα στις 7 Νοεμβρίου του 2001, σε μια απολογητική διάθεση της Κυβέρνησης απέναντι στους Ευρωπαίους εταίρους μας τον κυβερνητικό εκπρόσωπο να δηλώνει ότι το θέμα της λαθρομετανάστευσης τέθηκε στη Σύνοδο της Γάνδης, αλλά αυτό παραπέμπεται τώρα να συζητηθεί στα μέσα Δεκεμβρίου στο Βέλγιο, στην ημερήσια διάταξη του Ευρωπαϊκού Συμβουλίου που θα πραγματοποιηθεί εκεί για τα ζητήματα αυτά.
Από την άλλη πλευρά, έχω απόκομμα της εφημερίδας "ΤΟ ΒΗΜΑ" με ημερομηνία 22 Νοεμβρίου με τίτλο: "Εντολή του Πρωθυπουργού στους στρατηγούς να σταματήσει η ιστορία με τους λαθρομετανάστες". Δεν κατάλαβα και περιμένω εξήγηση, ερμηνεία και αποσαφήνιση. Οι στρατηγοί ευθύνονται για τη λαθρομετανάστευση; Οι Ένοπλες Δυνάμεις ευθύνονται για το μπάχαλο το οποίο επικρατεί στη χώρα; Δεν ξέρει ο κύριος Πρωθυπουργός ποιοι είναι οι καθ' ύλη αρμόδιοι για να λύσουν το πρόβλημα και απευθύνεται στους στρατηγούς; Η Τουρκία με την πρόσφατη συμφωνία την οποία είδαμε να λαμβάνει χώρα μεταξύ ΥΠΕΞ Ελλάδος, και ΥΠΕΞ Τουρκίας συγκεκριμένα στις 9 Νοεμβρίου, δεν καλείται να ανταποκριθεί στις υποχρεώσεις της; Είδαμε το περιστατικό με τον Τούρκο, ο οποίος παρεισέφρησε. Δεν είχαν ληφθεί μέτρα; Απολογήθηκε κανείς; Αποδόθηκαν ευθύνες; Διατάχθηκε έρευνα; Τι συμβαίνει με αυτές τις περιπτώσεις; 
Κύριε Πρόεδρε, ειλικρινά λυπάμαι και θλίβομαι βαθύτατα, διότι η Κυβέρνηση, η οποία θέλει να ονομάζεται κυβέρνηση, μου θυμίζει ταβερνείο. Και εξηγώ γιατί. Δεν είναι δυνατόν να εξαντλείται η αυστηρότητα και το κύρος της χώρας μας στην απέλαση μιας δύστυχης λαθρομετανάστριας από τον Αγ. Δομίνικο, αφήνοντας πίσω το μόλις είκοσι ημερών βρέφος της στη φύλαξη και στην καλή διάθεση των αστυνομικών του Αστυνομικού Τμήματος Βόλου, διότι έτσι ορίζουν οι νόμοι του ελληνικού κράτους. 
Εάν οι νόμοι του ελληνικού κράτους, κύριοι συνάδελφοι, είναι να αφήνουμε την αλβανική, τη ρώσικη μαφία, την Τουρκία να μην ανταποκρίνεται στις υποχρεώσεις της και να επιδαψιλεύουμε φιλοφρονήσεις μεταξύ των Υπουργών, τότε έχω την αίσθηση ότι δεν έχουμε κανένα λόγο να βρισκόμαστε εδώ και ο ρόλος μας είναι έξω στο πεζοδρόμιο για να μπορέσουμε πραγματικά μαζί με εκείνους...
Χαμογελάτε! Βεβαίως! Το ανέφερα αυτό, κύριε Πρόεδρε, διότι είναι μεγάλη μας τιμή το ότι έχουμε δημοκρατία θεμελιωμένη και κατοχυρωμένη. Είναι όμως όνειδος για τη χώρα να βλέπουν το φως της δημοσιότητας περιστατικά σαν το σημερινό. Όπως επίσης είναι όνειδος σήμερα το ελληνικό παρατηρητήριο να έρχεται με επείγουσα αναφορά του -το γράφει η "ΕΛΕΥΘΕΡΟΤΥΠΙΑ" σήμερα, προς ενημέρωση του κυρίου Υπουργού- με επείγουσα αναφορά προς το Συνήγορο του Πολίτη και να ενάγει τη χώρα μας για τις άθλιες συνθήκες διαβίωσης των λαθρομεταναστών στο Λαγανά της Ζακύνθου. Είναι αθλιότητα να έρχεται παράλληλα -και ο καθ' ύλην αρμόδιος Υπουργός Δημόσιας Τάξης να μην το λαμβάνει υπόψη του- η ίδια η ΠΟΑΣΥ και να διαμαρτύρεται προς το Νομάρχη Ζακύνθου για τις άθλιες συνθήκες και για όλα αυτά τα οποία επικρατούν.
Λυπάμαι βαθύτατα. Αν ο κύριος Υπουργός, αν πράγματι θέλει να βοηθήσει και να συνεισφέρει για όσο διάστημα του μένει σαν Υπουργός αυτής της Κυβέρνησης, να μας πει μετά την εφαρμογή της Συνθήκης του Σένγκεν πόσοι λαθρομετανάστες απελάθησαν ή πόσοι διοικητικά κρατούμενοι απελάθησαν ή επαναπροωθήθησαν και πόσοι εισήλθαν μετά τις 11 Σεπτεμβρίου του 2001 και κατά περίπτωση από ξηρά, θάλασσα και από όλες τις πύλες εισόδου που αυτήν την ώρα είναι αφύλακτες και αμφισβητούμενες. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κυρία Παπακώστα, εξαντλήσατε περίπου και το χρόνο της δευτερολογίας σας. 
ΙΩΑΝΝΗΣ ΚΕΦΑΛΟΓΙΑΝΝΗΣ: Σας παρακαλώ, κύριε Πρόεδρε, να δώσετε και σε μένα το λόγο. 
ΠΡΟΕΔΡΕΥΩΝ (Κωνσταντίνος Βρεττός): Δεν το προβλέπει ο Κανονισμός.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, ο Κανονισμός προβλέπει ότι ως πρώην Υπουργός Δημόσιας Τάξης μετά το τέλος της διαδικασίας μπορώ να λάβω το λόγο για πέντε λεπτά. 
ΠΡΟΕΔΡΕΥΩΝ (Κωνσταντίνος Βρεττός): Δεν το προβλέπει. 
ΙΩΑΝΝΗΣ ΚΕΦΑΛΟΓΙΑΝΝΗΣ: Επειδή υπάρχουν προσωπικοί λόγοι, παρακαλώ να προηγηθώ. Εξάλλου πιστεύω ότι με την ίδια διαδικασία θέλει να μιλήσει και ο κ. Παπουτσής. 
ΠΡΟΕΔΡΕΥΩΝ (Κωνσταντίνος Βρεττός): Ο Κανονισμός λέει ότι αν κατά τη συζήτηση μιας επερώτησης κρίνονται και πράξεις Βουλευτή που διετέλεσε μέλος της παρούσης ή προηγούμενης κυβέρνησης μπορεί να μιλήσει στο τέλος της συζήτησης για πέντε λεπτά και μόνο σχετικά με τις κρινόμενες πράξεις του. 
Τέλος πάντων, θα σας δώσω τρία λεπτά, επειδή σας συμπαθούμε ιδιαιτέρως και λόγω αρχαιότητος. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Υπουργέ, η Κυβέρνηση δεν μπόρεσε να εφαρμόσει ποτέ μεταναστευτική πολιτική. Εγκληματείτε, κύριε Υπουργέ, εις βάρος της χώρας και θα είστε υπόλογοι στις επερχόμενες γενεές, γιατί με την έλλειψη μεταναστευτικής πολιτικής οικοδομείτε μια Ελλάδα που σε λίγο δεν θα ανήκει στους Έλληνες. 
Σήμερα υπάρχουν περιοχές στην πρωτεύουσα, αλλά και σε άλλες πόλεις της χώρας, στις οποίες δεν κυκλοφορούν Έλληνες πολίτες. Αυτό είναι τρομακτικό σαν έννοια και σαν πραγματικότητα. Δηλαδή μέσα στην Αθήνα υπάρχουν απαγορευμένες περιοχές για τους Αθηναίους. Αυτό είναι αποκλειστικά δική σας ευθύνη. Έχουμε ανυπαρξία ικανότητος της Κυβέρνησης να ελέγξει τους οικονομικούς μετανάστες που αυθαίρετα κατέλαβαν ορισμένες περιοχές.
Ο πρώτος ομιλητής στην επερώτηση μίλησε για ένα εκατομμύριο μετανάστες. Ο Νέστορας της δημοσιογραφίας κ. Πασαλάρης μίλησε για δυο εκατομμύρια οικονομικούς μετανάστες στη χώρα μας. Ξέρετε εσείς, κύριε Υπουργέ, πόσοι είναι επιτέλους και ποια προβλήματα δημιουργούν; Κατ' αρχάς δημιουργούν προβλήματα εγκληματικότητας, η οποία έχει αυξηθεί σε τέτοιο βαθμό που δεν αποκρύπτεται με δήθεν στατιστικά στοιχεία. Υπάρχουν μαφίες -αναφέρονται καθημερινά στα Μέσα Μαζικής Ενημέρωσης- οι οποίες όχι μόνο λειτουργούν εις βάρος των πολιτών αυτής της χώρας, αλλά καταδυναστεύουν και τους οικονομικούς μετανάστες που προέρχονται από τη χώρα τους. Στην ελλαδική περιφέρεια η αλβανική μαφία πολλές φορές δημιουργεί συγκρούσεις διότι κάποιοι Αλβανοί δεν έχουν καταβάλει το ανάλογο ποσοστό προστασίας που έχουν χρεωθεί. Για ένα σύγχρονο κράτος αυτή είναι μια απαράδεκτη κατάσταση. 
Το λέμε με πόνο ψυχής, αλλά και με αγωνία, γιατί θέλουμε να σας δείξουμε ότι έχετε χρέος εθνικό, ιστορικό, να πάρετε μέτρα. Εάν δεν μπορείτε να πάρετε μέτρα ας αναλάβει ο Πρωθυπουργός τις ευθύνες του και ας οδηγήσει τη χώρα σε εκλογές να έλθει ο λαός να αποφασίσει, να φέρει μία κυβέρνηση που να μπορεί να δημιουργήσει κράτος για να προστατεύσει τον πολίτη και να του δώσει όλες τις δυνατότητες που πρέπει να παρέχει ένα κράτος στους πολίτες. 
Ως άμεσο επακόλουθο είναι ο αριθμός αυτός να δημιουργεί και προβλήματα εθνικά, προβλήματα μειονοτικά. Το 2000 έγινε έκθεση στον ΟΗΕ, η οποία αναφέρει ότι υπάρχει μειονοτικό πρόβλημα στην Ήπειρο. Παρά την παρέμβαση του ελληνικού κράτους δεν διεγράφη από την έκθεση του ΟΗΕ αυτή η απαράδεκτη εγγραφή δημιουργίας δήθεν μειονοτικού προβλήματος στην Ήπειρο. 
Η κ. Μαραγκοπούλου είναι Πρόεδρος του Οργανισμού Ανθρωπίνων Δικαιωμάτων. Σε μία πρόσκληση στη συζήτηση του προηγούμενου νομοσχεδίου για χάραξη δήθεν μεταναστευτικής πολιτικής κατηγόρησε την Κυβέρνηση ευθέως ότι με τη συμπεριφορά της δημιουργεί προβλήματα και προϋποθέσεις μειονοτικών θεμάτων στη χώρα μας. Δεν υπάρχει κράτος στον κόσμο, κύριε Υπουργέ, που να μην έχει κάποιους κανόνες, που ρυθμίζουν τη συμπεριφορά του κράτους στους οικονομικούς μετανάστες, στους πάσης φύσεως μετανάστες. 
Λέει, λοιπόν, ένας χρυσός κανόνας για όσα κράτη είναι σοβαρά και έχουν μεταναστευτική πολιτική ότι καμιά μειονότητα μεταναστών δεν μπορεί να υπερβαίνει το 20% των μεταναστών της χώρας και το λέει αυτό ως ασφαλιστική δικλείδα. Υπήρξε ποτέ πρόνοια από πλευράς ελληνικού κράτους για να εφαρμόσει αυτούς τους κανόνες και αυτές τις προϋποθέσεις που θα πρέπει να εφαρμόζονται σε ένα σύγχρονο κράτος;
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Κεφαλογιάννη, τελειώστε.
ΙΩΑΝΝΗΣ ΚΕΦΑΛΟΓΙΑΝΝΗΣ: Δύο λεπτά ακόμα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ήδη έχουμε φθάσει στα έξι λεπτά.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν νομίζω ότι λέω πράγματα, που δεν είναι σημαντικά.
ΠΡΟΕΔΡΕΥΩΝ (Κωνσταντίνος Βρεττός): Ασφαλώς λέτε σημαντικά πράγματα, αλλά τι να κάνουμε.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, είμαι χρόνια σε αυτήν την Αίθουσα, πονώ αυτόν τον τόπο και πιστεύω ότι όλοι έχουμε ευαισθησίες ...
ΠΡΟΕΔΡΕΥΩΝ (Κωνσταντίνος Βρεττός): Λυπάμαι, αλλά δεν μπορώ να σας δώσω το λόγο περαιτέρω. 
ΙΩΑΝΝΗΣ ΚΕΦΑΛΟΓΙΑΝΝΗΣ: Όταν είμαστε σε θέση να μιλήσουμε για κάποια προβλήματα θέλουμε να βοηθήσουμε, διότι όταν τα φωτίσουμε ελπίζουμε σε μία αλλαγή κυβερνητικής συμπεριφοράς.
ΠΡΟΕΔΡΕΥΩΝ (Κωνσταντίνος Βρεττός): Μη με φέρνετε σε δύσκολη θέση. Παρακαλώ, ολοκληρώστε.
ΙΩΑΝΝΗΣ ΚΕΦΑΛΟΓΙΑΝΝΗΣ: Προχωρώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Δεν είναι δυνατόν να προχωρήσετε. Ο χρόνος σας από τρία λεπτά που σας είχα δώσει είναι στα 6,45'. Έχετε προηγηθεί, είσαστε εκτός διαδικασίας. Σας δίνω ένα λεπτό και τελειώνετε. Δεν γίνεται διαφορετικά. 
ΙΩΑΝΝΗΣ ΚΕΦΑΛΟΓΙΑΝΝΗΣ: Εκτός από την εγκληματικότητα τεράστια είναι η επίδραση των οικονομικών μεταναστών στην ανεργία που πλήττει τη χώρα μας σήμερα. Επίσης σαν γιατρός και σαν πρώην Υφυπουργός Υγείας θα ήθελα να σας πω ότι η Ελλάδα σήμερα είναι εκτεθειμένη σε τεράστιους κινδύνους, διότι αυτοί οι εξαθλιωμένοι οικονομικοί μετανάστες προέρχονται από διάφορες χώρες και ιδίως ασιατικές, όπου δεν υπάρχει κανένα πρόγραμμα υγειονομικής προστασίας των πληθυσμών αυτών με τα εμβόλια που κάνουν όλες οι πολιτισμένες χώρες. 
ΠΡΟΕΔΡΕΥΩΝ (Κωνσταντίνος Βρεττός): Αν κάνετε απολογισμό για κάθε Υπουργείο που έχετε πάει ...
ΙΩΑΝΝΗΣ ΚΕΦΑΛΟΓΙΑΝΝΗΣ: Απλώς το αναφέρω, γιατί υπάρχει τεράστιος κίνδυνος για την υγεία του ελληνικού λαού.
Κύριε Υπουργέ, κράτος δεν υπάρχει. Και ξέρετε γιατί; Το κομματικοποιήσατε. Ο κ. Σκανδαλίδης όταν ήταν Γραμματέας του κόμματος σας ξέρετε τι είπε; Ότι το κόμμα του ΠΑΣΟΚ κρατικοποιήθηκε. Δηλαδή το κράτος είναι το κόμμα. Μα, αυτά συμβαίνουν μόνο σε ολοκληρωτικά καθεστώτα. 
Κύριε Υπουργέ, για να κλείσω αυτήν την παρέμβασή μου, το Υπουργείο σας ουσιαστικά αχρηστεύτηκε από την παρέμβαση την κομματική. Σας το είπα και άλλοτε και κατηγόρησα τον προηγούμενο Αρχηγό της ΕΛ.ΑΣ ως κομματάρχη αφού και δικαιώθηκα ύστερα από λίγο καιρό, αναγκάστηκε να παραιτηθεί. Γιατί οι λίστες με τους χαρακτηρισμούς των αξιωματικών της Ελληνικής Αστυνομίας ανάλογα με τα φρονήματά τους μόνο σε ολοκληρωτικά καθεστώτα υπάρχουν. Γι΄ αυτές τις λίστες όμως δεν υπήρξαν κυρώσεις σε βάρος εκείνων που τις δημιούργησαν. Με τα δεδομένα αυτά το Υπουργείο σας δεν μπορεί να λειτουργήσει αποδοτικά για την ασφάλεια των πολιτών.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, κυρία και κύριοι συνάδελφοι, είμαι ιδιαίτερα ικανοποιημένος που διαπραγματευόμαστε σήμερα στο Κοινοβούλιο το θέμα της μετανάστευσης. Κι αυτό γιατί πρόκειται για ένα τεράστιο πρόβλημα, που απασχολεί τα τελευταία χρόνια εντονότατα την ελληνική κοινωνία, αλλά ταυτόχρονα και όλες τις ευρωπαϊκές κοινωνίες και θα έλεγα την παγκόσμια κοινότητα.
Άκουσα προηγουμένως τον κ. Τασούλα πολύ σωστά να αναφέρει ότι επειδή είναι ένα πρόβλημα διεθνές, θα πρέπει να το θεωρούμε ως άλλοθι για τις πολιτικές μας και για το ότι δεν πετύχαμε να θωρακίσουμε, να υψώσουμε τείχη σ΄ αυτήν τη χώρα και να μην επιτρέψουμε σε κανέναν να εισέλθει. Από τη στιγμή που το θέμα αυτό σήμερα αποτελεί ένα από τα κεντρικά ζητήματα πολιτικής της Ευρωπαϊκής Ένωσης και συζητείται σε όλα τα επίπεδα τα ενωσιακά σήμερα, είναι προφανές ότι δεν απασχολεί μόνο εμάς κι επειδή σ' αυτά τα ζητήματα πρέπει να υπάρχουν συγκλίσεις, συναινέσεις, εγώ χαίρομαι που επιδεικνύετε αυτές τις πρωτοβουλίες με επιτόπιες επισκέψεις στα σημεία εκείνα όπου υπάρχουν κρίσιμα προβλήματα είτε στα χερσαία είτε στα θαλάσσια σύνορα της χώρας κι επειδή πρέπει να έχετε μία επιτόπια εικόνα απ΄ αυτά τα προβλήματα και συνεπώς μπορούμε να μιλάμε επί πραγματικών περιστατικών, εγώ χαίρομαι που ακούω και ορισμένες προτάσεις, αλλά λυπάμαι πάρα πολύ για τους χαρακτηρισμούς αυτούς, οι οποίοι βγαίνουν και προς τα έξω και αφορούν τη χώρα μας, τα περί ξέφραγου αμπελιού και διάφορα άλλα τέτοια και μια τέτοια ρητορική πολιτική που ακούγεται, κατά τη γνώμη μου είναι απαράδεκτη. Στα άλλα συμμετέχω και συμφωνώ μαζί σας και αγωνιώ με βάση που έβαλε προηγουμένως ο κ. Λυκουρέζος σε ό,τι αφορά το θέμα της μετανάστευσης.
Αγαπητοί συνάδελφοι, η Γερμανία είχε δέκα εκατομμύρια πεντακόσιους χιλιάδες εισόδους λαθρομεταναστών και επτά εκατομμύρια επαναπροωθήσεις. Ξέφραγο αμπέλι είναι η Γερμανία, χωρίς να έχει σύνορα όπως η Ελλάδα; Η Ιταλία είχε πέντε εκατομμύρια πεντακόσιες χιλιάδες εισόδους και η Γαλλία επτά εκατομμύρια πεντακόσιους χιλιάδες εισόδους. Ξέφραγο αμπέλι είναι αυτές οι χώρες; 
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν έχουν εθνικά προβλήματα.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Όλες οι χώρες έχουν τα προβλήματά τους και είναι ένα ζήτημα που απασχολεί ολόκληρο την υφήλιο, γιατί οι κινήσεις των μαζών από τον τρίτο κόσμο προς την Ευρώπη, προς τον πλούσιο βορρά, έχει να κάνει με σημαντικούς ιστορικούς λόγους και ξέρετε πολύ καλά και αν δεν αναπτυχθούν πολιτικές όχι απλώς ανάσχεσης του κύματος, αλλά πολιτικές σε ευρωπαϊκό αλλά και σε παγκόσμιο επίπεδο, που θα στηρίξουν την ανάπτυξη αυτών των χωρών, ώστε οι πληθυσμοί αυτοί να μείνουν στον τόπο τους, αντιλαμβάνεσθε ότι θα έχουμε πολύ πιο σημαντικά προβλήματα τα επόμενα χρόνια.
Αυτή είναι η πραγματική διάσταση του προβλήματος και το ξέρετε. Δεν μ' αρέσει να αναφέρομαι στο παρελθόν, αλλά εσείς είχατε ξέφραγο αμπέλι τη χώρα το 1990-1993 όταν μπήκαν τριακόσιες χιλιάδες Αλβανοί μέσα; Για όνομα του Θεού! Εγώ δεν το υποστηρίζω ούτε αυτό. 
ΑΙΚΑΤΕΡΙΝΗ ΠΑΠΑΚΩΣΤΑ ΣΙΔΗΡΟΠΟΥΛΟΥ: Πείτε μας τι αριθμό μεταναστών είχαμε τότε. 
ΠΡΟΕΔΡΕΥΩΝ (Κωνσταντίνος Βρεττός): Παρακαλώ μη διακόπτετε τον κύριο Υπουργό.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Επαναλαμβάνω, δεν το υποστηρίζω ούτε αυτό, αλλά είναι οι ιστορικές συνθήκες κάθε φορά. 
Το ζήτημα το έθεσε σωστά σε ένα μέρος ο κ. Κεφαλογιάννης, ο κ. Λυκουρέζος. Πώς εμείς θα μπορέσουμε να χειριστούμε όλο αυτό το πρόβλημα με βάση τα ιδιαίτερα χαρακτηριστικά που έχουμε ως χώρα, τη γεωγραφική θέση της χώρας, τον πληθυσμό της χώρας, τον προγραμματισμό που αναφέρατε και μια σειρά άλλες παραμέτρους. Και τι έχουμε κάνει τελικώς μέχρι στιγμής; 
Άκουσα προηγουμένως τον κ. Γαρουφαλιά ο οποίος ήταν πολύ καλοπροαίρετος, αλλά είπε το εξής: 'Εχουμε διακόσιους είκοσι συνοριοφύλακες στη Θεσπρωτία. Οι τριάντα λέει έχουν κάτι όπλα παλιά. Οι διακόσιοι, λοιπόν, έχουν καινούρια όπλα και δεν μας το είπε αυτό ο κ. Γαρουφαλιάς. 
ΑΙΚΑΤΕΡΙΝΗ ΠΑΠΑΚΩΣΤΑ ΣΙΔΗΡΟΠΟΥΛΟΥ: Μισογεμάτο ή μισοάδειο είναι το ποτήρι, κύριε Υπουργέ;.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Οι είκοσι, οι τριάντα έχουν ακόμα παλιά όπλα γιατί, αγαπητοί συνάδελφοι, μέσα σε δύο χρόνια προσλάβαμε τεσσερισήμισι χιλιάδες συνοριοφύλακες και αυτήν τη στιγμή -εσείς το είπατε και χαίρομαι που το επιβεβαιώνετε- οι συνοριοφύλακες έκαναν μια εξαιρετική δουλειά αυτά τα χρόνια. Έχει ανακοπεί πια και το κύμα προσφύγων και λαθρομεταναστών από την πλευρά των χερσαίων συνόρων μας. Αυτά δεν είναι πολιτικές, δεν είναι αποτελέσματα; Συνέλαβαν τριακόσιες εξήντα χιλιάδες και επαναπροώθησαν οι αστυνομικές αρχές και οι συνοριοφύλακες το 2000 και το 2001. Άλλωστε υπάρχει η ακριτική Ελλάδα, η οποία αισθάνεται αυτήν τη στιγμή ασφαλής. 
Βεβαίως υπάρχει το πρόβλημα από τη θάλασσα. Αντιλαμβάνεσθε πόσα επιχειρησιακά προβλήματα τίθενται από την πλευρά των θαλασσίων συνόρων μας και πόσα διλήμματα τίθενται από τη πλευρά των αρχών σε ό,τι αφορά τη μεταχείριση αυτών των ανθρώπων και το είπατε και εσείς. Ούτε ο πολιτισμός μας ούτε η δημοκρατική μας παράδοση επιτρέπει να προβαίνουμε σε ενέργειες τις οποίες κάνουν άλλες χώρες και στιγματίζονται γι' αυτές τις ενέργειες. 
Αναφερθήκατε στην εγκληματικότητα των αλλοδαπών. Κύριε Κεφαλογιάννη, επειδή αναφερθήκατε ιδιαίτερα εσείς στην εγκληματικότητα θέλω να σας πω ότι η εγκληματικότητα έχει επανέλθει στα επίπεδα των αρχών της δεκαετίας του 1990 σήμερα. Ασφαλέστατα συνέβαλαν και οι αλλοδαποί στην εγκληματικότητα κατά μεγάλο μέρος. Αλλά δεν είναι οι αλλοδαποί αυτοί που καθορίζουν την εγκληματικότητα στη χώρα μας. 
Το ζητούμενο όμως ποιο είναι σήμερα; Το ζητούμενο είναι να ζήσουμε με κοινωνική ειρήνη μαζί με τους μετανάστες με οκτακόσιους χιλιάδες περίπου μετανάστες, που έχει η χώρα μας σήμερα με διασφάλιση των δημοκρατικών δικαιωμάτων, των ατομικών δικαιωμάτων, των εργασιακών δικαιωμάτων, των δικαιωμάτων μόρφωσης, του πολιτισμού τους, μέσα στην ελληνική κοινωνία. Και βεβαίως να δούμε με ποιο τρόπο μέσα από τις πολιτικές που ασκούνται και σε ευρωπαϊκό και σε εθνικό επίπεδο θα περιορίσουμε στο ελάχιστο αυτό το πρόβλημα. 
Για την ενσωμάτωση έχουν γίνει τρεις νόμοι μέχρι σήμερα την τελευταία δεκαετία από τη στιγμή δηλαδή που άρχισε να εμφανίζεται αυτό το πρόβλημα. Είναι ο νόμος 1975, στη συνέχεια εφαρμόστηκε ο νόμος με τη πράσινη κάρτα και πρόσφατα ο νόμος της μετανάστευσης. Εγώ πιστεύω ότι η τελευταία παρέμβαση που γίνεται, είναι πολύ γενναία προκειμένου να ενσωματωθούν πια αυτοί οι άνθρωποι στην ελληνική κοινωνία, για να μπορέσουμε, έτσι όπως είπα προηγουμένως, να ζήσουμε σε καθεστώς κοινωνικής ειρήνης και ενσωμάτωσης των μεταναστών.
Από κει και πέρα σε ό,τι αφορά τη φύλαξη των συνόρων γνωρίζετε πολύ καλά αυτήν τη στιγμή ότι η φύλαξη των χερσαίων συνόρων λειτουργεί κατά υποδειγματικό τρόπο. Έχουμε κατορθώσει πραγματικά να περιορίσουμε στο ελάχιστο τη λαθρομετανάστευση από τα χερσαία σύνορά μας με την καλή δουλειά που γίνεται, με τους εξοπλισμούς, με τη φροντίδα στο προσωπικό.
Αναφερθήκατε στη μονιμοποίηση. Υπάρχει τρόπος μονιμοποίησης. Είναι δημοσίου δικαίου η σχέση, κύριε Μαρκογιαννάκη. Το λέω γιατί εκφράζετε την αγωνία σας συνέχεια. Υπάρχει τρόπος μονιμοποίησης.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Ποιος;
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Διότι δεν υπόκεινται στο συγκεκριμένο άρθρο και στη συγκεκριμένη απαγόρευση. Είναι δημοσίου δικαίου η σχέση που έχουν οι συνοριοφύλακες και οι ειδικοί φρουροί με το δημόσιο και βρίσκεται λύση. Ήδη οι υπηρεσίες έχουν προχωρήσει στη σύνταξη εισηγητικού. Θα σας καλέσω, λοιπόν, να έχουμε μια συζήτηση, γιατί ενδιαφέρεστε πάρα πολύ για το ζήτημα και συμφωνώ μαζί σας, για να βρούμε τη λύση. Μην ανησυχείτε. Εφόσον συμφωνούμε, θα βρούμε και τη λύση. 
ΒΥΡΩΝ ΠΟΛΥΔΩΡΑΣ: Σωστό. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Από κει και πέρα, τι έχουμε κάνει σε διεθνές και ευρωπαϊκό επίπεδο.
Έχουμε υπογράψει τριάντα πέντε συμφωνίες αστυνομικής συνεργασίας για επαναπροώθηση των λαθρομεταναστών με όλες ασφαλώς τις γειτονικές χώρες, συμπεριλαμβανομένης και της Τουρκίας, στην οποία θα αναφερθώ στη συνέχεια.
Είπε ο κ. Γαρουφαλιάς, δεν έχετε καμία επαφή με την Αλβανία. Πριν από πέντε μέρες, ήμουν στην Αλβανία. Εγκαινιάσαμε το επιχειρησιακό κέντρο-παρατηρητήριο, όπου θα επεξεργάζεται πληροφορίες για τις όποιες διακινήσεις.
ΓΕΩΡΓΙΟΣ ΓΑΡΟΥΦΑΛΙΑΣ: Δεν είπα για σας, κύριε Υπουργέ, είπα για τα στελέχη της Αστυνομίας.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Συγγνώμη, αλλά πρέπει να σας πω ότι ανά δεκαπενθήμερο -ο κ. Τασούλας που εκλέγεται σε ακριτική περιοχή, θα ξέρει- υπάρχουν συναντήσεις των περιφερειακών αστυνομικών διευθυντών της δυτικής Μακεδονίας με το Αργυρόκαστρο και την Κορυτσά.
ΓΕΩΡΓΙΟΣ ΓΑΡΟΥΦΑΛΙΑΣ: Για συνεργασία είπα. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Έχουμε τριμερή πολύ στενή συνεργασία με την Ιταλία και την Αλβανία. Μάλιστα, σε λίγες μέρες, πρόκειται να γίνει συνάντηση της Κέρκυρας, η τρίτη συνάντηση στα πλαίσια αυτής της τριμερούς συνεργασίας. 
Έχουμε προχωρήσει μια σειρά από συνεργασίες στενές και συνεννοήσεις με τις γειτονικές χώρες τη Βουλγαρία, τη FYROM και πρόσφατα τη Γιουγκοσλαβία. Με όλες τις χώρες αυτές, προσπαθούμε να αναπτύξουμε στενές συνεργασίες και να στηρίξουμε την προσπάθεια που καταβάλλουν οι χώρες αυτές για ανασυγκρότηση δηλαδή να αναπτύξουν θεσμούς, να οργανώσουν την Αστυνομία τους, έτσι ώστε να βοηθήσουν και εμάς. 
Συμμετέχουμε ενεργά και θα αναλάβουμε πια πρωτοβουλίες στα πλαίσια του συμφώνου σταθερότητας να βοηθήσουμε τις συγκεκριμένες χώρες. Συμμετέχουμε ενεργά και αυτήν τη στιγμή προεδρεύουμε στην Αδριατική πρωτοβουλία και του Ιονίου πελάγους μαζί με τους Ιταλούς που είμαστε ουσιαστικά οι συνδιαχειριστές αυτού του συμφώνου.
Έχουμε υποβάλει μια πολύ σημαντική πρόταση στα ευρωπαϊκά όργανα πρώτα δι' εμού και μετά διά του Πρωθυπουργού, για να ιδρύσουμε το μοναδικό στην Ευρωπαϊκή Ένωση παρατηρητήριο, το Ευρωπαϊκό Παρατηρητήριο της Μετανάστευσης, προκειμένου εδώ στην Ελλάδα να επεξεργάζονται όλες οι πολιτικές που έχουν σχέση με το φαινόμενο της λαθρομετανάστευσης. 
Και βεβαίως είναι η Τουρκία. Με την Τουρκία έχουν υπογράψει όπως ξέρετε μια συμφωνία αστυνομικής συνεργασίας και στη συνέχεια υπεγράφη πριν από λίγες μέρες από τους Υπουργούς Εξωτερικών των δύο χωρών, η συμφωνία επανεισδοχής. Και ήδη η συμφωνία αυτή πριν από λίγες μέρες βρήκε εφαρμογή σ' ένα πλοίο το οποίο αναχαίτισε το Λιμενικό μας και το οποίο επέστρεψε πίσω. Μετά λίγες μέρες δηλαδή την υπογραφή, υλοποιήθηκε αυτή η συμφωνία. 
Βεβαίως κανείς δεν έχει αυταπάτες. Η Τουρκία είναι μια πολύ μεγάλη χώρα. Διέρχονται δι' αυτής χιλιάδες λαθρομετανάστες, οι οποίοι θέλουν να οδηγηθούν σε διάφορα σημεία προς την Ευρώπη. Η Τουρκία έχει ευθύνη να υλοποιήσει μια σειρά από υποχρεώσεις απέναντι στην Ένωση και αυτό έχουμε ζητήσει εμείς από την Ένωση. Ήδη έχει προχωρήσει από την πλευρά της σε συνεννοήσεις μαζί της, έχει καταβάλει σημαντικά ποσά για δημιουργία υποδομών στην Τουρκία, για τη φιλοξενία και το χειρισμό γενικότερα των λαθρομεταναστών και εμείς εμμένουμε σ' αυτήν την πολιτική.
Σε ό,τι αφορά τα θέματα της λειτουργίας των αρχών μας στα σύνορα -και σας καλώ, κύριοι συνάδελφοι, να είμαστε πολύ προσεκτικοί- θέλω να σας πω ότι φέτος η Ελλάδα για πρώτη φορά, μετά από μεγάλες προσπάθειες που κάναμε, και για τα θαλάσσια και για τα χερσαία σύνορά μας, πήρε συγχαρητήρια από την αρμόδια Επιτροπή Ελέγχου του Σένγκεν, διότι πραγματικά έχουμε βελτιώσει σημαντικά τις υπηρεσίες, τους ελέγχους και τη στεγανότητα σε ό,τι αφορά τους συγκεκριμένους χώρους.
Ασφαλώς υπάρχουν τα προβλήματα των υποδομών. Θα συμφωνήσω μαζί σας ότι δεν είμαστε έτοιμοι αυτήν τη στιγμή να οργανώσουμε μαζικά φιλοξενίες. Το είπε ο κ. Λυκουρέζος. Εγώ συμμετέχω σε αυτήν την αγωνία, ειλικρινώς. Δεν φτάνει όμως μόνο να συμμετέχουμε, πρέπει να ενεργοποιηθούμε. Προς αυτήν την κατεύθυνση η Ελλάδα δημιούργησε κάποια κέντρα φιλοξενίας, αλλά αντιλαμβάνεστε ότι τον τελευταίο καιρό υπήρχε ένας αιφνιδιασμός, με αποτέλεσμα να μην είναι ικανές οι υποδομές αυτές, τις οποίες έχουμε, να απορροφήσουν αυτούς τους ανθρώπους που είναι κυρίως πρόσφυγες από την περιοχή της Ασίας, από το Αφγανιστάν. Νομίζω ότι μία από τις πρώτες προτεραιότητές μας είναι αυτή. Προχωράμε ήδη στη δημιουργία κάποιων κέντρων φιλοξενίας. 
Εδώ υπάρχουν μία σειρά από θέματα, τα οποία δεν θέλω να θίξω δημόσια -εννοώ μέσα στη Βουλή- γιατί πρέπει να είμαστε ιδιαίτερα προσεκτικοί στο χειρισμό αυτών των θεμάτων. Αναφέρομαι ήδη στα κέντρα φιλοξενίας και στο πώς πρέπει να λειτουργούν. Πιστεύω ότι με πολύ προσοχή θα ολοκληρώσουμε και τις υποδομές, που έχουν σχέση με τον τομέα αυτόν.
Αγαπητοί συνάδελφοι, δεν θέλω να πάρω πάρα πολύ χρόνο από τη συζήτησή μας, αλλά έχω την εντύπωση ότι το κοινό αίσθημα αυτήν τη στιγμή είναι ότι έχουμε κάνει μία μεγάλη προσπάθεια, η οποία έχει συγκεκριμένα αποτελέσματα. Το είπε και ο κ. Μαρκογιαννάκης στην αρχή. Εγώ πάντα υποστηρίζω ότι δεν έχουμε κάνει το άπαν. Για μεγάλα κοινωνικά προβλήματα, τα οποία αφορούν όλον τον πλανήτη, είναι προφανές ότι απαιτούνται και μεγάλα τραπέζια για συνεννοήσεις και μεγάλες λύσεις. Εμείς, λοιπόν, στα πλαίσια των δυνατοτήτων που είχαμε σαν χώρα πιστεύω ότι έχουμε σημαντικά αποτελέσματα στην αντιμετώπιση της λαθρομετανάστευσης. Νομίζω ότι το κεντρικό ζητούμενο αυτήν τη στιγμή είναι παραπέρα ευρωπαϊκές πολιτικές, οι οποίες θα μπορέσουν να αντιμετωπίσουν το πρόβλημα από εκεί που ξεκινάει, από εκεί που αφικνείται, σε εμάς εδώ και στις υπόλοιπες χώρες. Και αυτό δεν είναι άλλο παρά αντιμετώπιση των μεγάλων οικονομικών και κοινωνικών προβλημάτων, που αντιμετωπίζουν αυτές οι χώρες. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Πολύ σωστά, λέμε ουσιαστικά πράγματα σε λιγότερο χρόνο από ό,τι απαιτείται.
Να ξεκινήσουμε με τους Κοινοβουλευτικούς Εκπροσώπους.
Ο κ. Βύρων Πολύδωρας Κοινοβουλευτικός Εκπρόσωπος της Νέας Δημοκρατίας, έχει το λόγο.
ΒΥΡΩΝ ΠΟΛΥΔΩΡΑΣ: Ευχαριστώ πολύ, κύριε Πρόεδρε.
Πράγματι, θέλουμε να πούμε ουσιαστικά πράγματα. Διαπραγματευόμαστε όπως είπε ο κύριος Υπουργός, ένα μεγάλο θέμα, αυτό της λαθρομετανάστευσης. Ελπίζω να συνεννοηθούμε κυρίως στη γραμμή όχι να επιτύχει να ευδοκιμήσει η δική μας έγκληση όσο να συναισθανθεί ο Υπουργός και η Κυβέρνηση ότι τα πράγματα δεν είναι ρόδινα. 
Δεν μας ενδιαφέρει παντάπασιν η ευδοκίμηση της δικής μας εγκλήσεως, γιατί δεν είμαστε ουδέτεροι στη γραφή. Εγκαλούμε την Κυβέρνηση για ολιγωρία, για παραλείψεις, γιατί δεν φέρνει αποτέλεσμα. 
Δεν συζητούμε ακαδημαϊκά, όπως είπε ο κ. Τασούλας, για την Κοινωνιολογική Σχολή της Παντείου. Θέλουμε να πούμε ουσιαστικά πράγματα πάνω στις γραμμές που θέτει η επερώτησή μας. Ανεπτύχθη από τους συναδέλφους επερωτώντες θαυμάσια η επιχειρηματολογία μας. Εγώ τι ήθελα να προσθέσω; Ότι πρέπει να μπει στη συζήτηση, ότι είναι μορφή ασύμμετρου πολέμου. Καταγεγραμμένο αυτό. Μαζί με τα ναρκωτικά, μαζί με τους χάκερς στον ηλεκτρονικό πόλεμο, μαζί με τους ανθρώπους-βόμβες είναι και η λαθρομετανάστευση. Από τις ομολογημένες, επιστημονικά και διεθνώς, μορφές ασύμμετρου πολέμου.
Εγώ δεν μπορώ να δω τον απολογισμό σας με ικανοποίηση, γιατί ο απολογισμός σας εν πολλοίς είναι απολογισμός διπλωματικών κειμένων. Μπορεί να έχετε πράγματι σοβαρά διπλωματικά κείμενα, τα οποία αμφισβητώ και όσον αφορά τη διατύπωση του διπλωματικού κειμένου, όπως παραδείγματος χάριν το προχθεσινό πρωτόκολλο με τον Τζέμ και προπαντός -αυτή είναι πράγματι επαλήθευση και απόδειξη- όσον αφορά την εφαρμοσιμότητα , το αποτέλεσμα. 
Εδώ θέλω να σημειώσω, ότι πρέπει να τεθεί συγκεκριμένα, επί τάπητος ότι στο τελευταίο νομοσχέδιο της νομιμοποίησης των οικονομικών μεταναστών, υπήρχε μία αρετή. Την ομολογήσαμε και εδώ. Ήταν η αρετή της απογραφής των μεταναστών, να δούμε δηλαδή πόσοι είναι. Ούτε όμως αυτό έχετε επιτύχει. Δεν ισχύει, δεν είναι παραδεκτό στη Βουλή και στη διοίκηση το περίπου. Και ξέρω ότι όταν λέτε οκτακόσιες χιλιάδες περίπου, εσωτερικά αμφισβητείτε...
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Είπα επτακόσιες. 
ΒΥΡΩΝ ΠΟΛΥΔΩΡΑΣ: Μάλιστα, επτακόσιες χιλιάδες. Εσωτερικά, λοιπόν, αμφισβητείτε τον αριθμό που εκστομείτε. Είμαι βέβαιος περί αυτού. Αν αυτό, να μην ξέρεις πόσοι είναι οι λαθρομετανάστες στον τόπο σου, δεν είναι ξέφραγο αμπέλι, μαζί με τη διάσταση που έβαλε ο κ. Κεφαλογιάννης, τότε τι είναι;
Κύριε Πρόεδρε, έχω μία παρατήρηση ακαδημαϊκής τάξεως για σας και για μένα. Μακάρι να φθάσουμε εμείς οι δύο να έχουμε σαράντα χρόνια κοινοβουλευτικής θητείας και να έχουμε το ίδιο κέφι που έχει ο Γιάννης Κεφαλογιάννης για παρεμβάσεις. 
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει αμφιβολία. Μου δυσκολεύει όμως λίγο τη ζωή, γιατί του δίνω πέντε λεπτά και τα διπλασιάζει. 
ΒΥΡΩΝ ΠΟΛΥΔΩΡΑΣ: Το λέω για τη δικαιοσύνη του ιστορικού λόγου. Το λέω, θέτοντας τον εαυτό μου σε θέση πειραματόζωου. 
ΠΡΟΕΔΡΕΥΩΝ (Κωνσταντίνος Βρεττός): Έχει διατελέσει δέκα φορές Υπουργός και είναι ο δεύτερος τη τάξει Βουλευτής. 
ΒΥΡΩΝ ΠΟΛΥΔΩΡΑΣ: Κλείνει, λοιπόν, η παρένθεση. 
Μαζί με τη διάσταση της εγκληματικότητας, που έβαλε ο Γιάννης Κεφαλογιάννης, δεν είμαστε περήφανοι που χαρακτηρίζουμε τον τόπο μας εξαιτίας σας ξέφραγο αμπέλι. Δεν είμαστε καθόλου περήφανοι. 
Τι θέλουμε με την κοινοβουλευτική επερώτηση, με τη μορφή αυτή της αιτιάσεως; Θέλουμε ειλικρινά να σας αποσείσουμε, εάν χρειάζεται, γιατί μπορεί να έχετε ήδη μετασειστεί, αποσειστεί από τη θέση της ηρεμίας, του νιρβάνα. Δεν θέλουμε να κοιμόσαστε και σεις και η Κυβέρνηση. Ζητούμε να επιληφθείτε του θέματος. Σας είπα για τον ασύμετρο πόλεμο, σας είπα για την απογραφή ότι εμπεριείχετο μία αρετή σε εκείνο το νόμο, αλλά έχουμε και πολλές κακίες. Δηλαδή μέσω της νομιμοποίησης αυτής, θα δεχόμαστε αφειδώς όλους εκείνους, οι οποίοι πατάνε το ένα πόδι τους σε αυτόν τον τόπο;
Ακόμα έχω να σας εγκαλέσω και γιατί δεν μπορείτε να σχεδιάσετε. Αν είναι αληθινό -το είπε και η κα Παπακώστα- το σημερινό δημοσίευμα, ρεπορτάζ του "Βήματος", που υπογράφει ο κ. Χασαπόπουλος -τόσο συγκεκριμένος είμαι- εγώ τρέμω στην ιδέα ότι δεν μπορείτε να σχεδιάσετε. Ανατίθεται στο στόλο να σταματήσει τους λαθρομετανάστες και γίνεται συζήτηση, αν χρειαστεί να βυθίσει το κότερο ή το πλοίο. Ε, δεν γίνονται αυτά τα πράγματα. Ελέχθησαν από κύκλους. 
Σας είπε ο κ. Μαρκογιαννάκης, ο πρώτος επερωτών, ότι έχουμε ύποπτη εστία απόπλου. Δεν είναι όλη η ακτή εστία για απόπλους. Είναι δεδομένη, αναγνωρισμένη και συντελείται με προτροπή της Τουρκίας. Για τις λοιπές ακτές είπε ο κ. Μαρκογιαννάκης με μία πολύ ενδιαφέρουσα σαφήνεια, γιατί πήγαμε στον τόπο, γνωρίζουμε το θέμα -δεν ξέρω τι κάνουν οι υπηρεσίες και οι δικές σας και οι διατομεακά, στους διαφόρους δηλαδή τομείς της κυβερνητικής δράσης- πήγαμε με τον κ. Καραμανλή στα Γιάννενα, πήγαν οι συνάδελφοι και έκαναν τις επισκέψεις που σας είπαν. Γνωρίζουμε το θέμα. 
Επανέρχομαι στην παράγραφο του κ. Μαρκογιαννάκη. Δεν είναι όλες οι ακτές, ακτές απόπλων. Είναι δεδομένες οι ακτές. Και δεν μας ενδιαφέρουν τα διπλωματικά κείμενα. Καλά είναι. Κάνατε μακρά αναφορά για την Αλβανία, για την τριμερή με την Ιταλία, για τη Βουλγαρία και για τη FYROM. Σας λέω, λοιπόν, ότι τώρα αυτές οι περιοχές είναι σε σχετική ηρεμία και το ξέρετε πολύ καλά. Οι προτεραιότητες είναι ανατολικά ναυτικά θαλάσσια σύνορα. Η οξύτατη προτεραιότητα με την Κω σαν σημείο απόπλων. Δεν ξέρω εάν είναι και οι λιμενοφύλακες της Τουρκίας υπεύθυνοι για τους απόπλους, δηλαδή να κανονίζουν και να συντονίζουν τους απόπλους. 
Εμείς είδαμε και τη συμπεριφορά σας στην υπόθεση του πλοίου, όπου η ελληνική πολιτεία -το λέω για να ακουστεί έξω- επέδειξε τον ανθρωπισμό της και επελήφθη το Λιμενικό στο να σωθούν δύο χιλιάδες άνθρωποι από το ακυβέρνητο πλοίο. Αυτό είναι στοιχείο που θέλει έδαφος, βάση, επιχειρηματολογία στην ένωση και όχι να έρχεται το ευρωπαϊκό παρατηρητήριο, όπως είπε η κα Παπακώστα, να λέει μετανάστευση, τι κάνετε στο Λαγανά;
Σώσαμε στις ακτές της Ζακύνθου δύο χιλιάδες ψυχές. Αλλά από εκεί και πέρα οφείλατε -και αν δεν το πράξατε στην πρωτολογία σας έχετε χρόνο για τη δευτερολογία σας- να μιλήσετε με σαφήνεια εγκαλούμενος ή όχι αδιαφορών για το τι γίνεται στους τόπους συγκεντρώσεως και φιλοξενίας των λαθρομεταναστών. Εκεί θα έχουμε πρόβλημα και μάλιστα τεράστιο. Όχι για το καλό μας ή κακό μας πρόσωπο, αλλά υγείας. 
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι συνθήκες απάνθρωπες. 
ΒΥΡΩΝ ΠΟΛΥΔΩΡΑΣ: Εκεί θα είναι οι μολυσματικές εστίες και θα γίνουν οι ενδημικές νόσοι. Δεν θέλω να είμαστε προφήτες τέτοιων δεινών, δεν είναι η προτεραιότητα στη σκέψη μας το κακό μας πρόσωπο ότι εξευτελιζόμαστε και είναι εναντίον του πολιτισμού μας αυτό. Σώζουμε τους ανθρώπους και δεν ξέρουμε τι να τους κάνουμε. Πάνε τα διπλωματικά κείμενα amonte περίπατο, πάνε τα πάντα. Δεν μένει τίποτα. Εγώ ξέρω ότι τους έχουμε αμανάτι αυτούς εδώ και εγκαλούμεθα και από το διεθνές παρατηρητήριο ότι δεν τους περιποιούμεθα. Η αμηχανία σας είναι κολοσσιαία και αυτή η κολοσσιαία αμηχανία εκδηλώθηκε στη σύσκεψη χθες με τον Πρωθυπουργό. Λέει: θέλω πάση θυσία να τους ανακόπτεται, προτού φθάσουν στα ελληνικά παράλια και υπάρχει η διαμάχη ανάμεσα στο Λιμενικό και στο στόλο τι θα γίνει και πώς θα δράσουν. Και ο λέει ο στόλος, δεν έχω καλό νομοθετικό πλαίσιο για να ρίξω. Τι είναι αυτά; 
Προβαίνουμε σε πλειοδοσίες ανθρωπισμού. Αλίμονο, το αυτονόητο θα διακηρύττουμε εδώ; Εδώ είναι η μητρόπολη του ανθρωπισμού, της ευσπλαχνίας και της κοινωνικής αλληλεγγύης. Όχι με κομματικές ετικέτες ότι το ΠΑΣΟΚ θα εκφράσει την κοινωνική αλληλεγγύη της ελληνικής κοινωνίας. Έτσι είναι η παιδεία μας. Και η παιδεία των γραμμάτων, αλλά και του DNA.
ΙΩΑΝΝΗΣ ΚΕΦΑΛΟΓΙΑΝΝΗΣ: Ο πολιτισμός και η ιστορία μας.
ΒΥΡΩΝ ΠΟΛΥΔΩΡΑΣ: Δεν αμφισβητούνται, ούτε θα τα βάλω σε βάση συζητήσεως. Θέλω, όμως, οπωσδήποτε να μην έχουμε αυτόν τον αυτοπροσανατολισμό ως πλειοδότες σε ανθρωπισμό. Αυτά είναι αυτονόητα. Θα το αντιμετωπίσουμε το πρόβλημα; Θα σκεφθούμε ποτέ τι είπε η κα Μαραγκοπούλου, που είπε πάλι ο Γιάννης Κεφαλογιάννης για το πόσους αντέχει αυτός ο τόπος;
Λέτε εσείς με μία πολύ καλή προαίρεση, αλλά και με μία επικίνδυνη αφέλεια ότι θα συμβιώσουμε με τους μετανάστες. Και εγώ το λέω.
Με πόσους μετανάστες θα συμβιώσουμε και πώς θα συμβιώσουμε; Θα δούμε ποια είναι τα εγκληματικά στοιχεία;
Θέλω να μου πείτε αν δέχεσθε κατ' αρχήν να έχουμε εστίες άβατου στην ελληνική πολιτεία. Δηλαδή άβατο, δεν μπορεί να περάσει άνθρωπος. Πότε κατοχυρώθηκαν αυτές οι de facto καταλήψεις ή εστίες, ώστε να μην μπορείς να περάσεις στην Πλατεία Κουμουνδούρου και κάτω. Έκανε ο ΑΛΦΑ ΡΑΔΙΟ ένα ρεπορτάζ για το Πεδίον του Άρεως και καβάλησα τη μοτοσυκλέτα μου και πήγα. Είδα με τα μάτια μου. Δεν είμαι θεωρητικός της Παντείου να βγάζουμε ανακοινώσεις κοινωνιολογικής τάξεως. Καταστρέφεται μία εστία και είναι επικίνδυνο και για τους ίδιους που διαβιούν εκεί ως καταληψίες και καταστρέφουν και τα αγάλματα των ηρώων του ΄21 που είναι εκεί, διάφορες προτομές. Και γύρω στις βρύσες είναι μολυσματικές εστίες. Αυτά στο Πεδίον του Άρεως. Στην Κουμουνδούρου τα ίδια. Αυτά είναι για την πόλη των Αθηνών. Αλλά έχουμε τις ίδιες εστίες σε επαρχιακές πόλεις. Να μου απαντήσετε και μετά να δούμε την αντιμετώπιση, εγώ σας λέω ότι δεν κάνετε αντιμετώπιση. Είσθε παραιτημένοι. Θα δούμε για την αντιμετώπιση, αλλά ας συμφωνήσουμε γιατί μπορεί να έχει και μια άλλη ιδεοληψία, άλλη άποψη ότι αυτό το πράγμα δεν είναι κακό, είναι μέσα στη φορά των πραγμάτων, είναι στον 21ο αιώνα όπως λέει ο Ουμπέρτο Έκο -για να πούμε ένα ακαδημαϊκό- η Ασία και η Αφρική παίρνουν την εκδίκησή τους προς τον ιμπεριαλισμό που έκαναν τους δύο προηγούμενους αιώνες η λευκή φυλή και οι Ευρωπαίοι και τώρα παίρνει την εκδίκησή της με την πληθυσμιακή της πλάκα. Αλλά τώρα εγώ τι θα κάνω; Διαπιστώσεις πώς έγινε το κακό; Είσαστε Κυβέρνηση, δεν θα αντιδράσετε; Ο κ. Λυκουρέζος είπε θαυμάστε τους τρεις άξονες των ευθυνών σας, όχι ουσιαστικά του μεταναστευτικού. Από τον ορισμό, τη φυσιογνωμία, την περιγραφή του θέματος του μεταναστευτικού προκύπτουν τεράστιες ευθύνες.
Ερχόμαστε τώρα για το πώς αντιδρούν οι άλλοι. Το συγκριτικό δίκαιο δεν σας ευνοεί, με τους αριθμούς σας με τα στοιχεία που φέρατε. Είχαμε εισόδους δέκα χιλιάδες πεντακόσιες στη Γερμανία είπατε και πραγματοποίησαν οι Γερμανοί επτάμισι εκατομμύρια επαναπροωθήσεις. Πού είναι ο μαθηματικός λόγος των συμβαινόντων κατ' αναλογία εδώ; Για ποιες επαναπροωθήσεις μιλάτε; Και είναι αυτό πεπραγμένο της Κυβερνήσεως όταν ξέρουν οι πάντες ότι το πρωί τους βάζετε στην Αλβανία, αν τους βάζετε, και το βράδυ έρχονται από την άλλη δίοδο; Ποιες επαναπροωθήσεις Πακιστανών έχετε κάνει; Και φθάνουμε στην κορυφαία στιγμή της καταγγελίας και του κ. Γαρουφαλιά και του κ. Μαρκογιαννάκη. Είναι ευτελισμός του κράτους. Ομολογία της αμηχανίας και δείγμα πολιτικής ανευθυνότητας όταν τους πιάνουν στο Λαύριο ύστερα από λίγο η γραφειοκρατία -είναι η δόξα του μανδαρινισμού- θα τους εκδώσει το σημείωμα, θα το δώσει σε έναν έναν και θα λέει το σημείωμα εντός δεκαπέντε ημερών υποχρεούσθε να εγκαταλείψετε το έδαφος. Είναι φοβερό. Εδώ είναι άλλοθι αυτοί είναι πατεντάτοι υποκριτές και το λέω για την Κυβέρνηση, όχι γραφειοκράτες. Γιατί οι γραφειοκράτες, οι μανδαρίνοι, οι άνθρωποι που κάνουν τους υπαλλήλους εκεί, είναι σε συνεννόηση ή σε διατεταγμένη υπηρεσία από την Κυβέρνηση. Και λένε έτσι θα το προβλέπει και κάποιος νόμος. Είναι αυτό λειτουργία διοικητικής πράξεως, πρακτικής επιστημονικά, πολιτικά, εθνικά ή θέλετε να αποκοιμηθούμε όλοι μαζί; Δεν σας παίρνει. Σημειώστε να μου απαντήσετε σ' αυτό. Εντός δεκαπέντε ημερών λέει η γραφειοκρατία και ύστερα απλώνονται στη χώρα. Πηγαίνουν, διασυνδέονται βρίσκουν τις εστίες τους, φτιάχνουν το CHINA TOWN ή το TOWN οι Πακιστανοί γύρω από την Κουμουνδούρου και κάτω από την Ευρυπίδου. Δεν μπορούμε να το ανεχθούμε. Ούτε δικάζουμε προθέσεις. Σας το είπαμε χίλιες φορές σας θεωρούμε καλής προαιρέσεως άνθρωπο. Δεν αμφισβητείται αυτό. Αλλά θέλουμε να σας έλξουμε στον προβληματισμό, γιατί ο δικός μας προβληματισμός εμπεριέχει την έγκληση γιατί το κάνετε, είσθε ανίκανοι ή είσθε ακατάλληλοι; Αν δεν μπορείτε να εκφράσετε προς τα έξω τίποτε άλλο παρά μόνο την πολιτική σας αμηχανία παραιτηθείτε, δώστε λύση γιατί εμείς ερχόμαστε όχι με πολιτική αμηχανία.
Εσείς μας έχετε καταδείξει την πολιτική σας αμηχανία. Εμείς με τη βοήθεια του Θεού και την εντολή του λαού ερχόμαστε με σχέδιο, το οποίο σχέδιο λέει τουλάχιστον να λειτουργεί μια ειλικρίνεια στη Δημόσια Διοίκηση, όχι αυτή η απέραντη υποκρισία που σκοτώνει, ότι τους έφτιαξα σταθμούς υποδοχής, ότι πήρα και μέσα, πήρα και συνοριακούς φρουρούς που ψηφίσαμε και εμείς και συμμετέχω στην παρένθεσή σας απολύτως ότι είναι δημοσίου χαρακτήρα και ότι μπορεί να βρεθεί λύση με τους συνοριακούς φρουρούς, ενωνόμαστε, ας προχωρήσουμε. Και σας λέω καταγγελτικά ότι από πλευράς προσλήψεων καλά πάμε, καθώς επίσης και από πλευράς προμήθειας υλικού. Αλλά είμαστε ασύνδετοι και απομακρυσμένοι από το αποτέλεσμα. 
Αυτό είναι δηλαδή το πρόβλημα και αυτός είναι ο υπαινιγμός. Θέλω δουλειά λειτουργικής τάξεως, όχι να προσλαμβάνω και να παίρνω και εργαλεία. Καλά είναι αυτά και συναινούμε. Φτιάχνουμε την πιο πολυδάπανη διοίκηση από πλευράς κόστους λειτουργίας. Από πλευράς κόστους λειτουργίας για το πόσα όργανα συγκροτούμε δήθεν να υπηρετήσουμε τον πολίτη είμαστε οι ακριβότεροι στον πλανήτη. Αλλά αυτό είναι άλλης τάξεως ζήτημα. 
Η τελευταία παρατήρησή μου. Εγώ θέλω να σας πω να μην ξανααναφερθείτε στους Βορειοηπειρώτες που δεν ήταν τριακόσιοι και να εγκαταλείψετε το άλλοθι του 1990-1993. Η ηθική φόρτιση και το εθνικό υπονοούμενο επί του θέματος οδηγούσαν σε μονόδρομο πολιτικής για το 1990-1993 και δεν θέλω να προχωρήσω άλλο. Εννοείστε το επιτέλους.
Επαναλαμβάνω η ηθική φόρτιση και το εθνικό υπονοούμενο ότι έπρεπε να φάνε οι συμπατριώτες μας, τα αδέλφια μας ένα κομμάτι ψωμί, ήσαν δερόμενοι για χρόνια και εγένετο αυτή η ανοχή. Αυτό θα αποτελέσει άλλοθι για το ξέφραγο αμπέλι των 1,5 έως 2 εκατομμυρίων, που δεν ξέρει κανένας πόσοι είναι, λαθρομεταναστών σ' αυτόν τον τόπο; Εμείς θέλουμε να συνεργαστούμε, αλλά η αρχή της συνεργασίας είναι: Πόσους μπορούμε να έχουμε νομίμως.
Ακόμα - ακόμα και εκείνοι οι οποίοι στο ατυχές σχεδίασμα -γιατί δεν μπορείτε να σχεδιάσετε- όχι που θα βαράει ο στόλος, τα καΐκια με τους λαθρομετανάστες που είναι εξωφρενικό, είναι άνευ ποταμών. Όχι αυτό, αλλά μπαίνει κάποια διάσταση και λέει, άντε να δούμε να μου εξασφαλίζουν λέει ο κ. Σημίτης στο σημερινό ρεπορτάζ, εισόδημα ενός έτους ανειδίκευτου εργάτη και τα παρόμοια και να έχουν τα σχετικά παραστατικά. Και αν είναι άπειρος ο αριθμός εκείνων που δύνανται να προσαρμοστούν προς το κριτήριο που τάσσει, έτσι θα τους δεχθείς.
Δεν κάνω τίποτε άλλο παρά να αξιολογώ χωρίς να χρησιμοποιώ υπερβολή, την υπερβολική αδυναμία σύλληψης και σχεδίασης της Κυβέρνησης, αυτό κάνω. Φαίνεται υπερβολικό, αλλά υπερβολική είναι η ανοησία. Αυτό κάνω. 
Θέλω να συμπεράνω με μία παρατήρηση, η οποία εμπεριέχεται στην επερώτησή μας, είναι η περίπτωση Τζεμ-Παπανδρέου. Θα έπρεπε να ανοίγει όλη η ιστορία της χαμηλής πολιτικής με την περίπτωση των λαθρομεταναστών. Τίποτε. Και όταν λέμε ανοίγει όλη η ιστορία, όλη η συζήτηση με τον κ. Τζεμ, τα πρωτόκολλα δεν είναι πειστικά, θέλω αποτέλεσμα, θέλω να δούμε πόσα λεφτά έχουμε πάρει εμείς και η Τουρκία για την εφαρμογή Σένγκεν, να δούμε τους λογαριασμούς. Γιατί βρήκαμε το καλό αρνί και το ταΐζουμε από εκεί και εμείς είμαστε τα κορόϊδα της υποθέσεως. Στο ίδιο αντικείμενο, εκείνοι είναι οι τροχονόμοι των λαθρομεταναστών. Διότι δεν μπορεί να έχουμε τέτοιο βάθος χιλιομέτρων και να φθάνουν στις αρχές έτοιμοι για απόπλου, όπως είπαμε στην πρώτη παράγραφο. 
Είναι οι τροχονόμοι των λαθρομεταναστών και αμείβονται προς τούτο, να τρώνε το καλό αρνί, και εμείς να είμαστε τα κορόϊδα της υποθέσεως. Η χαμηλή πολιτική έπρεπε να ήταν η αφετηρία των όποιων συζητήσεων και σε διμερές επίπεδο και στο επίπεδο με την Ένωση.
Εμείς θα καταθέσουμε για το Υπουργείο Εξωτερικών -και σας το προαναγγέλλω, γιατί μπορεί να μην εμπέσετε στην επίκαιρη ερώτησή μας- βήματα και διαβήματα που έχετε κάνει στην Ένωση. Κείμενα που έχετε καταθέσει να μας τα φέρετε στη Βουλή. Να δούμε και τα διπλωματικά κείμενα, γιατί καταλαβαίνετε ότι με αυτήν την ερώτησή μας θέλουμε μια σοβαρότητα στο πώς δουλεύουν στην Ένωση. Κάποτε είπε ο κ. Σημίτης να ιδρύσουμε εδώ και το λεγόμενο ευρωπαϊκό παρατηρητήριο μετανάστευσης. Πολύ δευτερεύον ζήτημα μπροστά στα ουσιαστικά που υπάρχουν και πρέπει να σας απασχολούν. Σας ζητούμε όχι να σας απασχολούν απλώς, αλλά να αναλάβετε πολιτική επί του θέματος. Αλλιώς απλά και ταπεινά και ουσιαστικά δεν είμαστε εδώ υποχρεωμένοι να ανεχόμεθα άλλο την πολιτική σας αμηχανία, δηλαδή αδειάστε τη γωνιά, φύγετε από τη μέση, δώστε την ευχέρεια στο λαό να δώσει εντολή σε κάποιους, που δεν είναι αμήχανοι και διαλαλούν την αμηχανία τους επί της επιλύσεως των προβλημάτων και της αντιμετωπίσεως του οξύτατος προβλήματος της λαθρομετανάστευσης καθ' ον τρόπο τη διαλαλούν. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κύριοι Βουλευτές, πραγματικά το θέμα είναι πάρα πολύ επίκαιρο. Οι μετανάστες που βρίσκονται στη χώρα μας, οικονομικοί, πρόσφυγες πολιτικοί κλπ., ζουν κάτω από άθλιες συνθήκες. Πολλά είναι τα προβλήματα. Εμείς θα συμφωνήσουμε με τις περισσότερες από τις υποδείξεις που κάνει η επερώτηση της Νέας Δημοκρατίας, όπως παραδείγματος χάρη για τα μέτρα που πρέπει να παρθούν για τις συνθήκες ανθρώπινης διαμονής, όπως επίσης για την αυστηροποίηση των κυρώσεων απέναντι στους δουλεμπόρους ή αν θέλετε για την ενημέρωση προς την Ευρωπαϊκή Ένωση για την ενίσχυση της χώρας μας για την αντιμετώπιση των προβλημάτων που δημιουργούνται απ' αυτήν την κατάσταση. 
Όμως, κύριοι Βουλευτές, θα ήθελα να επισημάνω το εξής για μία ακόμη φορά: Είναι χαρακτηριστικό γνώρισμα της αντιπολιτευτικής τακτικής της Νέας Δημοκρατίας να αναφέρεται στις συνέπειες ενός φαινομένου, να στέκεται σε αυτές, να τις αναλύει χωρίς ποτέ, κατά την άποψή μας τουλάχιστον, να αναζητά τις πραγματικές αιτίες που δημιουργούν αυτά τα φαινόμενα. Και εξηγούμαι.
Ποιοι ευθύνονται γι' αυτήν την κατάσταση; Ποια είναι η πολιτική που γεννά αυτά τα προβλήματα σήμερα, ούτως ώστε οι άνθρωποι αυτοί να εγκαταλείπουν οικογένεια, πατρίδα κλπ. και να έρχονται εδώ και να ζουν κάτω από απάνθρωπες συνθήκες, όπως πολύ σωστά περιγράψατε και θα συμφωνήσω μαζί σας, προκειμένου να εξασφαλίσουν ένα κομμάτι ψωμί ή να δουν μια καλύτερη τύχη γι' αυτούς και τα παιδιά τους; Ποιες είναι οι πολιτικές επομένως και ποιοι ευθύνονται γι' αυτήν την κατάσταση; Δεν ευθύνεται η πολιτική της Ευρωπαϊκής Ένωσης και των ΗΠΑ που με τη νέα τάξη πραγμάτων καταληστεύουν τις πλουτοπαραγωγικές πηγές των χωρών αυτών, δημιουργούν πολέμους, που τους διώχνουν από την πατρίδα τους και επιβάλλουν τέτοια καθεστώτα που οι συνθήκες είναι αφόρητες για να ζήσει κάποιος στον τόπο του με στοιχειώδης προϋποθέσεις ανθρώπινης διαβίωσης;
Ποιος επομένως δημιουργεί αυτά τα προβλήματα, δεν βγήκε απ' όλη αυτήν την αναφορά που έγινε για τα προβλήματα που πραγματικά υπάρχουν από το φαινόμενο της μετανάστευσης στη χώρα μας και να καταγγείλει την πολιτική την οποία εφαρμόζουν και να δούμε αν συμφωνεί η Νέα Δημοκρατία σ' αυτήν την πολιτική, όπως φυσικά συμφωνεί και το ΠΑΣΟΚ, αφού την υπηρετούν. 
Μήπως, κύριοι συνάδελφοι, η κατάσταση αυτή δεν είναι συνδεδεμένη με αυτές τις ιμπεριαλιστικές επεμβάσεις, με την καταλήστευση, όπως είπα, του πλούτου αυτών των χωρών, με τις πολεμικές συρράξεις και μάλιστα με τα τελευταία γεγονότα, με αφορμή τα γεγονότα στην Αμερική στις 11 Σεπτέμβρη, όπου έχει κηρυχθεί ένας ατέλειωτος και πολυετής πόλεμος ενάντια στους λαούς και στις χώρες, με σκοπό να περιορίσουν ακόμα περισσότερο τα δημοκρατικά δικαιώματα, αλλά πολύ περισσότερο να εξασφαλίσουν και άλλες πλουτοπαραγωγικές πηγές και διόδους για την αύξηση του πλούτου της νέας τάξης; 
Η Νέα Δημοκρατία δεν αναφέρθηκε σ' αυτά, δε στάθηκε καθόλου, όπως σας είπα, παρ΄ όλο που μπορούμε να συμφωνήσουμε σε όλες αυτές τις διαπιστώσεις οι οποίες έχουν γίνει για την κατάσταση που ζουν σήμερα οι πρόσφυγες και αν θέλετε να προσθέσουμε και άλλα γιατί δεν είναι μόνο αυτό. Τους δίνουν το χαρτί που λέτε, αλλά και σε άλλους δίνουν άλλο χαρτί που λέει ότι μπορούν να παραμείνουν, να κάνουν αίτηση εκεί κλπ. Φεύγουν και τους αφήνουν χωρίς μία δραχμή στην τσέπη. Έτσι δημιουργούνται τα γκέτο, έτσι δημιουργούνται αυτές οι πληγές που είναι στο κέντρο της Αθήνας αλλά και παραέξω από την Αθήνα και σε όλους αυτούς τους χώρους που στεγάζονται οι άνθρωποι αυτοί. 
Όμως, εμείς, κύριοι Βουλευτές, θα θέλαμε να πούμε το εξής: Η χώρα μας και στην περίπτωση της αντιμετώπισης της λαθρομετανάστευσης δεν είναι συνεπής με τις διεθνείς συμβάσεις τις οποίες έχει υπογράψει. Δεν έκανε τίποτε από τις υποδείξεις που έκανε το Εθνικό Συμβούλιο παρά τω Πρωθυπουργώ για την αντιμετώπιση των μεταναστών και στις υποδείξεις σχετικά με τη νομική αλλαγή, τροποποίηση που πρέπει να γίνει, αλλά και στα μέτρα υποδοχής και διαμονής των ανθρώπων αυτών. Να μην αναφερθώ παραπάνω σ' αυτά τα θέματα, γιατί έχουν ειπωθεί πολλά από τους εισηγητές της Νέας Δημοκρατίας και στην περιγραφή των προβλημάτων εμείς συμφωνούμε. 
Είπε ο κύριος Υπουργός και συμφωνούμε μ' αυτό ότι θα πρέπει να αλλάξει αυτή η κατάσταση. Αλλά θα πρέπει να βγει και από εδώ μέσα και μία καταγγελία για τις εκμεταλλεύτριες παγκόσμιες δυνάμεις σήμερα απέναντι σε αυτούς τους λαούς. Η καταγγελία όμως πρέπει να έχει και μία συνέπεια: την αλλαγή της δικής μας πολιτικής και σαν Κυβέρνηση και σαν Αξιωματική Αντιπολίτευση, αν θέλετε, αν πραγματικά μας ενδιαφέρει η αιτία που δημιουργεί όλα αυτά τα προβλήματα και θέλουμε κάποτε να σταματήσουν. Να γίνει μία αρχή. 
Όμως δε νομίζω ότι μπορεί και η Νέα Δημοκρατία και το ΠΑΣΟΚ να πάρουν τέτοια θέση. Ο κύριος Υπουργός επεσήμανε φυσικά ποιες είναι οι αιτίες και ότι θα πρέπει να ενισχυθούν οι χώρες αυτές οικονομικά, αναπτυξιακά κλπ. Πολύ φοβάμαι, όμως, κύριε Υπουργέ, ότι αυτό θα παραμείνει μια ευχή, γιατί ουσιαστικά και η Κυβέρνηση συμμετέχει σ΄ αυτήν την πολιτική και με τον πόλεμο που έγινε στη γειτονική Γιουγκοσλαβία και με τη στήριξη που γίνεται σήμερα του δεκαετούς πολέμου που λέει ότι θα συνεχίσει η ΗΠΑ με τους συμμάχους της και που θα έχουμε και άλλα τέτοια φαινόμενα ομαδικής προσφυγιάς. 
Εμείς είχαμε καταθέσει μια ερώτηση προς τον κύριο Υπουργό γι' αυτά τα θέματα και μάλιστα όχι μόνο προς τον Υπουργό Δημόσιας Τάξης, αλλά και προς τον Υπουργό Εσωτερικών, Δημόσιας Διοίκησης και Αποκέντρωσης και θέσαμε όλα αυτά τα ερωτήματα. Περιγράψαμε την κατάσταση και περιμένουμε μια απάντηση για τα θέματα αυτά. 
Καταλήγοντας για να μην παίρνω άλλο χρόνο γι' αυτό που ειπώθηκε για την εγκληματικότητα, δεν είναι αλήθεια ότι η εγκληματικότητα σήμερα στη χώρα μας έχει σαν βασικό στοιχείο τους πρόσφυγες. 
Να σας πω μια έρευνα που έγινε στη Μαγνησία από το Τμήμα Ασφαλείας του Βόλου. Από τριακοσιαεξηνταπέντε διαπραχθείσες εγκληματικές πράξεις οι επτά ήταν μόνο από αλλοδαπούς. Όλες οι άλλες ήταν από Έλληνες. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ναι αλλά δεν είναι ο μέσος όρος.
ΝΙΚΟΛΑΟΣ ΓΚΑΤΖΗΣ: Σας λέω τι έγινε στον τόπο μου και αν έχετε εσείς ένα άλλο δείγμα να μας το πείτε. Σας λέω τι έγινε στον τόπο μου και αυτό είναι σημαντικό για να ανατρέψει αυτήν την αντίληψη που δημιουργεί και ξενοφοβία και ρατσισμό ότι για τα πάντα φταίνε οι μετανάστες. Δεν είναι αλήθεια αυτό. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ο νομός σας δεν είναι δείγμα όμως.
ΝΙΚΟΛΑΟΣ ΓΚΑΤΖΗΣ: Επίσης, κύριε Υπουργέ, θα ήθελα να πω ότι σ' αυτούς που έρχονται και τους δίνετε είτε αυτό το δεκαπενθήμερο είτε αυτό το περιθώριο που προβλέπει ο νόμος να κάνουν αιτήσεις είτε πολιτικών προσφύγων είτε οικονομικών κλπ. θα πρέπει να τηρείται. Έχουμε φαινόμενα να τους δίνουν μεν ένα χαρτί και μόλις βγαίνουν έξω από εκεί που τους έχουν πιάσει να τους ακολουθούν άλλοι, να τους παίρνουν και να τους διώχνουν. Είμαστε αντίθετοι με αυτήν τη συμφωνία που έχει προχωρήσει και άρχισε ήδη ο κ. Παπανδρέου με τον Τούρκο Εξωτερικών Τζεμ όποιος έρχεται εδώ να διώχνεται. Τι γίνεται με τους πολιτικούς πρόσφυγες; Τι γίνεται με τους Κούρδους ή με αυτούς οι οποίοι αντιστέκονται στην πολιτική της Τουρκίας; Δεν είναι μόνο αυτοί. Είναι σε όλες τις χώρες που υπάρχουν αυτά τα καθεστώτα και δημιουργούνται αυτά τα προβλήματα.
Εν πάση περιπτώσει αυτό που λέμε ότι είμαστε φιλόξενοι -είμαστε πράγματι φιλόξενοι- θα πρέπει και να το τηρήσουμε αλλά πολύ περισσότερο θα πρέπει να τηρήσουμε τις διεθνείς συμβάσεις για να ενισχύσουμε τους ανθρώπους που βρίσκονται στη δύσκολη αυτή θέση.
Κύριοι συνάδελφοι, εδώ θα έχουμε και άλλη προσφυγιά, με το Αφγανιστάν, αν γίνει πράξη αυτό που λένε οι ΗΠΑ, ο Μπους και οι σύμμαχοί τους ότι θα έχουμε και άλλες επιθέσεις σε άλλες χώρες και σε γειτονικές μας χώρες. Τα πράγματα θα δυσκολέψουν ακόμα περισσότερο και θα έχουμε πολλούς μετανάστες οι περισσότεροι εκ των οποίων θα είναι και πολιτικοί πρόσφυγες.
Χρειάζεται να δούμε όλες αυτές τις πλευρές, να πάρει η Κυβέρνηση όλα τα μέτρα που πρέπει για να μη δημιουργούνται τέτοιες καταστάσεις και δεν μπορεί κανένας, κύριοι Βουλευτές -τουλάχιστον εμείς δεν συμφωνήσαμε με αυτό που είπε η κα. Μαραγκοπούλου- να πει ότι η χώρα μας θα χάσει τον εθνικό της χαρακτήρα, θα χάσει την εθνικότητα ο Έλληνας πολίτης και ότι πολύ σύντομα θα αλλάξει ο συσχετισμός των κατοίκων και θα αλλοιωθούμε. 
Απεναντίας νομίζουμε ότι δεν διατρέχουμε κανέναν τέτοιο κίνδυνο αρκεί η Κυβέρνηση να πάρει όλα τα μέτρα ίσης αντιμετώπισης των ανθρώπων αυτών στην εργασία, την υγεία, την πρόνοια και την παιδεία. Είμαστε υποχρεωμένοι στους ανθρώπους αυτούς να διδάξουμε τη γλώσσα τους, τον πολιτισμό τους, την ιστορία τους όπως απαιτούμε εμείς από τις άλλες χώρες εκεί που βρίσκονται εκατομμύρια Έλληνες και να κάνουμε αγώνα και σαν Κοινοβούλιο. Η Κυβέρνηση πιστεύουμε ότι δεν καταβάλλει όλα τα μέτρα που πρέπει γιατί δεν ενισχύει την κατεύθυνση αυτή για να διατηρηθεί η γλώσσα μας, ο πολιτισμός μας, η παράδοσή μας, η γεωγραφία μας, η ιστορία μας. Πιστεύω ότι τα ίδια δικαιώματα έχουν και τα παιδιά αυτά.
Επίσης πιστεύουμε ότι το πρόβλημα δημιουργείται πολύ περισσότερο με τον πόλεμο και τις κυρώσεις που πάει να επιβάλλει η Ευρωπαϊκή Ένωση ακόμη και στις πρώην σοσιαλιστικές χώρες. Για να δοθεί μια ενίσχυση για να γίνει μια οικονομική συναλλαγή ποιος είναι ο πρώτος όρος που μπαίνει;
Να τηρήσει ουσιαστικά την καπιταλιστική αναδιάρθρωση στη χώρα αυτή και να εφαρμόσει όλες τις διατάξεις της ελεύθερης αγοράς. Αυτά είναι προβλήματα που σε αυτά τα καθεστώτα έχουν δημιουργήσει πολύ μεγάλη φτώχια, πολύ μεγάλη ανεργία. Τους επιβάλλουμε ένα καθεστώς και μία οικονομική πολιτική, όχι απλώς λιτότητας, αλλά μια πολιτική που εξαντλεί όλα τα περιθώρια της στοιχειώδους διαβίωσης των ανθρώπων αυτών. Από αυτές τις χώρες έρχεται η μετανάστευση με αυτά τα κύματα.
Επομένως, πόλεμος, πολιτική της Ευρωπαϊκής Ένωσης, πολιτική των ΗΠΑ για την εκμετάλλευσή τους, είναι οι κύριες αιτίες. Πιστεύω ότι πρέπει η Κυβέρνηση -όχι επειδή αυτά συμβαίνουν να πούμε ότι δεν μπορούμε να πάρουμε μέτρα- να πάρει όλα τα μέτρα, ούτως ώστε οι άνθρωποι αυτοί να ζουν κάτω από ανθρώπινες συνθήκες και να τους δοθούν όλες οι δυνατότητες και της παραμονής και της εργασίας με ίσα δικαιώματα και υποχρεώσεις.
Ευχαριστώ.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, θα μου επιτρέψετε να πάρω ένα λεπτό από τη δευτερολογία μου, επειδή υπάρχει ένα άμεσο θέμα, ιδιαίτερα σοβαρό, που προέκυψε σήμερα το πρωί και είναι αρμοδιότητας του Υπουργού Δημόσιας Τάξης. Πρέπει να μας δώσει μια εξήγηση ο Υπουργός για το πρωτοσέλιδο σημερινό δημοσίευμα των "ΝΕΩΝ". Τα "ΝΕΑ" δημοσιεύουν μία απόρρητη έκθεση για την τρομοκρατία.
Κατ' αρχήν να μας πει ο Υπουργός ποιος τη συνέταξε, γιατί συνετάγη, πώς διέρρευσε, εάν ήταν σκόπιμη η διαρροή αυτή, τι μέτρα πήρε για να εντοπίσει τη διαρροή, διότι είναι πολύ σημαντικό αυτό το δημοσίευμα.
ΠΡΟΕΔΡΕΥΩΝ (Κωνσταντίνος Βρεττός): Κύριε Λυκουρέζο, δεν έχετε το λόγο.
ΑΛΕΞΑΝΔΡΟΣ ΛΥΚΟΥΡΕΖΟΣ: Τι σκοπούς εξυπηρετεί; Ποιες ενέργειες έκανε ο Υπουργός για να εντοπίσει τη διαρροή; Είναι νομίζω υποχρεωμένος να απαντήσει, γιατί το θέμα είναι επίκαιρο και ιδιαίτερα σοβαρό.
ΠΡΟΕΔΡΕΥΩΝ (Κωνσταντίνος Βρεττός): Κύριε Λυκουρέζο, δεν κατανοείτε ότι δεν έχετε το λόγο;
Έχει ζητήσει το λόγο ο πρώην Υπουργός Εμπορικής Ναυτιλίας, με βάση το άρθρο 135 παρ.9 του Κανονισμού. Κανονικά πρέπει να μιλήσει στο τέλος, όμως έγινε η εξαίρεση για τον κ. Κεφαλογιάννη. Καταλαβαίνω ότι δεν διαφωνείτε να δώσουμε το λόγο και στον κ. Παπουτσή.
Ορίστε, κύριε Παπουτσή.
ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε, και ευχαριστώ και την κυρία και τους κυρίους συναδέλφους που δέχονται αυτήν τη παρέκκλιση από τον Κανονισμό και έτσι μου επιτρέπεται να πάρω το λόγο σ' αυτό το σημείο της διαδικασίας.
ΓΕΩΡΓΙΟΣ ΓΑΡΟΥΦΑΛΙΑΣ: Αναφερθήκαμε και σε σας. Απαντήστε.
ΧΡΗΣΤΟΣ ΠΑΠΟΥΤΣΗΣ: Γι' αυτό ακριβώς παίρνω το λόγο, επειδή ορισμένα από τα θέματα, τα οποία ετέθησαν, αφορούν στη δική μου θητεία ως Υπουργού Εμπορικής Ναυτιλίας, στην ευθύνη του οποίου ανήκει το Λιμενικό Σώμα, που, όπως γνωρίζετε, έχει αναλάβει τη φύλαξη των θαλασσίων συνόρων όχι μόνο της χώρας μας, αλλά σύμφωνα με τη Συνθήκη του Σένγκεν, και των ευρωπαϊκών θαλάσσιων συνόρων.
Τρία είναι τα σημεία, για τα οποία θέλω να δώσω ορισμένες συγκεκριμένες απαντήσεις. Πρώτον, ολιγωρία. Δεύτερον, παραλήψεις. Τρίτον, αναποτελεσματική πολιτική.
Δεν υπήρξε καμία απολύτως ολιγωρία της Κυβέρνησης, κύριε Πρόεδρε, δεδομένου ότι το Υπουργείο Δημόσιας Τάξης, το Υπουργείο Εμπορικής Ναυτιλίας και το Υπουργείο Εξωτερικών σε πολλές ευκαιρίες είχαν το συντονισμό του έργου για την αντιμετώπιση της λαθρομετανάστευσης. Όμως χαίρομαι, που η Νέα Δημοκρατία με την επερώτηση την οποία κατέθεσε, έφερε στη Βουλή και δίνει τη δυνατότητα σε όλους τους συναδέλφους να λάβουν γνώση ενός θέματος, το οποίο είναι άκρως πολιτικό. Δεν είναι θέμα το οποίο αφορά στη δυνατότητα του κράτους ή της Κυβέρνησης για την αντιμετώπιση αυτού του φαινομένου. Είναι ένα θέμα του οποίου οι ρίζες είναι βαθιά πολιτικές, οικονομικές, κοινωνικές. Σε κάθε περίπτωση είναι ένα διεθνές θέμα, το οποίο δεν μπορεί να αντιμετωπιστεί μόνο με αστυνομικά μέτρα.
Αυτός είναι ο λόγος για τον οποίο απευθυνθήκαμε στην Ευρωπαϊκή Ένωση και θέσαμε το θέμα. Ήδη εδώ και πολλά χρόνια η Ευρωπαϊκή Ένωση με τις αποφάσεις των θεσμικών της οργάνων έχει θέσει το θέμα της αντιμετώπισης της λαθρομετανάστευσης στους γενικότερους σχεδιασμούς της. Βεβαίως αποτελεί έναν από τους όρους που τίθενται στις διμερείς συμφωνίες, οι οποίες συνάπτονται ανάμεσα στην Ευρωπαϊκή Ένωση και σε τρίτα κράτη, κράτη με τα οποία έχει διμερείς συμφωνίες ως Ένωση.
Έτσι γνωρίζοντας την πρακτική που εφαρμόζεται σε ευρωπαϊκό επίπεδο, αλλά και σε διεθνές στις 13 Δεκεμβρίου του 2000 απευθύνθηκα με επιστολές μου στους αρμόδιους επιτρόπους τον κ. Αντώνιο Βιτορίνο και τον κ. Γκούντερ Βεγχόγεν όπως και προς τον ομόλογό μου Υπουργό Εσωτερικών της Τουρκικής Δημοκρατίας, τον κ. Σεβεντιν Ταντάν, θέτοντας το θέμα της λαθρομετανάστευσης ιδιαίτερα με την Τουρκία. Είναι τρεις επιστολές τις οποίες θα τις καταθέσω για τα Πρακτικά δεδομένου ότι και ο κ. Πολύδωρας πριν κάλεσε την Κυβέρνηση να καταθέσει τα επίσημα κείμενα τα οποία αποδεικνύουν τις επαφές που είχαμε με την Ευρωπαϊκή Ένωση. Επιπλέον θα καταθέσω και την απάντηση που μου έστειλαν οι δύο επίτροποι οι οποίοι πράγματι αναγνωρίζουν το πρόβλημα δηλαδή, ότι η Τουρκία έχει υποχρέωση να λαμβάνει όλα τα απαραίτητα μέτρα προκειμένου να αποφεύγεται η μετακίνηση των λαθρομεταναστών από την τουρκική πλευρά.
Η Τουρκία όμως, δεν έλαβε τα απαραίτητα μέτρα. Ενώ με πολλές δηλώσεις και δημοσιεύματα στον Τύπο θεωρείται ότι έχει λάβει τα απαραίτητα μέτρα στην πραγματικότητα δεν κάνει τίποτα ή έχει κάνει πολύ λίγα. Οι ακτές της είναι μεγάλες και δεν έχουν την καλύτερη αστυνόμευση. Παρά το γεγονός ότι επανειλημμένα έχουμε καταγγείλει με στοιχεία ότι δρα συγκεκριμένο δίκτυο το οποίο μετακινεί λαθρομετανάστες από την Κωνσταντινούπολη, όπου είναι το κέντρο επαφής, προς τα παράλια και από κει προς την Ελλάδα, δεν έχει πράξει απολύτως τίποτα.
Βέβαια κάτι που μας δυσαρεστεί πάρα πολύ την Κυβέρνηση και τον ελληνικό λαό είναι το γεγονός ότι σ' αυτά τα κυκλώματα συνεργάζονται και Έλληνες. Γι' αυτό είχα προτείνει να υπάρξει αλλαγή της νομοθεσίας και το αδίκημα της μεταφοράς των λαθρομεταναστών να θεωρείται κακούργημα για να μην έχουμε αποφάσεις δικαστηρίων για ποινές εφτακοσίων ετών που στην πραγματικότητα είναι για δύο χρόνια. Διότι μπροστά στο κέρδος που έχουν αυτοί οι σύγχρονοι δουλέμποροι τα δύο χρόνια είναι πολύ μικρό χρονικό διάστημα. Υπάρχει ήδη μια μελέτη από το Υπουργείο Δικαιοσύνης για να υπάρξει μια αυστηρότερη ποινή των εμπόρων λαθρομεταναστών.
Στη συνέχεια θα ήθελα να αναφερθώ στις πραγματικές δυνατότητες που έχουμε οι οποίες είναι περιορισμένες. Παρά το γεγονός ότι έχουμε ένα αρκετά μεγάλο στόλο του Λιμενικού Σώματος αυτός δεν επαρκεί για την πλήρη φύλαξη των θαλασσίων συνόρων, δεδομένου ότι η ελληνική ακτογραμμή είναι περίπου δεκαοκτώ χιλιάδες χιλιόμετρα και ισοδυναμεί με την ακτογραμμή της αφρικανικής ηπείρου. Είναι απολύτως αναγκαίο να συνεχιστεί η ενίσχυση του εξοπλιστικού προγράμματος το οποίο ήδη βρίσκεται σε εξέλιξη, όπως και η αύξηση του δυναμικού του Σώματος που σύμφωνα με το νόμο που ψήφισε η Βουλή στα επόμενα χρόνια πρέπει να φθάσει στις δέκα χιλιάδες άνδρες και γυναίκες.
Όμως, χρειάζεται και η εκπαίδευση και η συνεχής κατάρτιση, αλλά και ο εξοπλισμός. Είναι λάθος κάποιοι να έχουν περίεργες εμμονές ότι το θέμα της αστυνόμευσης των θαλασσίων συνόρων μπορούν να το λύσουν το πολεμικό ναυτικό ή ο στρατός. Αυτά δεν γίνονται, είναι αντισυνταγματικά. Δεν είναι δυνατό να οδηγηθούμε προς μια τέτοια κατεύθυνση. Ο στρατός και το πολεμικό ναυτικό δεν έχουν τα απαραίτητα πλοία για να αντιμετωπίσουν ταχύπλοα πλοία που μεταφέρουν λαθρομετανάστες. Οι στρατεύσιμοι ναύτες δεν έχουν την εκπαίδευση και την κατάρτιση για να μπορούν να παίξουν αυτόν το ρόλο.
Θέλω τώρα να απαντήσω σε ένα ερώτημα των συναδέλφων της Νέας Δημοκρατίας. Γιατί υπάρχει μετακίνηση λαθρομεταναστών μόνο στην περιοχή της Κω; Πρέπει να ξέρετε ότι ο μηχανισμός της διακίνησης των λαθρομεταναστών είναι πολύ καλά οργανωμένος και γνωρίζουν τι γίνεται. Υπάρχει αυστηρή αστυνόμευση των θαλασσίων συνόρων από το Λιμενικό, από τον Έβρο μέχρι την Κω. Όμως στην Κω είναι πολύ μικρός ο δίαυλος των διεθνών υδάτων. 
ΓΕΩΡΓΙΟΣ ΓΑΡΟΥΦΑΛΙΑΣ: Και στη Σάμο είναι μικρότερος.
ΧΡΗΣΤΟΣ ΠΑΠΟΥΤΣΗΣ: Και εκεί υπάρχει το ίδιο.
ΓΕΩΡΓΙΟΣ ΓΑΡΟΥΦΑΛΙΑΣ: Αντίθετα, δεν υπάρχει.
ΧΡΗΣΤΟΣ ΠΑΠΟΥΤΣΗΣ Αν θέλετε, αφήστε με να ολοκληρώσω τη σκέψη μου. 
Πάντως είναι κρίσιμο το θέμα, γιατί και στη Σάμο και στην Κω γίνονται εναλλάξ αυτές οι επιχειρήσεις. Αυτό γιατί τα διεθνή ύδατα, εκεί στον δίαυλο της Κω, είναι πολύ στενά και έχει σταματήσει η μεταφορά με δουλεμπόρους. Εκπαιδεύουν κάποιον από τους λαθρομετανάστες, στον οποίο αναθέτουν να χειριστεί το σκάφος, περνάνε στα ελληνικά ύδατα και αμέσως μετά, αυτός δηλώνει ότι χάλασε η μηχανή και αρχίζουν να πέφτουν ένας-δυο στη θάλασσα, οπότε η επιχείρηση του Λιμενικού Σώματος για την αποτροπή της εισόδου στη χώρα, μετατρέπεται αυτόματα, σύμφωνα με τις διεθνείς συμβάσεις, σε επιχείρηση έρευνας και διάσωσης.
Στη συνέχεια, είμαστε υποχρεωμένοι να παραλάβουμε τους λαθρομετανάστες γιατί αλλιώς θα έχουμε εναντίον μας, τη διεθνή κοινή γνώμη, με τα διεθνή παρατηρητήρια κλπ. Και επιπλέον, είμαι απόλυτα βέβαιος πως η Βουλή συμφωνεί με την ελληνική Κυβέρνηση, που θεωρεί ότι πρωτεύουσα σημασία σ' αυτή την υπόθεση έχει η ανθρώπινη ζωή, στην οποία επιδεικνύουμε και τον αντίστοιχο σεβασμό.
Θα ήθελα επίσης να πω ότι η Τουρκία, παρά το γεγονός ότι υπέγραψε τον τελευταίο καιρό τη συμφωνία επανεισδοχής, μετά από επανειλημμένες πιέσεις που είχαν ασκηθεί από την Ευρωπαϊκή Ένωση και πριν από αρκετούς μήνες, είχε αρχίσει να συμμορφώνεται. Γι' αυτό και ο κυβερνητικός εκπρόσωπος ο οποίος για πρώτη φορά ανακοίνωσε ότι έγινε αποτροπή ενός πλοίου, προφανώς δεν ήξερε ότι η πρώτη αποτροπή έγινε πριν από μερικούς μήνες, τον Απρίλιο, μάλιστα στις 7 Απριλίου 2001, όταν η τουρκική ακτοφυλακή δέχτηκε να παραλάει στα διεθνή ύδατα δύο πλοία με τριακόσιους λαυθρομετανάστες μετά από την αντίδραση που είχαμε, ως Υπουργείο Εμπορικής Ναυτιλίας και Υπουργείο Εξωτερικών.
Θέλω ακόμα να πω ότι τα μέτρα που πρέπει να πάρουμε, είναι μέτρα που αφορούν τη νομοθεσία μας. Πρέπει να γίνει αυστηρότερη όσον αφορά τους εμπόρους και τους διακινητές, ενώ όσον αφορά τις υποδοχές μας, τις δυνατότητες που έχουμε πρέπει να πω ότι κάνουμε μεγάλη προσπάθεια. Και εδώ πρέπει να πω ότι η Νέα Δημοκρατία αδίκησε και το Λιμενικό Σώμα και την Αστυνομία, αλλά και τις τοπικές κοινωνίες, τα νοσοκομεία μας και τους Γιατρούς του Κόσμου, τις μη κυβερνητικές οργανώσεις που δίνουν τον καλύτερό τους εαυτό, προκειμένου να δείξουμε την ανθρωπιά μας.
Τέλος, θέλω να επισημάνω ότι η Κυβέρνηση σ' αυτό το θέμα επιδεικνύει μια πολύ μεγάλη ευαισθησία, γιατί τόσο στα χερσαία σύνορα που αναφέρθηκε ο Υπουργός, όσο και στα θαλάσσια, η γενικότερη πολιτική μας είναι τέτοια που από τη μια θέλουμε να εγγυηθούμε προς την Ευρωπαϊκή Ένωση τα ευρωπαϊκά μας σύνορα, από την άλλη όμως, θέλουμε να διαφυλάξουμε και τις αξίες μας ως Έλληνες που πάνω απ' όλα και πριν απ' όλα, πρυτανεύει η ανθρωπιά μας. 
( Στο σημείο αυτό ο Βουλευτής κ. Χ. Παπουτσής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Βρεττός): Ο κ. Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, έχουμε συνηθίσει τον Υπουργό Δημόσιας Τάξης να απαντάει στη διάρκεια του κοινοβουλευτικού ελέγχου, όσο είναι Υπουργός με μια πραγματικά αξιοθαύμαστη ηρεμία. Σήμερα μας εξένισε ο εκνευρισμός του που άλλη ερμηνεία εγώ δεν δίνω από το ότι αντελήφθη ότι είμαστε σε απόλυτο δίκιο γι' αυτά που καταλογίζουμε στην Κυβέρνηση. 
Χαίρομαι που απάντησαν δύο Υπουργοί, ή μάλλον ένας Υπουργός και ένας πρώην Υπουργός και θα ήθελα να πω στον κ. Παπουτσή ότι κάνει λάθος να λέει ότι αδικήσαμε την Κυβέρνηση ή αδικούμε την ελληνική κοινωνία, τις τοπικές κοινωνίες, τις διάφορες υπηρεσίες. Εμείς πιστεύουμε ότι είμαστε αντικειμενικοί γιατί όσον αφορά τις τοπικές κοινωνίες, τους απονείμουμε εύσημα, γιατί συμπεριφέρονται κατά τρόπο άψογο και όπως αρμόζει στην ελληνική νοοτροπία, πολιτισμό και κουλτούρα.
Επίσης, εμείς συγχαρητήρια μόνο δίνουμε και δώσαμε όταν πήγαμε επί τόπου στις αρχές, στους υπηρετούντες για την ηρωική προσπάθεια την οποία κάνουν κάτω από αντίξοες συνθήκες με ελλιπή σύνθεση υπηρεσίας -και εδώ θέλω μία απάντηση η οποία δεν εδόθη- με μέσα ελάχιστα και με το κράτος ουσιαστικά να απουσιάζει. Δεν πήραμε όμως απάντηση στην παρατήρηση ότι δεν υπάρχει συντονισμός, δεν υπάρχει κάποιος ο οποίος να συντονίζει την προσπάθεια των πρώτων ημερών όταν εισέρχονται μέσα στη χώρα μας κατά κύματα οι λαθρομετανάστες.
Και όταν λέμε, κύριε Παπουτσή, ότι υπάρχει πρόβλημα με την φαρμακευτική περίθαλψη, δεν κάνουμε κριτική στα νοσοκομεία ή στους γιατρούς. Ίσα-ίσα που λέμε ότι κάνουν κάτι παραπάνω από εκείνο το οποίο υποχρεούνται να κάνουν. Αλλά όταν έρχεται ο δήμαρχος και λέει ότι έδωσε ο δήμος από την τσέπη του 500.000 δραχμές για να αγοραστούν φάρμακα για τους μετανάστες, τι έχει να πει το κράτος; Και όταν έρχονται και λένε οι λιμενικοί ότι δεν υπάρχει ένας γιατρός όταν έρχονται όλοι εδώ την πρώτη ημέρα ασθενείς εξαντλημένοι, μωρά παιδιά να τους εξετάσει για το αν υπάρχει κάποιο πρόβλημα έντονο άμεσο, εάν υπάρχει μία μολυσματική νόσος, τι απάντηση δίνουμε; Και όταν σας λέμε ότι χάθηκαν τρία παιδιά από την Κω που πάσχουν από AIDS μέχρι την Αθήνα στη μεταφορά, ποια είναι η απάντηση την οποία δίνετε, κύριε Υπουργέ;
Όσον αφορά τα μέσα, κύριε Παπουτσή, που επί ημερών σας ενδεχομένως θα έπρεπε να έχουν καλυφθεί τα κενά και τα προβλήματα τα οποία υπάρχουν, θα ήθελα να σας πω το εξής: Όλα τα λιμεναρχεία τα οποία έχουν άμεση προσέγγιση στο πρόβλημα, έχουν ελλιπή σύνθεση και ιδιαίτερα ελλιπή σύνθεση αξιωματικών. Το πρόβλημά τους είναι περισσότερο οι αξιωματικοί δεν είναι οι υπαξιωματικοί και οι απλοί υπάλληλοι οι οποίοι υπηρετούν. Είναι οι αξιωματικοί, οι οποίοι έχουν συγκεκριμένες αποστολές στη λειτουργία του Λιμενικού Σώματος. Όταν το Λιμεναρχείο Κω, ο Λιμενικός Σταθμός δεν ξέρω τι είναι, έχει μόνο ένα πλωτό φουσκωτό, το οποίο είναι και ασκεπές, πώς θα μπορέσουν αυτοί οι άνθρωποι να κάνουν τη δουλειά τους να ελέγξουν, να παρατηρήσει, όταν αυτό δεν μπορεί να λειτουργήσει κάτω από βροχή ή πάνω από δύο, τρία μποφόρ; Να, λοιπόν, ότι δεν πρέπει να ωραιοποιούμε τα πράγματα, αλλά να σκύβουμε πάνω στο πρόβλημα και αφού το καταγράψουμε να προσπαθήσουμε με ρεαλισμό και με σοβαρή προσπάθεια να το αντιμετωπίσουμε. 
Κύριε Πρόεδρε, καταγγέλθηκε στην Κω και καταγγέλθηκε και στην Κάλυμνο, ότι λειτουργούν κυκλώματα. Έχουν ήδη αναπτυχθεί κυκλώματα τα οποία λειτουργούν μόλις πατήσουν στην Ελλάδα λαθρομετανάστες και επιλαμβάνονται της προσπάθειας παροχής πολιτικού ασύλου. Τα κοράκια δυστυχώς, επιπίπτουν και επί των πτωμάτων των ανθρώπων αυτών. Αφού τους έχουν εξαντλήσει οι δουλέμποροι, τους έχουν πάρει το πετσί τους, έρχονται πλέον τα δικά μας κοράκια εξ Αθηνών παρακαλώ, διάφορα γραφεία, να τους ρουφήξουν το λίγο αίμα που τους έχει μείνει. Αυτή είναι η κατάσταση, έτσι λειτουργεί το κράτος.
Γιατί δεν μιλάτε να πείτε ποια είναι η τραγική κατάσταση η οποία υπάρχει στα νησιά όσον αφορά τους χώρους υποδοχής των πρώτων ημερών; Γνωρίζετε ότι το λιμεναρχείο δεν έχει χώρο παρά δέκα τετραγωνικά, όπου εκεί μέσα συγχρωτίζονται, κοιμούνται, τρώνε , αφοδεύουν δεκάδες άνθρωποι; Και στη συνέχεια μεταφέρονται στην Αστυνομία, υπάρχει ένας άλλος χώρος περίκλειστος χωρίς ένα παράθυρο -πρώην χώρος διασκέδασης, μπουζούκια έπαιζαν και γνωρίζετε ότι για την ηχορύπανση αυτά δεν έχουν παράθυρα- με μία πόρτα κλειστή, όπου ανοίγοντας την πόρτα σκοντάφτεις στα σκουπίδια. Αυτά, λοιπόν, δεν αρμόζουν και δεν ταιριάζουν στον ελληνικό πολιτισμό. 
Θα ήθελα όμως, κύριε Υπουργέ, επειδή κάνατε αναφορά και στη μειωμένη εγκληματικότητα επ' ευκαιρία της συζήτησης αυτής της επερώτησης να σας πω το εξής πράγμα: Πλανάστε πλάνην οικτράν εάν το πιστεύετε. Είμαι όμως βέβαιος ότι δεν πιστεύετε πως η εγκληματικότητα έχει υποχωρήσει στα επίπεδα του 1990. Δεν το πιστεύετε, αλλά απλά προσπαθείτε να πείσετε τον ελληνικό λαό για κάτι που δεν έχει καμία σχέση με την πραγματικότητα. Τα στατιστικά στοιχεία τα οποία επικαλείστε καλύτερα μην τα επικαλείστε. Θα συζητήσουμε μετά από λίγες ημέρες μια άλλη επερώτηση και θα σας πω τι μηχανεύονται οι υπηρεσίες σας, τι μεθοδεύσεις γίνονται προκειμένου να εμφανιστούν στοιχεία διαφορετικά από εκείνα τα οποία δίνει η πραγματικότητα και με ποιον τρόπο. Ας τα αφήσουμε λοιπόν αυτά, δεν είναι ώρα να το συζητήσουμε. Σας λέω όμως ότι αυτά που μας είπατε δεν έχουν καμία σχέση με την πραγματικότητα.
Και θέλω να σας πω και κάτι άλλο. Δεν είναι μόνο τα νούμερα, κύριε Υπουργέ, εκείνα τα οποία προσδιορίζουν το μέγεθος της εγκληματικότητας. Είναι και η απόδοση της Αστυνομίας στην αποκάλυψη των εγκληματιών. Μπορείτε να μου πείτε σήμερα, αν διαπραχθεί ένα σοβαρό έγκλημα και δεν συλληφθεί επ' αυτοφώρω ο δράστης ή αν δεν πάει να παραδοθεί στην Αστυνομία, ποιες είναι οι πιθανότητες αποκάλυψής του; Σας λέω ότι δεν υπάρχει καμία πιθανότητα και μπορώ να σας φέρω χαρακτηριστικά παραδείγματα του τελευταίου καιρού, σοβαρών εγκλημάτων τα οποία έγιναν και δεν έχει αποκαλυφθεί τίποτα. 
Ας είμαστε, λοιπόν, προσγειωμένοι και να μην ερχόμαστε στην Εθνική Αντιπροσωπεία να λέμε πράγματα τα οποία δεν έχουν καμία σχέση με τη πραγματικότητα. Το να έρχεστε εδώ να μας λέτε τι γίνεται στην Ιταλία ή τι γίνεται στη Γαλλία και στη Γερμανία ελάχιστα μας ενδιαφέρει. Οι χώρες αυτές έχουν τα προβλήματά τους τα αντιμετωπίζουν με έναν κρατικό μηχανισμό, ο οποίος δεν έχει καμία σχέση με τον κρατικό μηχανισμό το δικό μας. Η Ελλάδα η οποία είναι η πρώτη χώρα σήμερα που δέχεται αυτό το κύμα εξ' ανατολών και που θα το δεχθεί ακόμα εντονότερα άμεσα είναι απροετοίμαστη. 
Και θα επαναλάβω ότι συμφωνώ ότι δεν είναι το πρόβλημα το Ναυτικό, δεν είναι το πρόβλημα ο Στρατός, ούτε καν αν θέλετε το πόσα σκάφη διαθέτει το Λιμενικό. Άλλο είναι το πρόβλημα. Οι Τούρκοι επιτρέπουν τον απόπλου. Δεν ελέγχουν τα σύνορά τους, μάλλον προτρέπουν αντί να αποτρέπουν. Από την ώρα που θα μπουν τα σκάφη αυτά στα ελληνικά χωρικά ύδατα, όπως είπε ο κ. Παπουτσής προηγουμένως και το τόνισα και εγώ στην πρωτολογία μου, δεν έχουν πλέον καπετάνιους δουλεμπόρους. Μεθοδεύουν την εκπαίδευση τη βραχυπρόθεσμη εκπαιδεύουν όπου τους λένε θα κρατήσεις αυτό το τιμόνι θα πατήσεις ένα κουμπί όταν φθάσεις σε ένα σημείο και θα σταματήσει το σκάφος. Εκεί είτε χαλάνε τη μηχανή είτε πέφτουν στη θάλασσα οπότε τους συλλέγει πλέον το Λιμενικό και, ο κύβος ερίφθη, ήλθαν στην Ελλάδα. 
Ως εκ τούτου το πρόβλημα είναι να μη ξεκινήσει μία βάρκα, ένα πλωτό, να έρχεται στην Ελλάδα και αφού έρθουν αυτοί οι άνθρωποι στην Ελλάδα τι θα τους κάνουμε; Θα τους αφήσουμε στην τύχη τους και θα επιτρέψουμε στους ανθρώπους που έχουμε εκεί να υπηρετούν κάτω από συνθήκες απαράδεκτες με μειωμένο όπως είπα αριθμό υπαλλήλων, με ελάχιστα μέσα και θα τους ζητούμε να βγάλουν τα κάστανα από τη φωτιά αυτοί ή θα πρέπει το κράτος επιτέλους να σοβαρευτεί και να δει τι θα κάνει; 
Και έρχομαι τώρα, κύριε Πρόεδρε και κύριε Υπουργέ, σε αυτό το οποίο έθιξε προηγουμένως ο κ. Λυκουρέζος. Είναι ιδιαίτερα σοβαρό το θέμα αυτό. Σε μία εφημερίδα μόνο...
ΠΡΟΕΔΡΕΥΩΝ (Κωνσταντίνος Βρεττός): Κύριε Μαρκογιαννάκη με συγχωρείτε. Δεν σας αφαιρείται ο λόγος ασφαλώς, αλλά πρέπει να ομολογήσουμε ότι είστε εκτός θέματος. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Γιατί ήταν εντός θέματος η αναφορά του Υπουργού προηγουμένως ότι η εγκληματικότητα έχει μειωθεί στα επίπεδα του 1980; 
ΠΡΟΕΔΡΕΥΩΝ (Κωνσταντίνος Βρεττός): Εν τάχει πείτε το, αλλά δεν είναι το θέμα. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, επερώτηση συζητείται...
ΠΡΟΕΔΡΕΥΩΝ (Κωνσταντίνος Βρεττός): Ναι , αλλά δεν είναι το θέμα μας αυτό. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: ... η επερώτηση έχει σχέση και με την εγκληματικότητα και από την ώρα που ο Υπουργός..
ΠΡΟΕΔΡΕΥΩΝ (Κωνσταντίνος Βρεττός): Όλα έχουν σχέση. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: ...πήρε το λόγο και τοποθετήθηκε, έχω και εγώ το δικαίωμα να τοποθετηθώ. Και εν πάση περιπτώσει πολιτική κάνουμε, δεν ηνιοχούμε τη συμπεριφορά μας μέσα σε καλούπια. Εδώ συζητάμε για ένα ευρύ πλαίσιο στο οποίο έχει αρμοδιότητα το Υπουργείο Δημόσιας Τάξης και οφείλει να απαντήσει ο Υπουργός σε ένα θέμα που είναι της άμεσης επικαιρότητας. 
Υπάρχει μία απόρρητη έκθεση. Το πόσο απόρρητη έκθεση είναι αυτή, κύριε Υπουργέ, που διαρρέει σε μία εφημερίδα καταδεικνύει και το πώς λειτουργούν οι υπηρεσίες σας όπως τις έχετε στελεχώσει με την κομματική νοοτροπία που διακατέχει και διαπνέει το κόμμα και την Κυβέρνησή σας και με τις δυνατότητες που έχετε πλέον να ελέγξετε τα πράγματα απ' ότι φαίνεται. Εδώ, λοιπόν, οφείλετε να απαντήσετε πώς διέρρευσε αυτή η "ΑΠΟΡΡΗΤΗ" έκθεση και εν πάση περιπτώσει εάν προτίθεστε να ερευνήσετε να δείτε τι συμβαίνει και γίνονται αυτά τα πράγματα. 
Πιστεύω, κύριε Πρόεδρε, πως γίνεται μία πολύ γόνιμη συζήτηση στο Κοινοβούλιο γύρω από το πελώριο θέμα των λαθρομεταναστών. Είναι ένα πρόβλημα το οποίο απασχολεί σήμερα όλη την ελληνική κοινωνία, ένα πρόβλημα που την ταλανίζει, ένα πρόβλημα που είναι ενδεχόμενο, εκτός από τις άμεσες τωρινές συνέπειες να έχει μεγαλύτερες συνέπειες μεθαύριο, είτε στο θέμα της υγείας είτε στο θέμα της ασφάλειας είτε σε άλλα πολύ σοβαρότερα ακόμα προβλήματα. Γι' αυτό όλοι οφείλουμε να επιτελέσουμε σωστά το καθήκον μας. Εμείς αυτό κάνουμε- κάνουμε εποικοδομητική κριτική. Δεν λέμε μόνο μεγάλα λόγια και βαριές κουβέντες. Κάναμε προτάσεις και είπαμε τι πρέπει να γίνει, αλλά το αλαλούμ της κυβερνητικής συμπεριφοράς δεν έχει προηγούμενο. Μας φέρνει κάθε τόσο και ένα νόμο, ψηφίζεται ο νόμος εδώ, μετά φέρνει άλλον και πάει λέγοντας. Ήδη ετοιμάζεται ο κ. Σκανδαλίδης να φέρει άλλο νόμο λίγους μήνες μετά την κα Βάσω Παπανδρέου. Αλλά αυτή είναι η τακτική της Κυβέρνησης. Έφυγε ο κ. Λαλιώτης και η κα Παπανδρέου έρχεται και διώχνει τους υπεύθυνους της Κτηματολόγιο ΑΕ . Βέβαια είναι και οι ευθύνες σας και όλες αυτές οι αμαρτίες. Έρχεται τώρα ο κ. Σκανδαλίδης και λέει θα φέρω άλλο νόμο. Έ, δεν κυβερνάται έτσι αυτός ο τόπος. Πιστεύω πως είναι ώρα κάποιοι να πάνε στα σπίτια τους για να έλθουν κάποιοι άλλοι που θέλουν και ξέρουν να κυβερνούν καλύτερα!
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Λυκουρέζος έχει το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, θα ήθελα το λόγο για μισό λεπτό.
ΠΡΟΕΔΡΕΥΩΝ (Κωνσταντίνος Βρεττός): Δεν έχετε δευτερολογία. Είναι θέμα αρχής πλέον. 
ΓΕΩΡΓΙΟΣ ΓΑΡΟΥΦΑΛΙΑΣ: Ακούστε με για λίγο.
ΠΡΟΕΔΡΕΥΩΝ (Κωνσταντίνος Βρεττός): Λυπάμαι, δεν μπορείτε. 
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, ζητώ το λόγο επί προσωπικού θέματος. 
ΠΡΟΕΔΡΕΥΩΝ (Κωνσταντίνος Βρεττός): Μόλις τελειώσει ο κ. Λυκουρέζος θα ζητήσετε το λόγο επί προσωπικού και θα το κρίνουμε. 
Ορίστε, κύριε Λυκουρέζο, έχετε το λόγο και παρακαλώ να περιοριστείτε στο θέμα που συζητάμε σήμερα.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, δι' ολίγον θα απαντήσω στα όσα μας είπε ο κύριος Υπουργός. Πρώτον, μας ανέφερε το παράδειγμα Γερμανίας, Αγγλίας, Γαλλίας. Προφανώς ιστορικά ή δεν γνωρίζει ή θέλει να μας δώσει μία ανακριβή εικόνα. 
Γαλλία: Ο μεγαλύτερος αριθμός των Γάλλων ήταν από τις χώρες του Μαγκρέμπ. Άλλος, λοιπόν, ο δεσμός της Γαλλίας με αυτές τις χώρες. Συνεπώς, δεν έχει καμία σχέση, ούτε μπορεί να παραλληλιστεί. 
Αγγλία: Ο μεγάλος αριθμός των μεταναστών εκεί, που είναι ενσωματωμένος στην κοινωνία, προέρχεται από τις πρώην χώρες της Κοινοπολιτείας και της νυν ακόμα. 
Γερμανία: Τα δέκα εκατομμύρια που ανέφερε προφανώς θα συμπεριλαμβάνουν τους πρόσφυγες από την Ανατολική Γερμανία, πριν την ενοποίηση, από την Τσεχία, διότι οι περισσότεροι Τούρκοι εξ ανατολών μετανάστες είναι νόμιμοι στη Γερμανία, από τα στοιχεία που γνωρίζω.
Δεν μας είπε τίποτα ο κύριος Υπουργός, κύριε Πρόεδρε, για το τι ενέργειες έχουν γίνει προς την Τουρκία, όσον αφορά το αίτημα της Ελλάδος, δικαιολογημένο και αναγκαίο, να λάβει τα αναγκαία μέτρα, ώστε να μη μπορούν να αναχωρούν μ' αυτήν την άνεση από ορισμένα σημεία οι λαθρομετανάστες. Ας μας πει τι μέτρα έχουν ληφθεί και ποιες ενέργειες έχουν γίνει, πότε και προς ποίον. 
Δεν μας είπε ποιες πρωτοβουλίες έχουν ληφθεί, όσον αφορά τη διαμόρφωση και τη συγκρότηση ευρωπαϊκής ενιαίας πολιτικής. Ποιες πρωτοβουλίες έχουν ληφθεί, τι έγγραφα έχουν σταλεί, τι αιτήματα έχουν διατυπωθεί;
Δεν μας είπε ουσιαστικά ποια κέντρα υποδομής κατασκευάστηκαν, ποια επισκευάστηκαν για να δέχονται τους λαθρομετανάστες και να τους εξασφαλίζουν τις στοιχειώδεις συνθήκες ευπρεπούς και σύγχρονης διαβίωσης, που να μην προσβάλλουν τόσο βάναυσα τον πολιτισμό μας.
Δεν μας είπε ποιος σχεδιασμός έχει γίνει, ποια μελέτη έχει γίνει ή τουλάχιστον γίνεται, για να δούμε πόσους μπορούμε να απορροφήσουμε, πόσους λαθρομετανάστες μπορεί να δεχθεί η Ελλάδα. 
Σε όλα αυτά τα καίρια ερωτήματα ο κύριος Υπουργός στη δεκαπεντάλεπτη τοποθέτησή του δεν έδωσε καμία απάντηση. 
Και τέλος, θα επαναφέρω το θέμα, κύριε Πρόεδρε. "Τα ΝΕΑ" σήμερα είχαν μία δημοσιογραφική επιτυχία, αλλά αυτό δεν αποτελεί ούτε άλλοθι ούτε δικαιολογία 
ΠΡΟΕΔΡΕΥΩΝ (Κωνσταντίνος Βρεττός): Σας προειδοποίησα να μην το επαναφέρετε. 
ΑΛΕΞΑΝΔΡΟΣ ΛΥΚΟΥΡΕΖΟΣ: Έχω υποχρέωση να το τονίσω. Ο Υπουργός σήμερα οφείλει να μας πει αυτή η έκθεση πώς συνετάγη ...
ΠΡΟΕΔΡΕΥΩΝ (Κωνσταντίνος Βρεττός): Ε, τώρα δεν θέλω να ζητήσω να μη γράφονται στα Πρακτικά. 
ΑΛΕΞΑΝΔΡΟΣ ΛΥΚΟΥΡΕΖΟΣ: ... γιατί συνετάγη, ποιοι ήταν οι αποδέκτες της και πώς σήμερα κυκλοφορεί, πώς διέρρευσε;
ΠΡΟΕΔΡΕΥΩΝ (Κωνσταντίνος Βρεττός): Μα, τα είπατε. Είναι δυνατόν να τα ξαναλέτε πάλι! Θα είμαστε εκτός Κανονισμού.
ΑΛΕΞΑΝΔΡΟΣ ΛΥΚΟΥΡΕΖΟΣ: Γιατί ο Υπουργός δεν απαντάει ...
ΠΡΟΕΔΡΕΥΩΝ (Κωνσταντίνος Βρεττός): Είναι δικαιώματά του να κάνει ό,τι θέλει. Δεν πρέπει να απαντήσει, διότι δεν είναι στα πλαίσια της επερώτησης, κατά την άποψή μου.
ΑΛΕΞΑΝΔΡΟΣ ΛΥΚΟΥΡΕΖΟΣ: Συνδέεται και αυτό ...
ΠΡΟΕΔΡΕΥΩΝ (Κωνσταντίνος Βρεττός): Δεν πρέπει να απαντήσει. 
Ο κ. Γαρουφαλιάς έχει ζητήσει το λόγο επί προσωπικού θέματος.
ΑΛΕΞΑΝΔΡΟΣ ΛΥΚΟΥΡΕΖΟΣ: Κύριε Πρόεδρε, τελειώνω. Δεν υπερέβην το χρόνο μου, ούτε την πρώτη φορά ούτε τώρα. Μισό λεπτό σας παρακαλώ.
Θέλω να πω, όσον αφορά το περιεχόμενο της επερωτήσεώς μας ότι δυστυχώς ο κύριος Υπουργός δεν έδωσε τις απαντήσεις που όλοι αναμένουμε. Τον καλώ τώρα στη δευτερολογία του να μας δώσει αυτές τις απαντήσεις και με θάρρος και γενναιότητα που τον διακρίνει να αναγνωρίσει τα ελλείμματα, τα κενά, την προχειρότητα και να τα αντιμετωπίσει παραγωγικά. Εμείς αγωνιούμε, εμείς θέλουμε να συμβάλλουμε στη δημιουργία των προϋποθέσεων εκείνων, ώστε να μπορέσει ο τόπος να αντιμετωπίσει αποτελεσματικά αυτήν την πληγή. Και επιμένω και ξαναλέω ότι περιμένω πριν από τη λήξη της συνεδρίασης να μας απαντήσει γι' αυτήν την έκθεση που δημοσιεύει με πρωτοσέλιδα η εφημερίδα "ΤΑ ΝΕΑ".
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Γαρουφαλιάς για ένα λεπτό να μας εξηγήσει σε τι συνίσταται το προσωπικό θέμα.
ΓΕΩΡΓΙΟΣ ΓΑΡΟΥΦΑΛΙΑΣ: Αναφέρθηκαν και οι δύο Υπουργοί στην εισήγησή μου, κύριε Πρόεδρε, και γι' αυτό ακριβώς το λόγο ...
ΠΡΟΕΔΡΕΥΩΝ (Κωνσταντίνος Βρεττός): Πέστε μας σε τι συνίσταται το προσωπικό σας θέμα για το οποίο ζητήσατε το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Λοιπόν, θέλω να ακούσετε μία συγκεκριμένη πρόταση που έχει σχέση με τη χρησιμοποίηση των Λιμενικών Αρχών και γενικά την αδιαβροχοποίηση και τη στεγανοποίηση των συνόρων μας. Είναι καθαρά πρόταση τεχνική, τεχνολογική στην κοινωνία της νέας πληροφορίας.
Αν για τη Συνθήκη Σένγκεν, κύριε Υπουργέ, πήρατε συγχαρητήρια που εγώ σ' αυτούς που σας τα έδωσαν -γιατί επιστημονικά ασχολούμαι με την πληροφορική- τους απαντώ για εσάς και τις υπηρεσίες σας θερμά συλλυπητήρια, γιατί δεν λειτουργεί στο επίπεδο που θα έπρεπε να λειτουργεί, όταν αυτήν τη στιγμή σας λέω ότι τερματικό μηχάνημα δεν έχετε...
ΠΡΟΕΔΡΕΥΩΝ (Κωνσταντίνος Βρεττός): Εντάξει, δεν υπάρχει προσωπικό θέμα. 
Κύριε Γαρουφαλιά, σας παρακαλώ.
ΓΕΩΡΓΙΟΣ ΓΑΡΟΥΦΑΛΙΑΣ: Μισό δευτερόλεπτο, κύριε Πρόεδρε. Αναφέρθηκε σε εμένα ο κύριος Υπουργός και πρέπει να του απαντήσω. 
Προτείνω, λοιπόν, να χρησιμοποιήσετε -σημειώστε αν θέλετε τον τύπο- το ραντάρ POR Α550, γιατί αντίστοιχα η Τουρκία της ίδιας εταιρείας, της ALCATEL, χρησιμοποιεί ένα ραντάρ εδάφους με το οποίο μπορεί να ξέρει για τις ακτές της και για απόσταση σαράντα χιλιομέτρων για αυτοκίνητα και είκοσι χιλιομέτρων από τις ακτές της για πρόσωπα πώς μετακινείται ο οποιοσδήποτε ευρισκόμενος στην περιοχή. 
Χρησιμοποιώντας, λοιπόν, αυτό το ραντάρ εδάφους μόνο με δέκα τέτοια ραντάρ στα βόρεια σύνορα και στα νησιά καλύπτετε απόλυτα όλη τη μεθόριό μας. Και αν χρησιμοποιήσετε και τις σουηδικές σφήνες, κύριε Υπουργέ της Εμπορικής Ναυτιλίας, που δώσατε μόνο μία στην Ηγουμενίτσα...
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Γαρουφαλιά. Αρκετά.
ΓΕΩΡΓΙΟΣ ΓΑΡΟΥΦΑΛΙΑΣ: ... και δώσατε άλλη μία και στην Κω το πρόβλημα λύνεται άμεσα γιατί δίνουν ασφάλεια στο προσωπικό.
ΠΡΟΕΔΡΕΥΩΝ (Κωνσταντίνος Βρεττός): Δεν υφίσταται προσωπικό θέμα και παρακαλώ να τα μετράμε αυτά τα πράγματα, διότι δεν μπορεί να υποβαθμίζουμε τον Κανονισμό της Βουλής.
ΓΕΩΡΓΙΟΣ ΓΑΡΟΥΦΑΛΙΑΣ: Θα καταθέσω την πρότασή μου και εγγράφως. 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Κωνσταντίνος Τασούλας.
ΚΩΝΣΤΑΝΤΙΝΟΣ ΤΑΣΟΥΛΑΣ: Δεν υπάρχει αμφιβολία ότι έχουν γίνει βήματα προόδου. Και αν κανείς επικαλεσθεί τη στατιστική, θα διαπιστώσει ότι υπάρχει βελτίωση εν σχέσει με το παρελθόν. Μόνο που αντίπαλός μας δεν είναι το παρελθόν. Αντίπαλός μας είναι μια πραγματικότητα, η οποία κάθε μήνα, κάθε χρόνο γίνεται ολοένα και πιο σκληρή, ολοένα και πιο δύσκολη και αν επαναπαυθούμε στο γεγονός ότι κάναμε βήματα βελτιώσεως εν σχέσει με το παρελθόν η πραγματικότητα μας ξεφεύγει συνεχώς. 
Υπάρχει βελτίωση, κύριε Υπουργέ, και δεν ορρωδώ να το παραδεχτώ. Και επιμέρους βελτιώσεις υπάρχουν και γενικότερες βελτιώσεις υπάρχουν, μόνο που είναι μία λάθος τακτική της Κυβερνήσεως. Και σήμερα εσείς πέφτετε σ' αυτήν την παγίδα να συγκρίνετε τον εαυτό σας με το παρελθόν. 
Πάντα γίνεται μία πρόοδος εν σχέσει με το παρελθόν. Το θέμα είναι ότι η επιτάχυνση των προβλημάτων, οι διαδικασίες που γεννιούνται και διογκώνονται τα προβλήματα είναι τέτοιες που δεν απαιτούν πλέον βήματα προόδου. Απαιτούν άλματα προόδου και όλο το δημόσιο σήμερα, το οποίο σας έχει πνίξει και εσάς και τον κ. Παπουτσή και τον κ. Χρυσοχοϊδη και όλους, όλος ο μηχανισμός λειτουργίας του δημοσίου, όλη η γραφειοκρατία, όλα αυτά τα οποία δεν σας αφήνουν να κάνετε αυτά που είμαι βέβαιος ότι θέλετε και μπορείτε να κάνετε, έχουν εγκλωβίσει τους πάντες σε ένα ρόλο ο οποίος καταντά να σας μετατρέπει σε παράγοντες που αποδίδετε το 15% ή το 20% της ικανότητός σας. 
Δεν υπάρχει τρόπος δυστυχώς να κάνουμε στο Υπουργείο Δημοσίας Τάξεως, στο Υπουργείο Εμπορικής Ναυτιλίας αυτό που κάνουν οι ιδιωτικές επιχειρήσεις: "Κλειστό λόγω ανακαινίσεως". Θα το πρότεινα. Κλείστε το λόγω ανακαινίσεως μέχρι να αλλάξουν οι μηχανισμοί. Δεν γίνεται αυτό. 
Ξεκινήστε λοιπόν, μία παράλληλη πορεία να αντιμετωπίσετε τα προβλήματα τα οποία έχουν και ταχύτητα και τεχνολογία ανυπόφορη για τους μηχανισμούς του δημοσίου να τα αντιμετωπίσει.
Οι συνοριακοί φύλακες έχουν ένα σύνολο αιτημάτων -θα τα καταθέσω σήμερα στη Βουλή, είναι από την Ένωση Συνοριακών Αστυνομικών Ιωαννίνων και τα ξέρετε πολύ καλά- που είναι το θεσμικό, το οικονομικό, της υλικοτεχνικής υποδομής, το συνταξιοδοτικό και το ασφαλιστικό. Αυτά πρέπει να τα αντιμετωπίσουμε διότι δεν μπορούμε να αναθέτουμε τη φύλαξη των συνόρων σε ανθρώπους των οποίων η σκέψη και η έγνοια κυριαρχείται πρωτίστως -και είναι ανθρώπινο αυτό- από το δικό τους το προσωπικό τους πρόβλημα.
Γίνονται πολλά βήματα και βοηθούν αυτοί οι άνθρωποι στην αναχαίτιση της λαθρομετανάστευσης, είναι άξιοι επαίνου, γι' αυτό και συμφωνούμε όλοι να τακτοποιηθούν. Αν δεν απέδιδαν, δεν νομίζω να υπήρχε αυτή η βούληση. Επειδή ακριβώς αποδίδουν πρέπει και να τακτοποιηθούν. Είναι μία σειρά θεμάτων στα οποία αξίζει να σκύψετε και να τα αντιμετωπίσετε, όπως και όλα τα άλλα, όχι εν σχέσει με το παρελθόν, κύριε Υπουργέ -αυτό έφυγε, αυτό πέρασε- αλλά εν σχέσει με το παρόν και το μέλλον που διαρκώς αγριεύει και διαρκώς δυσκολεύει και τη δική σας ζωή και τη δική μας αύριο. 
(Στο σημείο αυτό ο Βουλευτής κ. Κωνσταντίνος Τασούλας καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Η κα Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, περίμενα από τον καθ' ύλη αρμόδιο Υπουργό να δώσει απαντήσεις στα ερωτήματα που καλόπιστα τέθηκαν από την πλευρά της Νέας Δημοκρατίας και των επερωτώντων Βουλευτών. Φευ όμως! Το μόνο που ακούσαμε εν τελική αναλύσει ήταν απλώς μια ωραιοποίηση αν θέλετε ή ένας εξορθολογισμός κάποιων ενεργειών, οι οποίες έγιναν κατά καιρούς, χωρίς όμως αποτέλεσμα.
Και εξηγούμαι: Στην πρόσφατη σύνοδο των Υπουργών της Δικαιοσύνης η οποία πραγματοποιήθηκε στις Βρυξέλλες στις 16.11.2001 -το λέω επειδή προηγουμένως κύριε Πρόεδρε προσπαθήσατε με βάση τον κανονισμό να πείτε ότι ο αγαπητός μου συνάδελφος κ. Λυκουρέζος ήταν εκτός θέματος- και το θέμα της λαθρομετανάστευσης τοποθετείται πλέον μέσα στα ζητήματα εκείνα, τα οποία προστίθενται ως θέματα που αφορούν την τρομοκρατία. 
Ο κ. Πετσάλνικος, ο καθ' ύλην αρμόδιος Υπουργός, ο νυν Υπουργός Δικαιοσύνης προσφάτως επιστρέψας από τις Βρυξέλλες είπε ότι ουσιαστικά, εκείνοι οι οποίοι μετέρχονται τη λαθρεμπορία θα αντιμετωπίζονται με βάση τον αντιτρομοκρατικό νόμο, για τον οποίο σημειωτέον η Νέα Δημοκρατία συνεισέφερε τα μέγιστα. 
Επομένως το θέμα της λαθρομετανάστευσης έχει μπει, κύριε Πρόεδρε, στο πακέτο της τρομοκρατίας. Είναι ένα από τα δεκαπέντε θέματα, τα οποία έχουν προστεθεί από τη σύνοδο Υπουργών της Δικαιοσύνης στις Βρυξέλλες ήδη από τις 16.11.2001 και άρα είναι μέσα στο θέμα της ημερήσιας διάταξης, σύμφωνα με τον Κανονισμό.
Δεύτερο ζήτημα. Ο κύριος Υπουργός προηγουμένως -ίσως να μην έχει τα στοιχεία ή ενδεχομένως δεν θέλησε να τα επικαλεστεί- είπε ότι ο αριθμός των λαθρομεταναστών στην Ελλάδα είναι περίπου επτακόσιες χιλιάδες. Από την τελευταία επίσημη απογραφή, η οποία είναι και δημόσια, προκύπτει ότι ο αριθμός αυτός είναι οκτακόσιες πενήντα χιλιάδες, ενώ σύμφωνα με στατιστικές έρευνες στη συνέχεια ανέρχεται περίπου στο 1 εκατομμύριο. 
Βεβαίως ορίζεται και καθορίζεται ότι η χώρα μας -και είναι εύλογο αυτό- δεν μπορεί, κύριε Πρόεδρε και κύριοι συνάδελφοι, να δεχθεί, την ώρα που έχει σε σχέση με τον πληθυσμό της ως λαθρομετανάστες περίπου το 1/10 του όλου πληθυσμού της, ακόμα μεγαλύτερο όγκο λαθρομεταναστών.
Τελειώνοντας θα ήθελα να πω το εξής. Δεν θεωρώ ότι είναι πολιτική πρωτοβουλία της Κυβέρνησης το να λέγει ότι και εμείς συντασσόμεθα με τις πολιτικές της Ευρωπαϊκής ΄Ενωσης. Η πρόταση του κ. Πρόντι, η οποία αφορά ουσιαστικά την αντιμετώπιση της λαθρομετανάστευσης με μία ευρωπαϊκή αστυνομία θα έπρεπε να αξιοποιηθεί από την ελληνική Κυβέρνηση και εκεί είναι οι πρωτοβουλίες οι οποίες θα έπρεπε να παίρνονται και εκεί εμείς επικρίνουμε την Κυβέρνηση για ανυπαρξία, για προχειρότητα, για αναποτελεσματικότητα, για ανοργανωσιά, για έλλειψη σχεδίου, διότι στην προκειμένη περίπτωση, κύριε Πρόεδρε ας μας πει ο κύριος Υπουργός, ο οποίος παρευρίσκεται, ποιες ενέργειες έκανε ο κ. Σημίτης, ο καθ' ύλην αρμόδιος Υπουργός για να αξιοποιήσει επ' ωφελεία της χώρας μας την πρόταση του κ. Πρόντι, που η χώρα μας έχει ουσιαστικά και τα μεγαλύτερα προβλήματα.
Τελειώνοντας, κύριε Πρόεδρε, ήθελα να πω ότι δεν είναι δυνατόν στο βασικότερο κέντρο υποδοχής λαθρομεταναστών, το Λαύριο το Τμήμα Αλλοδαπών να διαθέτει δεκαπέντε άτομα ως δύναμη και δύο οχήματα για να περιφρουρεί μία περιοχή η οποία φθάνει μέχρι το Κορωπί και να επαιρόμεθα ότι έχουμε δώσει μηχανολογικό εξοπλισμό, ότι υπάρχουν όλες οι προϋποθέσεις, ότι είμαστε οργανωμένοι και ότι κάνουμε ό,τι καλύτερο μπορούμε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, έχετε ζητήσει το λόγο. Θέλετε να ακούσετε πρώτα τον κύριο Υπουργό και να μιλήσετε μετά; Πάντως αν θέλετε να μιλήσετε τώρα, δεν έχω αντίρρηση.
ΒΥΡΩΝ ΠΟΛΥΔΩΡΑΣ: Θέλω να έχει ο κύριος Υπουργός το προνόμιο της τελευταίας λέξεως. Θα είμαι ευτυχής, αν απαντήσει -δεν με ενδιαφέρει το πειστικά ή όχι- στα ερωτήματα που έχουν τεθεί. Είναι ευδιάκριτα, ευανάγνωστα και απαιτητικά, όσον αφορά την αξίωση να απαντήσει στο όνομα της δημοκρατίας και της ευθύνης για την αντιμετώπιση των προβλημάτων.
Εγώ έλαβα το λόγο για να πω δύο συμπληρωματικά στοιχεία. Το πρώτο ότι δεν επιτρέπεται να γίνεται σύγκριση ανομοίων πραγμάτων, και αυτό ως μια διαδικασία επινοήσεως άλλοθι. 
Το επιχείρημα του κ. Λυκουρέζου προεκτείνω ότι άλλες είναι οι συνθήκες της Αγγλίας, άλλες οι συνθήκες της Γαλλίας και άλλες οι συνθήκες της Γερμανίας. Και δεν είναι μόνο για το ασφαλές των συνόρων τους με την έννοια ότι δεν έχουν άμεσους κινδύνους και άμεσες επιπτώσεις από τη λαθρομετανάστευση. Είναι γεωγραφικά. Τοπογραφικά είναι η δεύτερη γραμμή αμύνης της Ευρωπαϊκής Ένωσης στο θέμα των λαθρομεταναστών. Και είναι πολύ καλή η υπενθύμιση ότι προήλθαν από τις πρώην Γαλλικές αποικίες, προήλθαν από τις πρώην Βρετανικές αποικίες, η κοινοπολιτεία και η Γερμανία. Δέχτηκε όσους δέχτηκε από την ειδικότερη σχέση της ανατολικής Γερμανίας και της πρώτης ενσωμάτωσης, της δυτικής Γερμανίας τότε. Αυτά είναι σημαντικά και για το καθήκον της ειλικρίνειας που πρέπει να βγει από τις συζητήσεις μας, δεν θέλω σαθρά και αβάσιμα ή άσχετα επιχειρήματα. Να είναι επί των πραγμάτων. 
Το δεύτερο για το οποίο παρεμβαίνω τώρα και προσδοκώ να απαντήσει συνολικά και εκτενώς ο Υπουργός στα τεθέντα ζητήματα και που έχει να κάνει με έναν ευθύ διάλογο προς εσάς, κύριε Πρόεδρε, είναι το ζήτημα της οφειλόμενης απάντησης στο δημοσίευμα των νέων για την τρομοκρατία. Θέλω να σας προτρέψω και να σας εισηγηθώ έτσι δημοκρατικά και κοινοβουλευτικά να δείτε ένα επιχείρημα ότι τώρα εδώ πρέπει να απαντήσει έστω και έξω από το γράμμα του Κανονισμού και αυτό πρέπει να το φροντίζετε εσείς. Δηλαδή ας είμεθα ελαστικοί γιατί ο αυστηρός κανονισμός αδικεί τη δημοκρατία και τη συζήτηση. Και εξηγούμαι: Θα βρεθεί ενδεχομένως ο Υπουργός ή οι άλλοι να εξηγούν τα πάντα συναφώς προς το δημοσίευμα στα παράθυρα των τηλεοράσεων ή στα ερτζιανά. Ακουσίως, κύριε Πρόεδρε, συντελείται μια υποβάθμιση του Κοινοβουλίου. Έτσι, λοιπόν, στη διακριτική εξουσία του Προεδρείου εισηγούμαι και για το καταρχήν ζήτημα, αλλά και για το incocreto, το συγκεκριμένο, αυτό να διαχειρίζεστε. Δεν είναι ο Πρόεδρος ένας μηχανιστικός -και το λέω με όλη τη συμπάθεια και τη θεσμική ευαισθησία εγώ, όπως όλοι μας- εφαρμοστής των διατάξεων του Κανονισμού. Ο Πρόεδρος είναι πολιτικό ον με ευθύνη πολιτικής διακρίσεως και εφαρμογής αυτής της πολιτικής διάκρισης, της ικανότητάς του στο να διακρίνει επί των συζητήσεων πάνω στις συζητήσεις της Βουλής. Ας λάβετε υπόψη σας αυτήν την πρότασή μου με το επιχείρημα που προσέφερα.
Τελευταία παρατήρησή μου είναι επειδή εγένετο λόγος και από τον κ. Χρήστο Παπουτσή και από τον Υπουργό εμμεσότερα για τη διάσταση της ευαισθησίας, εδώ δεν κάνουμε πλειοδοσία σε ευαισθησίες, είμεθα όλοι ευαίσθητοι. Το είπα με άλλη παραλλαγή διατύπωσης από του Βήματος. Δεν ασχολούμαι καν με το αν έχει ευαισθησία η Κυβέρνηση, η τοπική κοινωνία ή οι γιατροί του κόσμου. Ο λόγος πρέπει να είναι δωρικός, απλούς και συγκεκριμένος. Ομιλούμε και εγκαλούμε την Κυβέρνηση, όχι για τις ευαισθησίες που είναι δεύτερο ζήτημα, αλλά για τις ευθύνες της. Τις έχει απολύτως η Κυβέρνηση τις ευθύνες της και επ' αυτών πρέπει να δώσει λόγο σε εμάς. Ευχαριστούμε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Δημόσιας Τάξης κ. Χρυσοχοίδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Με ειλικρίνεια νομίζω ότι κουβεντιάσαμε τρεις ώρες τώρα ένα κρίσιμο κοινωνικό, πολιτικό ζήτημα, που απασχολεί την ελληνική κοινωνία την τελευταία δεκαετία, με ειλικρίνεια προσπάθησα να διατυπώσω τις απαντήσεις μου, αλλά βεβαίως στη λογική του εξορθολογισμού με την έννοια ότι πρέπει να έχουμε μια συνολική εικόνα του προβλήματος που δεν αφορά μόνο στενά το εσωτερικό μας πρόβλημα, αλλά ευρύτερα. 
Ασφαλώς, αγαπητέ συνάδελφε, είναι άλλες οι συνθήκες όπως είπατε σε άλλες χώρες και άλλες στην Ελλάδα. Δεν σημαίνει όμως ότι οι άλλες συνθήκες στην Ελλάδα καθιστούν απαγορευτικό αυτό το πρόβλημα, είναι και σε μας αυτό το πρόβλημα, αλλά είναι μικρότερο απ' ότι είναι στις άλλες χώρες. 
Δεύτερον, διαπιστώνω μερικές φορές μία καθαρά αστυνομική προσέγγιση στα προβλήματα. Αυτό είναι λάθος. Δεν αναφέρομαι σε κάποιον συγκεκριμένα από σας, αλλά γενικότερα. Τα κοινωνικά προβλήματα απαιτούν και μεγάλες πολιτικές λύσεις και αυτό επιχειρούμε και με τις εθνικές και τις ευρωπαϊκές πολιτικές. 
Ρωτήθηκα ποια κέντρα φιλοξενίας έχει φτιάξει η χώρα. Έχουμε αυτήν τη στιγμή τρία σχέδια οργανωμένα για φιλοξενία προσφύγων. Το Ποσειδώνιο αυτό που αφορά τους θαλάσσιους μετανάστες, το Βαλκάνιο αυτό που αφορά τους μετανάστες και πρόσφυγες που έρχονται από το Βορρά και το Σπερχειό για προβλήματα περίθαλψης προσφύγων. Μην αδικούμε τη χώρα μας τόσο πολύ. Δεν έχουν οι συγκεκριμένοι μετανάστες που ήταν πριν από λίγες μέρες στη Ζάκυνθο γιατρούς; Ή οι τοπικές κοινωνίες που συμμετέχουν όλοι μαζί και γίνεται μια προσπάθεια; Και μην αναδεικνύουμε διαρκώς το έλασσον και δε βλέπουμε το μείζον. Δεν είναι θετικό για την ίδια τη χώρα. Αυτά τα λέω γιατί ο φίλος μου ο κ. Πολύδωρας μίλησε για ειλικρίνεια και να θέσουμε τα θέματα πάνω στα τραπέζι στην πραγματική τους διάσταση και για ευθύνη. 
Εγώ ο ίδιος προηγουμένως αποδέχτηκα ότι στο πρόβλημα της φιλοξενίας έχουμε ακόμα ένα έλλειμμα και πρέπει να το βελτιώσουμε. Αυτό το έλλειμμα για να καλυφθεί χρειάζεται γρήγορες αποφάσεις, οργάνωση, υποδομές. Και αυτό επιχειρούμε αυτήν τη στιγμή. 
Δεύτερη διάσταση. Το θέμα των πολιτικών μας στην Ένωση. Τις ανέφερα προηγουμένως. Ο κ. Παπουτσής κατέθεσε δύο επιστολές αν θυμάμαι καλά τις οποίες έστειλε στον αρμόδιο επίτροπο. Προσωπικά εγώ έχω κάνει επανειλημμένες τοποθετήσεις στο Συμβούλιο Υπουργών Εσωτερικών με συγκεκριμένες προτάσεις οι οποίες έχουν πάρει το δρόμο τους. Το Ευρωπαϊκό Παρατηρητήριο Μετανάστευσης δεν είναι μια απλή πρόταση, είναι μια σημαντική πρωτοβουλία η οποία καθιστά την Ελλάδα, εφόσον προχωρήσει ταχύτατα όπως προσδοκούμε, κέντρο επεξεργασίας και προβληματισμού σε ευρωπαϊκό επίπεδο για την αντιμετώπιση του προβλήματος της λαθρομετανάστευσης. 
Επίσης, θέλω να σας πω ότι ο κ. Πολύδωρας προηγουμένως ανέφερε ότι έχουμε δύο εκατομμύρια μετανάστες. Νομίζω ότι ζούμε όλοι σ' αυτήν τη χώρα και έχουμε σαφή εικόνα τι συμβαίνει. Υπάρχουν καταγγεγραμμένοι μετανάστες, νομιμοποιημένοι, αλλοδαποί δηλαδή, περίπου επτακόσιες χιλιάδες. Δεν είμαι σε θέση να σας δώσω ακριβή αριθμό γύρω από το επτακόσια. Από κει και πέρα, το 2000 και το 2001 έχουμε συνολικά επαναπροωθήσεις τριακοσίων εξήντα χιλιάδων που σημαίνει ότι γίνεται μια σημαντική δουλειά. Απολύτως σέβομαι και εκτιμώ αυτό που είπε ο κ. Τασούλας ότι αντίπαλός μας είναι το μέλλον και το μέλλον έχει μια δυναμική. Και πώς αντιμετωπίζουμε αυτό το μέλλον; Κλιμακώνουμε συνεχώς τα μέτρα. Έχουμε συνεχώς μεγαλύτερα αποτέλεσμα. Είπαμε όλοι εδώ και συμφωνήσαμε ότι η κατάσταση στα βόρεια σύνορα είναι καλύτερη. Είναι καλύτερη γιατί η πίεση λιγόστεψε, αλλά και γιατί οι δυνάμεις μας έχουν αποκτήσει πια μια εμπειρία, είναι πιο αποτελεσματικές, έχουν περισσότερα μέσα και αυτό δεν μας καθησυχάζει, διότι τα κυκλώματα τα οποία διακινούν τη λαθρομετανάστευση ή ό,τι άλλο κινείται γύρω απ' αυτήν εξελίσσονται. 
Έτσι, λοιπόν, ουδείς εφησυχάζει και ουδείς προσπαθεί να ωραιοποιήσει τα πράγματα. Από την άλλη όμως δεν πρέπει επαναλαμβάνω, να αδικούμε τη χώρα μας η οποία αυτήν τη στιγμή σε ένα δύσκολο περιβάλλον, όχι μόνο έχει κατορθώσει να αναχαιτίσει σε μεγάλο βαθμό το φαινόμενο, όχι μόνο έχουμε κατορθώσει να ενσωματώσουμε εκατοντάδες χιλιάδες λαθρομετανάστες αλλά ταυτόχρονα μπορούμε να είμαστε περήφανοι γιατί μέσα σε λίγα χρόνια μια χώρα που εξήγαγε μετανάστες, άρχισε αυτήν τη στιγμή και οργανώνει πολιτικές οι οποίες ενσωματώνουν ξένους πολίτες άλλων χωρών.
Επίσης πρέπει να σας πω μια άλλη σημαντική πρωτοβουλία που έχει να κάνει με την εποχική απασχόληση. Δεκάδες χιλιάδες άνθρωποι από γειτονικές χώρες έρχονται για έξι μήνες στην Ελλάδα, εργάζονται και επιστρέφουν πίσω κυρίως σε εποχικές αγροτικές δουλειές. Σε ό,τι αφορά τα ζητήματα που ετέθησαν από τον κ. Μαρκογιαννάκη σχετικά με την εγκληματικότητα, αναφερόμαστε στην εγκληματικότητα των αλλοδαπών. Και θέλω να είμαι πολύ καθαρός πέρα από τη γενική, τη συνολικότερη εγκληματικότητα. Είναι σαφώς μειωμένη η εγκληματικότητά τους χάρη στις πολιτικές που ασκήθηκαν ενσωμάτωσης και ταυτόχρονα χάρη στην προσπάθεια που κατέβαλλαν οι διωκτικές αρχές, η Ελληνική Αστυνομία. Και πέρα από τα στοιχεία τα οποία εγώ επικαλούμαι, πέρα από τα στοιχεία τα οποία επικαλούνται όλοι σε επίπεδο Ευρωπαϊκής Ένωσης της οποίας είμαστε μέρος αυτήν τη στιγμή, που η Ελλάδα είναι η πιο φιλήσυχη, η πιο φιλειρηνική με τη χαμηλότερη εγκληματικότητα χώρα. Αυτό είναι μια πραγματικότητα. Μην την αναιρούμε είναι καλό για τη χώρα. Είναι σημαντικό για τη χώρα να ακούγεται έξω και να αισθάνεται και ο Έλληνας πολίτης ότι είμαστε μια ασφαλής χώρα, για τον απλούστατο λόγο ότι η ασφάλεια δημιουργεί περιβάλλον για τις επενδύσεις, δημιουργεί μια σειρά από θετικές προϋποθέσεις για την ίδια τη χώρα. Ούτε να ωραιοποιήσουμε απολύτως τίποτα ούτε να στρογγυλοποιήσουμε. Απλά επαναλαμβάνω και πάλι, δεν έρχομαι εδώ να κάνουμε αντιπαράθεση για τα στοιχεία και για τα νούμερα και για τα ποσοστά, προς Θεού. Υπάρχει μια συνολική εικόνα της ελληνικής κοινωνίας η οποία αποτυπώνεται. Αυτό σας παρακαλώ πρέπει να τονισθεί. Και δεν κάνω αντιπαράθεση ειλικρινώς μαζί σας. Δεν έχω καμία διάθεση να κάνω αντιπαράθεση. Απλώς νομίζω ότι πρέπει να συμφωνήσουμε ότι η θετική εικόνα της χώρας, πως είναι μια φιλήσυχη και φιλειρηνική χώρα με ασφάλεια, αυτό νομίζω ότι θα πρέπει να είναι για όλους μας καύχημα και θα πρέπει να το αξιοποιήσουμε για τις διεθνείς μας σχέσεις.
Τελειώνοντας, εγώ νομίζω ότι η σημερινή συζήτηση ήταν πάρα πολύ χρήσιμη. Έχω σημειώσει μια σειρά από προτάσεις σας πολλές από τις οποίες αντλήσατε από τις επιτόπιες επισκέψεις σας, τις γενικότερες τοποθετήσεις που κάνετε πάνω στο πολιτικό ζήτημα. Και να είστε βέβαιοι ότι πολύ σύντομα ως Υπουργείο Δημόσιας Τάξης θα αναλάβουμε και άλλες πρωτοβουλίες. Θα καταθέσω στη Βουλή στα μέσα του επομένου μηνός, του Δεκεμβρίου και ίσως και πιο νωρίς ένα νομοσχέδιο για την αντιμετώπιση της διακίνησης ανθρώπων το λεγόμενο trafficing που πιστεύω ότι αποτελεί προτεραιότητα όπως συμφωνούμε. Πρέπει να οργανώσουμε μηχανισμούς με νομοθεσία για την αντιμετώπιση αυτού του φαινομένου. Σε ό,τι αφορά την ευρωπαϊκή μας συμμετοχή αυτή είναι πολύ σημαντική με πρωτοβουλίες. Πρέπει να σας πω ότι αυτήν τη στιγμή η Ελλάδα θα συμμετάσχει με εκατόν ογδόντα αστυνομικούς στην ευρωπαϊκή αστυνομία σαν μια δύναμη διαχείρισης μη στρατιωτικών κρίσεων μετά από γεγονότα που θα συμβαίνουν σε κάθε περιοχή. Έχουμε σημαντική συμμετοχή στο ζήτημα της καταπολέμησης της τρομοκρατίας μέσα από τους συνδέσμους μας και τους αντιπροσώπους μας στην EUROPOL και συμμετέχουμε ενεργά στη διαμόρφωση πολιτικών που αφορούν την ασφάλεια της χώρας μας και γενικότερα της Ευρωπαϊκής Ένωσης.
Τελικός μας στόχος ποιος είναι; Μέσα από τις πολιτικές της ένωσης και με δικές μας πρωτοβουλίες και άλλων χωρών να διαμορφώσουμε επιτέλους την κοινή πολιτική για την προστασία των συνόρων γιατί αυτό είναι το ζητούμενο για μας.
Σε ότι αφορά το δημοσίευμα, υπάρχει σαφής καθαρή δήλωση του κυβερνητικού εκπροσώπου πριν από τρεις ώρες η οποία με καλύπτει. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει άλλος ομιλητής.
Κηρύσσεται περαιωμένη η συζήτηση επί της υπ΄ αριθμ. 18/7.11.2001 επερωτήσεως των Βουλευτών της Νέας Δημοκρατίας κυρίων Χρήστου Μαρκογιαννάκη, Γεωργίου Γαρουφαλιά, Αλέξανδρου Λυκουρέζου, Κωνσταντίνου Τασούλα, της κας Αικατερίνης Παπακώστα, και του κου Ιωάννη Κεφαλογιάννη, αρμοδιότητας Υπουργείων Δημόσιας Τάξης, Εμπορικής Ναυτιλίας, Εσωτερικών-Δημόσιας Διοίκησης και Αποκέντρωσης, σχετικώς με τους λαθρομετανάστες.
Κύριοι συνάδελφοι, έχουν διανεμηθεί τα Πρακτικά της Δευτέρας 12 Νοεμβρίου 2001, της Τρίτης 13 Νοεμβρίου 2001 και της Τετάρτης 14 Νοεμβρίου 2001 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Δευτέρας 12 Νοεμβρίου 2001, της Τρίτης 13 Νοεμβρίου 2001 και της Τετάρτης 14 Νοεμβρίου 2001 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.15΄, λύεται η συνεδρίαση για τη Δευτέρα 26 Νοεμβρίου 2001 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



 
 
 
 



