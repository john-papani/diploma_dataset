ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ Ρ’

Παρασκευή 16 Μαρτίου 2007


ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας του Βουλευτή κ. Γ. Παπαντωνίου, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Κρεμαστής Ρόδου, το Γυμνάσιο Νεαπόλεως Λασιθίου Κρήτης, το Γυμνάσιο Πλατανιάς Χανίων, το 4ο Γυμνάσιο Βόλου Μαγνησίας, από τη Στρατιωτική Ακαδημία των Η.Π.Α. και ανθυπασπιστές από το Κέντρο Εκπαίδευσης Παλάσκα του Πολεμικού Ναυτικού, σελ.
3. Επί Διαδικαστικού Θέματος, σελ.
4. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 19 Μαρτίου 2007, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με την εξωτερική πολιτική της Κυβέρνησης, σελ.
β) Προς τον Υπουργό Οικονομίας και Οικονομικών, σχετικά με τη λειτουργία της βιομηχανίας SOULIS , τη διασφάλιση των θέσεων εργασίας κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Επικρατείας σχετικά με το απόλυτο κενό στα θέματα της ψηφιακής ραδιοτηλεόρασης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών: «Εισοδηματική πολιτική έτους 2007, φορολογικές και άλλες διατάξεις», σελ.
2. Κατάθεση σχεδίου νόμου:
Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης και Πολιτισμού κατέθεσαν σχέδιο νόμου: «Τροποποίηση του Π.Δ. 237/1986 (ΦΕΚ 110 Α’) με το οποίο κωδικοποιήθηκε ο ν. 489/1976 «Περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης» (ΦΕΚ 331 Α’) και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού Θέματος:
ΑΛΑΒΑΝΟΣ Α., σελ.
ΒΑΡΒΙΤΣΙΩΤΗΣ Μ., σελ.
ΓΙΑΝΝΑΚΟΥ Μ., σελ.
ΚΑΚΛΑΜΑΝΗΣ Α., σελ.
ΚΩΝΣΤΑΝΤΟΠΟΥΛΟΣ Ν., σελ.
ΡΟΒΛΙΑΣ Κ., σελ.
ΤΡΑΓΑΚΗΣ Ι., σελ.
ΧΑΤΖΗΓΑΚΗΣ Σ., σελ.

Β. Επί του Κανονισμού:
ΑΛΑΒΑΝΟΣ Α., σελ.
ΒΑΡΒΙΤΣΙΩΤΗΣ Μ., σελ.
ΓΙΑΝΝΑΚΟΥ Μ., σελ.
ΚΑΚΛΑΜΑΝΗΣ Α., σελ.
ΚΩΝΣΤΑΝΤΟΠΟΥΛΟΣ Ν., σελ.
ΡΟΒΛΙΑΣ Κ., σελ.
ΤΡΑΓΑΚΗΣ Ι., σελ.
ΧΑΤΖΗΓΑΚΗΣ Σ., σελ.

Γ. Επί των επικαίρων ερωτήσεων:
ΑΝΤΩΝΙΟΥ Α., σελ.
ΔΟΥΚΑΣ Π., σελ.
ΚΩΝΣΤΑΝΤΟΠΟΥΛΟΣ Ν., σελ.
ΜΠΑΚΟΓΙΑΝΝΗ Θ., σελ.

Δ. Επί της Επερώτησης:
ΑΝΤΩΝΑΚΟΠΟΥΛΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΒΡΕΤΤΟΥ Α., σελ.
ΚΑΚΛΑΜΑΝΗΣ Α., σελ.
ΛΕΒΕΝΤΗΣ Α., σελ.
ΠΑΠΑΙΩΑΝΝΟΥ Μ., σελ.
ΡΟΒΛΙΑΣ Κ., σελ.
ΡΟΥΣΟΠΟΥΛΟΣ Θ., σελ.
ΤΣΙΟΚΑΣ Θ., σελ.
ΧΥΤΗΡΗΣ Τ., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  Ρ΄
      Παρασκευή 16 Μαρτίου 2007
      Αθήνα, σήμερα στις 16 Μαρτίου 2007, ημέρα Παρασκευή και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε oλομέλεια, για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Σταύρο Δαϊλάκη, Βουλευτή Δράμας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Οργανισμός Καλλιτεχνικών Πολιτιστικών Εκδηλώσεων , ζητεί να του παραχωρηθεί η χρήση του Εργοστασίου Τέχνης.
2) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Ιερός Ναός Αγίου Γεωργίου Λειβαρτζίου Αχαΐας  ζητεί  τη συντήρηση και αποκατάσταση των τοιχογραφιών της Ιεράς Μονής της Αγίας Τριάδος Λειβαρτζίου.
3) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία  η Πανελλήνια ΄Ενωση Ιδιοκτητών Βιντζότρατας  ζητεί την έναρξη διαλόγου με την Ευρωπαϊκή ΄Ενωση για την επαναδιαπραγμάτευση της φύσης και χρήσης του εργαλείου της βιντζότρατας.
4) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Ιερός Ενοριακός Ναός Αγίων Τριών Ιεραρχών Δ.Δ. Πορρωβίτσας Ακράτας Αχαΐας ζητεί οικονομική ενίσχυση για την ανέγερση αίθουσας πολλαπλών χρήσεων στον προαύλιο χώρο του.
5) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Θεολογική Σχολή του Αριστοτελείου Πανεπιστημίου Θεσσαλονίκης ζητεί να μην είναι υποχρεωτική η συγχώνευση των Τμημάτων των Θεολογικών Σχολών.
6) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία  ο Δήμος Αιγίου και η Πανηπειρωτική Αδελφότητα Αιγιαλείας ζητούν να ανανεωθεί η παραχώρηση της χρήσης του κτηρίου επί της οδού Μιχαλακοπούλου 2, στο Αίγιο για τη στέγαση του Συλλόγου.
7) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Δύμης Αχαΐας ζητεί την κατασκευή έργων υποδομής στην περιοχή του.
8) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με αναπηρία  ζητεί τη στήριξη της εκστρατείας που έχει ως σκοπό την καταπολέμηση των διακρίσεων για τα άτομα με αναπηρία.  
9) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία κάτοικοι της ευρύτερης περιοχής του Δήμου Ρίου Αχαΐας  ζητούν την άμεση απομάκρυνση της γραμμής υψηλής τάσης της Δ.Ε.Η. από την περιοχή τους.
10) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία  ο Σύνδεσμος Πτυχιούχων Μηχανικών Ιδιοκτητών Συνεργείων Αυτοκινήτων Νομού Αχαΐας  διαμαρτύρεται για το μέτρο που απαγορεύει στους μηχανικούς αυτ/των να ιδρύουν ιδιωτικά Κ.Τ.Ε.Ο..
11) Ο Βουλευτής Αχαΐας   κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Καλαβρύτων Αχαΐας  ζητεί τη λήψη μέτρων για τη στήριξη της λειτουργίας του Χιονοδρομικού Κέντρου Καλαβρύτων.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Βασαρμίδης, κάτοικος Ιεράπετρας Λασιθίου  ζητεί την επίσπευση των διαδικασιών συνταξιοδότησής του από το Ι.Κ.Α..
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Δικαστικών Υπαλλήλων του Νομού Λασιθίου ζητεί την κάλυψη των κενών θέσεων των δικαστικών  υπαλλήλων και επιμελητών  στις Δικαστικές Υπηρεσίες του Νομού Λασιθίου.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Εργαζομένων στον Ο.Τ.Ε.Κ. καταγγέλλει πράξεις και παραλείψεις της Διοίκησης του Ο.Τ.Ε.Κ..
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια ΄Ενωση Ιδιοκτητών Βιντζότρατας ζητεί την έναρξη διαλόγου επαναδιαπραγμάτευσης με τη Ευρωπαϊκή ΄Ενωση για τη φύση και χρήση του εργαλείου της βιντζότρατας.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί την ενίσχυση των μέτρων αστυνόμευσης της ευρύτερης περιοχής του.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Ιτάνου Λασιθίου ζητεί την προστασία και ανάδειξη των αρχαιολογικών χώρων της περιοχής του.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η κατασκευή λιμνοδεξαμενής στο οροπέδιο του Καθαρού.
19) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ομοσπονδία Εξωραϊστικών – Πολιτιστικών – Οικιστικών Συλλόγων Ερέτριας «Ο ΔΑΦΝΟΦΟΡΟΣ ΑΠΟΛΛΩΝ» ζητεί την αύξηση των οργανικών θέσεων του Αστυνομικού Τμήματος της Ερέτριας.
20) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Ιδιοκτητών Κέντρων Ξένων Γλωσσών Αιτωλοακαρνανίας ζητεί την απόσυρση του π.δ. 258/2005.
21) Ο Βουλευτής Θεσσαλονίκης κ. ΑΔΑΜ ΡΕΓΚΟΥΖΑΣ κατέθεσε αναφορά με την οποία οι Σύλλογοι Γονέων και Κηδεμόνων Δημοτικών Σχολείων Λαγκαδά και Δημοτικών Διαμερισμάτων Δήμου Λαγκαδά ζητούν την απόσυρση του βιβλίου της Ιστορίας της ΣΤ΄ Δημοτικού.
22) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Ομοσπονδία Κτηνοτροφικών Συλλόγων και Γαλακτοκομικών Συνεταιρισμών Αιτωλοακαρνανίας ζητεί την αύξηση της τιμής του κρέατος κ.λπ..
23) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία φορείς εμποροβιοτεχνών των Νομών Ροδόπης και Ξάνθης ζητούν την τροποποίηση του επιτοκίου της ρύθμισης οφειλών των επιχειρήσεων των Νομών Ροδόπης και Ξάνθης.
24) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά  με την οποία ο Δήμος Παλαμά Καρδίτσας  ζητεί να εγκριθεί μία επιπλέον θέση ΠΕ για τις ανάγκες του Κ.Ε.Π. Καρδίτσας.
25) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία η ΄Ενωση Αποφοίτων Εθνικής Σχολής Δημόσιας Διοίκησης  καταγγέλλει  την υποβάθμιση των αποφοίτων της Σχολής.
26) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ  κατέθεσε αναφορά με την οποία ο Δήμος Αυλώνος Ευβοίας ζητεί οικονομική ενίσχυση για την αποκατάσταση των ζημιών που προκάλεσε η κακοκαιρία στην περιοχή του.
27) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών Εκπαιδευτικών ΠΕ 18 Δευτεροβάθμιας Εκπαίδευσης ζητεί να ενταχθεί στα ΕΠΑ.Λ. η ειδικότητα των βοηθών φυσικοθεραπευτών.
28) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ  κατέθεσε αναφορά με την οποία ο Δήμος Αυλώνος Ευβοίας ζητεί τη λήψη μέτρων για την αναβάθμιση των παρεχομένων υπηρεσιών υγείας στους κατοίκους της ευρύτερης περιοχής
29) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ  κατέθεσε αναφορά με την οποία ο Δήμος Ελυμνίων Εύβοιας ζητεί την επιχορήγηση των πολιτιστικών εκδηλώσεων των Συλλόγων του.
30) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ  κατέθεσε αναφορά με την οποία ο Πολιτιστικός Σύλλογος Ερέτριας «Κ. ΚΑΝΑΡΗΣ»  ζητεί την επαναχωροθέτηση του έργου κατασκευής καταφυγίου                             τουριστικών σκαφών στην Ερέτρια.
31) Ο Βουλευτής Ζακύνθου κ. ΔΗΜΗΤΡΗΣ ΒΑΡΒΑΡΙΓΟΣ κατέθεσε αναφορά με την οποία εργαζόμενοι «Βοήθειας στο Σπίτι» και «Κοινωνικής Μέριμνας» Νομού Ζακύνθου ζητούν τη λήψη μέτρων για τη συνέχιση του προγράμματος.
32) Οι Βουλευτές Λέσβου και Β΄ Αθηνών κ. ΣΤΑΥΡΟΣ ΣΚΟΠΕΛΙΤΗΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία η ΄Ενωση Υπαλλήλων Πυροσβεστικού Σώματος Νήσου Ρόδου και Δωδεκανήσου ζητεί την άμεση πλήρωση των κενών θέσεων των πυροσβεστικών υπηρεσιών και των πυροσβεστικών κλιμακίων της Δωδεκανήσου.
33) Οι Βουλευτές Αχαΐας και Β΄ Πειραιώς κ. ΠΑΝΑΓΙΩΤΗΣ ΚΟΣΙΩΝΗΣ  και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία το Σωματείο Ορυχείων – Σταθμών Δ.Ε.Η. Μεγαλόπολης ζητεί την πρόσληψη ιατρών για την εξυπηρέτηση των ασφαλισμένων στο ΠΕΚΑ Πελοποννήσου.
34) Οι Βουλευτές Αχαΐας και Α΄ Θεσσαλονίκης κ. ΠΑΝΑΓΙΩΤΗΣ ΚΟΣΙΩΝΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Γονέων και Κηδεμόνων Λυκείου Καστριτσίου Παν/λεως Πατρών Αχαΐας  ζητεί τη συνέχιση του προγράμματος πρόσθετης διδακτικής στήριξης.
35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία η κ. Καλλιόπη Δελημπαλταδάκη,  κάτοικος Ιεράπετρας ζητεί την επίσπευση των διαδικασιών συνταξιοδότησής της από το Ι.Κ.Α..
36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Δήμος Ιεράπετρας Λασιθίου ζητεί την επανατοποθέτηση του ταχυδρομικού διανομέα στο ταχυδρομικό γραφείο του Κάτω Χωριού Ιεράπετρας.
37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας  σχετικά με τις ενέργειες για τη χάραξη του δρόμου του Μύλου Ιεράπετρας.
38) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ  κατέθεσε αναφορά  με την οποία η ΄Ενωση Υπαλλήλων Πυροσβεστικού Σώματος Περιφέρειας Ηπείρου ζητεί την κάλυψη των κενών θέσεων  της Πυροσβεστικής Υπηρεσίας Κόνιτσας.
39) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Μετσόβου Ιωαννίνων ζητεί την ολοκλήρωση των έργων στην Εγνατία οδό.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2436/15-12-06 ερώτηση του Βουλευτή κ. Κωνσταντίνου Γείτονα δόθηκε με το υπ’ αριθμ. 7017/4/6716/9-1-07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Κ. Γείτονας, σας γνωρίζουμε ότι η προστασία των συνταγματικώς κατοχυρωμένων ατομικών δικαιωμάτων και ελευθεριών των πολιτών, η τήρηση της τάξης και η πάταξη κάθε έκνομης δραστηριότητας αποτελεί για το Υπουργείο μας βασικό στόχο και καθημερινή επιδίωξη και κύρια αποστολή της Ελληνικής Αστυνομίας.
     Για το σκοπό αυτό η Ελληνική Αστυνομία, και κατά τη διάρκεια των απεργιών, συγκεντρώσεων, πορειών και λοιπών κινητοποιήσεων, λαμβάνει εντός των αρμοδιοτήτων της όλα τα αναγκαία μέτρα, για τη διασφάλιση συνθηκών απρόσκοπτης κοινωνικής συμβίωσης και εφαρμόζει τους νόμους προς κάθε κατεύθυνση με αντικειμενικότητα και αμεροληψία. Με συντονισμένα μέτρα καταβάλλει έντονες προσπάθειες για τη διευκόλυνση και την προστασία των διαφόρων εκδηλώσεων των πολιτών.
     Επίσης, οι αρμόδιες Υπηρεσίες μας λαμβάνουν όλα τα απαραίτητα μέτρα και κατά των διαφόρων περιθωριακών ατόμων, τα οποία εκμεταλλευόμενα συνήθως συγκεντρώσεις κοινωνικών ομάδων προβαίνουν σε πράξεις βίας, φθορές κ.ο.κ.. Με ιδιαίτερη προσοχή και υπευθυνότητα ενεργούν ελέγχους προ των κινητοποιήσεων και επεμβαίνουν προληπτικά και κατασταλτικά, παρά τις αντίξοες συνθήκες που συνήθως επικρατούν, για την πρόληψη επεισοδίων ή άλλων εκτρόπων ή εφόσον αυτά εκδηλωθούν για την αποτροπή της γενίκευσής τους και της πρόκλησης φθορών, καθόσον τα ανωτέρω άτομα παρεισφρύουν μεταξύ των συγκεντρωμένων πολιτών και ελαχιστοποιούν την αποτελεσματικότητα των αστυνομικών ενεργειών.
     Πάντως, σε κάθε περίπτωση, από τις αρμόδιες Υπηρεσίες μας, καταβάλλεται κάθε προσπάθεια, για τον εντοπισμό και σύλληψη των πρωταιτίων ή συμμετεχόντων σε επεισόδια ή επιθέσεις, είτε οι δράστες έχουν εμφανή τα χαρακτηριστικά τους είτε έχουν καλυμμένα τα πρόσωπά τους, εφόσον η ανακάλυψη της ταυτότητάς τους στοιχειοθετείται δικονομικά. Ενδεικτικά, σας ενημερώνουμε ότι, κατά το παρελθόν έτος, από τις αρμόδιες Υπηρεσίες της Γενικής Αστυνομικής Διεύθυνσης Αττικής συνελήφθησαν και παραπέμφθηκαν στη δικαιοσύνη πενήντα επτά (57) άτομα που πρωταγωνίστησαν ή συμμετείχαν σε επεισόδια κατά τη διάρκεια συγκεντρώσεων, διαδηλώσεων, κ.ο.κ., ενώ πρόσφατα συνελήφθη και ένα άτομο, το οποίο συμμετείχε σε ομάδα αναρχικών που προκάλεσαν υλικές ζημιές στην οικία του Υπουργού Δικαιοσύνης.
     Στο σημείο αυτό πρέπει να επισημανθεί, ότι είναι πάγια, σαφής και διακηρυγμένη η θέση μας πως το δικαίωμα της διαμαρτυρίας είναι σεβαστό στις δημοκρατικές κοινωνίες, όταν δεν παραβιάζονται και μάλιστα κατάφωρα τα δικαιώματα των άλλων πολιτών και δεν προκαλείται το κοινωνικό σύνολο με πράξεις βίας και αυθαιρεσίας. Στις περιπτώσεις αυτές έχουμε και τη δύναμη, αλλά και τη θέληση να προστατεύσουμε την κοινωνική γαλήνη και ηρεμία του τόπου από κάθε επιβουλή, ενώ θεωρούμε χρήσιμη την ηθική καταδίκη των εκνόμων δράσεων των ατόμων του αναρχικού και αντιεξουσιαστικού χώρου, από όλα τα πολιτικά κόμματα, τους πολίτες και τους λοιπούς φορείς της κοινωνίας.
     Σε ό,τι αφορά τα αναφερόμενα στην ερώτηση περί «αναίτιας αστυνομικής βίας», σας πληροφορούμε ότι το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών και της mστής εκτέλεσης των καθηκόντων τους, όπως άλλωστε προβλέπεται και από την ισχύουσα νομοθεσία. Για το λόγο αυτό έχουν δοθεί στο προσωπικό συγκεκριμένες εντολές και οδηγίες, ενώ παράλληλα εξαντλείται η αυστηρότητά μας σε όσους γίνονται επιλήσμονες των υποχρεώσεών τους αυτών. Επανειλημμένα δε έχουμε τονίσει, κατά τρόπο σαφή και κατηγορηματικό, ότι δεν πρόκειται σε καμία περίπτωση να ανεχθούμε εκδηλώσεις ακραίων μορφών και απρεπούς συμπεριφοράς από αστυνομικούς.
     Στο πλαίσιο αυτό, κάθε καταγγελία ή πληροφορία, για ανάρμοστη συμπεριφορά αστυνομικού κατά την εκτέλεση των καθηκόντων του ή όταν ευρίσκεται εκτός διατεταγμένης υπηρεσίας και γενικά για ενέργεια ή παράλειψη των αστυνομικών αντίθετη με το Σύνταγμα, τους ισχύοντες νόμους και κανονισμούς και την ηθική τάξη, εξετάζεται σε βάθος με ιδιαίτερη προσοχή και σχολαστικότητα και εφόσον διαπιστωθεί παράβαση αυτών εφαρμόζεται με αυστηρότητα η κείμενη νομοθεσία.
     Για τα αναφερόμενα στην μνημονευόμενη στην ερώτηση ειδησεολογία δημοσιογράφου, στο φύλλο της 30-11-2006 σελ. 1, 14 και 15 της εφημερίδας «ΤΑ ΝΕΑ», περί «δημιουργίας ειδικού σώματος συλλήψεων», απαντήσαμε με επιστολή μας αυθημερόν προς την εν λόγω εφημερίδα και έγινε και σχετική ανακοίνωση από το Γραφείο Τύπου του Υπουργείου μας, ενώ σχετικές, με το αναφερόμενο στο δημοσίευμα θέμα, δηλώσεις έγιναν την επομένη (1-12-2006) και από τον Διευθυντή της Διεύθυνσης Ασφάλειας Αττικής. Προς ενημέρωσή σας, σας διαβιβάζουμε φωτοτυπία της επιστολής αυτής, καθώς και των αναφερομένων σχετικών ανακοινώσεων. Επίσης, για το θέμα αυτό, καθώς και για το αναφερόμενο στην ερώτηση επεισόδιο που έλαβε χώρα κατά τις κινητοποιήσεις πολιτών στη Θεσσαλονίκη την 28-11-2006, ενημερώθηκε η Εθνική Αντιπροσωπεία και με το 7017/4/6665 από 22-12-2006 έγγραφό μας, σε απάντηση της 1858/30-11-2006 ερώτησης, που κατέθεσε ο Βουλευτής κ. Α. ΜΑΝΩΛΑΚΗΣ.
     Συνεπώς, τα αναφερόμενα στην ερώτηση περί «σιωπής του Υπουργείου μας» για το θέμα αυτό δεν ανταποκρίνονται στην πραγματικότητα, ενώ οι όποιες ανησυχίες εκφράζονται σε αυτή και η κινδυνολογία περί «νομιμοποίησης της αυθαιρεσίας» κ.ο.κ. είναι αβάσιμες και ουδεμία σχέση έχουν φυσικά με τις προθέσεις της Κυβέρνησης ως προς την αντιμετώπιση της δράσης των ατόμων που προκαλούν επεισόδια, βιαιοπραγούν και γενικότερα διαταράσσουν την τάξη και την απρόσκοπτη κοινωνική διαβίωση των πολιτών, οι οποίοι βεβαίως απαιτούν τη λήψη δραστικότερων μέτρων από την Ελληνική Αστυνομία.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     2. Στην με αριθμό 2457/15-12-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/6717/9-1-07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι, από το Υπουργείο μας, λαμβάνονται όλα τα αναγκαία μέτρα για την πρόληψη και καταστολή της εγκληματικότητας, την πάταξη κάθε έκνομης δραστηριότητας, τη διασφάλιση της τάξης και της απρόσκοπτης κοινωνικής διαβίωσης των πολιτών και την ενίσχυση του αισθήματος ασφάλειάς τους.
     Ειδικότερα, σε ό,τι αφορά την αντιμετώπιση επιθέσεων ατόμων του αναρχικού και αντιεξουσιαστικού χώρου, οι αρμόδιες Υπηρεσίες Ασφαλείας, κυρίως της Αττικής και Θεσσαλονίκης, έχουν εκπονήσει και εφαρμόζουν επιχειρησιακά σχέδια ασφαλείας, για τις περιοχές δράσης των ατόμων αυτών. Στόχος των σχεδίων είναι η δημιουργία ενός ασφαλούς περιβάλλοντος στις περιοχές, όπου συνήθως δρουν τα εν λόγω άτομα, καθώς και η αποτελεσματική προστασία των στόχων αστυνομικού ενδιαφέροντος, των κατοίκων και των περιουσιών τους, ενώ στις περιπτώσεις που απαιτείται, λαμβάνονται εγκαίρως πρόσθετα μέτρα ασφαλείας, προκειμένου να αποφευχθεί κάθε mθανό τρομοκρατικό κτύπημα, καθώς και άλλη έκνομη ενέργεια.
     Στο σημείο αυτό πρέπει να επισημάνουμε ότι οι δράστες αυτοί έχουν το πλεονέκτημα της πρωτοβουλίας επιλογής του στόχου, μέσα από την πληθώρα των διάσπαρτων στόχων που υπάρχουν και σε συνδυασμό με το γεγονός ότι για τη διάπραξη των πράξεων αυτών απαιτείται ελάχιστος χρόνος και τα χρησιμοποιούμενα υλικά είναι κοινά και κυκλοφορούν ευρέως στο εμπόριο, ενώ δεν απαιτούνται προπαρασκευαστικές ενέργειες, καθιστούν, πολλές φορές, δύσκολο το έργο του εντοπισμού και της σύλληψής τους.
     Το έργο των διατιθέμενων για το σκοπό αυτό αστυνομικών, δυσχεραίνεται ακόμη περισσότερο, όταν πραγματοποιούνται εκδηλώσεις από άτομα ή ομάδες του γνωστού χώρου, εντός ή πλησίον του Εθνικού Μετσόβειου Πολυτεχνείου Αθηνών, του Αριστοτελείου Πανεπιστήμιου Θεσσαλονίκης, καθώς και πανεπιστημιακών χώρων άλλων A.E.I.. Στις περιπτώσεις αυτές, δίνεται η δυνατότητα στα άτομα αυτά, να προκαλούν επεισόδια ή φθορές σε πράγματα και εγκαταστάσεις, πλησίον των ιδρυμάτων αυτών και στη συνέχεια να καταφεύγουν εντός των πανεπιστημιακών χώρων, οι οποίοι όπως είναι γνωστό καλύπτονται από το πανεπιστημιακό άσυλο, εισερχόμενοι απρόσκοπτα σε αυτούς και εξερχόμενοι κατά βούληση εξ αυτών, με αποτέλεσμα να μην είναι εύκολη η σύλληψη ή ο εντοπισμός τους.
     Επίσης, οι αρμόδιες Υπηρεσίες μας λαμβάνουν όλα τα απαραίτητα μέτρα κατά των διαφόρων περιθωριακών ατόμων, τα οποία εκμεταλλευόμενα συνήθως συγκεντρώσεις, διαδηλώσεις και λοιπές κινητοποιήσεις διαφόρων κοινωνικών ομάδων προβαίνουν σε πράξεις βίας, φθορές κ.ο.κ. Με ιδιαίτερη προσοχή και υπευθυνότητα ενεργούν ελέγχους προ των κινητοποιήσεων και επεμβαίνουν προληπτικά και κατασταλτικά, παρά τις αντίξοες συνθήκες που συνήθως επικρατούν, για την πρόληψη επεισοδίων ή άλλων εκτρόπων ή εφόσον αυτά εκδηλωθούν για την αποτροπή της γενίκευσής τους και της πρόκλησης φθορών, καθόσον τα ανωτέρω άτομα παρεισφρύουν μεταξύ των συγκεντρωμένων πολιτών και ελαχιστοποιούν την αποτελεσματικότητα των αστυνομικών ενεργειών.
     Πάντως, σε κάθε περίπτωση, από τις αρμόδιες Υπηρεσίες μας, καταβάλλεται κάθε προσπάθεια, για τον εντοπισμό και σύλληψη των πρωταιτίων ή συμμετεχόντων σε επεισόδια ή επιθέσεις, είτε οι δράστες έχουν εμφανή τα χαρακτηριστικά τους είτε έχουν καλυμμένα τα πρόσωπά τους, εφόσον η ανακάλυψη της ταυτότητάς τους στοιχειοθετείται δικονομικά. Ενδεικτικά, σας ενημερώνουμε ότι, κατά το παρελθόν έτος, από τις αρμόδιες Υπηρεσίες της Γενικής Αστυνομικής Διεύθυνσης Αττικής συνελήφθησαν και παραπέμφθηκαν στη δικαιοσύνη πενήντα επτά (57) άτομα που πρωταγωνίστησαν ή συμμετείχαν σε επεισόδια κατά τη διάρκεια συγκεντρώσεων, διαδηλώσεων, κ.ο.κ., ενώ πρόσφατα συνελήφθη και ένα άτομο, το οποίο συμμετείχε σε ομάδα αναρχικών που προκάλεσαν υλικές ζημιές στην οικία του Υπουργού Δικαιοσύνης.
     Στο σημείο αυτό πρέπει να επισημάνουμε ότι έχουμε και τη δύναμη, αλλά και τη θέληση να προστατεύσουμε την κοινωνική γαλήνη και ηρεμία του τόπου, από τις έκνομες δράσεις των ατόμων του αναρχικού και αντιεξουσιαστικού χώρου, αλλά, όπως κατ' επανάληψη έχουμε δηλώσει, θεωρούμε απαραίτητη την ηθική καταδίκη των δράσεων αυτών από όλα τα πολιτικά κόμματα, τους πολίτες και τους λοιπούς φορείς της κοινωνίας, όπως απεριφράστως πράττει και ο ανωτέρω κ. Βουλευτής στην παρούσα ερώτησή του.
     Τέλος στις Υπηρεσίες μας δόθηκαν ειδικότερες εντολές για αύξηση των μέτρων φρούρησης και καλύτερης φύλαξης των αστυνομικών καταστημάτων και των χώρων πέριξ αυτών, ενώ παράλληλα, δόθηκαν και συγκεκριμένες οδηγίες σε όλο το αστυνομικό προσωπικό για τα μέτρα αυτοπροστασίας που πρέπει να λαμβάνει, προκειμένου να προλαμβάνονται επιθέσεις ή άλλες έκνομες σε βάρος του ενέργειες εκ μέρους των προαναφερομένων ατόμων.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
      3. Στην με αριθμό 3506/25.1.07 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 352/15.2.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 3506/25-01-07 που κατέθεσε στη Βουλή ο Βουλευτής κ. Μιλτ. Βέρρας θέτουμε υπόψη σας τα παρακάτω:
      1. Με την Απόφαση Φ2/63053/5275/01 (ΦΕΚ Β΄/386/6-4-01), όπως τροποποιήθηκε και ισχύει με την Απόφαση Φ2/39716/5155/02 (ΦΕΚ Β΄/909/17-7-2002), θεσμοθετήθηκαν οι όροι και προϋποθέσεις για την πιστοποίηση συνεργείων επισκευής αυτοκινήτων, για την αντικατάσταση απενεργοποιημένων καταλυτικών μετατροπέων ή για την εκ των υστέρων τοποθέτηση καταλυτικών μετατροπέων. Στο εδ.2 της παρ. 3 του άρθρου 1 της ανωτέρω Απόφασης, τέθηκε, ως απαραίτητη προϋπόθεση για την πιστοποίηση, η ύπαρξη μηχανογραφικού συστήματος, που καταχωρεί αυτόματα, μεταξύ άλλων, τις μετρήσεις καυσαερίων, πριν και μετά την αντικατάσταση του καταλύτη, σύμφωνα με τις ισχύουσες διατάξεις. Με τον τρόπο αυτό, μπορεί να υπάρξει εικόνα της κατάστασης που επικρατεί αναφορικά με τους φθαρμένους καταλύτες.
      Σημειώνεται επίσης ότι, σύμφωνα με την Υ.Α. 15810/1164/97 ΦΕΚ Β΄/442/97, με την οποία ενσωματώθηκε στο Εθνικό Δίκαιο ο κανονισμός 103 της Οικονομικής Επιτροπής για την Ευρώπη του Ο.Η.Ε., την αντίστοιχη Κ.Υ.Α. 5535/459/99 (ΦΕΚ Β΄/370/13-4-99), με την οποία ενσωματώθηκε η οδηγία 98/77/ΕΚ, και όπως τροποποιήθηκε και ισχύει, αλλά και το άρθρο 41 του ν. 1882/93(ΦΕΚ Α΄/43/93), η αντικατάσταση καταλυτικού μετατροπέα σε οχήματα αντιρρυπαντικής τεχνολογίας επιτρέπεται, είτε με καταλυτικό μετατροπέα που αναφέρεται στην Εθνική Έγκριση Τύπου του συγκεκριμένου οχήματος, είτε με καταλυτικό μετατροπέα αντικατάστασης, που έχει έγκριση τύπου σύμφωνα με τον κανονισμό 103 ή την οδηγία 98/77/ΕΚ, όπως ισχύει, και η οποία έγκριση τύπου έχει κοινοποιηθεί από τη Δ/νσή μας.
      2. Όσον αφορά τη μείωση της ατμοσφαιρικής ρύπανσης, στη χώρα μας έχει θεσμοθετηθεί ο περιοδικός τεχνικός έλεγχος των οχημάτων από δημόσια και ιδιωτικά ΚΤΕΟ, θεσμός ο οποίος λειτουργεί κανονικά. Επίσης έχει καθιερωθεί ειδικός έλεγχος καυσαερίων για όλες τις κατηγορίες των κυκλοφορούντων οχημάτων επιβατηγών, φορτηγών και λεωφορείων. Όλα τα κυκλοφορούντα οχήματα πρέπει να είναι εφοδιασμένα με κάρτα ελέγχου καυσαερίων (Κ.Ε.Κ.) με την οποία πιστοποιείται ότι κατόπιν ελέγχου πληρούνται οι προϋποθέσεις της χορήγησής της. Η ισχύς της Κ.Ε.Κ. είναι ετήσια, για τα επιβατηγά Ι.Χ. και φορτηγά αυτοκίνητα μικτού βάρους μέχρι 3,5 τόνους, και εξαμηνιαία, για τα επιβατηγά Δ.Χ., φορτηγά με μικτό βάρος πάνω από 3,5 τόνους και λεωφορεία. Οι Κ.Ε.Κ. διατίθενται από τα ΚΤΕΟ, τα ΙΚΤΕΟ και τα εξουσιοδοτημένα συνεργεία. Ο θεσμός της Κ.Ε.Κ. εφαρμόζεται σήμερα σε 41 Νομούς της χώρας.
      Για την εποπτεία της εφαρμογής του θεσμού της Κ.Ε.Κ. εκδόθηκε η ΥΑ Φ50/92492/4359/1999 (ΦΕΚ Β΄/797/14-10-1999) «Ρύθμιση θεμάτων σχετικών με την εποπτεία εφαρμογής και καλής λειτουργίας του συστήματος της Κάρτας ελέγχου Καυσαερίων», με την οποία καθιερώθηκε έλεγχος «Πεδίου» με καθημερινό έλεγχο των κυκλοφορούντων οχημάτων από κινητές μονάδες, οι οποίες μετρούν τους εκπεμπόμενους ρύπους και ελέγχουν τα δεδομένα της Κ.Ε.Κ. Σε εφαρμογή της παραπάνω ΥΑ διατίθενται καθημερινά 7 Κινητές Μονάδες Ελέγχου Καυσαερίων από την Υπηρεσία της και 3 από το ΥΠΕΧΩΔΕ σε όλη την Αττική για την καθημερινή διενέργεια των προαναφερόμενων ελέγχων. Επίσης, έχουν διατεθεί σε 14 νομούς της χώρας Κινητές Μονάδες Ελέγχου Καυσαερίων, μία για κάθε νομό.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     4. Στην με αριθμό  3249/18.1.07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ./189/5.2.07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3249/18.01.07 ερώτησης της Βουλευτού κ. Ρoδoύλας Ζήση, σας πληροφορούμε ότι:
      Σύμφωνα με το άρθρο 56 του ν. 2121/1993 οι οργανισμοί συλλογικής διαχείρισης (ΟΣΔ) μπορούν να αξιώσουν από τους χρήστες, που έχουν την ευχέρεια της χρήσης των έργων του ρεπερτορίου τους, ποσοστιαία αμοιβή σύμφωνα με το άρθρο 32 παρ. 1 ν. 2121/1993. Οι αμοιβές αυτές καταγράφονται από τους ΟΣΔ στα λεγόμενα αμοιβολόγια.
      Ο νόμος ορίζει γενικά πως τόσο κατά την κατάστρωση όσο και κατά την εφαρμογή των αμοιβολογίων οι ΟΣΔ οφείλουν να ενεργούν χωρίς αυθαιρεσία και να μην προβαίνουν σε καταχρηστικές διακρίσεις, ενώ υφίσταται και η δυνατότητα κατάρτισης συμφωνιών μεταξύ ΟΣΔ και οργανώσεων αντιπροσωπευτικών των χρηστών, που να ρυθμίζουν την οφειλόμενη αμοιβή και άλλα σχετικά ζητήματα (άρθρο 56 παρ. 3 εδ. στ' και ζ΄ ν. 2121/1993).
      Κατά πάγια τακτική των ΟΣΔ και όπως προκύπτει από τα δημοσιευμένα αμοιβολόγιά τους, ο προσδιορισμός των αμοιβών για τη χρήση των έργων του ρεπερτορίου τους δεν είναι ενιαίος και ομοιόμορφος για όλες τις κατηγορίες των χρηστών αλλά πραγματοποιείται καταρχήν βάσει διαφόρων κριτηρίων και παραγόντων (τρόπος ή μέσο με τον οποίο γίνεται η δημόσια εκτέλεση, σκοπός της, η χωρητικότητα του καταστήματος με βάση τα τετραγωνικά μέτρα, το γεγονός αν πρόκειται για αστική, τουριστική ή επαρχιακή περιοχή, οι τιμές των ποτών σε μία επιχείρηση κ.α.).
      Τα αμοιβολόγια καταρτίζονται συνεπώς από τους αντίστοιχους ΟΣΔ και σε περίπτωση διαφωνίας των χρηστών για το ύψος της αμοιβής ο ισχύων νόμος περί πνευματικής ιδιοκτησίας 2121/1993 παρέχει τις εξής δυνατότητες:
      α) «Αν ο χρήστης ισχυρίζεται ότι η αμοιβή είναι προφανώς δυσανάλογη προς αυτήν που συνήθως καταβάλλεται σε παρόμοιες περιπτώσεις, οφείλει, πριν από οποιαδήποτε χρήση, να προκαταβάλει στον οργανισμό ή το ζητούμενο ποσό αμοιβής ή το ποσό που θα έχει ορίσει, ύστερα από αίτηση του χρήστη, ως συνήθως καταβαλλόμενο σε παρόμοιες περιπτώσεις το Μονομελές Πρωτοδικείο κατά τη διαδικασία των ασφαλιστικών μέτρων. Οριστικά επί της αμοιβής αποφαίνεται το αρμόδιο δικαστήριο» (άρθρο 56 παρ. 2 εδ. β' ν. 2121/1993).
      β) Άλλη δυνατότητα που παρέχει ο νόμος είναι η προσφυγή σε διαιτησία, με διαιτητή που θα ορίσουν είτε από κοινού οι ΟΣΔ και οι αντιπροσωπευτικές οργανώσεις των χρηστών ή ο Υπουργός Πολιτισμού. (άρθρο 56 παρ. 3 εδ. α'-δ' ν. 2121/1993).
      γ) Στο νόμο δίνεται επίσης γενικότερα η δυνατότητα υπαγωγής σε διαιτησία των διαφορών μεταξύ των οργανισμών συλλογικής διαχείρισης και των χρηστών ως προς το ύψος της αμοιβής που θα πρέπει να καταβάλει ο χρήστης στον οργανισμό (άρθρο 56 παρ. 5 όπως τροποποιήθηκε με το άρθρο 8 παρ. 15 ν. 2557/1997). Οι διαιτητές, ορίζονται από πίνακα που καταρτίζει κάθε δύο χρόνια ο Οργανισμός Πνευματικής Ιδιοκτησίας (Ο.Π.Ι.). Κατά την κατάρτιση του πίνακα αυτού λαμβάνεται υποχρεωτικά υπόψη η γνώμη των ΟΣΔ και των χρηστών.
      Σύμφωνα με το ισχύον νομοθετικό καθεστώς ο Ο.Π.Ι. δεν μπορεί να επέμβει στον προσδιορισμό των αμοιβών για τη χρήση των έργων του ρεπερτορίου των ΟΣΔ που καθορίζεται αποκλειστικά από αυτούς. Οι οργανισμοί συλλογικής διαχείρισης διαμορφώνουν κατά νόμο το αμοιβολόγιο ελευθέρως ελεγχόμενοι από την Επιτροπή Ανταγωνισμού βάσει των σχετικών διατάξεων. Ο ν. 2121/1993 και οι διεθνείς συμβάσεις δεν επιτρέπουν άλλη παρέμβαση στα αμοιβολόγια αυτά ιδίως από το ΥΠ.ΠΟ. και τον Ο.Π.Ι.
      Ενόψει τούτων οι ιδιοκτήτες καφενείων, καφετεριών και συναφών επαγγελμάτων του Ν. Μαγνησίας εφόσον θεωρούν ότι θίγονται στα δικαιώματά τους θα πρέπει να ζητήσουν αυτοτελώς έννομη προστασία είτε από την Επιτροπή Ανταγωνισμού, στο μέρος που θεωρούν ότι η ΑΕΠΙ καταχρώμενη την (εκ του νόμου) μονοπωλιακή της θέση δεν διαφοροποιεί το αμοιβολόγιό της μεταξύ των καφενείων στις διάφορες περιοχές της Ελλάδας, είτε από τα δικαστήρια ίσως βάσει του ν. 146/1914 περί αθέμιτου ανταγωνισμού.
      Σε κάθε περίπτωση ας σημειωθεί ότι οι δυνατότητες παρέμβασης του ΥΠ.ΠΟ. και ιδίως του Ο.Π.Ι. σε όμοιες περιπτώσεις περιορίζονται ακριβώς βάσει του άρθρου 56 του Ν. 2121/1993, όπου σύμφωνα με την παρ. 5 οι διαφορές μεταξύ των οργανισμών συλλογικής διαχείρισης και των χρηστών ως προς το ύψος της αμοιβής, που θα πρέπει να καταβάλλει ο χρήστης στον οργανισμό συλλογικής διαχείρισης είναι δυνατό να υπαχθούν σε διαιτησία.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     5. Στις με αριθμό 3169 και 3212/17.1.07 ερωτήσεις των Βουλευτών κυρίων Εμμανουήλ Φραγκιαδουλάκη και Βασίλειου Κεγκέρογλου δόθηκε με το υπ’ αριθμ. 6514/ΙΗ/8.2.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 3169/17-1-07 και 3212/17-1-07 τις οποίες κατέθεσαν οι βουλευτές κ.κ. Μαν. Φραγκιαδουλάκης και Βασίλειος Κεγκέρογλου και αφορούν στην επιμόρφωση των εκπαιδευτικών Α/θμιας Εκπ/σης για τη διδασκαλία των νέων βιβλίων, σας γνωρίζουμε τα ακόλουθα:
      Από το ΥΠΕΠΘ έγινε συγκεκριμένος προγραμματισμός και εφαρμόσθηκε με συνέπεια ένα φιλόδοξο πρόγραμμα επιμόρφωσης των εκπαιδευτικών. Συγκεκριμένα, το Π.Ι. ακολουθώντας στρατηγικό σχεδιασμό, μεθοδολογία υλοποίησης, παροχή και αξιολόγηση των αναγκαίων μέτρων στήριξης, καθώς και ανατροφοδοτική διαδικασία, πραγματοποίησε το συγκεκριμένο πρόγραμμα επιμόρφωσης, το οποίο ολοκληρώθηκε το Σεπτέμβριο του 2006 σε τέσσερις περιόδους.
      Παράλληλα, έχει προβλεφθεί και είναι σε γνώση των εκπαιδευτικών ότι σε περίπτωση που χρειασθούν πρόσθετη επιμορφωτική στήριξη, τα μέλη του Π.Ι. οι Σχολικοί Σύμβουλοι και οι επιμορφωτές/πολλαπλασιαστές, οι οποίοι έχουν επιμορφωθεί για το συγκεκριμένο λόγο από το Παιδαγωγικό Ινστιτούτο, θα τους επιμορφώσουν και θα ανταποκριθούν σε οποιαδήποτε επιμορφωτική ανάγκη των εκπαιδευτικών της Υποχρεωτικής Εκπαίδευσης.
      Τέλος, σας γνωρίζουμε ότι οι Σχολικοί Σύμβουλοι επισκέπτονται σε τακτά χρονικά διαστήματα τα σχολεία ευθύνης τους και επιλύουν προβλήματα τα οποία ανακύπτουν από τη χρήση των νέων διδακτικών βιβλίων με τη διοργάνωση ενδοσχολικών συναντήσεων.
      Ο Υφυπουργός
      ΓΕΩΡΓΙΟΣ ΚΑΛΟΣ»
     6. Στην με αριθμό 4111/8-2-07 ερώτηση του Βουλευτή κ. Χρίστου Βερελή δόθηκε με το υπ’ αριθμ. 2880/27-2-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
    «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
    1. Την ευθύνη της σεισμικής παρακολούθησης της χώρας την έχουν οι εξής φορείς Γεωδυναμικό Ινστιτούτο, Πανεπιστήμιο Αθηνών – Εργαστήριο Σεισμολογίας, Τομέας Γεωφυσικής του Τμήματος Γεωλογίας του Α.Π.Θ και το Εργαστήριο Σεισμολογίας του Πανεπιστημίου Πατρών. Με το υφιστάμενο δίκτυο των σεισμογράφων που έχουν εγκατασταθεί από τους αρμόδιους φορείς σε όλη τη χώρα έχει εξασφαλιστεί η διακριτική ικανότητα για σεισμούς μεγέθους Ms>2,8 βαθμών της κλίμακας Richter.
    Από τη Γενική Γραμματεία Έρευνας και Τεχνολογίας άρχισε η υλοποίηση σχετικού προγράμματος για την αύξηση και ομογενοποίηση του σεισμικού δικτύου της χώρας, όπου προβλέπονται νέοι σταθμοί στο συγκεκριμένο νομό.
    2. Στο Ν. Αιτωλοακαρνανίας υπάρχουν τρεις αναλογικοί σεισμογράφοι (naf, bar, ake) σε συνεχή λειτουργία, οι οποίοι εποπτεύονται από το Εργαστήριο Σεισμολογίας του Πανεπιστημίου Πατρών.
    Ο Υφυπουργός
    Θ. ΞΑΝΘΟΠΟΥΛΟΣ»
     7. Στην με αριθμό 3290/19-1-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 6432 Β /13-2-07 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
    «Απαντώντας στην παραπάνω σχετική ερώτηση σας γνωρίζουμε τα εξής:
    Το Γενικό Πολεοδομικό Σχέδιο (ΓΠΣ) Αρκαλοχωρίου καθώς και η Πολεοδομική Μελέτη Ένταξης του οικισμού σε σχέδιο πόλεως (ΠΜΕ) βρίσκονται σε προχωρημένο στάδιο της διαδικασίας έγκρισής τους. Το ΓΠΣ, το οποίο εκπονήθηκε σύμφωνα με τις διατάξεις του Ν 1337/1983 και εμπίπτει στις μεταβατικές διατάξεις της παρ. 11 του άρθρου 4 του Ν2508/1997, προβλέπεται να θεσμοθετηθεί με Απόφαση Υπουργού ΠΕΧΩΔΕ. Στη συνέχεια η ΠΜΕ θα προωθηθεί προς έγκριση με Π. Δ/γμα, κατά τα οριζόμενα στην Εγκύκλιο 6/2006 του Υπουργείου μας (με αρ. προ 18894/5.5.2006), ύστερα από την Απόφαση με αρ. 3661/2005 της Ολομέλειας του ΣτΕ.
    Η παραπάνω διαδικασία έγκρισης του Γενικού Πολεοδομικού Σχεδίου (ΓΠΣ) και στη συνέχεια της Πολεοδομικής Μελέτης Επέκτασης (ΠΜΕ) έχει προς το παρόν ανασταλεί, δεδομένου ότι προέκυψε ανάγκη επανεξέτασης από την αρμόδια κεντρική Υπηρεσία του Υπουργείου Πολιτισμού των περιοχών προς ένταξη στα όρια του ΓΠΣ, για πολεοδόμηση σε τμήμα του κηρυγμένου αρχαιολογικού χώρου του Προφήτη Ηλία, ο οποίος βρίσκεται στις παρυφές του οικισμού.
    Σύμφωνα με την ενημέρωση της Δ/νσης Πολεοδομικού Σχεδιασμού του ΥΠΕΧΩΔΕ για το θέμα συντάχθηκε εκ μέρους της αρμόδιας Υπηρεσίας του ΥΠΠΟ εισήγηση προς το Κεντρικό Αρχαιολογικό Συμβούλιο (ΚΑΣ), για να γνωμοδοτήσει σχετικά.
    Μετά τη γνωμοδότηση του ΚΑΣ θα εκδοθεί σχετική Απόφαση του Υπουργού Πολιτισμού και βάσει αυτής θα προωθηθεί προς έγκριση πρώτα το ΓΠΣ και στη συνέχεια η ΠΜΕ του Αρκαλοχωρίου, αφού βεβαίως γίνουν προηγουμένως οι προσαρμογές στις σχετικές πολεοδομικές μελέτες, που τυχόν θα προκύψουν από την προαναφερθείσα διαδικασία διορθώσεων των ορίων των προς πολεοδόμηση περιοχών λόγω προστασίας του αρχαιολογικού χώρου.
    Ο Υπουργός
    Γ. ΣΟΥΦΛΙΑΣ»
     8. Στην με αριθμό 3917/6-2-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 6529 Β/1-3-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και στο πλαίσιο των αρμοδιοτήτων του Υ.ΠΕ.ΧΩ.ΔΕ., σας γνωρίζουμε τα εξής:
     1. Το όρος Καλλίδρομο έχει χαρακτηρισθεί ως περιοχή Κοινοτικής Σημασίας (SCI) «Όρος Καλλίδρομο» και έχει περιληφθεί με τον κωδ. GR 2440006 στον κατάλογο του Ευρωπαϊκού Οικολογικού Δικτύου ΝΑTURA 2000.
     2. Από το τυποποιημένο δελτίο δεδομένων για την αναγνώριση του όρους Καλλίδρομο, προκύπτει ότι η περιοχή αποτελείται από καλά διατηρημένους τύπους οικοτόπων με χαμηλό βαθμό διατάραξης. Συγκεκριμένα τα θαμνώδη και δασικά οικοσυστήματα αποτελούν το πιο σημαντικό στοιχείο του φυσικού περιβάλλοντος της περιοχής. Η σπουδαιότητα της περιοχής ενισχύεται και από το γεγονός ότι συνδέεται με το οικοσύστημα του Σπερχειού (μέσω των παραποτάμων του που πηγάζουν από το Καλλίδρομο) όπως και του Εθνικού Δρυμού της Οίτης. Η βλάστηση του όρους αν και δεν έχει μελετηθεί εκτεταμένα, είναι πλούσια και εκτιμάται ότι φιλοξενεί πολλά σημαντικά είδη (σπάνια και ενδημικά) που απαντούν και στις γύρω περιοχές. Λόγω της πλούσιας και αδιατάρακτης βλάστησης, η περιοχή είναι σημαντική και για τη πανίδα που επιβεβαιώνεται από το γεγονός ότι: α) ένας αριθμός από αρπακτικά πουλιά φωλιάζει στην περιοχή, β) ο λύκος επιστρέφει σταδιακά στην περιοχή, γ) στην περιοχή απαντά ένας σημαντικός αριθμός αμφίβιων.
     3. Για το όρος Καλλίδρομο, έχει εκδοθεί και ισχύει το Προεδρικό Διάταγμα της 15.7.2002 (ΦΕΚ 696Δ12002) «περί Καθορισμού χρήσεων γης και όρων περιορισμών δόμησης στην εκτός σχεδίου περιοχή του όρους Καλλίδρομο», με το οποίο θεσμοθετούνται συγκεκριμένα μέτρα ως προς την προστασία και φυσική ανάπτυξη της περιοχής, ώστε να αναπτύσσονται οικονομικές και παραδοσιακές δραστηριότητες συμβατές με το περιβάλλον της περιοχής.
     4. Την εκπόνηση Ειδικής Περιβαλλοντικής Μελέτης για τη περιοχή έχει αναλάβει η Αστική Εταιρεία «Οι Φίλοι του Καλλίδρομου Όρους». Η μελέτη βρίσκεται στη φάση εξειδίκευσης των προδιαγραφών ώστε να καλυφθούν οι απαιτήσεις και οι ιδιαιτερότητες των ορεινών δασικών οικοσυστημάτων του όρους Καλλίδρομου.
    Ο Υφυπουργός
    ΣΤ. Ε. ΚΑΛΟΓΙΑΝΝΗΣ»
     9. Στην με αριθμό 3909/6-2-07 ερώτηση των Βουλευτών κυρίων Εμμανουήλ Σκουλάκη και Νικολάου Χριστοδουλάκη δόθηκε με το υπ’ αριθμ. 6528 Β/1-3-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε ότι το έργο βιολογικός καθαρισμός Χανίων έχει αδειοδοτηθεί περιβαλλοντικά από τις αρμόδιες Υπηρεσίες του Υ.ΠΕ.ΧΩ.Δ.Ε. Στις εγκαταστάσεις του βιολογικού καθαρισμού έχουν διενεργηθεί έλεγχοι από τη Δ/νση Υγιεινής της Νομαρχίας Χανίων καθώς και από επιθεωρητές Περιβάλλοντος του Υ.ΠΕ.ΧΩ.Δ.Ε. στους οποίους δεν διαπιστώθηκαν παραβάσεις των εγκεκριμένων περιβαλλοντικών έργων και της περιβαλλοντικής νομοθεσίας.
     Τα τελευταία έξι (6) χρόνια έχουν γίνει σημαντικές προσπάθειες για την αντιμετώπιση του προβλήματος των οσμών μετά από προτάσεις μελετητών, στους οποίους η Δ.Ε.Υ.Α.Χ. ανέθεσε την διερεύνηση του προβλήματος.
     Οι οχλήσεις από τις οσμές έχουν μειωθεί στην πράξη αλλά δεν υπήρξε οριστική αντιμετώπιση του προβλήματος.
     Σήμερα η Δ.Ε.Υ.Α.Χ., με την ενδιάμεση έκθεση που παρέδωσε στις 15-1-2007 στα πλαίσια ερευνητικού προγράμματος το Πολυτεχνείο Κρήτης στο οποίο έχει αναθέσει την διερεύνηση του προβλήματος, προχωρεί στην υλοποίηση των προβλεπόμενων έργων και την προώθηση ενεργειών για την οριστική αντιμετώπιση των οσμών που προέρχονται κατά διαστήματα από τη λειτουργία των εγκαταστάσεων.
     Η Δ.Ε.Υ.Α.Χ δεν έχει ζητήσει από το Υ.ΠΕ.ΧΩ.ΔΕ. την ένταξη έργων απόσμησης σε κάποιο πρόγραμμα.
    Ο Υφυπουργός
    ΣΤ. Ε. ΚΑΛΟΓΙΑΝΝΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 19 Μαρτίου 2007:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 410/13-3-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Βαρβαρίγου προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων στο σχολικό συγκρότημα του Αγίου Κήρυκα Ζακύνθου κ.λπ..
      2. Η με αριθμό 420/13-3-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον  Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία του εργοστασίου ξήρανσης λυμάτων, τις περιβαλλοντικές επιπτώσεις στην περιοχή Κερατσινίου-Περάματος κ.λπ..
      3. Η με αριθμό 419/13-3-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Υγείας και Κοινωνικής Αλληλεγγύης και Εσωτερικών, Δημόσιας Διοίκησης και Αποκέντρωσης, σχετικά με τους ελέγχους των Μονάδων Φροντίδας Ηλικιωμένων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 406/13-3-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Οικονομίας και Οικονομικών, σχετικά με τη μελέτη βιωσιμότητας της μονάδας βιοαιθανόλης στη Λάρισα κ.λπ..
      2. Η με αριθμό 415/13-3-2007 επίκαιρη ερώτηση του Βουλευτή του Κομμουνιστικού Κόμματος Ελλάδας  κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Νοσοκομείο «ΑΓΙΑ ΟΛΓΑ» στη Νέα Ιωνία κ.λπ..
      3. Η με αριθμό 418/13-3-2007 επίκαιρη ερώτηση του Βουλευτή του  Συνασπισμού Ριζοσπαστικής Αριστεράς κ. Αθανασίου Λεβέντη προς την Υπουργό Εθνικής Παιδείας και Θρησκευμάτων, σχετικά με την πληρωμή των ωρομισθίων εκπαιδευτικών κ.λπ.»
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 411/13-3-2007 επίκαιρη ερώτηση του Βουλευτού της Νέας Δημοκρατίας κ. Μάριου Σαλμά προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τις έντονες βροχοπτώσεις βαμβακοπαραγωγών του Νομού Αιτωλοακαρνανίας κ.λπ., διαγράφεται λόγω κωλύματος του κυρίου Υπουργού.
      Θα συζητήσουμε τώρα τη δεύτερη και την τέταρτη επίκαιρη ερώτηση οι οποίες έχουν το ίδιο περιεχόμενο, από κοινού.
      Κύριε Πρόεδρε, έχετε αντίρρηση σε αυτό; Αν έχετε αντίρρηση, τις συζητάμε χωριστά. Το ίδιο πράγμα είναι. 
      ΑΠΟΣΤΟΛΟΣ ΚΑΚΛΑΜΑΝΗΣ: Μου δώσατε το λόγο και θα σας απαντήσω.
      ΠΡΟΕΔΡΕΥΩΝ (Σωτήρης Χατζηγάκης): Ορίστε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν ξέρω τι θα κάνει ο κ. Αλαβάνος με την τέταρτη υπ’ αριθμόν 414/25/13.3.2007 επίκαιρη ερώτησή του. Εγώ την ερώτησή μου την απευθύνω στον Πρωθυπουργό της χώρας ως αρμόδιο, κατά το ν. 1558/1985 περί Υπουργικού Συμβουλίου, για τη χάραξη της κυβερνητικής πολιτικής και το συντονισμό της Κυβερνήσεως του.
      ΠΡΟΕΔΡΕΥΩΝ (Σωτήρης Χατζηγάκης): Δηλαδή λέτε ότι δεν είναι το ίδιο περιεχόμενο; Διότι γι’ αυτό μιλάμε. Όσον αφορά το θέμα αυτό που θέτετε, θα το αναπτύξετε, όταν θα έρθει η σειρά σας.
      ΑΠΟΣΤΟΛΟΣ ΚΑΚΛΑΜΑΝΗΣ:  Όχι, αφορά την παρουσία εδώ …
      ΠΡΟΕΔΡΕΥΩΝ (Σωτήρης Χατζηγάκης): Δεν μιλάμε γι’ αυτό, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ:  Με συγχωρείτε. Κάντε μου τη χάρη να με αφήσετε να τελειώσω. Σέβομαι την κ. Γιαννάκου… 
      ΠΡΟΕΔΡΕΥΩΝ (Σωτήρης Χατζηγάκης): Μα, θα το πείτε, όταν θα έρθει η σειρά σας.
      ΑΠΟΣΤΟΛΟΣ ΚΑΚΛΑΜΑΝΗΣ: Είστε ήδη εν’ όψει της αναγνώσεως της ερωτήσεως.
      ΠΡΟΕΔΡΕΥΩΝ (Σωτήρης Χατζηγάκης): Το ερώτημα το οποίο θέτω είναι εάν οι δύο ερωτήσεις έχουν ταυτόσημο περιεχόμενο.
      ΑΠΟΣΤΟΛΟΣ ΚΑΚΛΑΜΑΝΗΣ:  Αυτό αφορά το Προεδρείο.
      ΠΡΟΕΔΡΕΥΩΝ (Σωτήρης Χατζηγάκης): Ακούστε με, σας παρακαλώ. Αν εσείς νομίζετε ότι δεν έχουν ταυτόσημο περιεχόμενο, να τις συζητήσουμε χωριστά, οπότε τότε μπορείτε να υποβάλετε όλες αυτές τις ενστάσεις, εάν είναι ή δεν είναι ο Πρωθυπουργός. Τώρα, εδώ το ζητούμενο, το ερώτημα είναι εάν θα πρέπει να συζητηθούν μαζί ή χώρια. Αυτό λέω.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, για να μην σπαταλάμε χρόνο αδίκως, είστε εν’ όψει της αναγνώσεως της δεύτερης, υπ’ αριθμόν 413/24/13-3-2007 επικαίρου ερωτήσεως, που είναι η δική μου επίκαιρη ερώτηση. Θέλω, λοιπόν, εφ’ όσον μου δώσατε το λόγο, να μην μου τον αφαιρέσετε παρακαλώ για δεύτερη φορά.
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, σας έδωσα το λόγο για κάτι συγκεκριμένο. Δεν σας έδωσα το λόγο για να κάνετε παρέμβαση γενική πάνω στην ερώτηση. Μετά θα σας δώσω το λόγο γι’ αυτό που λέτε.
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, το αν θα συζητηθούν μαζί ή όχι, είναι θέμα του Προεδρείου.
      ΠΡΟΕΔΡΕΥΩΝ (Σωτήρης Χατζηγάκης): Όχι, εγώ έχω πάντοτε κατανόηση προς τους Βουλευτές. Εάν μου πείτε εσείς ότι δεν είναι ταυτόσημη, το Προεδρείο…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι προφανές ότι και οι δύο επίκαιρες ερωτήσεις…
      ΠΡΟΕΔΡΕΥΩΝ (Σωτήρης Χατζηγάκης): Είναι ταυτόσημες.
      ΑΠΟΣΤΟΛΟΣ ΚΑΚΛΑΜΑΝΗΣ: Αφού απευθύνονται στον Πρωθυπουργό, αναφέρονται στο μείζον θέμα μιας κρίσης, που αντιμετωπίζει η χώρα. Γι’ αυτό δεν απευθυνθήκαμε ούτε εγώ –υποθέτω- ούτε ο κ. Αλαβάνος στην κυρία Υπουργό Παιδείας, αλλά στον Πρωθυπουργό.
      Κατά συνέπεια, είτε τις βάλετε να συζητηθούν μαζί είτε όχι, αν και κατά τον Κανονισμό θα πρέπει να πάνε μαζί, εντάξει…
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Πρόεδρε. Θα προχωρήσουμε. 
      ΑΠΟΣΤΟΛΟΣ ΚΑΚΛΑΜΑΝΗΣ: Το θέμα είναι, λοιπόν, ότι σας παρακαλώ να μην υποβληθείτε στον κόπο να αναγνώσετε την επίκαιρη ερώτησή μου. Για ποιο λόγο θέλετε να τη διαβάσετε; 
      ΠΡΟΕΔΡΕΥΩΝ (Σωτήρης Χατζηγάκης): Εγώ έχω υποχρέωση να τη διαβάσω. 
      ΑΠΟΣΤΟΛΟΣ ΚΑΚΛΑΜΑΝΗΣ: Ωραία, διαβάστε τη, αφού επιμένετε. 
      ΠΡΟΕΔΡΕΥΩΝ (Σωτήρης Χατζηγάκης): Από εκεί και πέρα, ζητήστε το λόγο και  κάντε οποιεσδήποτε παρεμβάσεις θέλετε. 
      Από τη στιγμή, λοιπόν, που, όπως συνομολογείτε και εσείς, είναι ταυτόσημες οι δύο ερωτήσεις, θα τις συζητήσουμε από κοινού και από εκεί και πέρα θα κάνετε, αν θέλετε τις παρατηρήσεις  σας. 
      Θα συζητηθούν τώρα η δεύτερη και η τέταρτη επίκαιρη ερώτηση ταυτόχρονα. Η δεύτερη είναι η υπ’ αριθμόν 413/24/13-3-2007 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό, σχετικά με την κατάσταση στα Ανώτατα Εκπαιδευτικά Ιδρύματα, τις κινητοποιήσεις κ.λπ.. 
      Η τέταρτη είναι η υπ’ αριθμόν 414/25/13-3-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την κατάσταση στα Ανώτατα Εκπαιδευτικά Ιδρύματα, τις κινητοποιήσεις της νεολαίας κ.λπ.. 
      Και στις δύο ερωτήσεις θα απαντήσει, εκ μέρους του Πρωθυπουργού, η αρμόδια Υπουργός Παιδείας και Θρησκευμάτων κ. Μαριέττα Γιαννάκου. 
      Το ειδικό περιεχόμενο της ερώτησης του πρώην Προέδρου της Βουλής κ. Κακλαμάνη έχει ως εξής: 
      «Η κρίση που οξύνεται εντός και εκτός των Πανεπιστημίων και ΤΕΙ, λόγω κυρίως των κυβερνητικών χειρισμών, ανέδειξε μερικές δεκάδες, αρχικώς, κουκουλοφόρων κακοποιών –«αγνώστων λοιπών στοιχείων»…- που έχουν ήδη πολλαπλασιαστεί στο «θερμοκήπιο» αυτής της περίεργης κυβερνητικής ανοχής, σε ρυθμιστές ή μάλλον απορρυθμιστές της ακαδημαϊκής, της κοινωνικής και εν γένει της δημόσιας ζωής της χώρας. 
      Τα στοιχεία αυτά όμως παρέχουν εξ αντικειμένου μοναδική υπηρεσία στην κυβερνητική προσπάθεια να απαξιώσει τις αντιδράσεις της εκπαιδευτικής κοινότητας και ιδιαιτέρως του φοιτητικού κινήματος, να αμαυρώσει τις νόμιμες κινητοποιήσεις τους και να υποβαθμίσει την αγωνία των φοιτητών και των δασκάλων τους και την ικανότητά τους να αξιολογήσουν σωστά την εκπαιδευτική πολιτική της Κυβέρνησης.  
      Ως συνέπειες της κυβερνητικής αυτής γραμμής μπορούμε να απαριθμήσουμε τη σοβαρή διατάραξη της κοινωνικής ειρήνης και της δημόσιας τάξης, τους τραυματισμούς και προπηλακισμούς φοιτητών και αστυνομικών, την εκτεταμένη βίαιη αμφισβήτηση και προσβολή ατομικών και κοινωνικών δικαιωμάτων των πολιτών, συνταγματικώς κατοχυρωμένων, τις καταστροφές δημόσιας, αλλά και ιδιωτικής περιουσίας στο εμπορικό κέντρο της Αθήνας και αλλού και την κλιμακούμενη ανασφάλεια του λαού, που καλλιεργείται προθύμως και από τα ηλεκτρονικά Μ.Μ.Ε..
      Κατόπιν τούτων, παρακαλείστε, κύριε Πρωθυπουργέ, να απαντήσετε στη Βουλή: 
      1. Αν με την ιδιότητά σας αυτή και ως συντονιστής κατά το ν. 1558/85 «περί Υπουργικού Συμβουλίου» των αρμοδίων, εν προκειμένω, Υπουργών, αποδέχεστε την πολιτική ευθύνη της συνεχιζόμενης έκρυθμης κατάστασης.
      2. Αν είστε σε θέση να ανακοινώσετε νέους, ενδεχομένως, σχεδιασμούς και αλλαγή πορείας, έτσι ώστε να αποκατασταθεί η ομαλότητα στα Ανώτατα Εκπαιδευτικά Ιδρύματα και να εκφύγει η κοινωνική και η οικονομική ζωή στην πρωτεύουσα και τις άλλες πόλεις-έδρες Πανεπιστημίων και ΤΕΙ, από το φαύλο κύκλο της βίας και της αδιαλλαξίας που αποτελούν στοιχειώδη προϋπόθεση για οποιαδήποτε σοβαρή προσπάθεια στο χώρο της Ανώτατης Εκπαίδευσης.».
      Το ειδικό περιεχόμενο της ερώτησης του Προέδρου του Συνασπισμού Ριζοσπαστικής Αριστεράς κ. Αλαβάνου έχει ως εξής:
      «Βαθύτατη ανησυχία και προβληματισμό προκαλεί η αντιμετώπιση εκ μέρους της Κυβέρνησης των κινητοποιήσεων της νέας γενιάς και ειδικά των φοιτητών και φοιτητριών, καθώς και των πανεπιστημιακών, που εδώ και δέκα μήνες αγωνίζονται για να υπερασπιστούν το δημόσιο και δωρεάν χαρακτήρα των πανεπιστημίων και το δικαίωμά τους στη γνώση. 
      Η χρήση βίας με ξυλοδαρμούς ειρηνικών διαδηλωτών, η μαζική και ανεξέλεγκτη χρήση χημικών, η παραβίαση βασικών δικονομικών δικαιωμάτων φοιτητών που συνελήφθησαν από «τυχαίο δείγμα» των διαδηλωτών αποτελούν τη συνήθη πρακτική της αστυνομίας, ενώ συνεχής είναι και η προσπάθεια κορυφαίων στελεχών της Κυβέρνησης, με την αξιοποίηση της απερίφραστα καταδικαστέας δράσης ομάδων βίας, να κατασυκοφαντηθεί η νεολαία, οι φοιτητές και οι φοιτήτριες, όλο το πανεπιστημιακό κίνημα και να στοχοποιηθούν φορείς και κόμματα ως υποκινητές και ως λειτουργούντες με «έκνομους» τρόπους. 
      Δεδομένου ότι η επιμονή της Κυβέρνησης να προχωρήσει το νέο νόμο- πλαίσιο, ερχόμενη σε αντίθεση με τη συντριπτική θέληση ολόκληρης της πανεπιστημιακής κοινότητας και η αντιμετώπιση των ειρηνικών διαδηλωτών με βίαιο τρόπο υπηρετεί τη στρατηγική της κλιμάκωσης της έντασης, που δημιουργεί σοβαρούς πλέον και ποικίλους κινδύνους, ερωτάται ο κύριος Πρωθυπουργός:
      1. Θα προχωρήσει στη μη εφαρμογή του νέου νόμου-πλαισίου για τα πανεπιστήμια, που ψηφίστηκε μόνο από το κόμμα της Νέας Δημοκρατίας, προκειμένου να υπάρξει μια αντιμετώπιση των θεμάτων Παιδείας με νέους όρους και σε συνεννόηση με την πανεπιστημιακή κοινότητα;
      2. Θα σταματήσει, κρυπτόμενη πίσω από πράξεις ομάδων βίας, να αντιμετωπίζει με αυταρχισμό και κατασταλτικά μέτρα τις ειρηνικές διαδηλώσεις των φοιτητών και να συκοφαντεί το πανεπιστημιακό κίνημα και τα κόμματα που υπερασπίζονται το δημόσιο και δωρεάν πανεπιστήμιο;».
      Στις επίκαιρες ερωτήσεις του πρώην Προέδρου της Βουλής των Ελλήνων κ. Κακλαμάνη και του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου, που απευθύνονται προς τον κύριο Πρωθυπουργό, θα απαντήσει η Υπουργός Παιδείας. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Θέλετε κάτι να πείτε, κύριε Πρόεδρε; Ορίστε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ερωτάται ο Πρωθυπουργός, αλλά ο Πρωθυπουργός είναι απών. Μονίμως απών, πλην μιας ή δύο περιπτώσεων, επί τρία ολόκληρα χρόνια, ενώ ο Κανονισμός -όπως γνωρίζουμε όλοι πολύ καλά και όφειλε να το γνωρίζει και ο Πρωθυπουργός ως Βουλευτής- υποχρεώνει τον Πρωθυπουργό κάθε Παρασκευή να προσέρχεται στη Βουλή και να απαντά σε επίκαιρες ερωτήσεις των Βουλευτών. Ο κύριος Πρωθυπουργός -λυπάμαι γι’ αυτό που θα πω, αλλά το είχε πει ο Γεώργιος Παπανδρέου για το Γρίβα-Διγενή- προτιμά να δοξάζεται κρυπτόμενος πίσω από τις πλάτες των Υπουργών του. Η θέση του, κύριε Πρόεδρε, είναι εδώ. Αντί να κόπτεται για τους θεσμούς –τελευταία, δε, κόπτεται πάρα πολύ για τους θεσμούς- οφείλει εμπράκτως να εκδηλώνει το σεβασμό του στους θεσμούς και ιδιαιτέρως προς τον κορυφαίο θεσμό της Δημοκρατίας, που είναι η Βουλή των Ελλήνων. Λυπάμαι διότι η αλαζονεία αυτή του κυρίου Πρωθυπουργού … 
      ΠΡΟΕΔΡΕΥΩΝ (Σωτήρης Χατζηγάκης): Μάλιστα.
      ΑΠΟΣΤΟΛΟΣ ΚΑΚΛΑΜΑΝΗΣ:…είναι αναντίστοιχη με την σεμνότητα και ταπεινότητα που επαγγέλλεται.
      ΠΡΟΕΔΡΕΥΩΝ (Σωτήρης Χατζηγάκης): Ας μην το γενικεύσουμε. Ελήφθη το μήνυμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Σαν τους καλογήρους του Μεσαίωνα που νήστευαν βαφτίζοντας το κρέας ψάρι, έτσι και ο Πρωθυπουργός μιλάει από εκεί για τους θεσμούς, δείχνουν και τα κανάλια της κρατικής τηλεόρασης την Αντιπολίτευση όταν ασκεί συνταγματικό της δικαίωμα και ο ίδιος…
      ΠΡΟΕΔΡΕΥΩΝ (Σωτήρης Χατζηγάκης): Εντάξει, είστε σαφής, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά εδώ υπάρχει, κύριε Πρόεδρε -θα μου επιτρέψετε να το πω- και μία ευθύνη του Προεδρείου. 
      ΠΡΟΕΔΡΕΥΩΝ (Σωτήρης Χατζηγάκης): Εκ μέρους του Προεδρείου θα σας απαντήσω.
      ΑΠΟΣΤΟΛΟΣ ΚΑΚΛΑΜΑΝΗΣ: Να σας πω, όμως, σε τι συνίσταται η ευθύνη του Προεδρείου. Δεν είναι εδώ η Πρόεδρος, αλλά εσείς να της μεταφέρετε ότι το Προεδρείο οφείλει –διότι το Κοινοβούλιο είναι πάνω από την Κυβέρνηση, εμείς εκφράζουμε αυθεντικά και αμεσότερα από οποιονδήποτε άλλο θεσμό τη λαϊκή κυριαρχία- να υποδεικνύει και στον Πρωθυπουργό και στους Υπουργούς, όταν δεν σέβονται το Κοινοβούλιο, ότι οφείλουν εμπράκτως να εκδηλώνουν το σεβασμό τους. 
      ΠΡΟΕΔΡΕΥΩΝ (Σωτήρης Χατζηγάκης): Μάλιστα. Ευχαριστούμε, κύριε Πρόεδρε.
      Ο κ. Αλαβάνος έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Λυπάμαι –και κλείνω, κύριε Πρόεδρε- γιατί αυτή η συμπεριφορά του κυρίου Πρωθυπουργού, όπως καταλαβαίνετε, είναι ένα δείγμα και ένα παράδειγμα, το οποίο διαχέεται σ’ ολόκληρη την Κυβέρνηση. 
      ΠΡΟΕΔΡΕΥΩΝ (Σωτήρης Χατζηγάκης): Ας μην το γενικεύσουμε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι δυνατόν αυτή η κρίση που αντιμετωπίζουμε σήμερα, η οποία δυναμιτίζει την κοινωνική ειρήνη,…
      ΠΡΟΕΔΡΕΥΩΝ (Σωτήρης Χατζηγάκης): Μάλιστα, ωραία. Ορίστε, κύριε Αλαβάνο, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ:…την οικονομική ζωή της πρωτεύουσας, τις περιουσίες ιδιωτών, η νεολαία που κατασυκοφαντείται,…
      ΠΡΟΕΔΡΕΥΩΝ (Σωτήρης Χατζηγάκης): Δεν θα κάνουμε γενικευμένη επερώτηση τώρα. Ελήφθη το μήνυμα,  κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ:...οι αστυνομικοί που άλλοτε ως «ακίνητα στρατιωτάκια»... Είδατε χθες τι έγινε. 
      ΠΡΟΕΔΡΕΥΩΝ (Σωτήρης Χατζηγάκης): Καθίστε τώρα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Όταν η κυβερνητική σκοπιμότητα επιβάλλει γαλήνη, υπάρχει γαλήνη. Όταν η Κυβέρνηση θέλει να επικαλύπτονται τα προβλήματα…
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Πρόεδρε. Είπατε την ένστασή σας και μπαίνετε επί της ουσίας.
      ΑΠΟΣΤΟΛΟΣ ΚΑΚΛΑΜΑΝΗΣ: …με πυρκαγιές και συγκρούσεις, τότε τα «ακίνητα στρατιωτάκια» ρίχνονται στη φωτιά. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, καθίστε.
      Ορίστε, κύριε Αλαβάνο, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Θα επανακαταθέσω την ερώτησή μου, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Όπως θέλετε. Δεν θέλετε να τη συζητήσουμε τώρα. 
      ΑΠΟΣΤΟΛΟΣ ΚΑΚΛΑΜΑΝΗΣ: Οφείλετε να υποδείξετε στον Πρωθυπουργό…
      ΠΡΟΕΔΡΕΥΩΝ (Σωτήρης Χατζηγάκης): Το είπατε.
      ΑΠΟΣΤΟΛΟΣ ΚΑΚΛΑΜΑΝΗΣ:...ότι η σεμνότητα και η ταπεινότητα είναι το να αποδέχεται κανείς και τα λάθη του. 
      ΠΡΟΕΔΡΕΥΩΝ (Σωτήρης Χατζηγάκης): Το είπατε, κύριε Πρόεδρε. Είμαστε νοήμονες όλοι εδώ μέσα. Καθίστε, παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Έστω και αργά να σεβαστεί επιτέλους το Κοινοβούλιο!
      ΠΡΟΕΔΡΕΥΩΝ (Σωτήρης Χατζηγάκης): Καθίστε. 
      Ορίστε, κύριε Πρόεδρε του Συνασπισμού, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, γνωρίζετε ότι δυστυχώς αυτή είναι συνήθης πρακτική του Πρωθυπουργού. Είναι σήμερα το Συνέδριο της Γ.Σ.Ε.Ε., χαιρετίζει το Συνέδριο της Γ.Σ.Ε.Ε.. Όμως χαιρετίζουν και άλλοι Πρόεδροι Κομμάτων, όπως κι εγώ, το Συνέδριο της Γ.Σ.Ε.Ε..
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ο χαιρετισμός του Πρωθυπουργού δεν είναι αυτήν την ώρα. Μπορούσε να είναι εδώ.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ναι, αυτό ακριβώς. Ακόμα και αν πηγαίναμε μισή ώρα μετά, είναι πάρα πολύ ευλύγιστη η οργάνωση του Συνεδρίου και θα το δεχόταν. 
      Επομένως, νομίζω ότι είναι μια καταχρηστική πια πρακτική του Πρωθυπουργού να υποτιμά το Κοινοβούλιο, να υποτιμά τα άλλα Κόμματα, να υποτιμά τους επικεφαλής των άλλων Κομμάτων και να είναι απών από συζητήσεις πάνω σε μείζονα προβλήματα. 
      Υπάρχει κάθε σεβασμός –πάρα τις πολύ έντονες αντιθέσεις μας- στην Υπουργό Παιδείας, όμως το ερώτημα απευθύνεται στον Πρωθυπουργό. Η απόσυρση ενός νόμου δεν είναι στη δικαιοδοσία μίας Υπουργού ή ενός Υπουργού. Όταν το 1980 απέσυρε το ν.815 η τότε Κυβέρνηση της Νέας Δημοκρατίας, αυτό ανακοινώθηκε και έγινε από τον τότε Πρωθυπουργό Κωνσταντίνο Καραμανλή. Όταν δεν εφαρμόζεται ένας νόμος –όπως για παράδειγμα ζητάμε έστω τη μη εφαρμογή στη συνταγματική διάταξη του «Βασικού Μετόχου»- αυτό ανακοινώνεται από τον ίδιο τον Πρωθυπουργό.
      Επομένως, εγώ δεν μπορώ να δεχθώ αυτήν την υποτίμηση. Ξέρω την απάντηση της Υπουργού εκ των προτέρων. Ξέρω τις δικαιοδοσίες ενός Υπουργού. Δεν μπορούμε να έχουμε έναν Πρωθυπουργό απόντα από το μείζον πολιτικό ζήτημα της χώρας. Και όπως έχει γίνει και άλλες φορές, δυστυχώς είμαι αναγκασμένος να αποσύρω την ερώτησή μου και να την επανακαταθέσω για την επόμενη Παρασκευή.
      ΠΡΟΕΔΡΕΥΩΝ (Σωτήρης Χατζηγάκης): Μάλιστα. Ευχαριστώ, κύριε Πρόεδρε.
      Όσον αφορά το Προεδρείο –γιατί επί της ουσίας θα απαντήσει η κυρία Υπουργός- πρέπει να σας πω ότι το γεγονός της απουσίας του Πρωθυπουργού και της αντικαταστάσεώς του εδώ από τον αρμόδιο Υπουργό είναι σύμφωνο με τον Κανονισμό με το άρθρο 129, αλλά και η πρακτική…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι καταχρηστική αυτή η επίκληση του Κανονισμού!
      ΠΡΟΕΔΡΕΥΩΝ (Σωτήρης Χατζηγάκης): Θα σας πω τώρα για τη λέξη «καταχρηστική», κύριε Κακλαμάνη. Μην βιάζεστε.
      Θα σας πω ότι το 2002 και 2003, επί Προεδρίας σας, είχαν κατατεθεί έντεκα ερωτήσεις προς τον Πρωθυπουργό, συζητήθηκαν οι οκτώ και ο Πρωθυπουργός, ο κ. Σημίτης, δεν απήντησε σε καμμία! 
      Το 2003-2004…
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Σημίτης δεν προσήρχετο; Αυτό θέλετε να πείτε; 
      ΠΡΟΕΔΡΕΥΩΝ (Σωτήρης Χατζηγάκης): Θέλω να πω αυτό το οποίο λέω, κύριε Κακλαμάνη. Λέω για τη Β΄ Σύνοδο…
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ να μην καταθέτετε επιλεκτικά στοιχεία στο Κοινοβούλιο. 
      ΠΡΟΕΔΡΕΥΩΝ (Σωτήρης Χατζηγάκης): Κανένα επιλεκτικό!
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό και επιμένω!
      ΠΡΟΕΔΡΕΥΩΝ (Σωτήρης Χατζηγάκης): Μιλάω για τις δύο τελευταίες Συνόδους…
      ΑΠΟΣΤΟΛΟΣ ΚΑΚΛΑΜΑΝΗΣ: Να πείτε στοιχεία από το 1996 που θεσμοθετήθηκε αυτή η διαδικασία!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ! Σας άκουσα. Μιλάω για τις δύο τελευταίες!
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Αυτό θεσμοθετήθηκε από το 1993 επί Κωνσταντίνου Μητσοτάκη.
      ΑΠΟΣΤΟΛΟΣ ΚΑΚΛΑΜΑΝΗΣ: Να πείτε από το 1996 μέχρι τώρα!
      ΠΡΟΕΔΡΕΥΩΝ (Σωτήρης Χατζηγάκης): Με συγχωρείτε πολύ! Διαβάζω κείμενο, το οποίο λέει…
      ΑΠΟΣΤΟΛΟΣ ΚΑΚΛΑΜΑΝΗΣ: Ο θεσμός είναι από το 1996 μέχρι τώρα!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ! Εσείς λέτε ανακρίβειες. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, δεν λέω ανακρίβειες!
      ΠΡΟΕΔΡΕΥΩΝ (Σωτήρης Χατζηγάκης): Μιλάω ακριβώς και λέω: 
      Γ΄Σύνοδος 2002-2003: Την περίοδο εκείνη κατατέθηκαν έντεκα ερωτήσεις, συζητήθηκαν οκτώ. Σε καμμία ο Πρωθυπουργός δεν ήταν παρών! 
      Δ΄Σύνοδος 2003-2004: Κατατέθηκαν δεκατέσσερις ερωτήσεις, συζητήθηκαν τέσσερις. Ο Πρωθυπουργός δεν παρευρέθηκε σε καμμία!
      Επί Κυβερνήσεως Καραμανλή, Σύνοδος 2005-2006: Κατατέθηκαν πενήντα ερωτήσεις, συζητήθηκαν είκοσι έξι. Απάντησε ο Πρωθυπουργός σε δύο.
      Σύνοδος 2006-2007: Κατατέθηκαν είκοσι πέντε ερωτήσεις, συζητήθηκαν έντεκα. Ο Πρωθυπουργός προσήλθε και απάντησε σε μία επίκαιρη ερώτηση.
      Αυτό δεν το λέω, για να κάνω κάποια…
      ΑΠΟΣΤΟΛΟΣ ΚΑΚΛΑΜΑΝΗΣ: Λυπάμαι πάρα πολύ για τη λογική του Προεδρείου!
      ΠΡΟΕΔΡΕΥΩΝ (Σωτήρης Χατζηγάκης): Ακούστε, κύριε Κακλαμάνη. Μπορεί να λυπάστε και όλοι λυπόμαστε ο καθένας για τους δικούς του λόγους. Εσείς λυπάστε για τους δικούς σας, εγώ λυπάμαι για τους δικούς μου.
      Ανέφερα αυτά τα στοιχεία, όχι για να έλθω σε αντιπαράθεση με την προηγούμενη Προεδρία, αλλά απλώς για να δείξω το γεγονός ότι πολλές φορές ο Πρωθυπουργός ευλόγως δεν παρίσταται, διότι ο Πρωθυπουργός δεν έχει μόνο την αρμοδιότητα αυτή. Έχει πάρα πολλές αρμοδιότητες και ευθύνες και είναι επόμενο πολλές φορές –τις πιο πολλές φορές- να μην είναι εις θέσιν να παραστεί. Το ίδιο έγινε και με εσάς, το ίδιο γίνεται και τώρα. 
      ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπετε, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, να απαντήσει, η κυρία Υπουργός.
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς ως υπεύθυνος πολιτικός και Προεδρεύων θεωρείτε ότι η Περίοδος αυτής της τριετίας σε ό,τι αφορά το συγκεκριμένο θέμα…
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, αυτό είπα; Αυτό καταλάβατε ότι είπα; Σας παρακαλώ! Αυτό καταλάβατε ότι είπα; 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν θα κάνω εγώ το συνήγορο του κ. Σημίτη! 
      ΠΡΟΕΔΡΕΥΩΝ (Σωτήρης Χατζηγάκης): Είπα ότι είναι ένα φαινόμενο συνηθισμένο μέχρι σήμερα!
      ΑΠΟΣΤΟΛΟΣ ΚΑΚΛΑΜΑΝΗΣ: Είναι φανερό ότι ο κ. Καραμανλής περιφρονεί το Κοινοβούλιο!
      ΠΡΟΕΔΡΕΥΩΝ (Σωτήρης Χατζηγάκης): Μα σας παρακαλώ πολύ! Δεν μπορούμε να συνεννοηθούμε!
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ το έκανα στην κυβέρνηση Σημίτη, εσείς δεν το κάνετε. 
      ΠΡΟΕΔΡΕΥΩΝ (Σωτήρης Χατζηγάκης): Δεν το κάνατε τις δύο τελευταίες φορές. Σας το διάβασα ότι δεν το κάνατε. Αλλά δεν σας κατηγορώ εγώ γι' αυτό. Σας λέω ότι είναι σύνηθες φαινόμενο. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν τολμάτε να υποδείξετε στην Κυβέρνηση ότι οφείλει να σέβεται τη Βουλή.
      ΠΡΟΕΔΡΕΥΩΝ (Σωτήρης Χατζηγάκης): Τη σέβεται και την παρασέβεται. Όλες οι κυβερνήσεις σέβονται τη Βουλή. 
      ΑΠΟΣΤΟΛΟΣ ΚΑΚΛΑΜΑΝΗΣ: Δώσατε δικαιώματα, εμπράκτως.
      ΠΡΟΕΔΡΕΥΩΝ (Σωτήρης Χατζηγάκης): Αλλά πρέπει να καταλάβετε και εσείς ότι ο Πρωθυπουργός, ο κάθε Πρωθυπουργός, έχει και άλλες αρμοδιότητες, πλην του να παρίσταται και να απαντάει στις ερωτήσεις. Και αυτό το κάνατε και εσείς και γίνεται και τώρα. 
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος και ισχυρίζεστε ανακρίβειες.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κακλαμάνη, τελείωσε το θέμα.
      Η κυρία Υπουργός, έχει το λόγο. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Καθώς βλέπω αποσύρονται οι ερωτήσεις, αλλά δεν χάνεται η ευκαιρία να τις χρησιμοποιήσουμε για άλλα πράγματα. 
      ΑΠΟΣΤΟΛΟΣ ΚΑΚΛΑΜΑΝΗΣ: Από πού έχει το λόγο κατά τον Κανονισμό η Υπουργός; Μπορείτε να μου πείτε εσείς που ξέρετε τον Κανονισμό; Πόθεν έχει το λόγο, αφού δεν συζητούνται οι ερωτήσεις; 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, είναι απαράδεκτα αυτά που γίνονται. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Κακλαμάνη, απευθύνατε βαρείς κατηγορίες στην Κυβέρνηση. Η παριστάμενη Υπουργός δεν πρέπει να μιλήσει; Έτσι είναι ο Κανονισμός; Μονόπλευρος είναι ο Κανονισμός; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θυμάστε ότι δεν σας ζήτησα να διαβάσετε τις ερωτήσεις. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, με συγχωρείτε, αλλά αυτή δεν είναι κοινοβουλευτική συμπεριφορά.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πάρα πολύ, αφήστε να μιλήσει η κυρία Υπουργός. 
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς επιμένατε να διαβάσετε τις ερωτήσεις. 
      ΠΡΟΕΔΡΕΥΩΝ (Σωτήρης Χατζηγάκης): Επέμενα, διότι αυτό λέει ο Κανονισμός, κύριε Κακλαμάνη. Αυτό έλεγε και αυτό έκανα. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ σας είπα ότι δεν χρειάζεται. Εφόσον σας ζήτησα να αποσυρθεί, σταματάει η συζήτηση.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων):  Κύριε Πρόεδρε, δεν πρόκειται να αναφερθώ επί της ουσίας.
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, δεν σταματάει, διότι απευθύνατε κατηγορίες στην Κυβέρνηση. Δεν μπορώ να τις απαντήσω εγώ αυτές τις κατηγορίες.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, καταρχήν δεν αντιδικώ μαζί σας. 
      ΠΡΟΕΔΡΕΥΩΝ (Σωτήρης Χατζηγάκης): Ούτε εγώ αντιδικώ μαζί σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε και θα συμφωνήσετε. 
      ΠΡΟΕΔΡΕΥΩΝ (Σωτήρης Χατζηγάκης): Μα, δεν έχετε το λόγο τώρα. Θα μιλήσει η Υπουργός και μετά.
      ΑΠΟΣΤΟΛΟΣ ΚΑΚΛΑΜΑΝΗΣ: Να σεβαστείτε τον Κανονισμό. Ο Κανονισμός λέει, όπως έγινε με τον κ. Σαλμά, «αποσύρεται, δεν συζητείται».
      ΠΡΟΕΔΡΕΥΩΝ (Σωτήρης Χατζηγάκης): Μιλήσατε, κύριε Κακλαμάνη. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Δεν θα μιλήσω επί της ουσίας, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Απευθύνατε ορισμένες κατηγορίες στην Κυβέρνηση. Υπάρχει Υπουργός. Δεν θα απαντήσει σε αυτές τις κατηγορίες; 
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος. Παραβιάζει ο Πρωθυπουργός τον Κανονισμό, παραβιάστε τον με γεια σας, με χαρά σας! 
      ΠΡΟΕΔΡΕΥΩΝ (Σωτήρης Χατζηγάκης): Ο Πρωθυπουργός δεν παραβιάζει κανένα Κανονισμό. Υπάρχει άρθρο στον Κανονισμό που προσδιορίζει...
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, πουθενά ο Κανονισμός δεν γράφει...
      ΠΡΟΕΔΡΕΥΩΝ (Σωτήρης Χατζηγάκης): Κυρία Υπουργέ, όχι επί του Κανονισμού, παρακαλώ.  
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): ...ότι η Κυβέρνηση δεν μπορεί να απαντήσει σε αυτά που ελέχθησαν. Και φυσικά δεν θα μπω επί της ουσίας. 
      ΑΠΟΣΤΟΛΟΣ ΚΑΚΛΑΜΑΝΗΣ: Λάθος κάνετε, κυρία Υπουργέ. Κατά τον Κανονισμό είστε απούσα. Παρών όφειλε να είναι ο Πρωθυπουργός. Και ο Πρωθυπουργός είναι απών. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, ο Κανονισμός ορίζει ότι μπορεί να έρθει ο Υπουργός στη θέση του Πρωθυπουργού. Επίσης είναι δικαίωμα των Βουλευτών να αποσύρουν τις ερωτήσεις. Αυτό δεν συνιστά λόγο για να ακουστούν εδώ ύβρεις εναντίον της Κυβέρνησης και του Πρωθυπουργού.
      ΑΠΟΣΤΟΛΟΣ ΚΑΚΛΑΜΑΝΗΣ: Πού ακούσατε τις ύβρεις; Εσείς μας έχετε υβρίσει όλους. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Θα με αφήσετε να τελειώσω, κύριε Πρόεδρε. Δεν μπορεί να μην σέβεστε τίποτα. Δεν μπορεί, ενώ υπήρξατε Πρόεδρος, να μην σέβεστε τους συνομιλητές σας. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, παρακαλώ πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Υπουργέ, δεν σας ακούω. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, καθίστε κύριε Κακλαμάνη. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Έχετε υποχρέωση να με ακούσετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Περάσατε ένα νόμο με 27 άρθρα σε μια ώρα και έχετε το θάρρος να εμφανίζεστε...
      ΠΡΟΕΔΡΕΥΩΝ (Σωτήρης Χατζηγάκης): Κύριε Κακλαμάνη, είστε εκτός Κανονισμού. 
      ΑΠΟΣΤΟΛΟΣ ΚΑΚΛΑΜΑΝΗΣ: Θέλετε την ένταση, θέλετε την κρίση. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Κακλαμάνη.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, αυτοί οι οποίοι ισχυρίζονται...
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία Υπουργέ, μισό λεπτό.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ακούω την Υπουργό.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κακλαμάνη, επειδή δεν θέλουμε να αντιδικήσουμε, ούτε εσείς ούτε εγώ, παρακαλώ δεν θα παραβιάζετε τον Κανονισμό.
      ΑΠΟΣΤΟΛΟΣ ΚΑΚΛΑΜΑΝΗΣ: Τον παραβιάσατε όμως.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ. 
      Ήσασταν Πρόεδρος πολλά χρόνια και πρέπει να δίνετε το καλό παράδειγμα σε όλους μας. 
      ΑΠΟΣΤΟΛΟΣ ΚΑΚΛΑΜΑΝΗΣ: Γι' αυτό επιμένω να διαβάσετε τον Κανονισμό.
      ΠΡΟΕΔΡΕΥΩΝ (Σωτήρης Χατζηγάκης): Διακόπτετε,  όμως.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά δεν διαβάσατε τον Κανονισμό. Πώς μπορώ εγώ να αντιδράσω;
      ΠΡΟΕΔΡΕΥΩΝ (Σωτήρης Χατζηγάκης): Εάν θέλετε θα σας δώσω το λόγο να το πείτε. Μην διακόπτετε, όμως, την Υπουργό. Παρακαλώ πολύ. 
      ΑΠΟΣΤΟΛΟΣ ΚΑΚΛΑΜΑΝΗΣ: Να μου δώσετε το λόγο μετά. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, ελέχθησαν πράγματα τα οποία δείχνουν ότι δεν υπάρχει και πολύ στερεά αντίληψη περί δημοκρατίας εδώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Ορίστε. Κατά τα άλλα υβρίζουμε!
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Η Βουλή αποφασίζει, η Βουλή ψηφίζει και επομένως αυτοί οι οποίοι ισχυρίζονται ότι δήθεν θα πρέπει να αποσυρθούν οι νόμοι, είτε πλήττουν τη Βουλή και την Πλειοψηφία της που ψήφισε επειδή δεν τους αρέσουν οι νόμοι, έχω την εντύπωση ότι θα πρέπει να ξανασκεφτούν το πώς λειτουργεί η δημοκρατία μας.
      Είναι δικαίωμα των Βουλευτών, του Προέδρου του Συνασπισμού και του τέως Προέδρου της Βουλής να αποσύρουν τις ερωτήσεις τους. Αν αυτό συνιστά λόγο για να ακουστούν αυτά που ακούστηκαν εδώ, θα τα κρίνει εν τέλει ο ακροατής δεδομένου ότι υπάρχουν τα media και υπάρχει η τηλεόραση. 
      Αλλά πρέπει να ξεκαθαρίσουμε κάτι. Όλοι γνωρίζουμε πώς λειτουργεί η δημοκρατία και το Κοινοβούλιο και όλοι οφείλουμε να σεβόμεθα την Πλειοψηφία λαμβάνοντας πάντα υπ' όψιν τα δικαιώματα της Μειοψηφίας, γιατί δέχομαι ότι η δημοκρατία μας είναι και για τον έναν. Από εκεί και πέρα, τα υπόλοιπα είναι πολιτικά ζητήματα που δεν αγγίζουν τον πυρήνα της δημοκρατίας και δεν μπορούν να χρησιμοποιούνται ως πρόσχημα είτε για να αποσύρει η Βουλή ένα νόμο είτε για να κατηγορηθεί ο Πρωθυπουργός για κάτι που είναι και σύνηθες και προβλέπεται από τον ίδιο τον Κανονισμό της Βουλής. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Αμέσως μετά, κύριε Αλαβάνο.
      Ένα λεπτό σας δίνω, κύριε Πρόεδρε, καταχρηστικά. 
      Ορίστε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εάν σ’ αυτά που είπα περιείχετο ύβρις, εσείς οφείλατε να το επισημάνετε και εγώ όφειλα να δώσω εξηγήσεις στο Σώμα. 
      Προφανώς δεν υπήρξε ύβρις. Υπήρξε κριτική έντονη, αλλά ύβρις δεν υπήρξε ...
      ΠΡΟΕΔΡΕΥΩΝ (Σωτήρης Χατζηγάκης): Αρκετό.
      ΑΠΟΣΤΟΛΟΣ ΚΑΚΛΑΜΑΝΗΣ: Όμως, κύριε Πρόεδρε, το να ακούτε από την κυρία Υπουργό να μας κάνει μαθήματα για την αντίληψη που οφείλουμε να έχουμε περί δημοκρατίας, αυτό είναι ύβρις. Και όταν εγώ είπα, κύριε Πρόεδρε, ότι η κυρία Υπουργός πέρασε ένα νόμο σε μια ώρα, αυτό είναι γεγονός. 
      Δεν είπα εγώ να αποσύρετε το νόμο, κυρία Υπουργέ. Πού το ακούσατε αυτό από εμένα; Η κυρία Υπουργός ψήφισε το νόμο μιλώντας η ίδια …
      ΠΡΟΕΔΡΕΥΩΝ (Σωτήρης Χατζηγάκης): Μάλιστα. Τώρα μπαίνουμε στην ουσία. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Αμέσως, κύριε Αλαβάνο.
      ΑΠΟΣΤΟΛΟΣ ΚΑΚΛΑΜΑΝΗΣ: …ο Κοινοβουλευτικός Εκπρόσωπος της Νέας Δημοκρατίας και δυο Βουλευτές –είκοσι επτά άρθρα- σε μια ώρα και αυτό είναι ένα ακόμα στοιχείο κρίσεως, την οποία θέλει προφανώς η Κυβέρνηση. Για αυτό άλλωστε αντί καταλαγής, που θα ήταν ένα μήνυμα του Πρωθυπουργού …
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Δεν κάνουμε συζήτηση επί της ουσίας τώρα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κυρία Υπουργέ. 
      ΑΠΟΣΤΟΛΟΣ ΚΑΚΛΑΜΑΝΗΣ: …–αυτό λέει η επίκαιρη ερώτησή μου προς τον Πρωθυπουργό- έστειλε την κ. Γιαννάκου …
      ΠΡΟΕΔΡΕΥΩΝ (Σωτήρης Χατζηγάκης): Είναι Υπουργός η κ. Γιαννάκου, εκφράζει την Κυβέρνηση. 
      ΑΠΟΣΤΟΛΟΣ ΚΑΚΛΑΜΑΝΗΣ: …γιατί θέλει να επικαλύπτονται τα προβλήματα του τόπου και πρώτο της παιδείας, με αυτές τις παρουσίες της κ. Γιαννάκου, του κ. Πολύδωρα και όλων των Υπουργών όπισθεν των οποίων –επαναλαμβάνω- θέλει να τον «δοξάζεται» κρυπτόμενος ο Πρωθυπουργός τώρα. 
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Κακλαμάνη. 
      ΑΠΟΣΤΟΛΟΣ ΚΑΚΛΑΜΑΝΗΣ: Αλλά η χώρα θέλει υπεύθυνο και μάχιμο Πρωθυπουργό, όχι κρυπτόμενο. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Κακλαμάνη, η κ. Γιαννάκου…
      ΑΠΟΣΤΟΛΟΣ ΣΤΑΥΡΟΥ: Αυτά που ακούγονται είναι απαράδεκτα. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Σταύρου, όχι διαλογική συζήτηση. 
      ΑΠΟΣΤΟΛΟΣ ΣΤΑΥΡΟΥ: Είναι απαράδεκτα …
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Σταύρου, μην ανοίξουμε συζήτηση.
      Καταρχήν, η κυρία Υπουργός, όπως και κάθε Βουλευτής, έχει το δικαίωμα να εκφραστεί πάνω στα λεγόμενα κατά τον τρόπο που νομίζει. Εάν θα κάνει ένα χαρακτηρισμό και τον πει «ύβρις» ή «μη ύβρις» ή «κριτική», αυτό είναι δικαίωμά της. Εγώ δεν μπορώ να της κάνω λογοκρισία. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς. 
      ΠΡΟΕΔΡΕΥΩΝ (Σωτήρης Χατζηγάκης): Λοιπόν, έτσι το χαρακτήρισε, έτσι το είπε. Επομένως, δεν έχω να πω τίποτα παραπάνω.
      Ορίστε, κύριε Αλαβάνο, έχετε το λόγο για ένα λεπτό και εσείς.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εγώ, καταρχήν, θέλω να δώσω, αν θέλετε, μια δυνατότητα διεξόδου στη σημερινή κοινοβουλευτική ένταση λέγοντας ότι τουλάχιστον η δικιά μου ερώτηση και απ’ ό,τι πιστεύω και του κ. Κακλαμάνη θα επανακατατεθεί την επόμενη εβδομάδα για να είναι εδώ ο Πρωθυπουργός.
      Το δεύτερο που θέλω να πω πολύ σύντομα, είναι ότι η ίδια η Υπουργός είπε ότι είναι εξαιρετικό, είναι περίεργο ζήτημα η απόσυρση ή μη εφαρμογή ενός νόμου και αυτό επιβεβαιώνει ότι πρέπει να είναι ο Πρωθυπουργός.
      Και το τρίτο που θέλω να πω καταλήγοντας, κυρία Υπουργέ, είναι ότι έχουν γίνει αποσύρσεις νόμων. Είπα το ν.815 και σας λέω και το ν.1700/1987 του Τρίτση για την εκκλησιαστική περιουσία μπροστά στην αντίδραση της Εκκλησίας. Αποσύρθηκε ο νόμος αυτός και το 1988 ήρθε ο ν.1811. 
      Τι θέλετε, δηλαδή, από τους φοιτητές και από τους πανεπιστημιακούς; Να έρθουν με «εξαπτέρυγα» …
      ΠΡΟΕΔΡΕΥΩΝ (Σωτήρης Χατζηγάκης): Μπαίνουμε στην ουσία όμως, κύριε Αλαβάνο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): ... με λιβανιστήρια και με εικόνες των Τριών Ιεραρχών για να αποσύρετε αυτό το νόμο; 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Αλαβάνο.
      Επίκαιρες ερωτήσεις δεύτερου κύκλου:
      Κυρίες και κύριοι συνάδελφοι, θα συζητήσουμε τη δεύτερη επίκαιρη ερώτηση με αριθμό 405/22/12-3-2007 του τέως Προέδρου και Βουλευτή του Συνασπισμού Ριζοσπαστικής Αριστεράς κ. Νίκου Κωνσταντόπουλου προς τον Πρωθυπουργό, σχετικά με την εξωτερική πολιτική της Κυβέρνησης.
      Στην επίκαιρη ερώτηση αυτή θα απαντήσει η κυρία Υπουργός Εξωτερικών.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Μου επιτρέπετε, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Κωνσταντόπουλε. Να ακολουθήσω την ίδια διαδικασία και μετά θα σας δώσω το λόγο. Θα διαβάσω την ερώτησή σας και μετά θα κάνετε την ένστασή σας.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, πριν τη διαβάσετε, δεν έχω κανένα πρόβλημα επί της ενστάσεως. Θέλω όμως, να πω κάτι ... 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Πριν μπούμε στην ουσία της επικαίρου ερωτήσεως –ο χρόνος είναι μικρός- θα ήθελα να κάνω δύο επισημάνσεις και να απευθυνθώ σε εσάς, κύριε Πρόεδρε. 
      Η πρώτη επισήμανση είναι…  
      ΠΡΟΕΔΡΕΥΩΝ (Σωτήρης Χατζηγάκης): Ας μην επαναλάβουμε τα ίδια τώρα, κύριε Κωνσταντόπουλε. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ:  Όχι, κύριε Πρόεδρε, επιτρέψτε μου. Έχουν δίκιο και ο Πρόεδρος του Συνασπισμού κ. Αλαβάνος και ο τέως Πρόεδρος της Βουλής ο κ. Κακλαμάνης που επισημαίνουν την απουσία του κυρίου Πρωθυπουργού. Ο κύριος Πρωθυπουργός πρέπει να αντιληφθεί ότι μ’ αυτή τη στάση του είναι εκτεθειμένος από πλευράς πολιτικής συνέπειας και από πλευράς κοινοβουλευτικής δεοντολογίας. 
      Επίσης, πρέπει να γίνει σαφές ότι όταν φτιάχνουμε κάποιους θεσμούς, τους φτιάχνουμε για να λειτουργούν. Αν τους φτιάχνουμε για να μη λειτουργούν και να τους υποκαθιστούμε με διάφορες καταχρηστικές διαδικασίες, είναι προτιμότερο να μην τους φτιάχνουμε. 
      Ακόμα, δεν αναβαθμίζεται έτσι ούτε ο ρόλος του Κοινοβουλίου ούτε η αξιοπιστία –επιτρέψτε μου να πω- του πολιτικού συστήματος διακυβέρνησης της χώρας. 
      Θα ήθελα να κάνω και μια δεύτερη παρατήρηση. Καλό είναι τα διάφορα μέλη της Κυβέρνησης να αντιληφθούν ότι σ’ αυτή την Αίθουσα του Κοινοβουλίου δεν μπορούν να κάνουν παρατηρήσεις του τύπου της παρατηρήσεως της κυρίας Γιαννάκου, δηλαδή ότι: «φαίνεται πως δεν υπάρχουν στερεές βάσεις και απόψεις περί δημοκρατίας». Αυτό δεν είναι μία αξιολογική κρίση. Είναι μια –επιτρέψτε μου να πω- αντιδημοκρατική παρατήρηση, η οποία πρέπει να απαντηθεί. 
      Παρακαλώ, λοιπόν, δια του Προεδρείου να διαβιβαστεί προς την Κυβέρνηση ότι η εξουσία είναι εξουσία, αλλά δεν σημαίνει ότι ντε και καλά η εξουσία θα «ραβδίζει» την Αντιπολίτευση για αντιδημοκρατική νοοτροπία!
      ΠΡΟΕΔΡΕΥΩΝ (Σωτήρης Χατζηγάκης): Θα τη συζητήσετε την ερώτηση, κύριε Κωνσταντόπουλε;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, εγώ θα τη συζητήσω βεβαίως. Αν ήταν στο ίδιο θέμα, θα ακολουθούσα την τακτική των συναδέλφων. Είναι σε άλλο θέμα και επομένως θα τη συζητήσω, παρά το γεγονός ότι και επ’ αυτού του ζητήματος ο κύριος Πρωθυπουργός έπρεπε να είναι εδώ. 
      ΠΡΟΕΔΡΕΥΩΝ (Σωτήρης Χατζηγάκης): Όσον αφορά τα όσα θίξατε για τον Κανονισμό, δεν έχω να πω τίποτα παραπάνω. Δεν υπάρχει καμιά περιγραφή των συνταγματικών και νομοθετικών διαδικασιών, διότι υπάρχει ρητό άρθρο το οποίο δίνει τη δυνατότητα στον Υπουργό να απαντάει. Είναι αυτά τα οποία απήντησα προηγουμένως. Επομένως, από πλευράς Προεδρείου επαναλαμβάνω τα ίδια. Και έχει γίνει αυτό το γεγονός –δικαιολογημένα- και σε άλλες περιπτώσεις, σε άλλες εποχές. 
      Το ειδικότερο περιεχόμενο, λοιπόν, της επίκαιρης ερώτησης του κ. Κωνσταντόπουλου έχει ως εξής:
      «1. Η διεθνής εικόνα της χώρας δεν είναι από τις καλύτερες και οι επιμέρους χειρισμοί δεν εμπνέουν αισιοδοξία, με δεδομένο ότι οι ΗΠΑ στα Βαλκάνια, τις Ελληνοτουρκικές σχέσεις, το Κυπριακό και το Μεσανατολικό, δεν στηρίζουν, απεναντίας εμποδίζουν τις δίκαιες και εφικτές, κατά τη διεθνή νομιμότητα, ελληνικές θέσεις. 
      2. Στα θέματα του Κοσσόβου και της FYROM, οι ΗΠΑ προωθούν ασύμφορη για μας απόφαση, ενώ παραλλήλως εκφράζουν αντιρρήσεις για την ενισχυμένη συνεργασία Ρωσίας-Ελλάδας στα θέματα ενέργειας. Το Ελληνικό Υπουργείο Εξωτερικών, όμως, τάσσεται εναντίον της Ρωσίας και υπέρ της πυραυλικής στρατηγικής ΗΠΑ-ΝΑΤΟ στην Ευρώπη, με αποτέλεσμα αρνητικές σε βάρος μας αντιδράσεις. 
      3. Η Άγκυρα, ως εάν είχε δικαιώματα συγκυριαρχίας στο Αιγαίο, ματαιώνει την άσκηση στον Άγιο Ευστράτιο, τις επιστημονικές έρευνες του γερμανικού πλοίου ΠΟΣΕΙΔΩΝ, αλλά και αξιώνει να μη γίνουν χωρίς τουρκική άδεια, έρευνες του σεισμογραφικού γαλλικού πλοίου ούτε πλόες υποβρυχίων του ΝΑΤΟ, στο Αιγαίο, «προς αποφυγή ατυχημάτων»! Τέλος, δυσμενείς σκέψεις προκαλεί η απροθυμία της ελληνικής κυβέρνησης να διεκδικήσει τη Διοίκηση της ανασχετικής ναυτικής δύναμης του ΟΗΕ για το Λίβανο, παρά την έντονη προσπάθεια της Τουρκίας να διαδεχθεί τη Γερμανία στη Διοίκηση αυτή, προς εξουδετέρωση του στρατηγικού ρόλου της Κυπριακής Δημοκρατίας.
      Ερωτάται ο κύριος Πρωθυπουργός τα εξής:
      1. Η συμπαράταξη με τις επιλογές των ΗΠΑ για Κόσσοβο, FYROM και αντιπυραυλική πολιτική εναντίον της Ρωσίας, πώς εξυπηρετεί τα αντίθετα, νόμιμα και δίκαια εθνικά συμφέροντα; 
      2. Με ποιον τρόπο επιχειρεί η ελληνική κυβέρνηση να ανακόψει τις επιθετικές κινήσεις της Άγκυρας για Αιγαίο και Κυπριακό, εντός ΝΑΤΟ και Ευρωπαϊκής Ένωσης, που διαμορφώνουν τετελεσμένα και επιδιώκουν τη διαρκή εκβιαστική ένταση σε βάρος της Ελλάδας;»
      Στην επίκαιρη ερώτηση του κ. Κωνσταντόπουλου θα απαντήσει η Υπουργός Εξωτερικών, κ. Ντόρα Μπακογιάννη. 
      Ορίστε, κυρία Υπουργέ, έχετε το λόγο. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, θα μου επιτρέψετε κατ’ αρχήν να κάνω ένα σχόλιο για όλη αυτή τη συζήτηση. 
      Ο Πρωθυπουργός,  κύριος Καραμανλής, δοξάστηκε ψηφιζόμενος από τον ελληνικό λαό και με την εντολή του ελληνικού λαού κυβερνά. Και αυτή η αρχή της πλειοψηφίας νομίζω ότι είναι και η βασική αρχή της δημοκρατίας και το θυμίζω, αν και κανονικά νομίζω ότι θα έπρεπε να ήταν περιττό.
      Κυρίες και κύριοι Βουλευτές, η ερώτηση του Προέδρου κ. Κωνσταντόπουλου με το εύρος των θεμάτων που θίγει, με αναγκάζει να αναφερθώ σε όλους τους βασικούς άξονες της εξωτερικής πολιτικής με τον ταχύτερο δυνατό τρόπο. 
      Ξεκινώ από τις ελληνορωσικές σχέσεις.
      Κύριε Πρόεδρε, όπως κατέδειξε η χθεσινή επίσκεψη του κ. Πούτιν στη χώρα μας, το επίπεδο των διμερών σχέσεων μεταξύ Ελλάδας και Ρωσίας είναι άριστο. Και λαμπρό παράδειγμα και της επιτυχίας, που νομίζω ότι αναγνωρίστηκε απ’ όλες τις πτέρυγες της Βουλής των Ελλήνων, ήταν η χθεσινή υπογραφή για τον αγωγό Μπουργκάς-Αλεξανδρούπολη, έναν αγωγό ο οποίος άργησε δεκατέσσερα χρόνια και αποδεικνύει ότι η Ελλάδα έχει ενεργειακή πολιτική, έχει εξωτερική πολιτική και την ασκεί προς όφελος της χώρας. 
      Όσον αφορά στο ζήτημα της αντιπυραυλικής πολιτικής των Ηνωμένων Πολιτειών στην Ευρώπη, η Ελλάδα ασκεί εξωτερική πολιτική αρχών. Μια από τις αρχές αυτές είναι ότι κάθε χώρα έχει αναφαίρετα κυριαρχικά δικαιώματα. Εάν, όμως, υπάρχει θέμα το οποίο δημιουργεί ερωτηματικά σε μια άλλη χώρα και αφορά στα θέματα της ασφάλειας, όπως εν προκειμένω συνδέεται με θέματα ασφαλείας μεταξύ Ηνωμένων Πολιτειών-Ρωσίας και Ευρώπης, θα πρέπει να συζητείται στο κατάλληλο φόρουμ συζητήσεως, ένα φόρουμ που όλα τα ενδιαφερόμενα μέρη θα δύνανται να συμμετάσχουν. Ένα τέτοιο θα μπορούσε, κατά την άποψή μας, αλλά και κατά την άποψη της γερμανικής προεδρίας και πολλών ευρωπαϊκών χωρών, να είναι το θεσμοθετημένο πλαίσιο διαλόγου ΝΑΤΟ-Ρωσίας. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Υπουργού)
      Κύριε Πρόεδρε, δώστε μου λίγο χρόνο για να ολοκληρώσω. 
      Σε ό,τι αφορά το Κόσσοβο και την πρώην Γιουγκοσλαβική Δημοκρατία της Μακεδονίας, επιτρέψτε μου να υπογραμμίσω ότι η Ελλάδα αντιμετωπίζει τα ζητήματα αυτά υπό το πρίσμα της δικής της περιφερειακής οπτικής. 
      Στο Κοσσοβαρικό, αρθρώσαμε το δικό μας πολιτικό λόγο προς όλους τους εμπλεκόμενους για το θέμα παράγοντες. Υπενθυμίζουμε ότι εμείς θέσαμε με έμφαση το ζήτημα των επιπτώσεων που θα είχε στη σταθερότητα της περιοχής μια βεβιασμένη διευθέτηση και εμείς κάναμε επανειλημμένες εγκλίσεις για το σεβασμό του πολυεθνικού χαρακτήρα της περιοχής. Εμείς προβάλαμε τη σημασία της Σερβίας για τη σταθερότητα των δυτικών Βαλκανίων και την ανάγκη διεθνούς στηρίξεώς της. Χαρακτηριστικό παράδειγμα αποτελεί η προσχώρησή της τον περασμένο Δεκέμβριο στο συνεταιρισμό για την ειρήνη του ΝΑΤΟ, που ήταν βασική επιδίωξη της Ελλάδας. 
      Σε ό,τι αφορά την πρώην Γιουγκοσλαβική Δημοκρατία της Μακεδονίας, θα πρέπει να διαχωριστεί η ανάγκη βιωσιμότητας, συνοχής και λειτουργικότητας του κράτους αυτού από το θέμα του ονόματος. 
      Ως προς το πρώτο, η Ελλάδα συμπαρατάσσεται και συμπαραστέκεται εμπράκτως στις προσπάθειες της διεθνούς κοινότητας, διότι αυτό επιτάσσει το μακροπρόθεσμο συμφέρον της χώρας μας.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Αν, όμως, αναφέρεστε στο θέμα του ονόματος, η Ελλάδα έχει πολλαπλώς και κατ’ επανάληψη διαφοροποιηθεί, επισημαίνοντας ότι όλα τα μέρη πρέπει να συμβάλλουν στην προσπάθεια υπό τον ΟΗΕ για την εξεύρεση αμοιβαίας αποδεκτής λύσεως.
      Η χώρα μας ευελπιστεί ότι η πολιτική ηγεσία της πρώην Γιουγκοσλαβικής Δημοκρατίας της Μακεδονίας θα κατανοήσει ότι είναι προς το συμφέρον της η πλήρης εξομάλυνση των σχέσεών της με την Ελλάδα, ώστε μεταξύ των άλλων να μην υπάρξει πρόβλημα στην ευρω-ατλαντική πορεία της γείτονος.
      Ακόμα, μας κατηγορήσατε για εφεκτικότητα στα θέματα της Κύπρου. Κατ’ αρχάς, επιτρέψτε μου να τονίσω ότι η διαρκής συνεργασία με την κυπριακή Κυβέρνηση αποτελεί θεμέλιο λίθο της πολιτικής της Ελλάδας στο Κυπριακό, το οποίο παραμένει διεθνές πρόβλημα εισβολής και κατοχής ανεξάρτητης χώρας, κράτους-μέλους των Ηνωμένων Εθνών και της Ευρωπαϊκής Ένωσης. 
      Η επανέναρξη της διαπραγματευτικής διαδικασίας πρέπει να γίνει σε κατάλληλο χρόνο και να είναι προσεκτικά προετοιμασμένη. Η εφαρμογή της δέσμης αρχών της 8ης Ιούλιου 2006 καθυστέρησε λόγω της κωλυσιεργίας της τουρκικής πλευράς. Εμμένουμε στην υλοποίηση των συμφωνηθέντων και αναμένουμε ότι η Τουρκία θα επιδείξει την απαιτούμενη θέληση, ούτως ώστε να προχωρήσει η όλη διαδικασία. 
      Και κάτι ειδικώς για το θέμα του ναυτικού σκέλους της UNIFIL. Ενόψει της λήξης της γερμανικής διοίκησης της δύναμης αυτής, εκδηλώσαμε από την πρώτη στιγμή το ενδιαφέρον μας για τη συνέχεια που θα πρέπει να δοθεί στο θέμα, λαμβάνοντας υπ' όψιν την άριστη συνεργασία της γερμανικής διοίκησης της MTF με την Κυπριακή Δημοκρατία. Η ανάληψη της διοίκησης της δύναμης συνεπάγεται σημαντικότατη συνεισφορά δυνάμεων, που μόνο σχηματισμός κρατών μπορεί να διαθέσει. Υποστηρίζουμε την περίπτωση ανάληψης της διοίκησης της MTF από την European Maritime Force –Ισπανία, Ιταλία, Γαλλία, Πορτογαλία- που έχει εκφράσει σχετικό ενδιαφέρον. 
      Και ας έρθουμε τώρα και στα ζητήματα που εγείρετε και τα οποία άπτονται του πλέγματος των ελληνοτουρκικών σχέσεων. 
      Είναι κοινός τόπος ότι η Τουρκία, εδώ και δεκαετίες, εγείρει σειρά αβάσιμων αξιώσεων. Η τουρκική θέση για δήθεν υποχρέωση αποστρατικοποίησης πολλών ελληνικών νησιών στο Αιγαίο, συμπεριλαμβανόμενου και του Άγιου Ευστράτιου, εντάσσεται στο ευρύτερο αυτό πλαίσιο. Οι ισχυρισμοί που επαναδιατυπώθηκαν με αφορμή τη νατοϊκή άσκηση NOBLE ARCHER παραβιάζουν όχι απλώς τις νατοϊκές διαδικασίες και πρακτικές, αλλά είναι παντελώς ανυπόστατοι και εδράζονται σε λανθασμένη ανάγνωση των διεθνών συνθηκών και ειδικότερα της Συνθήκης Ειρήνης της Λωζάννης. 
      Η αντίδραση της Κυβερνήσεως στις ανωτέρω τουρκικές ενέργειες ήταν άμεση και αποφασιστική. Με διαβήματα στο ανώτατο επίπεδο της Συμμαχίας, στρατιωτικό και πολιτικό, αντιδρούμε σε οποιαδήποτε απόπειρα –έστω και εμμέσου- φαλκιδεύσεως ή αμφισβητήσεως των εθνικών κυριαρχικών μας δικαιωμάτων. 
      Κυρίες και κύριοι Βουλευτές,  η ελληνική Κυβέρνηση…
      ΠΡΟΕΔΡΕΥΩΝ (Σωτήρης Χατζηγάκης): Έχετε και τη δευτερολογία, κυρία Υπουργέ. 
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Μία παράγραφο ακόμη, κύριε Πρόεδρε. Δεν θέλω να αφήσω αναπάντητα τα ερωτήματα που έθεσε ο κύριος Πρόεδρος. 
      Η ελληνική Κυβέρνηση επιδιώκει την ουσιαστική ανάπτυξη των σχέσεων με την Τουρκία, νοουμένου ότι τούτο γίνεται με τρόπο που σε καμμία περίπτωση δεν θα οδηγήσει σε απεμπόληση κυριαρχικών μας δικαιωμάτων. 
      Η Ελλάδα θα συνεχίσει να αναλαμβάνει με συνέπεια στην Ευρωπαϊκή Ένωση και στο ΝΑΤΟ, καθώς και στο σύνολο των πολυμερών οργανισμών και στο πλαίσιο των διμερών σχέσεων, όλες τις πρωτοβουλίες που είναι απαραίτητες. Τούτο θα συνεχίσει να γίνεται με το δέοντα τρόπο, χωρίς περιττές φραστικές εξάρσεις, που έχουν ίσως ως στόχο την εσωτερική κατανάλωση, σίγουρα, όμως, ελάχιστα εξυπηρετούν τα συμφέροντα της χώρας. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Υπουργέ. 
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος  αι.» και στους λοιπούς χώρους του Μεγάρου της Βουλής των Ελλήνων, τρεις αξιωματικοί από τη Στρατιωτική Σχολή Ευελπίδων, δύο μαθητές από τη Στρατιωτική Ακαδημία των Η.Π.Α. και ενενήντα ανθυπασπιστές από το Κέντρο Εκπαίδευσης Παλάσκα του Πολεμικού Ναυτικού. 
      Η Βουλή τους καλωσορίζει. 
      (Χειροκροτήματα από όλες τις  πτέρυγες της Βουλής)
      Επίσης, γίνεται γνωστό στο Σώμα ότι από τα  άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων, πενήντα τέσσερις μαθητές και μαθήτριες και επτά συνοδοί – δάσκαλοι από το 1ο Δημοτικό Σχολείο Κρεμαστής Ρόδου. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο τώρα έχει ο πρώην Πρόεδρος και νυν Βουλευτής του Συνασπισμού Ριζοσπαστικής Αριστεράς κ. Νίκος Κωνσταντόπουλος. 
      Ορίστε, κύριε Πρόεδρε. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, η κυρία Υπουργός Εξωτερικών εδώ στη Βουλή ομιλεί περιγραφικά, αλλά δεν απαντά ουσιαστικά. Αυτά που πραγματοποιήθηκαν και αυτά που ελέχθησαν χθες για τον αγωγό Μπουργκάς - Αλεξανδρούπολης κάνουν ακόμη πιο έντονο το ερώτημα: Γιατί τότε, πριν από λίγες μέρες, προκλήθηκε ένταση στις σχέσεις Ελλάδας – Ρωσίας, με μία δήλωση του Υπουργείου Εξωτερικών, η οποία εκρίθηκε και από τη Ρωσία και από χώρες της Ευρωπαϊκής Ένωσης ως προβληματική και περίεργη δήλωση, ως δήλωση η οποία τραυματίζει όλα εκείνα, τα οποία επικαλεστήκατε για τις ελληνορωσικές σχέσεις.
      Η ενεργειακή ασφάλεια και η ενεργειακή πολιτική της Ευρώπης προωθείται πράγματι με μία ενίσχυση των οικονομικών και ενεργειακών σχέσεων με τη Ρωσία. Η κυβέρνηση Μπους μας πιέζει για αποκλειστική προμήθεια αερίου από το Αζερμπαϊτζάν. Εμείς, ως ελληνική Κυβέρνηση, πώς αντιδρούμε σε αυτές τις εξακολουθητικές πιέσεις; Ποια πλεονεκτήματα έχει αποκτήσει η Ελλάδα στα προβλήματα του Κοσσυφοπεδίου, της FYROM, του Κυπριακού και των ελληνοτουρκικών σχέσεων; 
      Η ελληνική Κυβέρνηση σπεύδει να δηλώσει την πλήρη συμπαράταξή της σε όλα τα μέτωπα -πολιτικά και πολεμικά- με την κυβέρνηση Μπους, αλλά διερωτάται ο Έλληνας πολίτης απ’ αυτήν τη διαθεσιμότητά μας ποια πλεονεκτήματα αποκομίσαμε; Βεβαίως, λέγονται γενικές αρχές της εξωτερικής μας πολιτικής, αλλά φαίνεται ότι ομιλούμε μη ακουόμενοι εις τα διεθνή κέντρα. Το ερώτημα είναι σαφές: Έναντι αυτών των προσχωρήσεων και των συμπαρατάξεων τι αποκομίζουμε; 
      Επίσης, είναι γνωστό ότι η κυβέρνηση Μπους έχει ειλημμένες αποφάσεις και για την ανεξαρτησία του Κοσσυφοπεδίου και για το όνομα της FYROM, που θέλει να είναι το, κατά την άποψή της, συνταγματικό όνομα. 
      Αυτές οι ειλημμένες αποφάσεις προκαλούν ήδη διεγέρσεις και εντάσεις στο ευρύτερο περιβάλλον Βαλκάνια, Ευρωπαϊκή Ένωση, Ρωσία. 
      Ποια στάση επιφυλάσσει για το μέλλον η ελληνική Κυβέρνηση στον εαυτό της; Μέχρι ποίου σημείου είναι αποφασισμένη να αντιταχθεί και να αντιδράσει, αναζητώντας ενδεχομένως και άλλες συμμαχίες;
      Ακόμη στο Κυπριακό, η κυβέρνηση Μπους, λέγεται ότι προωθεί σενάρια δύο κρατών και ενισχύει τις αξιώσεις της Τουρκίας εντός ΝΑΤΟ, για τον αποκλεισμό του Αιγαίου από τα υποβρύχια, για την απαγόρευση των επιστημονικών ερευνών, για την αποστρατικοποίηση του Αϊ Στράτη και για την τουρκική διοίκηση στη ναυτική δύναμη του Ο.Η.Ε. για το Λίβανο. 
      Εμείς πώς αντιδρούμε; Εκλιπαρώντας μια επίσκεψη της κ. Ράϊς ή τρέχοντας πίσω από τη διαρκώς αναβαλλόμενη επίσκεψη του κ. Γκιούλ, αλλά με τις διαρκώς εντεινόμενες παραβιάσεις;
      Δεν ομιλώ για το αφηρημένο επίπεδο των διακηρυκτικών αρχών της εξωτερικής μας πολιτικής. Μιλώ επί του πρακτέου σε μια κρίσιμη ώρα, που είμαστε στα στενά και στα δύσκολα και όπου τα συμφέροντα της εξωτερικής μας πολιτικής δεν στεγάζονται κάτω από την ομπρέλα της αμερικανικής πολιτικής της κυβέρνησης Μπους.
      Και τέλος, θα έλεγα, ότι η διπλωματική ρητορική –και συγχωρείστέ μου την παρατήρηση και εσείς και οι συνεργάτες και η Κυβέρνηση- είναι για το θεαθήναι, όταν δεν ξεκαθαρίζεται με ποια σχεδιασμένα διαβήματα η ελληνική εξωτερική πολιτική θα αντιδράσει στις πιέσεις της κυβέρνησης Μπους, που θέλουν δυστυχώς αυτές οι πιέσεις για όλες τις χώρες μια εξωτερική πολιτική υπό επιτήρηση ή υπό διαχείριση. Τι θα κάνουμε σας ερωτώ, όταν συντελούνται γύρω μας αυτά που μας περισφίγγουν; Ξέρω τις γενικές αρχές και δεν ελέγχω για έλλειψη ούτε συνειδητοποίησης των προβλημάτων ούτε ευαισθητοποίησης. Ρωτώ τι θα κάνουμε και γι’ αυτό θα έπρεπε να είναι εδώ ο κύριος Πρωθυπουργός. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η Υπουργός Εξωτερικών, κυρία Μπακογιάννη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, νομίζω ότι βασίζετε όλη σας την κριτική σε υποκειμενικές εκτιμήσεις και παραδοχές και όχι σε αντικειμενικά δεδομένα. Προσωπική και υποκειμενική εκτίμηση. 
      Υπήρξε αντίδραση της Ρωσίας και άλλων χωρών της Ευρώπης. Ούτε μια δήλωση δεν υπάρχει, κύριε Πρόεδρε. Ο ελληνικός Τύπος το έγραψε. Ούτε μια δήλωση υπήρξε υπεύθυνου ρωσικού παράγοντα. 
      Εν πάση περιπτώσει, θα πρέπει να ξεκαθαρίσουμε ότι η στάση, κύριε Πρόεδρε, της Ελλάδας, οι σχέσεις της και η απάντησή της στα όποια υποκειμενικά, κατά τη γνώμη σας προβλήματα υπάρχουν, δόθηκε στην πράξη. Στην πράξη η Ελλάδα υπέγραψε χθες τη συμφωνία για τον αγωγό Μπουρκάς-Αλεξανδρούπολη. Στην πράξη, αυτό που προχωρεί η Ελλάδα είναι να ανανεώσει τη συμφωνία που έχει με την GAZPROM ως γνωστόν για να εισάγουμε το ρώσικο αέριο, πέραν του 2014. Στην πράξη προχωρούμε και ξαναβάζουμε την Ελλάδα στο ενεργειακό κέντρο και στον ενεργειακό χάρτη, κύριε Πρόεδρε. Αυτή είναι η απάντηση της ελληνικής Κυβερνήσεως, αυτή είναι και η πράξη η οποία υπάρχει. Αυτή δεν αμφισβητείται και δεν μπορεί να αμφισβητηθεί και από κανέναν.
      Μου είπατε για το Κυπριακό. Σας απάντησα λεπτομερώς ποια είναι η κατάσταση στο Κυπριακό και σας είπα ότι και στην επόμενη επίσκεψή μου -γιατί φεύγω μεθαύριο για τις Η.Π.Α.- και τη συνάντησή μου με τον Γενικό Γραμματέα των Ηνωμένων Εθνών η συζήτηση ακριβώς θα γίνει για να προωθηθεί η προσπάθεια η οποία ξεκίνησε με τη συνάντηση Παπαδόπουλου-Ταλάτ προχθές.
      Μας μέμφεστε ότι ακολουθούμε μια πολιτική στα Βαλκάνια η οποία είναι διαφορετική; Μας μέμφεστε ότι εκτελούμε εντολές;
      Η ελληνική εξωτερική πολιτική, κύριε Πρόεδρε, δεν εκτελεί εντολές. Και είναι καιρός να ξεπεράσουμε τα βιώματα του παρελθόντος. Ακολουθούμε μια περήφανη ανεξάρτητη εξωτερική πολιτική, η οποία υπηρετεί μόνον τα συμφέροντα της χώρας μας. Από εκεί και πέρα δεν αναζητούμε εχθρούς εκεί που δεν υπάρχουν και δεν κατασκευάζουμε μάγισσες εκεί που δεν υπάρχουν. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, η τρίτη με αριθμό 416/13.3.2007 επίκαιρη ερώτηση του πρώτου κύκλου του Βουλευτή του Κομμουνιστικού Κόμματος Ελλάδος κ. Δημητρίου Τσόγκα, προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την παραγωγή βιοκαυσίμων από τις ενεργειακές καλλιέργειες κ.λπ., διαγράφεται λόγω κωλύματος του κυρίου Υπουργού.
      Προχωρούμε τώρα στην τελευταία με αριθμό 407/13.3.2007 επίκαιρη ερώτηση δεύτερου κύκλου της Βουλευτού του Πανελληνίου Σοσιαλιστικού Κινήματος κ. Αντωνίας Αντωνίου, προς τον Υπουργό Οικονομίας και Οικονομικών, σχετικά με τη λειτουργία της βιομηχανίας SOULIS, τη διασφάλιση των θέσεων εργασίας κ.λπ..
      Το περιεχόμενοι της επίκαιρης ερώτησης της κ. Αντωνίου έχει ως εξής:
      «Όπως αναφέρεται στην αναπάντητη ερώτηση 3072/15.1.2007 και στην αναπάντητη επίκαιρη ερώτηση 366/5.2.2007, το κλείσιμο της βιομηχανίας SOULIS οδήγησε στην απόλυση περίπου διακοσίων εργαζομένων και συνέβαλε στην αύξηση της ανεργίας στο Νομό Φθιώτιδας. Παρά τις κυβερνητικές υποσχέσεις, δεν έχει μέχρι σήμερα υπάρξει κάποια προοπτική για το μέλλον της επιχείρησης και των εργαζομένων. Σύμφωνα με υπόμνημα των εργαζομένων, δύο φορές κηρύχθηκε άγονος ο πλειοδοτικός διαγωνισμός, παρ’ ό,τι η πλειοδότρια εταιρεία δεσμεύτηκε για τη λειτουργία της βιομηχανίας και την επαναπρόσληψη του προσωπικού, σύμφωνα και με το άρθρο 46α΄, στο οποίο έχει υπαχθεί η βιομηχανία με απόφαση του Εφετείου Αθηνών και το οποίο προβλέπει «πώληση εν λειτουργία». Οι εργαζόμενοι μάλιστα έχουν εγγράφως παραιτηθεί από μέρος των αποζημιώσεων απόλυσης στην περίπτωση που η βιομηχανία πουληθεί στην εταιρεία, που έχει αναλάβει δέσμευση επαναπρόσληψης. Ωστόσο, στο υπόμνημά τους καταγγέλλουν μεθοδεύσεις, προκειμένου η βιομηχανία να περάσει σε εταιρεία που δεν προσφέρει τις παραπάνω εγγυήσεις.
      Κατόπιν αυτών ερωτάται και πάλι ο κύριος Υπουργός:
      Προτίθεται να αναλάβει πρωτοβουλία, προκειμένου να συνεχιστεί η λειτουργία της βιομηχανίας, να διασφαλιστούν οι θέσεις εργασίας και να αποτραπούν κοινωνικά αδιέξοδα, δεδομένου ότι, ενώ υπάρχει αυτή η δυνατότητα, εμποδίζεται με διάφορες μεθοδεύσεις;»
      Στην ερώτηση της κ. Αντωνίου θα απαντήσει ο Υφυπουργός Οικονομίας και Οικονομικών κ. Δούκας.
      Κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, πράγματι είναι επίκαιρη η ερώτηση της κυρίας συναδέλφου. Θέλω να της απαντήσω ότι είμαστε όλοι στο ίδιο μήκος κύματος. Μας μέλει το σήμερα και το αύριο των εργαζομένων στην εταιρεία SOULIS. Εκτός από τα αυτονόητα, τα οποία ενεργεί το Υπουργείο Απασχόλησης για τη διασφάλιση όλων των δικαιωμάτων των εργαζομένων, προγραμματίζω και εγώ συνάντηση με τις δανείστριες τράπεζες, ώστε να προχωρήσει η διαδικασία με τον πιο θετικό για τους εργαζόμενους τρόπο. 
      Αν υπάρχει, αγαπητή συνάδελφος, κάποια εποικοδομητική πρόταση, δική σας ή των συναδέλφων Βουλευτών της περιφέρειάς σας, θα τη μεταφέρω στις τράπεζες. Θα ήθελα, όμως, να είναι συγκεκριμένη και τεκμηριωμένη. Η συνάντηση αυτή θα πραγματοποιηθεί την ερχόμενη εβδομάδα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ και για τη συντομία της απαντήσεώς σας. 
      Κυρία Αντωνίου, έχετε το λόγο.
      ΑΝΤΩΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, όπως λέει και μία λαϊκή ρήση, «κάλιο αργά, παρά ποτέ». 
      Κύριε Υπουργέ, έπρεπε η Κυβέρνηση ήδη να είχε πάρει πρωτοβουλία, να είχε καλέσει τους πιστωτές και όλους τους εμπλεκόμενους φορείς για να λυθεί το θέμα της επιχείρησης SOULIS. Είχε όντως πάρει πρωτοβουλία το Υπουργείο Απασχόλησης η επιχείρηση αυτή να ενταχθεί με το άρθρο 46 παράγραφος α, έτσι ώστε σύντομα να υπάρχουν οι διαδικασίες για να επαναλειτουργήσει το εργοστάσιο και βέβαια οι διακόσιοι περίπου απολυμένοι να ξαναβρούν τη δουλειά τους. 
      Κύριε Υπουργέ, όπως πολύ καλά γνωρίζετε, πέρα από την κοινοβουλευτική πρωτοβουλία, την οποία πήρα και με ερώτηση και με δύο επίκαιρες ερωτήσεις, γνωρίζετε ότι όλοι οι φορείς του νομού έχουν αντιδράσει, έχουν πιέσει την Κυβέρνηση να πάρει πρωτοβουλία διότι εδώ βλέπουμε -και πολύ φοβόμαστε και μακάρι να μη δικαιωθούμε- ότι υπάρχουν επιχειρηματικά παιχνίδια. Ελπίζω να μη συμμετέχουν οι τράπεζες σε όλο αυτό το παιχνίδι, να μην υπάρξει τελικά λύση σε επιχειρηματία, ο οποίος δεν θα ανοίξει το εργοστάσιο. Χαιρετίζουμε την πρωτοβουλία που θα πάρει η Κυβέρνηση.
      Εδώ όμως, κύριε Υπουργέ, ζητάμε από εσάς η θέση σας να είναι καθαρή: Πρώτον, ο διαγωνισμός, ο οποίος μάλιστα είναι ο δεύτερος που γίνεται, πρέπει να επικυρωθεί για να τελειώνει αυτή η υπόθεση. Θα πρέπει πρώτα από όλα το εργοστάσιο να το πάρει μια επιχείρηση, η οποία θα θέλει να λειτουργήσει το εργοστάσιο, να ανοίξουν οι θέσεις εργασίας, να είναι παραγωγικό και όχι να κλείσει και να γίνει ένα εμπορικό κέντρο στη Λαμία. Δεύτερον, αυτή η λύση πρέπει να είναι σύντομη, διότι αυτή τη στιγμή οι εργαζόμενοι δεν δουλεύουν, δεν είναι καν στο ταμείο ανεργίας κι έχουν πολύ σοβαρά προβλήματα επιβίωσης. Μάλιστα πολλοί εργαζόμενοι έχασαν τα σπίτια τους. Γι’ αυτό πρέπει να είναι πολύ σύντομη η πρωτοβουλία σας. Γνωρίζετε πάρα πολύ καλά ότι οι ίδιοι οι εργαζόμενοι δέχτηκαν και κατέθεσαν στην εκκαθαρίστρια εταιρεία έγγραφες δηλώσεις παραίτησης από το δικαίωμα της αποζημιώσεως απολύσεώς τους, ενός ποσού ύψους 670.175 ευρώ. 
      Απ’ ό,τι βλέπετε, κύριε Υπουργέ, οι ίδιοι εργαζόμενοι αγωνιούν, παλεύουν ακόμα και πληρώνουν με το δικό τους τίμημα, με τον δικό τους ιδρώτα να ξαναλειτουργήσει η επιχείρηση.
      Εμείς θέλουμε από εσάς την ξεκάθαρη θέση σας. Να κατευθύνετε τις τράπεζες και τους πιστωτές, ότι θα πρέπει να δοθεί η επιχείρηση σε εταιρεία που θα λειτουργήσει και όχι θα κλείσει. Διότι η Φθιώτιδα είναι νομός με τεράστια ανεργία, με προβλήματα οικονομικής ανέχειας γιατί είναι αγροτικός νομός. Δεν έχουμε πολλές μονάδες, κύριε Υπουργέ, το ξέρετε. Αντιμετωπίζουν ήδη άλλες μονάδες πρόβλημα. Δεν μπορεί η επιχείρηση «SOULIS» να κλείσει, όταν αυτήν τη στιγμή γίνονται δύο διαγωνισμοί. Η πλειοδότρια εταιρεία δεσμεύεται ότι θ’ ανοίξει το εργοστάσιο, θα λειτουργήσει, θα πάρει τους εργαζόμενους, αλλά πολύ φοβόμαστε μήπως υπάρχει μία άλλη τύχη και το πάρει επιχειρηματίας και τελικά ανοίξει εμπορικό κέντρο. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ο συνάδελφος Βουλευτής κ. Γιάννος Παπαντωνίου ζητεί να του εγκριθεί άδεια από το Σώμα για απουσία από τις εργασίες της Βουλής για το διάστημα 19.3.2007 μέχρι 30.3.2007 λόγω απουσίας του στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο κύριος Υπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νόμιζα ότι με ξεχάσατε, κύριε  Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Και να ήθελα δεν ξεχνιέσθε εσείς, κύριε Δούκα. Είναι και το όνομά σας τέτοιο που δεν μπορεί να ξεχαστεί ιστορικά. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Νομίζω ότι ήμουν σαφής αγαπητή συνάδελφε, στην πρωτολογία μου στην απάντησή μου.
      Επιθυμία της Κυβέρνησης είναι να λειτουργήσει η «SOULIS» ως εργοστάσιο, να επαναπροσλάβει το δυνατόν περισσότερους από τους εργαζόμενους. Και προς την κατεύθυνση αυτή θα ασκήσουμε την επιρροή μας, μέσα στα πλαίσια φυσικά του νόμου και της νομιμότητας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δούκα. Ένας Δούκας δεν ξεχνιέται ποτέ, μην το ξεχνάτε. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 42/31.1.2007 επερώτηση των Βουλευτών του ΠΑ.ΣΟ.Κ. κυρίων Κωνσταντίνου Ρόβλια, Θεοχάρη Τσιόκα, Τηλέμαχου Χυτήρη, Παναγιώτη Αντωνακόπουλου, Μιλτιάδη Βέρρα, Λεωνίδα Γρηγοράκου, Μαρίας Δαμανάκη, Ροδούλας Ζήση, Δημητρίου Λιντζέρη, Ιωάννη Μανιάτη, Αριστείδη Μουσιώνη, Έκτορα Νασιώκα, Αικατερίνης Περλεπέ – Σηφουνάκη, Χρήστου Πρωτόπαπα, Συλβάνας Ράπτη, Νικολάου Σαλαγιάννη, Εμμανουήλ Σκουλάκη, Εμμανουήλ Στρατάκη, Στέφανου Τζουμάκα, Αθανασίου Τσούρα, Μάνου Φραγκιαδουλάκη, Απόστολου Φωτιάδη, Χρήστου Χάιδου, Παρασκευής Χριστοφιλοπούλου, Αναστασίου Χωρέμη, Αλέξανδρου Ακριβάκη, Χρυσής Αράπογλου, Ιωάννη Βλατή, Αγάθης – Ρόζας Βρεττού, Βασιλείου Έξαρχου, Άννας Διαμαντοπούλου, Μαρίας Θωμά, Σωκράτη Κοσμίδη, Ανδρέα Λοβέρδου, Λάζαρου Λωτίδη, Άγγελου Μανωλάκη, Σταύρου Μπένου, Εμμανουήλ Όθωνα, Γεωργίου Παπαγεωργίου, Αλέξανδρου Παπαδόπουλου, Δημητρίου Ρέππα, Ευάγγελου Βενιζέλου και Μιλτιάδη Παπαϊωάννου προς τον Υπουργό Μεταφορών και Επικοινωνιών, σχετικά με θέματα της ψηφιακής ραδιοτηλεόρασης.
      Πριν δώσω το λόγο στον πρώτο επερωτώντα επιτρέψτε μου να σας γνωρίσω ότι κατά τη σημερινή συζήτηση της επερώτησης αρμοδιότητας του Υπουργείου Μεταφορών και Επικοινωνιών των Βουλευτών του ΠΑ.ΣΟ.Κ. σχετικά με τα θέματα ψηφιακής ραδιοτηλεόρασης, Κοινοβουλευτικός Εκπρόσωπος από τη Νέα Δημοκρατία ορίζεται ο Βουλευτής κ. Μιλτιάδης Βαρβιτσιώτης, με απόφαση του Γραμματέα της Κοινοβουλευτικής Ομάδας του κ. Σταύρου. 
      Το λόγο τώρα έχει ο πρώτος επερωτών, ο κ. Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ πολύ, κύριε Πρόεδρε.
      Κύριε Πρόεδρε, σημειώνω αυτό το οποίο είπατε ότι η επερώτηση είναι αρμοδιότητος του Υπουργείου Μεταφορών και Επικοινωνιών και θέλω πραγματικά να διαμαρτυρηθώ με τον πιο έντονο τρόπο για την απουσία του αρμόδιου Υπουργού Μεταφορών και Επικοινωνιών. Είναι ο κυρίως αρμόδιος Υπουργός για την επερώτηση, είναι ο εγκαλούμενος για τη μη σύνταξη του χάρτη ψηφιακών συχνοτήτων, για τη μη χωροθέτηση και μη λειτουργία των κέντρων ψηφιακής εκπομπής και των πάρκων κεραιών, για τη μη σύνταξη του κανονιστικού πλαισίου για την ψηφιακή ραδιοτηλεόραση. Η απουσία του είναι απαράδεκτη. Και δεν είναι η πρώτη φορά που απουσιάζει ο κ. Λιάπης. Απουσίαζε και από την επερώτηση για την οδική ασφάλεια. Ούτε αυτό ήταν δικό του θέμα; Απέχει επίσης συστηματικά από την οποιαδήποτε απάντηση στις καθημερινές μας καταγγελίες που αφορούν τις Δ.Ε.Κ.Ο. του Υπουργείου Μεταφορών και Επικοινωνιών.
      Διερωτώμαι λοιπόν βάσιμα, έχει πολιτική ηγεσία το Υπουργείο Μεταφορών και Επικοινωνιών; Ασκεί πολιτική ο Υπουργός Μεταφορών και Επικοινωνιών ή αρκείται σε επικοινωνιακές εκδηλώσεις; Τι να μας απαντήσει ο Υπουργός Τύπου για τις ψηφιακές συχνότητες; Τι να μας απαντήσει ο Υπουργός Τύπου για τους κανόνες της ψηφιακής πολυπλεξίας και για τις σχέσεις παρόχου περιεχομένου και παρόχου ψηφιακής εκπομπής; Όλες οι αρμοδιότητες για το θέμα ανήκουν στις υπηρεσίες του Υπουργείου Μεταφορών και Επικοινωνιών και όχι στο Υπουργείο Τύπου. Και επίσης, το Υπουργείο Μεταφορών και Επικοινωνιών είναι αυτό που κυρίως εκπροσωπεί τη χώρα μας στα αρμόδια ευρωπαϊκά όργανα για τα θέματα της ψηφιακής πολιτικής.
     Λυπάμαι για τη σκόπιμη απουσία του κ. Λιάπη. Ο κ. Λιάπης απουσιάζει γιατί δεν είναι σε θέση ν’ αντιμετωπίσει το περιεχόμενο της επερώτησης. Διότι η χώρα μας βρίσκεται στο ψηφιακό μηδέν και οδεύει στο ψηφιακό χάος εξαιτίας της απόλυτης απραξίας του Υπουργείου Μεταφορών και Επικοινωνιών επί τρία ολόκληρα χρόνια.
     Κυρίες και κύριοι συνάδελφοι, η χώρα μας είναι η μόνη χώρα της Ευρώπης των δεκαπέντε που στερείται νομοθεσίας για τη ψηφιακή ραδιοτηλεόραση. Αξίζει όμως να σας διαβάσω κάτι σχετικό: «Ετοιμάζουμε ήδη και ολοκληρώνουμε τη στρατηγική μας για την ψηφιακή ραδιοτηλεόραση». Αυτός ο ενεστώτας διαρκείας θα μείνει στην ιστορία ως ο ενεστώτας διαρκείας της Νέας Δημοκρατίας. «Η ολοκληρωμένη στρατηγική μας θα ανακοινωθεί με την ολοκλήρωσή της σε σύντομο χρονικό διάστημα». Ξέρετε πότε ελέχθη αυτό; Στις 13 Δεκεμβρίου του 2004 εδώ στην Ολομέλεια της Βουλής, πριν είκοσι επτά μήνες. Ξέρετε από ποιον ελέχθη; Από τον τότε αρμόδιο Υφυπουργό Επικοινωνιών τον κ. Αναστάσιο Νεράντζη που απαντούσε σε σχετική επερώτησή μας. Τότε βλέπετε είχε αρμοδιότητα το Υπουργείο Μεταφορών και Επικοινωνιών. Τώρα δεν έχει. Άλλαξε κάτι; Και για να μη νομίζετε ότι υπερβάλλω, καταθέτω στα Πρακτικά αντίγραφο του αποσπάσματος της ομιλίας του κ. Νεράντζη στις 13 Δεκεμβρίου 2004. Επαναλαμβάνω, πριν είκοσι επτά μήνες.
     (Στο σημείο αυτό ο Βουλευτής κ. Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Καιρός είναι, κύριε Υπουργέ, ν’ αποφασίσετε ποιος είναι αρμόδιος για τα θέματα που συζητάμε.
     Τριάντα έξι μήνες μετά τις εκλογές και είκοσι επτά μήνες μετά τις υποσχέσεις, είμαστε στο απόλυτο μηδέν. Η Κυβέρνηση της Νέας Δημοκρατίας περί άλλα τυρβάζει. Δεν ασχολείται με τα ψηφιακά, ή μάλλον παίζει με τα ψηφιακά. Το χειρότερο, όμως, ποιο είναι; Ότι η κυβέρνηση του ΠΑ.ΣΟ.Κ. είχε έτοιμο και παρέδωσε στην απουσιάζουσα πολιτική ηγεσία του Υπουργείου Μεταφορών και Επικοινωνιών, προσχέδιο νόμου για την ψηφιακή ραδιοτηλεόραση. Επειδή η Κυβέρνηση της Νέας Δημοκρατίας μπορεί να ισχυριστεί ότι το έχασε αυτό το προσχέδιο, το κατέθεσα εγώ προσωπικά στη Βουλή κατά τη συνεδρίαση που σας προανέφερα, στις 13 Δεκεμβρίου 2004. Είχα καλέσει τότε την πολιτική ηγεσία του Υπουργείου Μεταφορών και Επικοινωνιών να το μελετήσει για να βοηθηθεί στην καταφανή αδυναμία της να συντάξει σχέδιο νόμου για τις ψηφιακές εκπομπές.
     Σας το καταθέτω ξανά σήμερα, κύριε Υπουργέ, για δεύτερη φορά με την ελπίδα να αποφασίσετε επιτέλους ή εσείς ή οι συνεργάτες σας ή εν πάση περιπτώσει όποιος έχει αρμοδιότητα σ’ αυτόν τον τομέα –αν αποφασίσει ποτέ ο κ. Καραμανλής να κάνει κατανομή της αρμοδιότητας- να το διαβάσετε. Είμαι βέβαιος ότι κάτι θα ωφεληθείτε, γιατί είναι μια εργασία που προέκυψε μετά από πολύμηνες συζητήσεις με τους επιστήμονες του τομέα και με τους ενδιαφερόμενους της αγοράς. 
     (Στο σημείο αυτό ο Βουλευτής κ. Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Η Ελλάδα, λοιπόν, ουραγός της Ευρώπης χάνει το τρένο της ψηφιακής εποχής. Η κυβερνητική ανεπάρκεια είναι μοναδική. Επί τρία χρόνια η Κυβέρνηση της Νέας Δημοκρατίας δεν κάνει απολύτως τίποτα στον τομέα αυτό, ενώ η υπόλοιπη Ευρώπη προχωράει με εντατικούς ρυθμούς. 
     Ξέρετε τι υπάρχει στο site της Κομισιόν από την Ελλάδα για τα ψηφιακά; Στο site της Κομισιόν όλες οι χώρες στέλνουν το τι έχουν κάνει μέχρι σήμερα. Ακούστε τι έχει στείλει η Ελλάδα. Έχει στείλει ένα έγγραφο στις 30 Δεκεμβρίου του 2003. Είναι έγγραφο του Υπουργείου Μεταφορών και Επικοινωνιών, δηλαδή της Κυβέρνησης ΠΑ.ΣΟ.Κ. με θέμα «ανακοίνωση της Ελλάδας για τη στρατηγική μετάβαση από την αναλογική στην ψηφιακή ραδιοτηλεοπτική εκπομπή». Έκτοτε σιγή ιχθύος. Ή μάλλον κάτι χειρότερο από σιγή ιχθύος: Ομολογία απραξίας.
     Απαντώντας το Υπουργείο Μεταφορών και Επικοινωνίας -το αρμόδιο Υπουργείο Μεταφορών και Επικοινωνιών, η πολιτική ηγεσία του οποίου απουσιάζει σήμερα από την επερώτηση- σε ερώτημα της αρμόδιας υπηρεσίας της Ευρωπαϊκής Επιτροπής δηλώνει ανερυθρίαστη έτσι απλά ότι η Ελλάδα δεν έχει χρονοδιάγραμμα για τη μετάβαση στην ψηφιακή εκπομπή. Καταθέτω και αυτό το έγγραφο στα Πρακτικά.
      (Στο σημείο αυτό ο Βουλευτής κ. Ρόβλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Δεν υπάρχουν κανόνες, δεν υπάρχει χάρτης ψηφιακών συχνοτήτων, δεν προσδιορίστηκαν κέντρα εκπομπής, δεν υπάρχει χρονοδιάγραμμα και βεβαίως δεν υπάρχει νομοθετικό πλαίσιο για τις αδειοδοτήσεις. Και εδώ φαίνεται ότι είναι το ζουμί της υποθέσεως.
    Η Κυβέρνηση της Νέας Δημοκρατίας κατά την προσφιλή της τακτική και πρακτική επιμελείται το χάος για να εισπράξει κομματικό όφελος, όπως ακριβώς κάνει και στα θέματα της παιδείας. Χωρίς κανόνες, χωρίς πλαίσιο, χωρίς σοβαρότητα, χωρίς διαδικασίες και χωρίς νόμιμες άδειες παίζει η Νέα Δημοκρατία ακόμα μία φορά με τους θεσμούς και με τα συμφέροντα με μοναδικό πάντοτε σκοπό το κομματικό όφελος. 
    Παρέχει το ψηφιακό μονοπώλιο στην Ε.Ρ.Τ., που έχει μεταβληθεί σε κύμβαλο νεοδημοκρατικής προπαγάνδας. Το γεγονός του ψηφιακού μονοπωλίου της Ε.Ρ.Τ. απασχολεί ήδη την Ευρωπαϊκή Επιτροπή. Σιγά όμως μην ανησυχήσει η Κυβέρνηση γι΄ αυτό! Μετά τη γελιοποίηση με το «Βασικό Μέτοχο», όλα τα άλλα μοιάζουν απλές καραμέλες. Ο βρεγμένος τη βροχή δεν τη φοβάται! Η Κυβέρνηση είναι μούσκεμα από την ευρωπαϊκή απαξίωση για τον «Βασικό Μέτοχο». Τι άλλο να φοβηθεί; Τι άλλο να ντραπεί; 
    Το 2012 η Ευρώπη θα περάσει από την αναλογική στην ψηφιακή εκπομπή. Η Ελλάδα θα μείνει πίσω. Τα τρία χαμένα χρόνια της Νέας Δημοκρατίας καθιστούν αδύνατη για τη χώρα μας τη σύμπλευση με τις άλλες χώρες-μέλη της Ευρωπαϊκής ‘Ένωσης. Είναι άγνωστο το πότε θα απολαύσουν οι ‘Έλληνες πολίτες των ωφελημάτων της ψηφιακής εκπομπής. 
    Για να καταλάβετε πόσο πίσω είμαστε, θα σας αναφέρω το εξής: Όταν στην ελληνική Βουλή σήμερα εγκαλείται η Κυβέρνηση διότι η χώρα μας δεν έχει ούτε νομοθετικό πλαίσιο για τις ψηφιακές εκπομπές, ξέρετε τι συζητάνε στο αγγλικό κοινοβούλιο; Συζητούν πως θα ενισχυθούν οι οικονομικά ασθενέστεροι για την αγορά του αναγκαίου ψηφιακού εξοπλισμού, για να μη δημιουργηθούν αποκλεισμοί, για να μη μπουν άνθρωποι στο ψηφιακό περιθώριο. Πολύ ψηλά γράμματα,  θα μου πείτε, για την Κυβέρνηση της εικονικής πραγματικότητας! 
    Τα δίκτυα της ψηφιακής τηλεόρασης, κύριες και κύριοι συνάδελφοι, δεν θα χρησιμοποιούνται μόνο για την απόλαυση υψηλής ποιότητας εικόνας και ήχου, θα χρησιμοποιούνται επίσης για την πρόσβαση του κοινού σε υπηρεσίες δεδομένων της κοινωνίας της πληροφορίας. Αλλά ούτε αυτό φαίνεται να αφορά την Κυβέρνηση της εικονικής πραγματικότητας, της Κυβέρνησης που έχει κακές ως ανύπαρκτες σχέσεις με την τεχνολογία, τις ηλεκτρονικές επικοινωνίες και την πρόοδο της χώρας μας στον τομέα αυτό. 
    Η ψηφιακή εκπομπή, επίσης, θα απελευθερώσει ραδιοσυχνότητες, τις οποίες η χώρα μας μπορεί να αξιοποιήσει σε πλήθος εφαρμογών προς όφελος του πολίτη. Ούτε αυτό σας συγκινεί. Ούτε σε αυτήν την κατεύθυνση της αξιοποίησης των ελεύθερων ραδιοσυχνοτήτων κινείστε. Ενώ όλες οι άλλες χώρες της Ευρώπης είναι έτοιμες για την αξιοποίηση αυτή, η Ελλάδα καθεύδει μακαρίως και μάλιστα κινδυνεύει να τις χάσει. 
    Σας θυμίζω ότι είναι η δική σας Κυβέρνηση, κύριε Υπουργέ, αυτή που υποβίβασε τη χώρα μας από την τριακοστή τέταρτη στην τεσσαρακοστή τρίτη θέση στην παγκόσμια κατάταξη σε επίπεδο ηλεκτρονικής ετοιμότητας. Ο πίνακας είναι το Παγκόσμιου Οικονομικού Φόρουμ και τον καταθέτω και αυτόν στα Πρακτικά.
    (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά τον προαναφερθέντα Πίνακα, ο οποίος βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)     
    Είναι η δική σας Κυβέρνηση, κύριε Υπουργέ, που εξασφαλίζει στη χώρα μας σταθερά την τελευταία θέση στις ευρυζωνικές συνδέσεις! Ο μέσος ευρωπαϊκός όρος είναι σχεδόν τετραπλάσιος της Ελληνικής ευρυζωνικότητας. Και είναι η δική σας Κυβέρνηση, κύριε Υπουργέ, αυτή η οποία κατόρθωσε να έχει η χώρα μας τις ακριβότερες τιμές της Ευρώπης των δεκαπέντε στις υπηρεσίες ευρυζωνικής πρόσβασης. Η Ελλάδα είναι η ακριβότερη χώρα της Ευρώπης στα ευρυζωνικά και μάλιστα με τεράστια διαφορά από τη δεύτερη, την Ισπανία. Αν αμφιβάλλετε και γι’ αυτό, καταθέτω στα Πρακτικά την ‘Έκθεση του Παρατηρητηρίου για την κοινωνία της πληροφορίας.
    (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά την προαναφερθείσα ‘Έκθεση, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Η Κυβέρνησή σας, κύριε Υπουργέ, είναι αυτή που έχει ανενεργό το ν. 3431/2006 για τις ηλεκτρονικές επικοινωνίες, διότι καθυστερεί η έκδοση των εξήντα δύο από τις εξήντα πέντε υπουργικές αποφάσεις που προβλέπει ο νόμος.
     Βεβαίως, ο απουσιάζων Υπουργός Μεταφορών και Επικοινωνιών θα έπρεπε να απολογηθεί γι’ αυτό το κατόρθωμα. Ο ίδιος Υπουργός, παρά τις ευρωπαϊκές οδηγίες, αφήρεσε από το νόμο αυτό τις διατάξεις για τα ψηφιακά, παραβιάζοντας ουσιαστικά το περιεχόμενο των κοινοτικών οδηγιών. 
    Η Κυβέρνησή σας επί τρία χρόνια δεν έφερε στη Βουλή νομοσχέδιο για την ψηφιακή ραδιοτηλεόραση, παρ΄ότι παρέλαβε έτοιμο προσχέδιο νόμου από την κυβέρνηση του ΠΑ.ΣΟ.Κ.. 
Η Κυβέρνησή σας επί τρία χρόνια δεν κατάφερε να αναθέσει τα έργα για τις ευρυζωνικές υποδομές ύψους 200.000.000 ευρώ στην περιφέρεια παρ΄ότι βρήκε έτοιμη την προκήρυξη από τις κυβερνήσεις του ΠΑ.ΣΟ.Κ.. Η Κυβέρνησή σας επί τρία χρόνια δεν κατάφερε να αξιοποιήσει τους αναμεταδότες του ελληνικού δορυφόρου, του HELLAS SAT που τον βρήκε έτοιμο στο διάστημα από την κυβέρνηση του ΠΑ.ΣΟ.Κ.. Η Κυβέρνησή σας είναι αυτή που δεν κάνει τίποτα για την εκμετάλλευση των τριών νέων δορυφορικών θέσεων της χώρας μας στις δώδεκα, είκοσι και είκοσι οκτώ μοίρες δυτικά. Θα βαρύνεστε σε λίγο με την απώλεια κυριαρχικών δικαιωμάτων της χώρα μας στο διάστημα, με την απώλεια εθνικής περιουσίας στρατηγικής σημασίας.
	Περιμένουμε συγκεκριμένες απαντήσεις για όλα αυτά τα θέματα. Αν δεν τα γνωρίζετε, να εγκαλέσετε και εσείς, κύριε Υπουργέ, τον απουσιάζοντα Υπουργό.
	Θέλω να σας καταθέσω και ένα έγγραφο του Προέδρου του Εθνικού Συμβουλίου Ραδιοτηλεόρασης. Απευθύνεται προς τη Γενική Γραμματεία Επικοινωνίας και αναφέρει τα εξής: «Έχω σχηματίσει την εντύπωση» -λέει ο Πρόεδρος του Ε.Σ.Ρ.- «ότι αν δεν επισπεύσετε νομοθετική ρύθμιση, θα υλοποιηθούν αυθαιρέτως ψηφιακές εκπομπές». Το καταθέτω και αυτό στα Πρακτικά.
	(Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
	Δεν νομίζω ότι ο κ. Λασκαρίδης ασκεί Αντιπολίτευση. Κάτι γνωρίζει περισσότερο από σας και εγκαλεί ουσιαστικά μία Κυβέρνηση που καθυστερεί επίτηδες την ψηφιακή πρόοδο της χώρας μας για λόγους μικροκομματικούς. 
      Είστε η Κυβέρνηση της προπαγάνδας και της εικονικής πραγματικότητας. Έχετε μετατρέψει την Ε.Ρ.Τ. σε εργαστήριο προπαγάνδας, παραπληροφόρησης, απόκρυψης και διαστρέβλωσης των γεγονότων. Αυτό είναι το μόνο που σας ενδιαφέρει. Σ’ αυτό βασίζετε και μόνο σ’ αυτό την πολιτική επιβίωση της ράθυμης, ανεπαρκούς και προκλητικής Κυβέρνησης Καραμανλή. Μία επιλογή έχετε, μία λύση  υπάρχει για τον τόπο, οι εκλογές. Αν έχετε το θάρρος, αν έχετε το κουράγιο, αποφασίστε το. Όσο νωρίτερα, τόσο καλύτερα για τον τόπο. 
	Θα πω κάτι τελευταίο. Έχω την πληροφορία, κύριε Υπουργέ, ότι οι υπηρεσίες σας σας παραπληροφορούν ότι δήθεν η χώρα μας πήρε παράταση για την ψηφιακή μετάβαση μέχρι το 2015. Η ενημέρωση είναι ψευδής και σας συμβουλεύω να μην κάνετε χρήση αυτής της παραπληροφόρησης. Για επιβεβαίωση αυτού που σας λέω, από το site της Κομισιόν, της Ευρωπαϊκής Επιτροπής, σήμερα το πρωί «κατέβασα» τις οδηγίες οι οποίες φυσικά αναφέρουν ότι υποχρεωτικά το 2012 όλη η Ευρώπη πρέπει να περάσει από την αναλογική στην ψηφιακή ραδιοτηλεόραση. 
      Πείτε μας τι έχετε κάνει, πείτε μας τι θα κάνετε. Είμαστε βέβαιοι ότι δεν κάνατε τίποτα, είμαστε βέβαιοι ότι δεν προλαβαίνετε να κάνετε τίποτα έως το 2012. Ουραγός και πάλι η χώρα μας, τελευταία και πάλι η χώρα μας με δική σας αποκλειστική ευθύνη.
	Ευχαριστώ πολύ.
	(Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Ρόβλια.
	Κυρίες και κύριοι συνάδελφοι, θα ήθελα να κάνω μία γενικότερη παρατήρηση πριν δώσω το λόγο στο δεύτερο επερωτώντα. Επειδή πολλές φορές τείνει να πάρει μορφή επιδημίας το να γίνονται ενστάσεις στο Προεδρείο για το εάν η Κυβέρνηση εκπροσωπείται σωστά ή όχι και σήμερα ηγέρθη η ένσταση, η παρατήρηση ότι κακώς είναι εδώ ο κ. Ρουσόπουλος και ότι έπρεπε να είναι εδώ ο κ. Λιάπης, θα πρέπει να σας πω το εξής: Εκτός των άλλων τυπικών κανόνων που υπάρχουν όπου η Κυβέρνηση μπορεί να εκπροσωπείται από οποιονδήποτε Υπουργό, το Προεδρείο σωστά δέχθηκε τον κύριο Ρουσόπουλο ως Υπουργό Επικρατείας αρμόδιο στις επικοινωνίες από τη στιγμή, κύριε Ρόβλια, που το ίδιο το ερώτημά σας, η ίδια η επερώτησή σας και στα τέσσερα ερωτήματα αναφέρεται σε θέματα ψηφιακής τηλεόρασης, σε θέματα αδικαιολόγητης καθυστέρησης πάλι για την ψηφιακή τηλεόραση. Το τρίτο ερώτημά σας είναι στον ίδιο τομέα, όπως και το τέταρτο. Όλα δηλαδή τα ερωτήματά σας αναφέρονται στην ψηφιακή τηλεόραση όπου έχει αρμοδιότητα ο κ. Ρουσόπουλος.
	ΚΩΝΣΤΑΝΤΙΝΟΣ ΡΟΒΛΙΑΣ: Αν μου δώσετε το λόγο θ΄ απαντήσω, αλλιώς στη δευτερολογία μου.
	ΠΡΟΕΔΡΕΥΩΝ (Σωτήρης Χατζηγάκης): Στη δευτερολογία σας. Τώρα επιλεκτικά ο καθένας θέλει και κάποιον Υπουργό εδώ να εμφανίζεται; Αυτό δεν είναι θέμα του Προεδρείου.
	ΚΩΝΣΤΑΝΤΙΝΟΣ ΡΟΒΛΙΑΣ: Ο κ. Λιάπης δεν θέλει να εμφανιστεί. Ο κ. Νεράντζης έχει έλθει τρεις φορές.
	ΠΡΟΕΔΡΕΥΩΝ (Σωτήρης Χατζηγάκης): Επιπλέον, κύριε Ρόβλια, καταθέσατε τρία έγγραφα. 
      Και τα τρία έγγραφα τα οποία καταθέσατε αναφέρονται στην ψηφιακή τηλεόραση και στην κοινωνία της πληροφορίας. Ορθώς τα καταθέσατε. Αλλά…
      ΘΕΟΧΑΡΗΣ ΤΣΙΟΚΑΣ: Ποιος έχει αρμοδιότητα για το θέμα;
      ΠΡΟΕΔΡΕΥΩΝ (Σωτήρης Χατζηγάκης): Αφού ό,τι καταθέτετε αφορά αυτά. Η ομιλία σας αφορούσε την ψηφιακή τηλεόραση και την επικοινωνία. Η επερώτησή σας αναφέρεται σ’ αυτά. 
      Παρακαλώ πολύ, έλεος πια. Κάθε φορά να γίνεται ένσταση για την αρμοδιότητα.
      ΚΩΝΣΤΑΝΤΙΝΟΣ ΡΟΒΛΙΑΣ: Να σας απαντήσω τώρα ή στη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Ρόβλια. Στην δευτερολογία σας. 
      ΚΩΝΣΤΑΝΤΙΝΟΣ ΡΟΒΛΙΑΣ: Θα μου δώσετε το λόγο για μισό λεπτό; Επειδή απευθύνεστε προσωπικά σε μένα. 
      ΠΡΟΕΔΡΕΥΩΝ (Σωτήρης Χατζηγάκης): Δεν απευθύνομαι προσωπικά σ΄ εσάς. Δεν θα κάνουμε συζήτηση.
      ΚΩΝΣΤΑΝΤΙΝΟΣ ΡΟΒΛΙΑΣ: Όσοι βλέπουν τηλεόραση δεν μπορούν να περιμένουν δύο ώρες ν΄ απαντήσω.
      ΠΡΟΕΔΡΕΥΩΝ (Σωτήρης Χατζηγάκης): Έπ’ ευκαιρία της παρατηρήσεώς σας είχα την υποχρέωση ως Προεδρείο να πω αυτά. 
      ΚΩΝΣΤΑΝΤΙΝΟΣ ΡΟΒΛΙΑΣ: Οι ψηφιακές συχνότητες έχουν σχέση. Είναι ανακριβή αυτά τα οποία λέτε. Οι ψηφιακές συχνότητες δεν είναι αρμοδιότητα του κ. Ρουσόπουλου. 
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Ρόβλια. Το κάναμε τώρα ψωμί και τυρί. Κάθε φορά λέμε ότι δεν είναι ο αρμόδιος Υπουργός. Καθίστε. 
      ΚΩΝΣΤΑΝΤΙΝΟΣ ΡΟΒΛΙΑΣ: Ένας είναι αρμόδιος για τις ψηφιακές συχνότητες. 
      ΠΡΟΕΔΡΕΥΩΝ (Σωτήρης Χατζηγάκης): Καλό είναι να είναι όλο το Υπουργικό Συμβούλιο. Δεν γίνεται ποτέ, ούτε είχε γίνει ποτέ. Ένας είναι ο αρμόδιος. Ο κατά 99% αρμόδιος είναι ο κ. Ρουσόπουλος. Και ορθώς είναι εδώ. 
      ΚΩΝΣΤΑΝΤΙΝΟΣ ΡΟΒΛΙΑΣ: Άρα τις άλλες φορές λάθος…
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίασή μας αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»  με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και τρεις συνοδοί-καθηγητές από το Γυμνάσιο Νεαπόλεως Λασιθίου της Κρήτης. 
      Ο Βουλή τους καλωσορίζει.
(Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Χυτήρης.  
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, εγώ θα συμφωνήσω μαζί σας, γι’ αυτά που προείπατε. Και θα συμφωνήσει και ο κ. Ρόβλιας νομίζω. Όλοι γνωρίζουμε ότι ο κ. Ρουσόπουλος δεν είναι μόνο Υπουργός, είναι Υπερυπουργός αυτής της Κυβέρνησης, τουλάχιστον. Άρα σωστά είναι εδώ και είναι και υπεύθυνος και για το θέμα που σήμερα συζητάμε. 
      Όλα τα κράτη μέλη της Ευρωπαϊκής Ένωσης ετοιμάζονται εδώ και καιρό για την πλήρη μετάβαση από την αναλογική στην ψηφιακή εκπομπή ραδιοφώνου και τηλεόρασης. Η προετοιμασία έχει ξεκινήσει σε ορισμένα κράτη πριν από το 2000 μέσω της θέσπισης αναγκαίου θεσμικού πλαισίου. Στην Ολλανδία ήδη από το 2006 υπάρχει κάλυψη του ψηφιακού σήματος για όλη τη χώρα και έχουν αποσυρθεί ήδη οι αναλογικοί δέκτες. Στην Φινλανδία η πλήρης μετάβαση στην ψηφιακή τεχνολογία θα έχει ολοκληρωθεί το 2007, στο τέλος δηλαδή, αυτής της χρονιάς. 
      Στις περισσότερες ευρωπαϊκές χώρες σήμερα λειτουργούν ψηφιακές πλατφόρμες παράλληλα με το επίγειο αναλογικό δίκτυο. Σύμφωνα με πρόσφατο έγγραφο της Communication Committee της Ευρωπαϊκής Επιτροπής σε δεκαεννιά κράτη της Ευρωπαϊκής Ένωσης η επίγεια ψηφιακή τηλεόραση είναι μια πραγματικότητα. Σε αυτά βέβαια δεν περιλαμβάνεται η χώρα μας. Καταθέτω αυτό τον κατάλογο των κρατών. 
      (Στο σημείο αυτό ο Βουλευτής κ. Τηλέμαχος Χυτήρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η μετάβαση από την αναλογική στην ψηφιακή τεχνολογία θα πρέπει να έχει ολοκληρωθεί το 2012. Είναι γνωστό αυτό σε όλους. Σε όλα τα κράτη, λοιπόν, της Ευρωπαϊκής Ένωσης έχουν τεθεί συγκεκριμένα χρονοδιαγράμματα, έχει προηγηθεί πιλοτική εφαρμογή της ψηφιακής τεχνολογίας και φυσικά παράλληλη λειτουργία με το υφιστάμενο δίκτυο της αναλογικής τηλεόρασης. Στην Ελλάδα μέχρι σήμερα δεν έχει αναληφθεί καμμία πρωτοβουλία από την Κυβέρνηση. Στις περισσότερες χώρες έχει δοθεί δυνατότητα στους υφιστάμενους αναλογικούς φορείς να πραγματοποιήσουν δοκιμαστικές πειραματικές εκπομπές. Στη χώρα μας δεν έχει αναληφθεί καμία πρωτοβουλία προς αυτήν την κατεύθυνση. 
      Αντιθέτως, με ευθύνη της σημερινής Κυβέρνησης διατηρείται η χαώδης κατάσταση στον τομέα επίγειας αναλογικής τηλεόρασης και ραδιοφωνίας. Οι δεσμεύσεις του Υπουργού Επικρατείας ότι το 2006 θα είχαν δοθεί οι άδειες, δεν πραγματοποιήθηκαν. Το περιβόητο νομοσχέδιο για τη συγκέντρωση και την αδειοδότηση των ραδιοτηλεοπτικών σταθμών ποτέ δεν ψηφίστηκε. Η παράλειψη χορήγησης αδειών στους υφιστάμενους ραδιοτηλεοπτικούς φορείς δυσχεραίνει ακόμα περισσότερο το εγχείρημα της μετάβασης στην ψηφιακή τεχνολογία. 
      Υπάρχουν περιπτώσεις ιδιωτικών φορέων αλλά και δημοτικών αρχών που ενδιαφέρονται να επενδύσουν στον τομέα της ψηφιακής ραδιοτηλεόρασης και η πολιτεία δεν έχει εξασφαλίσει το κατάλληλο θεσμικό πλαίσιο. Ούτε καν για πειραματικές εκπομπές. 
     Ο μόνος φορέας στον οποίο έχει δοθεί η δυνατότητα να δημιουργήσει ψηφιακά κανάλια είναι η Ε.Ρ.Τ.. Αυτό μπορεί να εξυπηρετήσει την ανάγκη να εμφανιστεί η χώρα μας τάχα στο διεθνές και ευρωπαϊκό περιβάλλον ότι βρίσκεται στην τροχιά της μετάβασης στην ψηφιακή τεχνολογία. Στην πραγματικότητα, όμως, δημιουργεί προϋποθέσεις άνισης μεταχείρισης σε σχέση με τους ιδιωτικούς φορείς, κάτι για το οποίο η χώρα μας μπορεί να βρεθεί για άλλη μία φορά εκτεθειμένη στην Ευρωπαϊκή Ένωση. Το εγχείρημα της μετάβασης στην ψηφιακή τεχνολογία απαιτεί τη θέσπιση ενός ευέλικτου κανονιστικού πλαισίου, σε συνδυασμό με την υλοποίηση ενός προγράμματος ενημέρωσης, ευαισθητοποίησης και εκπαίδευσης του κοινού. 
     Κύριε Υπουργέ, ασχολείστε στην τηλεόραση και στη δημόσια τηλεόραση με σκάνδαλα, με σπατάλες και ασχολείται και η δικαιοσύνη τώρα. Ασχολείστε, επίσης, με το πώς θα προπαγανδίσετε την Κυβέρνηση, τον Υπουργό τάδε ή τον Υπουργό δείνα, οι οποίοι ευθέως παρεμβαίνουν στην Ε.Ρ.Τ. και το ξέρετε. Ασχοληθείτε με την αληθινή αποστολή της δημόσιας τηλεόρασης, τη δημοκρατική δημόσια τηλεόραση, με την αναβάθμιση του επιπέδου της δημόσιας τηλεόρασης. Η κεντρική γραμμή της ανταγωνιστικότητας σάς οδηγεί σε λάθος δρόμο και είναι εις βάρος της δημόσιας τηλεόρασης, εις βάρος, δηλαδή, τελικά του ελληνικού λαού που πληρώνει την τηλεόραση. Ασχοληθείτε με την ψηφιακή τηλεόραση, που είναι το μέλλον της τηλεόρασης. Μη τσαλαβουτάτε στα μικροκομματικά συμφέροντα. Θα είστε υπεύθυνος αύριο για τις αρνητικές εξελίξεις. Θα το πληρώσετε και εσείς και η Κυβέρνησή σας, όπως λέει και ο λαός «πίσω έχει η αχλάδα την ουρά». 
     Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χυτήρη.
     Το λόγο έχει ο κ. Τσιόκας.
     ΘΕΟΧΑΡΗΣ ΤΣΙΟΚΑΣ: Κύριε Πρόεδρε, τι συζητάμε σήμερα; Πρώτον, στην ουσία ελέγχεται η Κυβέρνηση για ανυπαρξία σε αυτό που είπε ο eισηγητής μας κ. Ρόβλιας, δηλαδή για το απόλυτο μηδέν στη συμβολή της όχι στην τρίτη φάση του ανταγωνισμού και της απελευθέρωσης που συζητά η Ευρωπαϊκή Ένωση, δηλαδή της μετάβασης από την αναλογική στην ψηφιακή, αλλά για το απόλυτο μηδέν για τη δεύτερη φάση. Αυτό είναι το χειρότερο από όλα και αυτός είναι ο απολογισμός μιας Kυβέρνησης που κλείνει τη θητεία της. 
     Το δεύτερο που θέλω να πω είναι το εξής: Συζητάμε σήμερα, γιατί στις 17-1-2006 για το ίδιο θέμα το ΠΑ.ΣΟ.Κ. κάλεσε την Κυβέρνηση. Ήρθε εδώ ο Υφυπουργός Μεταφορών και μας είπε ότι όλα είναι εντάξει και θα προχωρήσουμε. Θα προχωρήσει -έχουν έτοιμο νομοσχέδιο ή το ολοκληρώνουν- το πλαίσιο εκείνο πάνω στο οποίο θα στηριχθεί η μετάβαση από την αναλογική στην ψηφιακή τηλεόραση. Δεν έγινε τίποτα. 
     Σήμερα η Κυβέρνηση κρύβεται γι’ αυτόν το λόγο. Και η μομφή που αποδίδουμε που δεν είναι εδώ ο κ. Λιάπης, είναι γιατί η Κυβέρνηση αλλάζει τους Υπουργούς για να κρύψει την ουσία, δηλαδή ότι είναι ανύπαρκτη σε πολιτικές. Αυτό είναι το πρόβλημα. Εμείς δεν λέμε γιατί ήρθε ο τάδε ή ο δείνα Υπουργός. Λέμε ότι δεν υπάρχει πολιτική. Το ίδιο μας έκαναν οι Υπουργοί της Κυβέρνησης και με την οδική ασφάλεια. Τη μια μας στέλνουν τον κ. Σουφλιά, την άλλη τον κ. Λιάπη, υπάρχουν δεκαπέντε Εθνικές Επιτροπές Οδικής Ασφάλειας και τα θύματα στην άσφαλτο είναι ατέλειωτα. Αυτό γίνεται από την Κυβέρνηση αυτή.
     Τι χάνει, όμως, ο ελληνικός λαός; Χάνει πάρα πολλά από αυτήν την ανυπαρξία. Ξέρει πολύ καλά η Κυβέρνηση ότι αν ενδιαφερόταν λίγο για τον προγραμματισμό στον τομέα για τον οποίο σήμερα την ελέγχουμε, η απαιτούμενη εκπεμπόμενη ισχύς θα ήταν εκατό φορές μικρότερη από αυτήν που απαιτείται από την αναλογική ψηφιακή τηλεόραση. Αυτό θα είχε άμεσα θετικά αποτελέσματα για την υγεία των πολιτών. Αλλά δεν την ενδιαφέρει ο κόσμος των πολλών. Η Κυβέρνηση δεν θέλει να ασχοληθεί με τους πολλούς.
    Θέλει θολά τοπία, για να διαχειρίζεται τους «ημετέρους». Ξέρει πολύ καλά η Κυβέρνηση ότι, εάν νομοθετούσε πάνω σ' αυτό το πλαίσιο, θα απελευθερώνονταν συχνότητες, πράγμα το οποίο θα επέτρεπε τη βελτίωση της ποιότητας παροχής άλλων υπηρεσιών, όπως της κινητής τηλεφωνίας και της αύξησης της προσβασιμότητας νέων υπηρεσιών προς το κοινό. Δεν το κάνει αυτό, δεν ενδιαφέρεται να προσφέρει νέες καλύτερες υπηρεσίες προς το κοινό, δεν ενδιαφέρεται να προσφέρει άλλες καλύτερες υπηρεσίες κινητής τηλεφωνίας. 
    Θέλω να ενθυμίσω στην Κυβέρνηση ότι στην Αμερική, λόγω της απελευθέρωσης των συχνοτήτων από την αναλογική στην ψηφιακή τηλεόραση και την προκήρυξη για διανομή τους μέσω διαγωνισμών, ήδη απολαμβάνει έσοδα το κράτος άνω των 50.000.000.000 δολαρίων. Κερδίζει δηλαδή το κράτος της Αμερικής δισεκατομμύρια δολάρια με τα οποία μπορεί να ασκήσει πολιτικές. 
    Όμως, δεν είναι μόνο αυτό. Εάν έκανε πλαίσιο η Κυβέρνηση, θα ωφελούσε εξαιρετικά τους πολίτες, γιατί θα παρείχε εξαιρετικά βελτιωμένη ποιοτικά εικόνα. 
    Τέλος, θέλω να υπενθυμίσω στην Κυβέρνηση ότι εάν ασχολούνταν με τους πολλούς, η χρήση αυτών των συχνοτήτων από την κινητή υπηρεσία θα είχε μειώσει το κόστος παροχής κινητών υπηρεσιών μέχρι και 90%. Αυτό θα απολάμβανε ο πολίτης. 
    (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
      Όλα αυτά, λοιπόν, δεν τα κάνει η Κυβέρνηση. Και δεν τα κάνει, γιατί θέλει αυτό το θολό τοπίο, για να μπορεί να ποδηγετεί τα μέσα ενημέρωσης. Αυτό θέλει να κάνει. Θέλει να πάμε σε εκλογές μέσα σε ένα περιβάλλον θολό, μέσα από το οποίο θα μπορεί να επιβάλλει από πάνω προς τα κάτω τις πολιτικές της απόψεις. Ε, αυτό, λοιπόν, δεν είναι αποδεκτό σε εμάς, δεν το δεχόμαστε, αντιδρούμε, καταγγέλλουμε αυτήν την πολιτική και υπενθυμίζουμε ότι είναι υποχρέωση και δέσμευσή μας όχι μόνο να ελέγξουμε την Κυβέρνηση αλλά ταυτόχρονα να την οδηγήσουμε σ’ αυτό που πρέπει. 
      (Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε και το χρόνο της δευτερολογίας σας;
      ΘΕΟΧΑΡΗΣ ΤΣΙΟΚΑΣ: Θα αφήσω ένα λεπτό μόνο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Για ένα λεπτό κάνετε έτσι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Απλώς ρώτησα.	
      ΘΕΟΧΑΡΗΣ ΤΣΙΟΚΑΣ: Και αυτό που πρέπει να γίνει άμεσα είναι να γίνει το κανονιστικό πλαίσιο, ώστε επιτέλους να διαμορφωθεί χάρτης ψηφιακών συχνοτήτων, να χωροθετηθεί εγκατάσταση και λειτουργία των κέντρων εκπομπής, να διαμορφωθούν άμεσα κανόνες εκπομπής και πολυπλεξίας και να διαμορφωθούν οι κανόνες για τις νέες αδειοδοτήσεις. 
      Πάνω σε αυτά τα ζητήματα ελέγχουμε την Κυβέρνηση, και την εγκαλούμε στη δύση της κυβερνητικής της θητείας. Γνωρίζει ο ελληνικός λαός ότι η Νέα Δημοκρατία δεν κυβερνά για τους πολλούς, ότι θέλει θολό τοπίο των μέσων επικοινωνίας, για να διαχειρίζεται τους «ημετέρους». Γι’ αυτόν το λόγο, κύριε Πρόεδρε, εμείς θεωρούμε ότι μία λύση υπάρχει και η λύση είναι ότι ο λαός πλέον πρέπει να δώσει άλλη διέξοδο. Οι εκλογές είναι κοινωνική ανάγκη. Και το ΠΑ.ΣΟ.Κ. διατυπώνει με ένταση αυτό το αίτημα.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόκα.
      Το λόγο έχει η κ. Βρεττού. 
      Το όνομά σας είναι Αγάθη ή Αγαθή; 
      ΑΓΑΘΗ-ΡΟΖΑ ΒΡΕΤΤΟΥ: Αγάθη, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Αλλά, όμως, και αγαθή, με την αρχαία έννοια του «καλός κ’ αγαθός». 
      ΑΓΑΘΗ-ΡΟΖΑ ΒΡΕΤΤΟΥ: Μάλλον, το πρώτο, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Είναι η πρώτη φορά που ανεβαίνετε στο Βήμα; 
      ΑΓΑΘΗ-ΡΟΖΑ ΒΡΕΤΤΟΥ: Η δεύτερη. 
      ΠΡΟΕΔΡΕΥΩΝ (Σωτήρης Χατζηγάκης): Εγώ πάντως σας καλωσορίζω, γιατί σε εμένα είναι η πρώτη, και σας εύχομαι «σιδεροκέφαλη». 
      Ορίστε, κυρία Βρεττού, έχετε το λόγο. 
      ΑΓΑΘΗ-ΡΟΖΑ ΒΡΕΤΤΟΥ: Ευχαριστώ πολύ, κύριε Πρόεδρε. 
      Αγαπητοί συνάδελφοι, ξεκινώντας από την επερώτηση που έχουμε καταθέσει, σχετικά με την απουσία διεισδυτικότητας της ψηφιακής τηλεόρασης στη χώρα μας, θα ήθελα να μου επιτρέψετε να αναφερθώ σε πολύ σύντομο χρόνο στη σημασία της ανάπτυξης μιας ανταγωνιστικής φιλοσοφίας σε θέματα που αφορούν την παγκόσμια επικοινωνία και φυσικά τις όποιες πολιτικές, πολιτισμικές και εκπαιδευτικές προεκτάσεις έχει αυτό το γεγονός.
      Έχω υπ’ όψιν μου ένα εξαιρετικό βιβλίο, το οποίο πρόσφατα κυκλοφόρησε στα ελληνικά. Το έχει γράψει ο Gordon Graham που είναι καθηγητής της Φιλοσοφίας στο Πανεπιστήμιο του Αμπερντίν στις Ηνωμένες Πολιτείες. Το βιβλίο του στα ελληνικά λέγεται «Internet, μία κοινωνιολογική προσέγγιση» και σε αυτό διαβάζει κανείς το εξής: Στα τέλη του 19ου αιώνα ένα αμερικανικό συνδικάτο μίας εφημερίδας ζήτησε από εβδομήντα τέσσερις άνδρες και γυναίκες και ανθολόγησε τις απόψεις τους να απαντήσουν στο ερώτημα «πώς φαντάζονται τον κόσμο το 1993». Τα αποτελέσματα αυτής της σύντομης δημοσκόπησης δημοσιεύτηκαν στην έκθεση του Σικάγο το 1893. Και ενώ πάρα πολλοί άνθρωποι προέβλεψαν είτε τα όπλα μαζικής καταστροφής είτε τα αποτελέσματα από την εξέλιξη της μικροηλεκτρονικής, εκείνο το οποίο εντυπωσιάζει εξαιρετικά, είναι το ότι κανείς δεν προέβλεψε την άνοδο –θα μου επιτρέψετε τον όρο- του «αυτοκινητισμού».  
      Κανείς, λοιπόν, δεν κατάλαβε την επανάσταση που θα έφερνε στον επόμενο αιώνα το αυτοκίνητο. Έχω την εντύπωση ότι το ίδιο ακριβώς κάνει η σημερινή Κυβέρνηση, σε ό,τι αφορά τη ραγδαία εξέλιξη των πληροφοριακών συστημάτων σε ολόκληρο τον κόσμο. Φαίνεται σαν η Ελλάδα να είναι μία μικρή απομονωμένη χώρα, κάπου στον ευρωπαϊκό νότο. 
      Το ερώτημα που τίθεται στην πολιτική και που αφορά την τεχνολογία σχετίζεται με τη σαφή γνώση και την κριτική στάθμιση των πραγμάτων. Την ανταπόκριση σε μία νέα φιλοσοφία υγιούς κοινωνικοποίησης της κοινωνίας της πληροφόρησης.
       Είναι γεγονός και κανείς δεν μπορεί να το αρνηθεί –θα ήταν μάλιστα εξαιρετικά αναχρονιστικό να το έκανε αυτό- ότι οι τεχνολογίες αυτές ενοποιούν τον κόσμο σε ολότητες και διαμορφώνουν ωστόσο διευρυμένα μικροπεριβάλλοντα, στα οποία οι νέοι άνθρωποι καλούνται να προσαρμοστούν και καλούνται να επιβιώσουν. Και αυτόν το ρόλο παίζει η πολιτική σε σχέση με τη ζωή των νέων ανθρώπων, ακριβώς, δηλαδή να τους βοηθήσει να προσαρμοστούν και ανταγωνιστικά να ανταποκριθούν σε αυτές τις νέες απαιτήσεις που φαίνεται να διαμορφώνονται. Και όχι μόνο να τους βοηθήσει να προσαρμοστούν, αλλά να προβλέψει και ποιες θα είναι οι μελλοντικές ανάγκες. Ο προβλεπτικός ρόλος της πολιτικής από την Κυβέρνηση της Νέας Δημοκρατίας δεν φαίνεται να υλοποιείται πουθενά.
      Εκείνο το οποίο παρακολουθεί κανείς, εξαιρετικά κατάπληκτος μερικές φορές, όταν ζει σ’ αυτήν τη χώρα, είναι ότι η παρούσα Κυβέρνηση με αναχρονιστικούς μηχανισμούς, με ελλιπή σκεύη και ιδιοτελή βούληση δεν μπορεί σε καμμία περίπτωση να υπηρετήσει ένα πλαίσιο νομικό, θεσμικό, οικονομικό, το οποίο θα έχει σαν αποτέλεσμα τη διαρκή και γρήγορη αναπροσαρμογή στα τεκταινόμενα στον ευρύτερο χώρο της Ευρωπαϊκής Ένωσης. Και φαίνεται, επίσης, να αγνοεί παντελώς τις όποιες αποφάσεις λαμβάνονται στο επίπεδο των ευρωπαϊκών οργάνων.
      Θα μου επιτρέψετε κλείνοντας να παραφράσω κάτι που είχε πει ο Βενιαμίν Φραγκλίνος. Είχε πει, λοιπόν, ότι εκείνο που είναι αδιαμφισβήτητο στη ζωή είναι ο θάνατος και οι φόροι. Για το πρώτο φροντίζει η φύση. Το δεύτερο είναι μάλλον το μόνο πεδίο στο οποίο έχει να επιδείξει κάποιο έργο η σημερινή Κυβέρνηση της Νέας Δημοκρατίας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ο συνάδελφος κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ:  Κύριε Πρόεδρε, κύριε Υπουργέ, πιστεύω ότι δεν είναι δικαιολογημένη η έκπληξή μας για το ότι και στο χώρο αυτόν η Κυβέρνηση βρίσκεται πολλούς κύκλους πίσω από τους άλλους εταίρους και από τον υπόλοιπο κόσμο, ή ότι το μοντέλο διακυβέρνησης της χώρας που είναι ο συντηρητικός μεγαλοκρατισμός, δεν δίνει προτεραιότητα ούτε στις καινοτομίες ούτε στην ενσωμάτωση νέων τεχνολογιών στην κοινωνική και οικονομική ζωή της χώρας. Στο μόνο που δίνει προτεραιότητα είναι ο ασφυκτικός εναγκαλισμός του κράτους, γύρω από κάθε δραστηριότητα. Και επειδή ζούμε στην εποχή της πληροφορίας και της εικονικής πραγματικότητας, η οποία αναπαράγεται, μέσω της τηλεοπτικής δημοκρατίας, φαίνεται ότι η Κυβέρνηση θεωρεί πως μέσα από την εικονική πραγματικότητα θα μπορέσει να ελέγξει την ελληνική κοινωνία και τις πολιτικές εξελίξεις στη χώρα. 
      Έτσι, λοιπόν, αφού έχει διασφαλίσει τη συμμαχία των δημοσκόπων που είναι σε εντεταλμένη υπηρεσία, αλλά πέφτουν σε λάθη τρομερά, τα οποία θα προκαλέσουν και τη θυμηδία  σε λίγο καιρό του κόσμου -δηλαδή, τα λάθη ποια είναι- εμφανίζουν οι σύμμαχοι δημοσκόποι και εν μέρει ιδιοκτήτες κάποιων τηλεοπτικών μέσων ενημέρωσης στη χώρα, ότι αυτή η Κυβέρνηση έχει κατορθώσει το ακατόρθωτο παγκοσμίως. Δηλαδή, να κυβερνά τρία χρόνια, να καταστρέφει τα πάντα και να μην έχει καμμία φθορά. Αυτό είναι εύρημα -με επιστημονική τεκμηρίωση βεβαίως- αυτό είναι πρωτάκουστο. Κυβερνούν τρία χρόνια, έχουν καταστρέψει τα πάντα, έχουν καταρρεύσει τα πάντα, αλλά φθορά καμμία. Έχουν περίπου την ίδια διαφορά που είχαν και στις εκλογές. Δεν χρειάζεται να είσαι ειδικός, ο απλός πολίτης έχει αρχίσει πλέον και απορεί τι γίνεται σε αυτόν τον τόπο.
      Δεύτερον, όλα τα ποιοτικά στοιχεία των μετρήσεων είναι εντελώς αντίστροφα από την πρόθεση ψήφου. Σε όλες τις ποιοτικές μετρήσεις η Κυβέρνηση είναι πάτος, αλλά φαίνεται ότι έχει μεγάλη διαφορά στην πρόθεση ψήφου. Αυτά, λοιπόν, σας τα λέω, γιατί πλέον έφυγαν από τον έλεγχο και, εν πάση περιπτώσει, δεν θα μπορέσετε να συγκρατήσετε τη σωστή πληροφόρηση και την πραγματικότητα.
      Έτσι, λοιπόν, σ’ αυτήν τη στρατηγική, το να κρατάτε κλειστά τα χαρτιά της ενημέρωσης, εντάσσεται και η αδιαφορία σας σε σχέση με τις ψηφιακές ραδιοσυχνότητες. 
      Ενώ κάποτε μιλούσαμε για αναλφάβητους, γι’ αυτούς που δεν ήξεραν να διαβάζουν, σήμερα πια μιλάμε για ψηφιακά αναλφάβητους πολίτες, με την έννοια ότι η πρόσβαση στο διαδίκτυο, η χρήστη των ευρυζωνικών ψηφιακών δικτύων της νέας τεχνολογίας, είναι εκ των ων ουκ άνευ, για να μπορείς να είσαι ένας ισότιμος εταίρος στο σύγχρονο παγκόσμιο γίγνεσθαι. Και εμείς εδώ, ενώ είχαμε κατορθώσει να κάνουμε την Ελλάδα μια ευρωπαϊκή χώρα στα Βαλκάνια, βλέπουμε μια Κυβέρνηση που επιζητεί εναγωνίως να καταστήσει πάλι τη χώρα μια βαλκανική χώρα στην Ευρώπη. Αυτό, λοιπόν, δεν θα το κατορθώσετε, γιατί πολύ σύντομα θα χάσετε αυτήν τη δυνατότητα, γιατί υπάρχουν και πολίτες οι οποίοι αγωνιούν πραγματικά για το μέλλον αυτού του τόπου και δεν αγωνιούν στενά για μια ιδιοτέλεια. Γιατί προφανώς εσάς όλους, σ’ αυτήν την Κυβέρνηση, το μόνο που σας ενδιαφέρει είναι πώς θα κρατήσετε αυτούς τους θώκους, αυτές τις καρέκλες μονίμως ηθικολογώντας, ουδεμία σχέση έχοντας με την ηθική. Διότι αυτό κάνετε.
      Και αυτό που εδώ σήμερα παρατηρούμε έχει και το στοιχείο της ανηθικότητας μέσα. Δεν  μπορεί να στερούμε έναν ολόκληρο λαό από το να έχει την πρόσβαση στη γνώση, στην πληροφόρηση, να έχει πλουραλισμό στην ενημέρωση, να μοιράζεται αυτό το κοινωνικό αγαθό. Γιατί, είναι δημόσιο αγαθό η ψηφιακή ραδιοσυχνότητα και εσείς την στραγγαλίζετε, την φυλακίζετε, διότι πράγματι φοβάστε την ενημέρωση, φοβάστε την αλήθεια. Και το κάνετε αυτό γιατί νομίζετε ότι θα γυρίσουμε σε αλήστου μνήμης εποχές, όπου τα κρατικά κανάλια ήταν εντεταλμένα στην υπηρεσία του Υπουργού. Αυτές οι εποχές έχουν περάσει ανεπιστρεπτί. Όσοι τις επιθυμούν θυμίζουν τραγικές φιγούρες του παρελθόντος. Δεν μπορεί το κρατικό κανάλι να γίνει γραφείο Τύπου κανενός υπουργικού γραφείου. Μην το προσπαθείτε, γιατί πράγματι πλέον αδικείτε την εικόνα ενός σύγχρονου, δημοκρατικού κόμματος. 
      Δείτε, λοιπόν, τα δελτία των ειδήσεων και δείτε τη μαύρη προπαγάνδα που γίνεται μέσα από τα κρατικά κανάλια σε οποιεσδήποτε φάσεις υπάρχει μια ανασκίρτηση της κοινωνίας, πώς όλο αυτό το χρονικό διάστημα προσπαθείτε να κατασυκοφαντήσετε τους αγώνες της πανεπιστημιακής κοινότητας, πώς προσπαθείτε κάθε φορά, μέσα από τα δελτία της κρατικής τηλεόρασης, να κατασυκοφαντήσετε κάθε κοινωνικό αγώνα. Βεβαίως, μέσω της εικονικής πραγματικότητας κυριαρχεί το ελάχιστο, το μερικό στο γενικό. Άξιος ο μισθός των συνεργατών σας.
      Εσείς, κύριε Υπουργέ, ξέρετε πολύ καλά από αυτά, απ’ ότι φαίνεται, γι’ αυτό και τα έχετε βρει πολύ καλά με το επικοινωνιακό σύστημα της χώρας και τους λεγόμενους δημοσκόπους. Αλλά οι δημοσκόποι δεν εκλέγουν κυβέρνηση. Οι κυβερνήσεις εκλέγονται από τους πολίτες. Οι δημοσκόποι παραπλανούν και ίσως πολλές φορές παραπλανούν και αυτούς στους οποίους προσφέρουν υπηρεσίες, διότι βρίσκονται προ εκπλήξεων όταν σταματάει η εικονική πραγματικότητα. 
      Πολύ σύντομα θα βρεθείτε μπροστά στη μεγάλη έκπληξη που σας επιφυλάσσει ο ελληνικός λαός. Γιατί δεν μπορεί κανείς να ζήσει με την εικόνα. Υπάρχει η καθημερινότητα απέναντι σ’ αυτήν την εικόνα και υπάρχει η καθημερινότητα που αφορά και το Υπουργείο σας, υπάρχει η καθημερινότητα όπου τελικά πολλοί πολίτες δέχονται τον επιβλαβή παράγοντα των συχνοτήτων των ακτινοβολιών και δεν προχωράτε ούτε στη θεσμοθέτηση αυτών των πάρκων κεραιών. Αδιαφορείτε και για τη δημόσια υγεία, πέρα βεβαίως ότι αδιαφορείτε πλήρως και για την πνευματική υγεία των πολιτών, αφού δεν τους δίνετε δυνατότητες να έχουν αντικειμενική και απρόσκοπτη πρόσβαση στην πληροφορία. Αδιαφορείτε ως Υπουργός και σε αυτόν τον τομέα, διότι δεν προβαίνετε στη θεσμοθέτηση των πάρκων κεραιών, όπου τελικά είναι μια σύγχρονη απειλή. Αλλά ό,τι είναι σύγχρονο, είναι μακριά από εσάς. 
      Εσείς, το κόμμα του συντηρητικού μεγαλοκρατισμού, το κόμμα του χθες, το κόμμα το οποίο ήρθε, δυστυχώς, να διοικήσει την Ελλάδα σε μια κρίσιμη φάση της προόδου της ανθρωπότητας συνολικά, στα πλαίσια μιας σύγχρονης παγκόσμιας διακυβέρνησης αποδεικνύεστε ότι είστε ο εταίρος επαρχιώτης κυβερνητικός παράγοντας, ο οποίος το μόνο που κάνει είναι η άτακτη και αδηφάγος νομή των πλεονεκτημάτων της εξουσίας. 
      Αυτά επειδή είναι τόσο άγρια, επειδή είναι τόσο εμφανή στην ελληνική κοινωνία, δεν πρόκειται να περάσουν ούτε με τις καλύτερες δημοσκοπήσεις. Κρατήστε τiς για να δείτε ότι μπορεί να ήταν καλός ο μισθός, στο παρόν, των δημοσκόπων σας, αλλά στο μέλλον θα φανεί ότι πήγαν όλα χαμένα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αντωνακόπουλε. 
      Κυρίες και κύριοι συνάδελφοι, σας γνωρίζω ότι κατά τη σημερινή συζήτηση επερώτησης αρμοδιότητας του Υπουργείου Μεταφορών και Επικοινωνιών «Σχετικά με την ψηφιακή ραδιοτηλεόραση» από το Συνασπισμό ορίζεται Κοινοβουλευτικός Εκπρόσωπος ο Βουλευτής κ. Αθανάσιος Λεβέντης με απόφαση του Προέδρου του Συνασπισμού Ριζοσπαστικής Αριστεράς κ. Αλαβάνου. 
      Επίσης, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων, σαράντα πέντε μαθητές και μαθήτριες και πέντε συνοδοί καθηγητές από το Γυμνάσιο Πλατανιάς Χανίων.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο Υπουργός Επικρατείας κ. Ρουσόπουλος έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
      Κυρίες και κύριοι συνάδελφοι, το ΠΑ.ΣΟ.Κ. βρίσκεται μονίμως ενώπιον μιας εκπλήξεως. Επίσης, αυτό το οποίο ακούμε ως μόνιμη επωδό κάθε ομιλητή του είναι ότι όλα ήταν έτοιμα να γίνουν πριν τις εκλογές και αυτή η «καταραμένη» 7η Μαρτίου 2004 δεν τους άφησε να τα κάνουν! Όλα τα είχαν προετοιμάσει, τα πάντα! 
      Ας δούμε λοιπόν τι είχαν προετοιμάσει στο πεδίο της ψηφιακής ραδιοτηλεόρασης, το οποίο συζητάμε σήμερα. Γνωρίζουμε όλοι ότι η ανάπτυξη της ψηφιακής εποχής δεν είναι απλώς μια υποχρέωση που έχει η Ελλάδα έναντι της Ευρωπαϊκής Ένωσης, αλλά είναι μία αναγκαιότητα που ακουμπά πάνω στην πραγματικότητα που έχει διαμορφωθεί εδώ και μερικά χρόνια σε όλο τον πλανήτη. Οφείλουμε λοιπόν να προετοιμάσουμε με τον καλύτερο δυνατό τρόπο τη μετάβαση στην ψηφιακή αυτή εποχή με κάθε σοβαρότητα και με υπευθυνότητα, με ένα θεσμικό πλαίσιο που θα επιτρέπει την αποτελεσματικότερη και κοινωνικά ωφελιμότερη χρήση των νέων αυτών δυνατοτήτων. 
      Τα πλεονεκτήματα της ψηφιακής εποχής έναντι της αναλογικής τεχνολογίας είναι πολλά και αναφέρω μερικά μόνο: 
      Πρώτον είναι η αποτελεσματικότερη εκμετάλλευση του φάσματος των συχνοτήτων και όχι μόνο, όπως ήταν μια ορθή παρατήρηση από συνάδελφο του ΠΑ.ΣΟ.Κ.. Όχι μόνο για την τηλεόραση, για το ραδιόφωνο, αλλά και για άλλα πράγματα, όπως είναι η τηλεϊατρική, το τηλεμπόριο και άλλα θέματα, που μπορεί να βρεθούν στην πορεία. Η ψηφιακή τεχνολογία δίνει τη δυνατότητα εκπομπής από ένα δίαυλο συχνοτήτων και με ικανοποιητική ευκρίνεια τουλάχιστον τεσσάρων τηλεοπτικών προγραμμάτων –για να γυρίσω πάλι στα της τηλεόρασης –αντί ενός προγράμματος, όπως συμβαίνει σήμερα με την αναλογική.
      Δεύτερο πλεονέκτημα είναι ότι η επίγεια ψηφιακή τηλεοπτική μετάδοση απαιτεί μικρότερη ισχύ εκπομπής και ως εκ τούτου δημιουργούνται σαφώς μικρότερες παρεμβολές μεταξύ των γειτονικών πομπών. 
      Τρίτο πλεονέκτημα είναι ότι η ψηφιακή τηλεόραση επιτρέπει τη δυνατότητα παροχής επιπλέον υπηρεσιών στους τηλεθεατές, εκτός αυτών που ανέφερα, της διαδραστικής τηλεόρασης, εκείνης δηλαδή που ο τηλεθεατής μπορεί να ζητά είτε πληροφορίες είτε προγράμματα και να τα παρακολουθεί διαφορετικά απ’ ό,τι άλλοι τηλεθεατές, που επίσης την ίδια ώρα μπορεί να ζητούν άλλα προγράμματα. 
      Είναι πιστεύω προφανές ότι για να αξιοποιηθούν αυτές οι δυνατότητες χρειάζεται σοβαρή προετοιμασία, για την οποία άκουσα πολλά, αλλά δεν είδα τίποτα από την προηγούμενη Κυβέρνηση. Αυτή η προετοιμασία κινείται στο πλαίσιο που θέτει η Ευρωπαϊκή Ένωση με χρονικό όριο το 2012 και αυτό είναι ακριβές επίσης, όπως ακούστηκε από τον πρώτο ομιλητή του ΠΑ.ΣΟ.Κ.. Ανακριβές είναι ότι υπάρχει μια σκέψη για το 2015, μια πληροφορία, που όχι μόνο δεν επιβεβαιώνεται, αλλά δεν έχει καμία βάση. 
      Η πραγματικότητα είναι πως η χώρα μας ήταν ουραγός στην ψηφιακή τεχνολογία, όταν αυτή η τεχνολογία έχει περάσει από τις πόρτες πολλών άλλων ευρωπαϊκών χωρών. Για να καλυφθεί το χαμένο έδαφος η Ε.Ρ.Τ. έχει αναλάβει, όπως όλοι γνωρίζετε, από τον Απρίλιο του 2006, το εγχείρημα της εισαγωγής της ελληνικής τηλεοπτικής βιομηχανίας στην ψηφιακή εποχή, αξιοποιώντας την ευρωπαϊκή εμπειρία. Αυτόν το στόχο έχει η πιλοτική λειτουργία εκπομπών τριών προγραμμάτων από την ψηφιακή τηλεόραση της Ε.Ρ.Τ.. 
      Πρωτοπόρησε η Ε.Ρ.Τ. ως προς το ότι ένα από τα τρία προγράμματα απευθύνεται αποκλειστικά σε άτομα με αναπηρία, μια κοινωνική κατηγορία που αριθμεί περί το ένα εκατομμύριο Έλληνες συμπολίτες μας.
      Δεν υπάρχει σε πανευρωπαϊκό επίπεδο άλλο κανάλι, το οποίο να έχει πολύωρο καθημερινό πρόγραμμα, φτιαγμένο σε πολλές περιπτώσεις, αλλά και απευθυνόμενο κατά 100% σε άτομα με αναπηρία. Υπάρχουν κάποιες τηλεοπτικές παρεμβάσεις μιας, δύο, τριών ή περισσοτέρων ωρών μέσα στην εβδομάδα σε πολύ μεγάλα κανάλια, πολύ μεγάλων ευρωπαϊκών χωρών, αλλά αυτήν την πρωτοποριακή ιδέα της Ε.Ρ.Τ. δεν την έχει ακολουθήσει και δεν την έχει υλοποιήσει κανένας άλλος. 
      Αν μπείτε στα site, μιας και τα αναφέρατε, θα διαπιστώσετε ότι στο περσινό πρώτο διεθνές συνέδριο, που έγινε στις γραμματείες επικοινωνίας και ενημέρωσης για τα θέματα των ατόμων με αναπηρία, επισημάνθηκε αυτή η πρωτοπορία όχι μόνο από Έλληνες εκπροσώπους αναπηρικών οργανώσεων, αλλά και από μέλη διεθνών αναπηρικών οργανώσεων. Τα άλλα δυο προγράμματα τα γνωρίζετε. Είναι για τον κινηματογράφο και για τον αθλητισμό. 
      Το πρόγραμμα της Ε.Ρ.Τ. είναι ένα πρόγραμμα πιλοτικό και ως εκ τούτου είναι ένα πρόγραμμα, στο οποίο πρώτον, οι πολίτες εξοικειώνονται με τη νέα τεχνολογία και δεύτερον, δεν δέχεται διαφημιστικό χρόνο και άρα δεν μπορεί να το κρίνει κανείς ως ανταγωνιστικό με ιδιωτικά κανάλια, τα οποία ακόμη δεν έχουν πάρει το δικαίωμα εκπομπής για την ψηφιακή εκπομπή. Δεν έχει δοθεί στα ιδιωτικά κανάλια –και το έχω πει πολλές φορές και θα το επαναλάβω για μια ακόμη φορά- διότι δεν εννοούμε να παρακολουθήσουμε αμέτοχοι, όπως, δυστυχώς, έγινε πολλές φορές στο παρελθόν, την ανάπτυξη της ψηφιακής τηλεόρασης με άναρχο τρόπο, όπως και στο αναλογικό πεδίο. 
      Όταν ολοκληρωθεί το νομοσχέδιο, το οποίο σύντομα θα έρθει προς ψήφιση στη Βουλή, όπως σας έχω ξαναπεί… 
      ΚΩΝΣΤΑΝΤΙΝΟΣ ΡΟΒΛΙΑΣ: Σύντομα …
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ελπίζω να είστε εδώ, αγαπητέ συνάδελφε, και να χαμογελάσετε με την κατάθεσή του. Εγώ πάντως θα χαμογελάσω σίγουρα και σύντομα.
       Όταν, λοιπόν, κατατεθεί το νομοσχέδιο και συζητήσουμε, θα διαπιστώσετε μια σειρά από θέματα, τα οποία ρυθμίζονται σ’ ένα χώρο, τον οποίο αφήσατε τελείως αρρύθμιστο και τελείως εκτός του ενδιαφέροντός σας. 
      Ας μιλήσουμε, όμως, με στοιχεία, για να μην απορείτε. Άκουσα προηγουμένως -νομίζω- τον κ. Χυτήρη, που αναφέρθηκε στην Ολλανδία και σε κάποιες άλλες χώρες και είπε ότι έχει ξεκινήσει εκεί ή ξεκινάει εκεί ή προχωράει εκεί. Πολύ ωραία. Χαίρομαι που συμφωνείτε. Να δούμε, όμως, πότε ξεκίνησε η προετοιμασία, για να φθάσουν αυτές οι χώρες να εκπέμπουν ψηφιακά προγράμματα. 
      Στο Ηνωμένο Βασίλειο, η προετοιμασία ξεκίνησε το 1998. Ήταν η Νέα Δημοκρατία κυβέρνηση το 1998; Στη Σουηδία η προετοιμασία ξεκίνησε το 1999. Ήταν η Νέα Δημοκρατία κυβέρνηση το 1999; Στη Γαλλία η προετοιμασία ξεκίνησε το 1998 επίσης και η εκπομπή άρχισε το Μάρτιο του 2005. Ήταν το 1998 και το 1999 η Νέα Δημοκρατία και δεν το θυμάμαι εγώ; Στην Ισπανία η προετοιμασία ξεκίνησε το 1999-2000. Στην Ιρλανδία η προετοιμασία το 1998. Στην Πορτογαλία η προετοιμασία για την ψηφιακή τηλεόραση το 2001. Στη Γερμανία το 2002. Στη Φιλανδία το 2001. Στην Ιταλία το 2003. Τι ήταν αυτό το οποίο προετοίμασε η κυβέρνηση του ΠΑ.ΣΟ.Κ. για την εκπομπή  ψηφιακής τηλεόρασης; Ένα ολοστρόγγυλο μηδενικό. 
      Αντιθέτως, από τον πρώτο χρόνο που γίναμε Κυβέρνηση προετοιμάσαμε και αποδείχθηκε στην πράξη, όπως ανέφερα προηγουμένως, το νέο ψηφιακό τοπίο και μέσα σε πολύ λίγους μήνες με ταχύτατους ρυθμούς η ΕΡΤ εξέπεμψε τρία κανάλια ψηφιακής εκπομπής. 
      Ας δούμε και μερικά στοιχεία επιπλέον, τα οποία αποδεικνύουν κατά πόσο ο Έλληνας αγνοεί την ψηφιακή τεχνολογία ή την γνωρίζει πια. Μέχρι πριν από έναν με ενάμιση χρόνο, πριν ξεκινήσει δηλαδή η ψηφιακή εκπομπή της ΕΡΤ, οι περισσότεροι Έλληνες, αν όχι όλοι, αγνοούσαν -πλην των μυημένων- τα θέματα της ψηφιακής τηλεόρασης. Σύμφωνα με δημοσκόπηση, που δημοσιεύθηκε πρόσφατα και την έκανε παρατηρητήριο, στο οποίο αναφέρθηκε και συνάδελφος από το ΠΑ.ΣΟ.Κ., διακόσιες ογδόντα χιλιάδες νοικοκυριά, διαθέτουν ήδη αποκωδικοποιητή ή δέκτη ψηφιακής τηλεόρασης. Μάλλον εσείς αγνοείτε ότι υπάρχει ψηφιακή στην Ελλάδα, γιατί διακόσιες ογδόντα χιλιάδες νοικοκυριά το γνωρίζουν πολύ καλά και έχουν αγοράσει τον αποκωδικοποιητή και βλέπουν ψηφιακά κανάλια, τρία τον αριθμό. Επίσης, διακόσιες πενήντα τέσσερις χιλιάδες νοικοκυριά, δηλώνουν ότι έχουν πρόθεση να αποκτήσουν δέκτη ή αποκωδικοποιητή ψηφιακής τηλεόρασης, μέσα στο επόμενο εξάμηνο, γεγονός που ουσιαστικά θα διπλασιάσει τον αριθμό των ήδη υπαρχόντων τηλεθεατών της νέας τεχνολογίας.
    Υποστηρίχθηκε από διάφορες πηγές, στο πλαίσιο της συνήθους πλέον τακτικής του μηδενισμού, όπως ανέφερα  προηγουμένως, ότι δήθεν καθιερώσαμε ένα κρατικό μονοπώλιο, με την εκπομπή των ψηφιακών προγραμμάτων της Ε.Ρ.Τ. και ότι τάχα εμποδίζουμε τον ελεύθερο ανταγωνισμό. Είπα προηγουμένως ένα-δύο επιχειρήματα. Θα προσθέσω ένα τρίτο. Μα, πριν από λίγες ημέρες στην ίδια Αίθουσα εσείς δεν κατηγορούσατε εμένα, με αφορμή τον επαρχιακό Τύπο και το νομοσχέδιο που φέραμε, για προσπάθεια εξυπηρέτησης ιδιωτικών συμφερόντων, ιδιωτικών καναλιών; Τι να εικάσω, λοιπόν, τώρα που ακούω -και το διαβάζω μάλιστα στην επερώτηση, στο κλείσιμο του κειμένου σας- ότι ενδιαφέρεστε για τα ιδιωτικά κανάλια, τα οποία δεν έχουν τη δυνατότητα να εκπέμπουν ψηφιακά; 
    Υπενθυμίζω σε όσους ήδη το γνωρίζουν και επισημαίνω σε όσους το αγνοούν ότι στα περισσότερα κράτη της Ευρωπαϊκής Ένωσης οι δημόσιοι ραδιοτηλεοπτικοί σταθμοί είναι αυτοί που διαδραμάτισαν και διαδραματίζουν τον κεντρικό ρόλο στην εξέλιξη, στην  πορεία και εν τέλει στην καθιέρωση της επίγειας ψηφιακής τηλεόρασης. Η επιλογή αυτή δεν είναι ούτε τυχαία ούτε αποσκοπεί στην  καθιέρωση κρατικού μονοπωλίου, πόσω μάλλον στο ελεύθερο και στο ανταγωνιστικό περιβάλλον των χωρών της Ευρωπαϊκής Ένωσης. Ο λόγος γι’ αυτό είναι απλός. Η πιλοτική εκπομπή δίνει στην πολιτεία την ευκαιρία να δοκιμάσει στην πράξη τις απαραίτητες ρυθμίσεις, που θα εφαρμοστούν για την ομαλή μετάβαση στην ψηφιακή τηλεόραση. 
    Θα μπορούσαμε, βεβαίως, να είχαμε ρυθμίσει βεβιασμένα και αποσπασματικά το ζήτημα της εκπομπής των ψηφιακών προγραμμάτων, από τους ιδιωτικούς τηλεοπτικούς σταθμούς, με τον κίνδυνο να επιτείνουμε την υπάρχουσα αναρχία, όπως είπα, στο χώρο των Μ.Μ.Ε.. Θα ήταν κάτι απόλυτα σύμφωνο με την παράδοση, την οποία ακολούθησαν όλες οι κυβερνήσεις του ΠΑ.ΣΟ.Κ. και θα ήταν κάτι απόλυτα σύμφωνο με το χάος, την αναρχία, την οποία άφησαν πίσω τους, ως κληρονομιά, αυτοί που, ενώ ουδέν έπραξαν για να προετοιμάσουν τη νέα ψηφιακή εποχή, σήμερα έρχονται να μας εγκαλέσουν, γιατί την έχουμε όχι απλώς προετοιμάσει, αλλά την έχουμε κάνει και πράξη μέσα σε ενάμιση χρόνο μόνο από τότε που γίναμε Κυβέρνηση. 
    Δεν ακολουθήσαμε τον ίδιο δρόμο και αυτό ήταν συνειδητή επιλογή. Αδιαπραγμάτευτος στόχος είναι να μπει οριστικά τέλος στο θολό τοπίο λειτουργίας της ιδιωτικής τηλεόρασης και είναι τουλάχιστον κοντόφθαλμος, όποιος αρνείται ότι το θέμα της εκπομπής ψηφιακών τηλεοπτικών προγραμμάτων από τους ιδιωτικούς τηλεοπτικούς σταθμούς δεν είναι αποσπασματικό ζήτημα. Συνδέεται με τα ζητήματα και της διαφάνειας και της ελεύθερης ανταγωνιστικότητας. Συνδέεται αναπόσπαστα με τα ζητήματα συγκέντρωσης και αδειοδότησης. Προς αυτήν την κατεύθυνση, λοιπόν, όπως σας είπα και προηγουμένως και χαμογελάσατε, κινούμαστε και σύντομα θα το διαπιστώσετε στην πράξη και αυτό, όπως και τόσα άλλα.
    Επίσης, θέλω να πω ότι για τους λόγους αυτούς εμείς συμμετείχαμε ενεργά στην περιοχική διάσκεψη ραδιοεπικοινωνιών, η οποία πραγματοποιήθηκε την περίοδο του Μαΐου-Ιουνίου του 2006 στη Γενεύη και συμμετείχαν εκατόν δεκαοκτώ κράτη-μέλη της Διεθνούς Ένωσης Τηλεπικοινωνιών. Σκοποί της διάσκεψης ήταν, πρώτον, η κατάστρωση σχεδίου απονομής ψηφιακής τηλεόρασης για τις εκατόν δεκαοκτώ χώρες που συμμετείχαν, δεύτερον, ο καθορισμός των διαδικασιών διεθνούς κατοχύρωσης της υλοποίησης του σχεδίου από κάθε μία χώρα και, τρίτον, η συμφωνία για τη χρονολογία της οριστικής μετάβασης της τηλεόρασης από αναλογική σε ψηφιακή. Με τη Συνθήκη πλέον «Γενεύη 2006», επήλθε ο αρχικός καταμερισμός του τηλεοπτικού φάσματος των UHF και VHF για ψηφιακές μεταδόσεις. Το αποτέλεσμα της διάσκεψης ήταν ιδιαίτερα ικανοποιητικό για τη χώρα μας, καθώς η ικανοποίηση των ελληνικών αιτημάτων για την ψηφιακή τηλεόραση έφτασε στο 100%. Αξίζει να σημειωθεί ότι, παράλληλα με τα αποτελέσματα της ψηφιακής ευρυεκπομπής, υπήρξαν ανάλογα αποτελέσματα και στον τομέα της αναλογικής τηλεόρασης, που θα ισχύσουν στο μεταβατικό στάδιο. Πλην, όμως -και στο σημείο αυτό, το τονίζω ιδιαίτερα- ήταν αδιανόητος ο οποιοσδήποτε σχεδιασμός σε εθνικό επίπεδο, αν δεν είχε προηγουμένως διασφαλιστεί ο συντονισμός των συχνοτήτων με τα όμορα κράτη, προκειμένου να μην υφίστανται οι εκατέρωθεν παρεμβολές. 
    Ακούστε τώρα το δεύτερο πολύ ενδιαφέρον στοιχείο, μετά τα όσα πρώτα ακούσατε, για το πόσο πραγματικά εννοούσε να κάνει ψηφιακή την Ελλάδα η προηγούμενη κυβέρνηση. Όταν παραλάβαμε την Κυβέρνηση, ακούγαμε από το ΠΑ.ΣΟ.Κ. ότι έχει κατοχυρώσει τετρακόσιες συχνότητες αναλογικής εκπομπής. Ανακαλύψαμε ότι είχε κατοχυρώσει μόνο εκατόν τριάντα εννέα. Αυτήν τη στιγμή οι συχνότητες αναλογικής εκπομπής, που κατοχυρώθηκαν διεθνώς από την Κυβέρνηση της Νέας Δημοκρατίας είναι δύο χιλιάδες εκατόν πέντε. Αυτό ήταν το σημαντικό ενδιαφέρον, η σημαντική προετοιμασία, την οποία είχατε κάνει στο επίπεδο της ψηφιακής τηλεόρασης.
      Δεν είχατε φροντίσει να κατοχυρώσετε ούτε καν αναλογικές συχνότητες. Είχατε κατοχυρώσει μόνο εκατόν τριάντα εννέα και μας λέγατε ότι είχατε τετρακόσιες. Και αυτή η Κυβέρνηση μέσα σε πολύ μικρό χρονικό διάστημα, ενάμισι έτους, κατοχύρωσε δύο χιλιάδες εκατόν πέντε συχνότητες.
      ΚΩΝΣΤΑΝΤΙΝΟΣ ΡΟΒΛΙΑΣ: Είστε σίγουρος γι’ αυτό που λέτε;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Το αποτέλεσμα αυτό θα αποτελέσει ισχυρό διαπραγματευτικό παράγοντα κατά το μεταβατικό διάστημα για την έναρξη της λειτουργίας των ψηφιακών εκπομπών. Και μόνον υπ’ αυτές τις προϋποθέσεις ήταν δυνατή η κατάρτιση των χαρτών συχνοτήτων και του νομοσχεδίου για την αδειοδότηση και τη συγκέντρωση στα ηλεκτρονικά Μ.Μ.Ε.. Ήδη με βάση τον καταμερισμό ψηφιακών συχνοτήτων της Γενεύης, έχει αρχίσει η επεξεργασία των νέων χαρτών συχνοτήτων για την παράλληλη μετάδοση αναλογικής και ψηφιακής τηλεόρασης. Οι νέοι χάρτες συχνοτήτων περιλαμβάνουν ευρύτερες, σε σχέση με τις σημερινές γεωγραφικές περιοχές, με σκοπό αφ’ ενός την εξοικονόμηση και την καλύτερη εκμετάλλευση του σπάνιου χώρου των συχνοτήτων και αφ’ ετέρου την οικονομική βιωσιμότητα των τηλεοπτικών επιχειρήσεων, που δραστηριοποιούνται σε αυτές, λαμβάνοντας υπ' όψιν φυσικά τις γεωγραφικές ιδιομορφίες της χώρας μας.
      Για να το κάνω πιο απλό, αν και το έχω πει πολλές φορές σε συναντήσεις που έγιναν με τους σαράντα εννέα φορείς, αλλά και με εκπροσώπους των κομμάτων, αντί για την τοπική τηλεόραση, την τηλεόραση, η οποία δεν έχει προοπτική βιωσιμότητας, γιατί είναι μια μικρή τηλεόραση, η Κυβέρνηση στο νομοσχέδιο που θα καταθέσει στη Βουλή, προωθεί την περιφερειακή τηλεόραση, η οποία θα καταλαμβάνει περισσότερους του ενός νομούς και θα μοιράζει τη χώρα σε ευρύτερες περιφέρειες. Γνωρίζετε πολύ καλά ότι αυτό θα βοηθήσει και τις περιφέρειες, αλλά και την επιχείρηση, να λειτουργεί με μεγαλύτερη σοβαρότητα και με δυνατότητα μεγαλύτερων εσόδων, αφού θα απευθύνεται σε ευρύτερο κοινό. Αυτή η πρακτική έχει ακολουθηθεί και σε άλλες χώρες. Δεν χρειάζεται να σας κουράσω με παραδείγματα.
      Στο σχέδιο νόμου που θα ρυθμίζει συνολικά τα ζητήματα της ραδιοφωνίας και της τηλεόρασης, αναλογικής και ψηφιακής, ενσωματώνονται στην ελληνική έννομη τάξη οι οδηγίες 19, 20, 21, 22 και 77 του 2002, τόσο ως προς τα ραδιοτηλεοπτικά δίκτυα όσο και ως προς τις υπηρεσίες. Η Ευρωπαϊκή Ένωση θέσπισε μέτρα σύμφωνα με την αρχή της επικουρικότητας, τα οποία αποτυπώθηκαν κατ’ αρχήν σε οδηγίες, που συνθέτουν ένα ενιαίο κανονιστικό πλαίσιο. Στόχος ήταν η επίτευξη εναρμονισμένου πλαισίου για τη ρύθμιση υπηρεσιών ηλεκτρονικών επικοινωνιών, δικτύων ηλεκτρονικών επικοινωνιών, συναφών ευκολιών και συναφών υπηρεσιών. Η Ευρωπαϊκή Ένωση έκρινε πως τα μέτρα αυτά ήταν αδύνατον να επιτευχθούν επαρκώς από τα κράτη-μέλη αυτονόμως. Λόγω των διαστάσεων και των αποτελεσμάτων της επίτευξης του προαναφερθέντος εναρμονιζομένου πλαισίου προκρίθηκε να επιτευχθούν καλύτερα σε κοινοτικό επίπεδο. Η ανάγκη θέσπισης από την Ευρωπαϊκή Ένωση ενός ενιαίου κανονιστικού πλαισίου, προέκυψε από τη σύγκλιση στους κλάδους των τηλεπικοινωνιών των μέσων επικοινωνίας και ενημέρωσης, καθώς και της τεχνολογίας των πληροφοριών και κατά συνέπεια όλα τα δίκτυα και οι υπηρεσίες μετάδοσης, θα πρέπει να διέπονται από αυτό. 
      Το εν λόγω κανονιστικό πλαίσιο αποτελείται από την οδηγία 2002/21 σχετικά με το κοινό κανονιστικό πλαίσιο για δίκτυα και υπηρεσίες ηλεκτρονικών υπηρεσιών και από τέσσερις ειδικές οδηγίες την 2002/20 για αδειοδότηση δικτύων και υπηρεσιών ηλεκτρονικών επικοινωνιών, την 2002/19, σχετικά με την πρόσβαση σε δίκτυα ηλεκτρονικών επικοινωνιών και συναφείς ευκολίες, καθώς και για τη διασύνδεσή τους, τη 2001/22 για την καθολική υπηρεσία και τα δικαιώματα των χρηστών, όσον αφορά δίκτυα και υπηρεσίες ηλεκτρονικών επικοινωνιών και την 97/66 περί επεξεργασίας των δεδομένων προσωπικού χαρακτήρα και προστασίας της ιδιωτικής ζωής στον τηλεπικοινωνιακό τομέα.
      Με αυτές τις οδηγίες επιτεύχθηκε ο απαραίτητος, λόγω των τεχνολογικών εξελίξεων, διαχωρισμός της ρύθμισης  της μετάδοσης από τη ρύθμιση του περιεχομένου. Το ανωτέρω κανονιστικό πλαίσιο δεν καλύπτει το περιεχόμενο των υπηρεσιών, που παρέχονται μέσω δικτύων ηλεκτρονικών επικοινωνιών που χρησιμοποιούν υπηρεσίες ηλεκτρονικών επικοινωνιών, όπως το ραδιοτηλεοπτικά εκπεμπόμενο περιεχόμενο. 
      Δεν θέλω να σας κουράσω με πολλούς αριθμούς για οδηγίες. Αν χρειαστεί στη δευτερολογία μου, θα αναφερθώ σε αυτές και στην εναρμόνισή τους στο εσωτερικό δίκαιο.
      Θα κλείσω την ομιλία μου κάνοντας μερικές πολύ σύντομες επισημάνσεις. Με βάση αυτές τις οδηγίες –σε ορισμένες εξ αυτών ήδη αναφέρθηκα- στο νομοσχέδιο για τη συγκέντρωση και για την αδειοδότηση γίνεται η διάκριση ανάμεσα στους παρόχους ραδιοτηλεοπτικού περιεχομένου και στους παρόχους ραδιοτηλεοπτικών δικτύων, ως έχουμε υποχρέωση άλλωστε από τις οδηγίες, που προανέφερα.
      Οι πάροχοι του περιεχομένου θα υπάγονται στον έλεγχο και θα αδειοδοτούνται από το Εθνικό Συμβούλιο Ραδιοτηλεόρασης, ενώ οι πάροχοι των δικτύων θα υπάγονται στον έλεγχο και θα αδειοδοτούνται από την Εθνική Επιτροπή Τηλεπικοινωνιών και Ταχυδρομείων, σύμφωνα με το καθεστώς της γενικής άδειας, όπως προβλέπεται και στη σχετική κοινοτική οδηγία.
      Η γενική άδεια επιτρέπει την πρόσβαση και τη διασύνδεση με άλλα δίκτυα ηλεκτρονικών επικοινωνιών, σύμφωνα με τους όρους και τις προϋποθέσεις του ν. 3431/2006. Φυσικά όταν ένας φορέας παρέχει τόσο ραδιοτηλεοπτικό πρόγραμμα όσο και ραδιοτηλεοπτικά δίκτυα, θα υπόκειται στον έλεγχο και των δύο ανεξαρτήτων αρχών, σύμφωνα πάντα με την καθ’ ύλην αρμοδιότητα της καθεμιάς.
      Με το σχέδιο νόμου για τη συγκέντρωση και την αδειοδότηση εισάγονται ακόμη ρυθμίσεις, που εξασφαλίζουν τη διαλειτουργικότητα του εξοπλισμού ευρείας κατανάλωσης, όπως είναι οι αναλογικές και οι ψηφιακές συσκευές τηλεόρασης, σύμφωνα με τα πρότυπα και τις προδιαγραφές, που έχουν θεσπιστεί από τους αρμόδιους ευρωπαϊκούς οργανισμούς τυποποίησης. 
      Προκειμένου να διασφαλιστεί η ελεύθερη ροή πληροφοριών, ο πλουραλισμός των μέσων ενημέρωσης και η πολιτιστική ποικιλότητα εισάγονται ρυθμίσεις, που ενθαρρύνουν τη διαλειτουργικότητα των υπηρεσιών της αμφίδρομης ψηφιακής τηλεόρασης, της διαδραστικής, όπως την ανέφερα στην αρχή της ομιλίας μου.
      Πρέπει να σημειωθεί και να γίνει αντιληπτό από όλους πως όταν μιλάμε για ψηφιακή τηλεόραση δεν εννοούμε μόνο την επίγεια ψηφιακή τηλεόραση –κατά την οικεία ορολογία- δηλαδή το σήμα τηλεόρασης, που μεταδίδεται με ψηφιακό τρόπο, μέσω επίγειων πομπών, αλλά τη μετάδοση με οποιονδήποτε τρόπο και μέσο ψηφιακού τηλεοπτικού περιεχομένου. 
      Προκειμένου η χώρα μας να μην είναι, όπως ήταν, σ’ αυτόν τον τομέα ουραγός στις εξελίξεις, στο σχέδιο νόμου για τη συγκέντρωση και την αδειοδότηση των Μ.Μ.Ε. δεν ρυθμίζεται μόνο η επίγεια ψηφιακή τηλεόραση, αλλά ρυθμίζεται επιπλέον και κάθε άλλος τρόπος και μέσο μετάδοσης ψηφιακής τηλεόρασης, που δεν προβλέπεται στην κείμενη νομοθεσία, όπως είναι η ψηφιακή τηλεόραση, μέσω ευρυζωνικών δικτύων, DSL και WiMAX. Με τις σχετικές ρυθμίσεις επεκτείνεται και στα δίκτυα που χρησιμοποιούνται για ραδιοτηλεοπτικές υπηρεσίες η αρχή της απελευθέρωσης της αγοράς των ηλεκτρονικών επικοινωνιών, αρχή που εισήχθη με το ν. 3431/2006. 
      Σύμφωνα με όσα έχω ήδη καταθέσει καθίσταται σαφής η πολιτική μας για την ψηφιακή τηλεόραση στην Ελλάδα. Εναρμονιζόμαστε με το Κοινοτικό Δίκαιο, ρυθμίζουμε τη διαδικασία για τις ψηφιακές ραδιοτηλεοπτικές μεταδόσεις, μέσω ευρυζωνικών δικτύων. Επιπλέον, ρυθμίζουμε τη μεταβατική περίοδο προκειμένου να εισαχθεί επιτυχώς η επίγεια ψηφιακή στη χώρα μας. Επανακαθορίζουμε τους χάρτες των συχνοτήτων, σύμφωνα με τα αποτελέσματα της «Γενεύης του 2006», για την παράλληλη μετάδοση αναλογικής και ψηφιακής τηλεόρασης. 
      Επεκτείνουμε την ψηφιακή τηλεόραση σ’ όλη την Ελλάδα για τον καλύτερο συντονισμό των συχνοτήτων. Ενισχύουμε το Εθνικό Συμβούλιο Ραδιοτηλεόρασης, ώστε να ανταποκριθεί αποτελεσματικά στις νέες αυτές εξελίξεις. Όπως οφείλαμε δηλαδή προετοιμάσαμε και συνεχίζουμε να προετοιμάζουμε με σοβαρότητα και υπευθυνότητα το πέρασμα στη νέα εποχή.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
      Κλείνω μ’ ένα ακόμη στοιχείο, απαντώντας στα όσα επικαλέστηκαν οι συνάδελφοι του ΠΑ.ΣΟ.Κ. για την προετοιμασία -που δήθεν είχαν κάνει- για τη μετάβαση στην ψηφιακή εποχή. Σ’ αυτήν τη μετάβαση στην ψηφιακή εποχή, οι τότε υπεύθυνοι της κυβέρνησης του ΠΑ.ΣΟ.Κ. ξέχασαν ότι έπρεπε να κατοχυρώσουν και κάποιες ψηφιακές συχνότητες, γιατί μετάβαση στη ψηφιακή εποχή χωρίς ψηφιακές συχνότητες δεν γίνεται. Κατοχυρώθηκαν και αυτές,  τριακόσιες τριάντα επτά τον αριθμό, τον περασμένο Ιούνιο, τον Ιούνιο του 2006.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, ο κ. Ρουσόπουλος ακολούθησε και σήμερα εδώ την πεπατημένη όλων των συναδέλφων του.
      Θέλουν να ξεχνούν ότι κυβερνούν αυτήν τη χώρα τρία χρόνια. Και αφού μας έκανε μία διάλεξη –καλή οφείλω να ομολογήσω- για το τι είναι η ψηφιακή τηλεόραση, αναφέρθηκε στο τι δεν έκανε το ΠΑ.ΣΟ.Κ. 
Για το τι έκανε η Νέα Δημοκρατία και για το μεγάλο αυτό θέμα, κατά τα τρία τελευταία χρόνια, αρκέστηκε να μας πει ότι είχαν συμμετοχή σε κάποια διεθνή συνδιάσκεψη και ότι θα επικυρώσουν όσες οδηγίες της Ευρωπαϊκής Ένωσης δεν έχουν επικυρώσει. 
      Κύριε Υπουργέ, θα παρακαλούσα να με προσέχετε.
      ΠΡΟΕΔΡΕΥΩΝ (Ιωάννης Τραγάκης): Σας προσέχει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Είστε σίγουρος, κύριε Πρόεδρε, ότι με προσέχει;
      ΠΡΟΕΔΡΕΥΩΝ (Ιωάννης Τραγάκης): Είμαι.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πώς είστε τόσο σίγουρος;
      ΠΡΟΕΔΡΕΥΩΝ (Ιωάννης Τραγάκης): Κατ’ αρχάς «είναι Μίλτος εναντίον Μίλτου». Ο έτερος Μίλτος ας κάτσει κάτω –εννοώ τον κ. Βαρβιτσιώτη-  και να μην απασχολεί τον κύριο Υπουργό. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα επικαλεστώ κάποιες αυτούσιες φράσεις του κυρίου Υπουργού από το πολύ πρόσφατο παρελθόν. Όσον αφορά το ραδιοτηλεοπτικό τοπίο στη χώρα μας ο ίδιος είχε πει ότι είναι παράδειγμα προς αποφυγήν. Και αυτό βαρύνει όλους μας. Είναι μία μεγάλη αλήθεια. 
      Ξεκίνησε ένα διάλογο ο κύριος Υπουργός, και συμμετείχαμε σ’ αυτόν διάλογο και εγώ και ο κ. Χυτήρης, ως εκπρόσωποι του ΠΑ.ΣΟ.Κ., από το Δεκέμβριο του 2005 -γιατί το θέμα αυτό είναι ένα θέμα ποιότητας της δημοκρατίας και έτσι πρέπει να το δούμε- παρ’ ότι είχε προηγηθεί –σας θυμίζω εδώ- για την Κυβέρνηση το μεγάλο φιάσκο του «Βασικού Μετόχου». Πήγαμε στη διαδικασία της συνταγματικής συνεννόησης.
      Σήμερα ο κύριος Υπουργός, πάντα στη λογική της εξυπηρέτησης επικοινωνιακών σκοπιμοτήτων, μας είπε, αυτά που μας είπε. Το σίγουρο, όμως, είναι ότι μας διέψευσε κιόλας. Μας διέψευσε γιατί ο ίδιος είπε –ακούστε, κύριοι συνάδελφοι- ενώπιον της Ειδικής Μόνιμης Επιτροπής Θεσμών και Διαφάνειας στις 12/4/2006 –τα είχε πει και στη διακομματική επιτροπή πριν- ότι το νομοσχέδιο, που θα αφορούσε και τα ζητήματα της ψηφιακής τηλεόρασης –δηλαδή το νομοσχέδιο, που αφορούσε τη συγκέντρωση- «θα κατατεθεί τις προσεχείς ημέρες», αλλά ο πιο δόκιμος όρος θα ήταν «τις προσεχείς εβδομάδες» και «σε κάθε περίπτωση, το χρονικό περιθώριο» –λέει ο ίδιος- «πάντως δεν είναι πολύ μεγάλο, δοθέντος του ότι ως το τέλος Ιουνίου του 2006 θα πρέπει να υπάρξει προκήρυξη, για την έναρξη των αδειοδοτήσεων και βεβαίως νομοσχέδιο, καθώς, όπως αναφέρεται στο Σύνταγμα, πρέπει να συζητηθεί και να ψηφιστεί στην Ολομέλεια». Δηλαδή πριν κλείσει η προηγούμενη Ολομέλεια. Βέβαια η Ολομέλεια κράτησε όλο το καλοκαίρι, αλλά νομοσχέδιο δεν είδαμε. Κι έλεγε ότι το νομοσχέδιο ήταν έτοιμο και ήθελε και τη μεγαλύτερη δυνατή συναίνεση.
      Γιατί, κύριε Υπουργέ, δεν το φέρατε; Ξέρετε γιατί δεν το φέρατε; Διότι έχετε μπει σε μια λογική, γύρω από τα ζητήματα και της ψηφιακής τηλεόρασης, διευθέτησης συμφερόντων. Αυτή είναι η αλήθεια. Και το μόνο που κάνατε, σε σχέση με τη διευθέτηση συμφερόντων, είναι να λύσετε το θέμα μέσα από μια λογική σκανδάλου όσον αφορά το «SEVEN» και το «ΣΚΑΪ» –περί αυτού πρόκειται- και τώρα προσπαθείτε να βρείτε τις υπόλοιπες ισορροπίες. Προσωπικά είμαι βέβαιος ότι δεν θα το φέρετε το νομοσχέδιο, γιατί θέλετε να το χρησιμοποιήσετε στην επόμενη Βουλή, έχοντας την εκτίμηση ότι θα κερδίσετε τις εκλογές, γιατί δεν είναι εύκολες αυτές οι συμφωνίες. 
      Εμείς σας καλέσαμε από την πρώτη στιγμή για να υπάρχει πλήρης διαφάνεια, κύριε Υπουργέ, για να γίνει διάλογος και κρατήσαμε επιφυλάξεις –έχω μπροστά μου τα κείμενα-  για να δούμε τις τελικές ρυθμίσεις. Γιατί καλές είναι οι προθέσεις, καλός είναι και ο λόγος σας, όμως να που δεν πείθετε. 
      Υπάρχουν κρίσιμα ερωτήματα, που πρέπει να απαντηθούν. Ποια είναι τα κρίσιμα ερωτήματα, κύριε Υπουργέ; Οι αδειοδοτούμενοι τηλεοπτικοί σταθμοί, με βάση το δικό σας νομοσχέδιο, για αναλογικές εκπομπές, θα μπορούν να μεταδίδουν ασύρματα ή ενσύρματα προγράμματα είτε μέσω των δικών τους δικτύων είτε μέσω άλλων δικτύων; Ποιος θα το αποφασίσει αυτό; Εσείς ή η Βουλή των Ελλήνων; Ποιοι θα είναι, δηλαδή, οι όροι της προκήρυξης και των αδειοδοτήσεων; Πώς συνδέονται οι σημερινές άδειες πανελλαδικής εμβέλειας -τοπικής εμβέλειας ακόμη πιο δύσκολα- σε σχέση με τη νέα τηλεόραση, την ψηφιακή τηλεόραση; Έχετε δώσει απάντηση σ’ αυτά; Έχετε δώσει απάντηση, κύριε Υπουργέ, για το πώς θα πραγματοποιούνται οι οπτικοακουστικές μεταδόσεις στις διάφορες πλατφόρμες;
      Μιλήσατε για τα θέματα των συνεργασιών με τις γειτονικές χώρες. Τι έχετε κάνει; Θα μπορούσα να καταθέσω μια σειρά από ερωτήματα, τα οποία δεν έχουν απαντηθεί. Όμως, υπάρχει ένα πρώτο ζήτημα, κύριοι συνάδελφοι, με βάση τις εμπειρίες του παρελθόντος: 
      Η χώρα χρειάζεται καθαρό περιβάλλον, χρειάζεται σταθερούς κανόνες και αυτούς δεν τους έχουμε. Εμείς ξεκινήσαμε, παραδώσαμε και σχέδια, τα είπαν οι συνάδελφοι προηγούμενα, αλλά δεν τα ολοκληρώσαμε. Δεν είχαμε τη δική σας συναίνεση ή τη δική σας επιλογή για συνεννόηση. Εσείς την έχετε. Kαι την έχετε και από όλα τα κόμματα. Και σήμερα, αυτός είναι ο λόγος που τα καθυστερείτε.
      Σας άκουσα να μιλάτε για το χάρτη των συχνοτήτων και είπατε ότι θα τις αυξήσετε σε δύο χιλιάδες -λέτε και μεις δεν ζούμε σ’ αυτήν τη χώρα-  και ότι αυτά τα πράγματα αλλάζουν με βάση την εξέλιξη της τεχνολογίας. Και όλα αυτά που έχουν γίνει σήμερα, όπως και ο νέος χάρτης, γίνονται ακριβώς γιατί η τεχνολογία παρέχει τη δυνατότητα για πολύ περισσότερες συχνότητες και στο αναλογικό και στο ψηφιακό επίπεδο και τοπίο. Σε κάθε περίπτωση, η συνεχής αναφορά στο παρελθόν είναι το άλλοθι της δικής σας αναποτελεσματικότητας. 
      Άρα, λοιπόν,  εμείς θέλουμε απαντήσεις σήμερα. Θα δοθούν άδειες όσον αφορά την ψηφιακή τηλεόραση στους σημερινούς ιδιοκτήτες, στις σημερινές επιχειρήσεις, ναι ή όχι και κάτω από ποιες προϋποθέσεις; Θα γίνει διαγωνισμός, ναι ή όχι και πότε; Και θα φθάσουμε κάποια στιγμή στο 2012. Αυτά τα ερωτήματα δεν έχουν απαντηθεί μέχρι σήμερα. 
      Να πάω τώρα παραπέρα. Είπατε προηγούμενα –και θα έρθω στη δημόσια τηλεόραση- ότι έχουμε τα πιλοτικά προγράμματα της δημόσιας τηλεόρασης και καλώς τα έχουμε. Διότι έχουν κάποιοι συμπολίτες μας σήμερα το αγαθό της ψηφιακής τηλεόρασης και το  απολαμβάνουν. 
      Γνωρίζετε ή δεν γνωρίζετε ότι σε όλες τις χώρες της Ευρώπης δόθηκαν κίνητρα για τους καταναλωτές για να αλλάξουν δέκτες; Εμείς ποια κίνητρα δώσαμε; Ποια είναι η πολιτική σας; Έχουμε απαντήσεις εδώ; Δεν έχουμε.
      Μήπως έχουμε απαντήσεις, κύριε Υπουργέ, για το εάν για την ψηφιακή τηλεόραση την «επόμενη μέρα»,  έγινε λόγος για τα τοπικά ή τα περιφερειακά -που και εκεί δεν θα είχαμε αντίρρηση, αλλά να δούμε πού το πάτε- θα υπάρχουν συγκεκριμένες διατάξεις; Θα υπάρχει ψηφιακή κάλυψη το 2012 σε όλη τη χώρα, σε όλα τα χωριά μας, στις παραμεθόριες περιοχές και πώς; Ούτε σ’ αυτά μπορείτε να απαντήσετε; Το ΠΑ.ΣΟ.Κ. φταίει και γι’ αυτά μετά από τρία χρόνια διακυβέρνησης; 
      Έρχομαι τώρα στη δημόσια τηλεόραση, στην οποία που αναφερθήκατε προηγούμενα. Επιλογή μας είναι -και σας το είπαμε και την προηγούμενη φορά- να στηριχτεί η δημόσια τηλεόραση με κάθε μέσο. Και καλώς ξεκίνησε το πιλοτικό πρόγραμμα από τη δημόσια τηλεόραση. Όμως, ποια δημόσια τηλεόραση; Τη δημόσια τηλεόραση της φραπελιάς; Σας εκφράζει, κύριε Υπουργέ, το ότι διεσύρθη διεθνώς η χώρα μας με όλη αυτήν την υπόθεση; Ποια δημόσια τηλεόραση; Να μην αναφερθώ στις αμοιβές, στις αυθαίρετες αμοιβές πολλών συντελεστών παραγωγής στη δημόσια τηλεόραση. Να μην αναφερθώ στην ιδιοκτησιακή αντίληψη της Κυβέρνησης σε σχέση με τη δημόσια τηλεόραση. Να μην αναφερθώ στις δηλώσεις του κ. Πολύδωρα πριν από λίγες μέρες και στην απόκρυψη των δηλώσεων μετά του κ. Γιακουμάτου. Θυμηθείτε τι έγινε, την ώρα που τα δελτία ειδήσεων πλέον της δημόσιας τηλεόρασης μας παραπέμπουν σε εποχές Υ.ΕΝ.Ε.Δ..
      Άρα, για να στηριχτεί η δημόσια τηλεόραση, πρέπει να υπάρχει πολιτική βούληση, να στηριχτεί ως δημόσια και όχι ως κομματική ή ως κυβερνητική τηλεόραση. Έχει, ναι ή όχι, υποβαθμιστεί, παρ’ ότι έχουν αυξηθεί τα ανταποδοτικά τέλη, συνολικά η εικόνα της δημόσιας τηλεόρασης; Δείτε και τις μετρήσεις. 
      Και, βέβαια, υπάρχει και η συνολική εικόνα της ελληνικής τηλεόρασης, μία εικόνα που προσβάλλει   την ανθρώπινη προσωπικότητα, όπου υπάρχει ένας αχαλίνωτος κυβερνητικός ευτελισμός και που οι ευθύνες, βέβαια, δεν αφορούν την Κυβέρνηση μόνο, αλλά αφορούν και τους κοινωνικούς φορείς. Γιατί εγώ δεν μπορώ να βλέπω γιατρούς να συζητούν σοβαρά στην ελληνική τηλεόραση για τα θέματα της αντιμετώπισης του καρκίνου και ο Ιατρικός Σύλλογος να αδιαφορεί. Ή δεν μπορώ να βλέπω συναδέλφους μου δικηγόρους να δικάζουν και ο Δικηγορικός Σύλλογος να αδιαφορεί. Γιατί αυτά τα ζητήματα δεν είναι όλα ζητήματα του κράτους, αλλά υπάρχει μία εικόνα σήμερα που μας προσβάλλει, κύριοι συνάδελφοι και εδώ πρέπει να αναλάβουν τις ευθύνες τους και τα ραδιοτηλεοπτικά συμβούλια και όλοι οι κοινωνικοί φορείς.
Δεν μπορεί να είναι σήμερα ο πολιτισμός της χώρας αυτά που βλέπουμε. 
      Να επανέλθω, όμως, στα ζητήματα που μας αφορούν. Το κανάλι της Βουλής, κάτι που αφορά τη δημοκρατία και την ποιότητα της δημοκρατίας, κύριε Υπουργέ, εντάσσεται στην ψηφιακή εποχή και πώς; Σας είχαμε πει και την προηγούμενη φορά ότι έπρεπε να το δείτε αμέσως και να μπει στην ψηφιακή πλατφόρμα της Ε.Ρ.Τ.. Έχει γίνει κάτι; Είπατε ότι θα συνεργαστείτε με την Πρόεδρο της Βουλής. Θα θέλαμε απάντηση, γιατί σε τελευταία ανάλυση μπορεί να είναι μια όαση σ’ όλο αυτό, που σήμερα μας περιβάλλει ως τηλεοπτική εικόνα.
      Από την άλλη μεριά, υπάρχουν ζητήματα, κύριε Υπουργέ, τα οποία μας είχατε υποσχεθεί τότε ότι θα αντιμετωπιστούν. Πού αντιμετωπίστηκαν; Να πάω στο αυθαίρετο και κακό πλαίσιο των μετρήσεων. Δικές σας είναι οι διαπιστώσεις και είχατε κάνει και πρόταση και είχαμε πει ότι κατ’ αρχήν συμφωνούμε. Έγινε νόμος του κράτους; 
      Να πάω στο αυθαίρετο πλαίσιο των δημοσκοπήσεων. Έγινε συζήτηση στην Επιτροπή Θεσμών και Διαφάνειας και συμφώνησε το σύνολο των συναδέλφων της Βουλής ότι, όπως γίνονται οι δημοσκοπήσεις σήμερα, δεν στηρίζονται σε κανόνες. Τις διαπερνά το στοιχείο της αυθαιρεσίας και όσον αφορά τον τρόπο που διενεργούνται και όσον αφορά τον τρόπο που παρουσιάζονται. 
      Κατά συνέπεια, χειραγωγούν την κοινή γνώμη. Δεν δίνουν όλα τα στοιχεία. Πού, σε ποια άλλη χώρα της Ευρώπης γίνεται αυτό; Τι κάνατε προς αυτήν την κατεύθυνση; Και αυτό ήταν μέσα στη λογική του να τα αντιμετωπίσετε και βέβαια και εδώ –σας θυμίζω- υπήρχαν σχέδια νόμου. 
      Σας ακούω πολλές φορές να λέτε: «Γιατί δεν τα έκανε το ΠΑ.ΣΟ.Κ.;». Έκανε πολλά το ΠΑ.ΣΟ.Κ. τα χρόνια που κυβέρνησε τη χώρα. Δεν τα έκανε όλα και δεν ξέρω καμία κυβέρνηση που να τα έχει κάνει όλα. Άλλωστε, η ζώσα πραγματικότητα, η ίδια η ζωή δημιουργεί νέες συνθήκες, νέες ανάγκες. Γι’ αυτό και υπάρχουν οι κυβερνήσεις. Αφήστε, λοιπόν, το άλλοθι του ΠΑ.ΣΟ.Κ.. Το θέμα είναι εσείς τι κάνετε προς αυτήν την κατεύθυνση! 
      Τι κάνετε, λοιπόν; Είναι πολλά τα λεφτά. Βλέπετε, κύριοι συνάδελφοι, τα έσοδα από τη διαφημιστική πίτα στα μέσα ενημέρωσης τον προηγούμενο χρόνο έφτασαν στα 2.500.000.000 ευρώ. Αναλογιστείτε το ποσό: 2.500.000.000 ευρώ! Το μεγαλύτερο μερίδιο απ’ αυτά είναι η κρατική διαφήμιση, η δημόσια διαφήμιση.
      Δεν είναι λίγοι εκείνοι που υποστηρίζουν –γι’ αυτό είπαμε να υπάρξει νομοθετικό πλαίσιο- ότι πίσω από τις διαφημιστικές εταιρίες, είναι οι εταιρίες δημοσκοπήσεων. Και αυτά είναι τα ζητήματα της δημοκρατίας σήμερα, τα σύγχρονα προβλήματα, σε σχέση με τις συγκεντρώσεις και τις παρουσιάσεις.
      Τι απαντήσεις δίνετε σ’ αυτά, κύριε Υπουργέ; Σας βολεύει σήμερα ως Κυβέρνηση. Ίσως -και δυστυχώς- να βόλευε και εμάς χθες ως κυβέρνηση. Έτσι θα πορευθούμε; Έτσι θα πάει η χώρα μπροστά; Η ουσία, λοιπόν, είναι τελείως διαφορετική αυτήν τη στιγμή από την εικονική πραγματικότητα, που παρουσιάζεται στον ελληνικό λαό. 
      Εγώ σας θυμίζω, κύριε Υπουργέ, πρώτον, την ξεκάθαρη θέση μας ότι η χώρα χρειάζεται ένα σαφές και απλό ρυθμιστικό νομοθετικό πλαίσιο, που να διασφαλίζει τη διαφάνεια, να οριοθετεί με κανόνες τις σχέσεις των Μέσων Μαζικής Ενημέρωσης προς τα κέντρα της οικονομικής εξουσίας, τους κομματικούς οργανισμούς και τις διαφημιστικές εταιρίες.
      Δεύτερον, αρνούμαστε το υψηλό επίπεδο συγκέντρωσης και τη διαμόρφωση ολιγοπωλιακών καταστάσεων. Εδώ υπάρχει ένα ζήτημα. Πώς είναι δυνατόν στην Ελλάδα να υπάρχουν επτά ή οκτώ –αν θυμάμαι καλά- κανάλια εθνικής εμβέλειας, όταν ο ίδιος ο ανταγωνισμός δεν αντέχει πάνω από τρία ή τέσσερα; Πώς ζουν όλα τα άλλα κανάλια, μέσα από ποιες λογικές; Σ’ αυτά δίνουμε απάντηση; 
      Πρέπει να διασφαλίζουμε την αυτονομία, την πολυφωνία, με σεβασμό στο Σύνταγμα, αλλά και στον πολιτισμικό και πολιτικό πλουραλισμό. Τι κάνει το Εθνικό Ραδιοτηλεοπτικό Συμβούλιο; Τι κάνουν οι κοινωνικοί φορείς; Πρέπει να διασφαλίζεται η αναβάθμιση του ρόλου της δημόσιας τηλεόρασης και θα πρέπει να γνωρίζουν κάποιοι εκεί –γιατί το έχουν παρακάνει στη δημόσια τηλεόραση- ότι όταν κάποιοι εδώ κάνουν κριτική, αυτό δεν αποτελεί λόγο για να τους αποκλείουν από εκεί, γιατί και αυτά γίνονται. Αυτή είναι η λογική που έχετε περάσει στη δημόσια τηλεόραση!
      Κατά συνέπεια, κύριε Υπουργέ, σήμερα σας καλούμε στη δευτερολογία σας να απαντήσετε για το τώρα, να αφήσετε τη διάλεξη για το τι είναι ψηφιακή τηλεόραση και να αφήσετε το χθες. Για το χθες, υπάρχει και αποτέλεσμα, σε τελευταία ανάλυση. Να ξέρετε όμως και κάτι άλλο: Ότι η επικοινωνία έχει ημερομηνία λήξης. Δεν είναι λίγοι εκείνοι οι Έλληνες, που λένε ότι ευτύχησε ο κ. Καραμανλής με την παρουσία τη δική σας στο επικοινωνιακό παιχνίδι. Και δεν το λένε και αβασάνιστα, ίσως να έχουν δίκιο. Αλλά, όμως, η ουσία σας διαψεύδει κάθε μέρα. 
      Και όταν θα έρθει η ώρα της κρίσης –και πιστεύω ότι θα έρθει πολύ σύντομα- του ελληνικού λαού, τότε θα γίνουν και οι συγκρίσεις. Τότε ο κόσμος θα δει και την ουσιαστική πλευρά, θα δει και τις προτάσεις των κομμάτων, θα κάνει και τις συγκρίσεις και σε σχέση με το παρόν, αλλά και σε σχέση με το μέλλον και το παρελθόν και εκεί θα χάσετε, κύριε Υπουργέ. Άλλες θα είναι οι αποφάσεις του ελληνικού λαού και άλλοι με αίσθημα ευθύνης και σοβαρότητας –γιατί επικαλεστήκατε το αίσθημα ευθύνης και σοβαρότητας- θα απαντήσουν στο μεγάλο πρόβλημα της δημοκρατίας, που είναι το θέμα της λειτουργίας των Μέσων Μαζικής Ενημέρωσης στη χώρα μας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, είναι τόσο προσχηματική όλη αυτή η επερώτηση των Βουλευτών του ΠΑ.ΣΟ.Κ. για το κενό στην ψηφιακή τηλεόραση, ώστε ούτε ο ίδιος ο Κοινοβουλευτικός Εκπρόσωπος του ΠΑ.ΣΟ.Κ. δεν κατάφερε να την υποστηρίξει πέρα από πέντε λεπτά, γιατί όσα περιγράφουν, τουλάχιστον στο κείμενο της επερώτησης, ξέρουν ότι είναι προφάσεις εν αμαρτίαις. 
      Δεν έκαναν τίποτα τόσα χρόνια, δεν έφτιαξαν καμιά υποδομή για την ψηφιακή τηλεόραση, δεν προχώρησαν καθόλου τις ενέργειες για την ψηφιακή τηλεόραση και αυτά που λένε περί απολύτου κενού, νομίζω ότι πέφτουν στο κενό των δικών τους πράξεων, διότι πράξεις δεν κληρονομήσαμε. Αυτή η Κυβέρνηση σήμερα προχώρησε μέσα από τη δημόσια τηλεόραση στην ίδρυση τριών καναλιών ψηφιακής τηλεόρασης, δημιούργησε μια βάση από ένα ισχυρό εύρος συχνοτήτων –δύο χιλιάδες τον αριθμό- και προχωράει στην οργάνωση της ψηφιακής τηλεόρασης μέσα από ένα νομοθετικό πλαίσιο. Αυτά τα οποία δεν κάνατε εσείς στο παρελθόν, σήμερα ερχόσαστε και τα ζητάτε να τα κάνει αυτή η Κυβέρνηση. 
      Αναφέρεστε, βέβαια, στην επερώτηση αυτή για πάρκα κεραιών κ.λπ.. Θυμόμαστε τις ατυχέστατες παρεμβάσεις του τότε Κυβερνητικού Εκπροσώπου, του κ. Πρωτόπαπα, όταν θέλησε να ελέγξει το χάος των ραδιοφωνικών συχνοτήτων μέσα από το πάρκο κεραιών στον Υμηττό, τις αντιδράσεις και το τι συνέβη μέσα σε τρεις μήνες. Τρεις μήνες από τότε που έκανε εκείνη την επιδρομή στο πάρκο κεραιών στον Υμηττό, λειτουργούσαν περισσότεροι παράνομοι ραδιοφωνικοί σταθμοί στην Αθήνα απ’ ό,τι πριν. Αυτή ήταν η αλήθεια.
      Τι ήρθε να μας πει, όμως, το ΠΑ.ΣΟ.Κ. σήμερα; Ότι έχει διάθεση να ρυθμίσει τα ραδιοτηλεοπτικά πράγματα της χώρας; Οι τηλεθεατές τουλάχιστον θα πρέπει να τσιμπιούνται για να δουν αν είναι ζωντανοί κι αν ακούνε πραγματικά. Ποιο τηλεοπτικό χάος προσπάθησε να ρυθμίσει επί έντεκα συναπτά χρόνια στην εξουσία; Ποιο νόμο κατάφερε να επιβάλει; Ποιο καθεστώς αδειοδοτήσεων, ποια διαφάνεια; 
      Αντίθετα, ξέρετε τι έκανε, κύριε Πρόεδρε; Ομολόγησε τη διαπλοκή του. Αυτό έκανε ο κ. Παπαϊωάννου πριν από λίγο. Είπε ότι τον βόλευε το καθεστώς του χάους, τον βόλευε το καθεστώς της αδιαφάνειας στην κρατική διαφήμιση και τον βόλευε και το καθεστώς των μετρήσεων. Θυμόμαστε τότε ότι όλες οι μετρήσεις, ενώ έδειχναν τη σίγουρη νίκη της Νέας Δημοκρατίας, ως καταλληλότερο Πρωθυπουργό εμφάνιζαν τον κ. Σημίτη και ο Θεός ξέρει και Κύριος οίδε πώς, όταν ο κ. Σημίτης τελικά απέφυγε ο ίδιος την προσφυγή στις κάλπες και προχώρησε σε εκείνη την περίεργη διαδικασία διαδοχής, τη sui generis, δίδοντας το δακτυλίδι της εξουσίας του κόμματος του ΠΑ.ΣΟ.Κ., εμφανίζονταν ως ο καταλληλότερος από τις πληρωμένες τότε μετρήσεις από τις εταιρείες που χρηματοδοτούσε η δημόσια διαφήμιση, τις εταιρείες οι οποίες ελέγχονταν και πολιτικά και ποιοτικά για τα αποτελέσματά τους. 
      Αυτή η Κυβέρνηση δεν ταυτίστηκε ποτέ με εταιρείες και συστήματα μέσα στο διαφημιστικό χώρο και αυτό είναι κάτι πάρα πολύ γνωστό και το ξέρουν όλοι όσοι συμμετέχουν σ’ αυτό. Και όχι μόνο δεν ταυτίστηκε, αλλά είχε το θάρρος πριν από δεκαπέντε μέρες να φέρει νομοσχέδιο εδώ πέρα, που να ρυθμίζει τα θέματα της δημόσιας διαφήμισης -κάτι το οποίο ποτέ δεν καταφέρατε να κάνετε-να θέτει κανόνες και να μοιράζει στην περιφέρεια αυτά που πρέπει. Αυτά που δεν κάνατε ποτέ εσείς, γιατί ακόμα και στην περιφέρεια ο οποιοσδήποτε –και θα σας το ομολογήσει οποιοσδήποτε Βουλευτής, είτε της Αντιπολίτευσης είτε της Συμπολίτευσης, που κινείται στην περιφέρεια- ξέρει πολύ καλά πώς λειτουργούν τα κανάλια, πώς λειτουργούν οι περιφερειακοί ραδιοφωνικοί σταθμοί, πώς ζουν οι περιφερειακές εφημερίδες. Και αυτό το σύστημα όχι μόνον το ενισχύσατε, αλλά σήμερα ομολογήσατε ότι σας βόλευε. Εγώ χαίρομαι για την ομολογία σας. Σας τιμά σαν άνθρωπο, σας γκρεμίζει, όμως, ηθικά σαν παράταξη.
      Κυρίες και κύριοι συνάδελφοι, νομίζω ότι μέσα από όλες αυτές τις προφάσεις περί ψηφιακής τηλεόρασης, περί ενός σταθερού καθεστώτος στη λειτουργία της δημόσιας τηλεόρασης -την οποία εξέφρασε το ΠΑ.ΣΟ.Κ. πριν από λίγο- περί καθαρού περιβάλλοντος, περί σταθερών κανόνων και όλα τα σχετικά, το μόνο το οποίο ήθελε το ΠΑ.ΣΟ.Κ. σήμερα να πει, είναι ότι αισθάνεται απογοήτευση από τη δημόσια τηλεόραση. 
      Και ξέρετε γιατί αισθάνεται απογοήτευση και γιατί το ενοχλεί ο τρόπος με τον οποίο λειτουργεί η δημόσια τηλεόραση; Για ένα και μοναδικό λόγο, γιατί έχει αυξηθεί η τηλεθέασή της, γιατί σήμερα τα δελτία ειδήσεων της δημόσιας τηλεόρασης είναι πολύ υψηλότερα σε ακροαματικότητα και σε αξιοπιστία απ’ ό,τι στο παρελθόν, γιατί οι εκπομπές της δημόσιας τηλεόρασης βρίσκονται σε καλύτερο επίπεδο, απ’ ό,τι μας κληροδοτήσατε και γιατί αυτή η Κυβέρνηση λειτούργησε με τέτοιο τρόπο –έκανε δηλαδή το εξωφρενικό να μονιμοποιήσει τους χιλιάδες ομήρους που είχατε διορίσει εσείς στη δημόσια τηλεόραση- ώστε να φτιάξει ένα ουσιαστικό πρόγραμμα. 
      Το ξέρετε ότι αυτό είναι το εξωφρενικό, για το οποίο κατηγορείται αυτή η Κυβέρνηση απ’ όσους δουλεύουν μέσα στην τηλεόραση, δηλαδή για το ότι δεν έχει διορίσει δικούς της ανθρώπους;  Αυτό είναι εκείνο για το οποίο μας κατηγορούν οι συνδικαλιστές της Δ.Α.Κ.Ε.. Γιατί ακριβώς μονιμοποιήσαμε τους χιλιάδες συμβασιούχους, τους οποίους είχατε βάλει από το παράθυρο όλα τα προηγούμενα χρόνια. 
      Σήμερα η δημόσια τηλεόραση έχει κατακτήσει την αξιοπιστία, που δεν είχε ποτέ στο παρελθόν. Σήμερα η Αντιπολίτευση στη δημόσια τηλεόραση έχει προβολή, που δεν είχε ποτέ η Νέα Δημοκρατία στο παρελθόν. Αν θυμόμαστε καλά, ο κ. Καραμανλής έπαιζε ως τελευταία είδηση πριν από τα αθλητικά σε οποιοδήποτε δελτίο της Ν.Ε.Τ., αλλά και σε οποιοδήποτε δελτίο οποιασδήποτε ιδιωτικής τηλεόρασης. Και εκεί φαινόταν και η διαπλοκή και ο τρόπος με τον οποίο πίεζε η τότε κυβέρνηση για την προβολή των ειδήσεων μέσα από τα ιδιωτικά κανάλια και φαίνονται και οι υπόγειες διαδρομές που δημιουργούνταν μέσα από τη διαφήμιση. 
      Σήμερα αν δείτε, ακόμα και τα πρώτα σε τηλεθέαση τηλεοπτικά κανάλια, ίσως δεν αναφέρονται στην είδηση της ημέρας, αλλά αναφέρονται σ’ αυτήν που βολεύει την Αντιπολίτευση. Παραδείγματος χάριν, χθες στα τηλεοπτικά δελτία, ενώ η είδηση της ημέρας θα έπρεπε να ήταν μια εθνική είδηση, δηλαδή η υπογραφή για τον αγωγό Μπουργκάς-Αλεξανδρούπολη, άλλη ήταν η πρώτη είδηση σχεδόν στο σύνολο των καναλιών των ιδιωτικών σταθμών. 
      Κυρίες και κύριοι συνάδελφοι, σήμερα λειτουργούμε σ’ ένα καθεστώς απόλυτης διαφάνειας και δημοκρατίας, περισσότερης δημοκρατίας απ’ ό,τι είχαμε μάθει. Και λειτουργούμε σ' αυτό το καθεστώς, γιατί δεν έχουμε την ανάγκη του να πιέσουμε για να γίνουμε επικοινωνιακά αρεστοί. Ξέρει ο ελληνικός λαός ότι αυτά που κάνουμε, είναι στη σωστή κατεύθυνση. Και αν για κάτι μας κατηγορεί, είναι ότι ορισμένες φορές, δεν τολμούμε όσο θα πρέπει στις αναγκαίες μεταρρυθμίσεις. Αλλά στηρίζει τις μεταρρυθμίσεις και τις μεταρρυθμίσεις που γίνονται και στο χώρο της τηλεόρασης. Και θα γίνουν ακόμα περισσότερες, όταν θα έλθει να ψηφιστεί ένας νόμος, που θα θέτει διαφάνεια στο πλαίσιο λειτουργίας των ραδιοτηλεοπτικών συχνοτήτων και των σταθμών και βέβαια της ψηφιακής πλατφόρμας. 
      Κυρίες και κύριοι συνάδελφοι, μακάρι το ΠΑ.ΣΟ.Κ. να είχε το θάρρος να αντιμετωπίσει το παρελθόν του με ειλικρίνεια. Το θάρρος το οποίο σήμερα είχε ο κ. Παπαϊωάννου, ομολογώντας τις σχέσεις διαπλοκής, σχέσεις μεταξύ διαφημιστικών εταιρειών, κρατικής διαφήμισης και καναλιών, ας το είχε και ο Αρχηγός του. Αντί να κάνει την εύκολη κριτική, λαϊκίζοντας κάθε φορά, αντί να κάνει όλα αυτά τα οποία κάνει, περιφερόμενος σε όλη τη χώρα, ας έκανε μια σοβαρή πρώτα απ’ όλα αυτοκριτική στο τι δημιούργησε το ΠΑ.ΣΟ.Κ τα προηγούμενα χρόνια και τι έχει να προτείνει για το αύριο του ελληνικού λαού. Τότε θα μπορούσαμε να συζητήσουμε με σοβαρότητα και ευπρέπεια. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Κυρίες και κύριοι συνάδελφοι, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Εισοδηματική πολιτική έτους 2007, φορολογικές και άλλες διατάξεις».
      Το λόγο έχει ο συνάδελφος Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Αθανάσιος Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Ξέρουμε όλοι ότι η τηλεόραση είναι η κύρια πηγή πληροφόρησης του ευρύτερου κοινού -κατά 80% από εκεί παίρνει τις πληροφορίες- αλλά επίσης είναι και όργανο επιρροής -αν θέλετε- και χειραγώγησης. Και το ξέρουν όλοι αυτό πάρα πολύ καλά, ιδιαίτερα οι κυβερνώντες. 
      Κύριε Κοινοβουλευτικέ Εκπρόσωπε της Νέας Δημοκρατίας, δεν ξέρω αν παρακολουθήσατε χθες τα κανάλια. Υπήρχε το γεγονός με τον Πούτιν για τον αγωγό Μπουργκάς- Αλεξανδρούπολη, υπήρχε και το άλλο γεγονός της μεγάλης διαδήλωσης των φοιτητών, μία από τις πολλές πολύ μεγάλες διαδηλώσεις. 
      Πόσο παρουσιάστηκαν αυτές οι διαδηλώσεις από τα κανάλια; Και εννοώ τα δημόσια κανάλια, γιατί οι ιδιωτικοί σταθμοί έχουν άλλους κανόνες λειτουργίας. Δείχνουν κάποια στιγμή κάποιους φοιτητές να διαδηλώνουν και αμέσως μετά, γεγονότα με φωτιές, με μολότωφ και επεισόδια, τα οποία δεν συνέβησαν, τουλάχιστον χθες. 
      Τι νόημα είχαν στη συγκεκριμένη στιγμή; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Στη Θεσσαλονίκη δεν συνέβησαν, κύριε συνάδελφε; Συνέβησαν. 
      ΑΘΑΝΑΣΙΟΣ ΛΕΒΕΝΤΗΣ: Μιλάω για χθες στην Αθήνα, αυτά που έδειχναν ότι συνέβησαν στην Αθήνα. Ήταν κονσέρβα. Ήταν από προηγούμενες εκδηλώσεις, όπου τότε, επίσης, δεν παρουσιαζόταν καθόλου η μεγαλειώδης συγκέντρωση δεκάδων χιλιάδων ή εκατό χιλιάδων φοιτητών, αλλά παρουσιάζονταν τα μεμονωμένα γεγονότα.
      ΚΩΝΣΤΑΝΤΙΝΟΣ ΡΟΒΛΙΑΣ: Είναι άπιαστοι σ’ αυτά. 
      ΑΘΑΝΑΣΙΟΣ ΛΕΒΕΝΤΗΣ: Είναι επιλεκτική αυτή η επιλογή σας και το ξέρετε πάρα πολύ καλά. 
      Επομένως, μη μιλάτε για διαφάνεια και για αντικειμενικότητα. Είναι πέρα για πέρα αναληθές αυτό. Μια εξαίρεση υπάρχει, το κανάλι της Βουλής, το οποίο όμως δεν μπορεί να καλύψει παρά ένα εύρος κυρίως των εργασιών της Βουλής. Επομένως, εδώ υπάρχουν σοβαρά, σοβαρότατα προβλήματα πληροφόρησης. 
      Και αν παραπονιέστε για τον κ. Καραμανλή –και όντως το ΠΑ.ΣΟ.Κ. επίσης χρησιμοποιούσε μια παρόμοια μεθοδολογία- εμείς, τα κόμματα της Αριστεράς, τι να πούμε που και επί ΠΑ.ΣΟ.Κ. και επί Νέας Δημοκρατίας έχουμε την ίδια μεταχείριση; Είμαστε πάντα στο περιθώριο, πάντα παραγκωνισμένοι και παραγνωρισμένοι και αν τυχόν ειπωθεί κάτι, με τα χίλια ζόρια μεταδίδεται ένα μικρό απόσπασμα.  
      ΚΩΝΣΤΑΝΤΙΝΟΣ ΡΟΒΛΙΑΣ: Δεν σας λέγαμε εμείς αυτά που σας λέει ο κ. Πολύδωρας. Εμείς σας σεβόμαστε. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, μη διακόπτετε. 
      ΑΘΑΝΑΣΙΟΣ ΛΕΒΕΝΤΗΣ: Όταν μας βρίζει ο κ. Πολύδωρας, αυτό μεταδίδεται κατευθείαν. Εκεί δεν υπάρχει πρόβλημα. 
      Το τεράστιο κανονιστικό κενό, λοιπόν, που παρουσιάζει ο ελληνικός οπτικοακουστικός τομέας, δεν αντιμετωπίζεται με τη διαφαινόμενη –περιορισμένης έκτασης- και αποσπασματική νομική παρέμβαση που μεθοδεύει η Κυβέρνηση. Οι κυβερνητικές προτάσεις που είδαν το φως της δημοσιότητας, δεν πρόκειται να ρυθμίσουν το χαοτικό ραδιοτηλεοπτικό τοπίο. Συνθέτουν ένα πρόχειρο, αποσπασματικό, ελλιπές και αναχρονιστικό πλαίσιο, κύριε Υπουργέ και επιδιώκουν τη νομιμοποίηση της υπάρχουσας κατάστασης. 
      Όλα τα μεγάλα ζητήματα που αφορούν την εποπτεία των ραδιοτηλεοπτικών οργανισμών, όπως ο έλεγχος και η εφαρμογή των κανόνων του ανταγωνισμού, η κατάχρηση τυχόν δεσπόζουσας θέσης, ο έλεγχος συγκέντρωσης των επιχειρήσεων κ.λπ., η νόθευση της πολιτισμικής και πολιτικής πολυμέρειας και της ισότιμης πρόσβασης των κομμάτων στις ραδιοτηλεοπτικές εκπομπές, η εφαρμογή των κωδίκων δεοντολογίας, η προστασία της ανθρώπινης αξιοπρέπειας και των ανθρώπινων δικαιωμάτων, ο σαφής διαχωρισμός προγράμματος και διαφήμισης, οι όροι και οι προϋποθέσεις μετάδοσης των διαφημίσεων, η διασφάλιση του ηλεκτρονικού εμπορίου, όλα αυτά εγκαταλείπονται στο έλεος της αγοράς. 
      Ειδικότερα, ο σχεδιασμός και η ρύθμιση της μετάβασης στην ψηφιακή τεχνολογία και μια σειρά από άλλα προβλήματα που αφορούν και στα ηλεκτρονικά δίκτυα, όπως η διαχείριση των συχνοτήτων, η χωροταξία και τα πάρκα κεραιών, οι άδειες και οι συμβάσεις πρόσβασης των παρόχων δικτύων, η προστασία των καταναλωτών και των προσωπικών δεδομένων, θίγονται με επιφανειακό τρόπο. Παραμένουν, όμως, εκτός του προβληματισμού της Κυβέρνησης. 
      Όπως δείχνει και το κείμενο της επερώτησης του ΠΑ.ΣΟ.Κ., και από την Αξιωματική Αντιπολίτευση συμβαίνει κάτι ανάλογο, με αποτέλεσμα αν οι ρυθμίσεις περιοριστούν στη συγκέντρωση και στην αδειοδότηση, όπως διακηρύσσεται, θα οδηγηθούμε σε διαιώνιση του χάους και της διαπλοκής στο νέο διευρυμένο, πλέον, τοπίο οπτικοακουστικών υπηρεσιών που θα είναι πληθωρικό σε ποσότητα περιεχομένου, σε δραστηριότητες και δίκτυα. 
      Η πρόταση της Κυβέρνησης για την αδειοδότηση, με την υποχρέωση των αδειούχων να διασφαλίσουν μεταβατική περίοδο παράλληλης μετάδοσης αναλογικού και ψηφιακού σήματος και να προετοιμάσουν την ψηφιακή αγορά, είναι απροσδιόριστη και εξωπραγματική, γιατί επιχειρεί να συγκεράσει ανόμοια στοιχεία ριζικά διαφορετικών αγορών, κυρίως όμως διότι επαναλαμβάνει το ίδιο λάθος που έγινε στις αρχές της δεκαετίας του ’90 με την ανάπτυξη της αναλογικής ραδιοτηλεοπτικής αγοράς. Τότε, ανατέθηκε η ανάπτυξή της στον ιδιωτικό τομέα, με αποτέλεσμα να οδηγηθεί σύντομα σε πλήρη θεσμική απορύθμιση και επιχειρηματική αβεβαιότητα, με αποτέλεσμα να επιβάλλεται σήμερα παρέμβαση της πολιτείας, προκειμένου να διασφαλιστεί η εξυγίανσή της και να λάβει τέλος η κατάσταση ομηρίας που έχει επιβληθεί στα Μέσα Μαζικής Επικοινωνίας. 
      Σε κάθε περίπτωση, η μετάβαση συνεπάγεται σημαντικό κόστος και δυσχέρειες από την εισαγωγή τεχνικής αναβάθμισης σε όλα τα σημεία της αξιακής αλυσίδας και ανασκόπησης των μηχανισμών και των μεθόδων που αφορούν το ραδιοφάσμα. Ανάπτυξη ελκυστικών υπηρεσιών για την προώθηση της ζήτησης, χωρίς την οποία είναι οικονομικά και πολιτικά αδύνατη η διατήρηση της όλης διαδικασίας μετάβασης και υπέρβασης του όποιου σκεπτικισμού αναπτύσσεται από κοινωνικούς φορείς και κατηγορίες πολιτών, που ενδεχομένως διαβλέπουν κινδύνους από την αλλαγή του καθεστώτος στον τομέα των ραδιοτηλεοπτικών εκπομπών. 
      Η ψηφιακή μεταστροφή επηρεάζεται επί του παρόντος από την κατάσταση στον τομέα των πληροφοριών και των επικοινωνιών που χαρακτηρίζεται από περιορισμένο επενδυτικό ενδιαφέρον. Εκφράζονται γι’ αυτό αμφιβολίες σχετικά με τους στόχους και την επιτυχία μετάβασης που έχει οριστεί ή θα οριστεί στο άμεσο μέλλον. 
      Το αρνητικό ιστορικό της Ελλάδας στον αναλογικό ραδιοτηλεοπτικό τομέα και η αποτυχία ρύθμισής του οδηγεί αβίαστα στο συμπέρασμα ότι η χώρα μας εντάσσεται στις χώρες με τις περισσότερες αβεβαιότητες για τη μετάβαση στην ψηφιακή εποχή. 
      Είναι προφανές ότι ο νέος νόμος θα πρέπει να μεριμνά για την κανονιστική ρύθμιση δύο πεδίων, της μετάδοσης περιεχομένου και των ηλεκτρονικών δικτύων μέσω των οποίων μεταδίδεται το περιεχόμενο. Ένα δείγμα γραφής -προφανώς όχι το ιδανικό- αποτελεί ο τρόπος που η Ευρωπαϊκή Ένωση αντιμετωπίζει τις νέες κανονιστικές ρυθμίσεις στον τομέα των υπηρεσιών οπτικοακουστικών μέσων, όπως σήμερα μετονομάζει τις πρώην ραδιοτηλεοπτικές εκπομπές. 
      Καθορίζει με σαφήνεια τους όρους μετάβασης στην ψηφιακή εποχή, επιβάλλει σαφείς διαδικασίες και στάδια μετάβασης, προτείνει τις δημόσιες οπτικοακουστικές υπηρεσίες ως φορέα μετάβασης και μια σειρά δεσμεύσεων και κατευθύνσεων, ώστε η μετάβαση να γίνει με τον ομαλότερο δυνατό τρόπο. Άλλωστε, η διαδικασία μετάβασης ήδη εμφανίζει μια σειρά κρίσιμων προβλημάτων. 
      Για τα ζητήματα που σχετίζονται με τη ρύθμιση των ηλεκτρονικών δικτύων, η Ευρωπαϊκή Ένωση έχει διαμορφώσει μια ολοκληρωμένη οδηγία-πλαίσιο, την οδηγία 2002/21, που ρυθμίζει τα δίκτυα και τις υπηρεσίες ηλεκτρονικών επικοινωνιών και η οποία υποστηρίζεται από τέσσερις ειδικές οδηγίες που καλύπτουν όλα ανεξαιρέτως τα ζητήματα που αφορούν στα ηλεκτρονικά δίκτυα. Για τους τομείς των αδειοδοτήσεων υπάρχει οδηγία για την αδειοδότηση, για τον έλεγχο και την πρόσβαση στα δίκτυα υπάρχει οδηγία για την πρόσβαση, για την καθολική υπηρεσία και τα δικαιώματα των χρηστών υπάρχει οδηγία για την καθολική υπηρεσία, για την επεξεργασία δεδομένων προσωπικού χαρακτήρα και προστασίας της ιδιωτικής ζωής υπάρχει ανάλογη οδηγία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα την υπομονή σας για μισό λεπτό. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
      ΑΘΑΝΑΣΙΟΣ ΛΕΒΕΝΤΗΣ: Τα ζητήματα που αφορούν στο οπτικοακουστικό περιεχόμενο ρυθμίζονται από τη γνωστή οδηγία «Τηλεόραση Χωρίς Σύνορα» και από μια σειρά οδηγιών που τη συνοδεύουν σχετικές με τον έλεγχο του περιεχομένου, ηλεκτρονικό εμπόριο, προστασία της πνευματικής ιδιοκτησίας, προστασία του καταναλωτή, των προσωπικών δεδομένων κ.λπ..
      Τα προβλήματα που σχετίζονται με την αδειοδότηση, την εφαρμογή των κανόνων στον ανταγωνισμό, τη συγκέντρωση και τη διαφάνεια αντιμετωπίζονται από τους κανόνες του δικαίου των κρατών-μελών. 
      Παρ’ όλα αυτά, ο κίνδυνος ολιγοπωλιακών καταστάσεων είναι υπαρκτός, όπως υπαρκτές, αλλά και σημαντικές, είναι οι στρεβλώσεις στην αγορά και στις επιχειρήσεις οπτικοακουστικών μέσων. 
      Στο πλαίσιο της οπτικοακουστικής βιομηχανίας συνωστίζονται σήμερα μεγιστάνες δίπλα σε ομίλους και εξωχώριες εταιρείες, κατασκευαστές, εμπόρους όπλων, τραπεζίτες και άλλους. Επομένως είναι εύκολα κατανοητό τι πρόκειται να γίνει και στη χώρα μας. 
      Απ’ αυτήν την άποψη, πρέπει να πούμε ότι τα τελευταία χρόνια οι τηλεοπτικοί σταθμοί βλέπουν για πρώτη φορά στην ιστορία τους να συρρικνώνεται η επιρροή τους, γιατί όλο και περισσότεροι άνθρωποι, και ιδιαίτερα νέοι, καταφεύγουν σε άλλους χώρους πληροφόρησης, όπως είναι το διαδίκτυο. Μάλιστα, μερικοί νέοι δεν βλέπουν καθόλου τηλεόραση, κάτι που δεν ξέρω εάν είναι κακό. Μπορεί να είναι και καλύτερο. Η τηλεόραση βασίζεται στην παθητική θέαση της εικόνας, ενώ το διαδίκτυο βασίζεται πολύ περισσότερο στο λόγο και ενδεχομένως να είναι προτιμότερο για ένα νέο παιδί να ασχολείται περισσότερο με το διαδίκτυο. 
      Όντως, η ψηφιακή τηλεόραση θα αποτελέσει μια σοβαρή βελτίωση του τεχνικού επιπέδου. Όμως δεν σημαίνει ότι έτσι θα προκύψουν καλύτερα προγράμματα. Δεν σημαίνει ότι οι τηλεοπτικοί σταθμοί θα αρχίσουν να φτιάχνουν περισσότερες καινούργιες και καλές σειρές. Περισσότερα ίσως τηλεπαιχνίδια, περισσότερες επαναλήψεις, περισσότερα σπορ, αυτό θα είναι το πρόγραμμά τους. 
      Και βέβαια, σε καμμία περίπτωση η ψηφιακή τηλεόραση, όπως και η αναλογική, δεν νομίζουμε ότι θα αντιμετωπίσει με καλύτερο τρόπο την πληροφόρηση, δηλαδή, με διαφάνεια και με δημοκρατικό τρόπο, δίνοντας ίδια δικαιώματα πρόσβασης σε όλους τους πολίτες και σε όλα τα κόμματα. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Λεβέντη. Εκμεταλλεύεστε την αδυναμία που σας έχω, κύριε συνάδελφε. 
      Το λόγο τώρα  έχει ο Πρόεδρος κ. Κακλαμάνης. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, η Κυβέρνηση της Νέας Δημοκρατίας, μια κουρασμένη και χρεοκοπημένη ήδη στην πολιτική της κυβέρνηση, θυμίζει τον έμπορο που από ανικανότητα και από κακές επιλογές χρεοκόπησε και αιτιάται τον προηγούμενο έμπορο, γιατί πλήρωσε πολύν «αέρα», για να χρησιμοποιήσει το χώρο για τη δική του τώρα επιχείρηση. 
      Όντως, η Κυβέρνηση της Νέας Δημοκρατίας ξόδεψε πολύν αέρα ως αντιπολίτευση και ο αέρας αυτός ήταν ο φρέσκος αέρας των προεκλογικών της υποσχέσεων και δεσμεύσεων για τομείς που αποδεικνύεται, έπειτα από τρία χρόνια, ότι δεν είχε καμμία απολύτως προπαρασκευή και πίστευε –άλλωστε αυτό ήταν και το περιεχόμενο της κριτικής που έκανε στις κυβερνήσεις του ΠΑ.ΣΟ.Κ.- ότι όλα σ’ αυτόν τον τόπο μπορούν να προχωρήσουν με τον αυτόματο πιλότο. 
      Η Κυβέρνηση αναφέρεται μονίμως στο παρελθόν, γιατί δεν μπορεί να οικοδομήσει τίποτα για το μέλλον. Και δεν μπορεί να οικοδομήσει, κύριε Πρόεδρε, για το μέλλον, γιατί δεν έχει καν όραμα. Είναι ανίκανη να οραματιστεί κάτι καλό για τον τόπο για το μέλλον. Γι’ αυτό και βλέπετε πώς αντιμετωπίζει το κατεξοχήν οραματικό τμήμα της ελληνικής κοινωνίας, τους νέους. 
      Με την επερώτηση που ανέπτυξαν ήδη οι συνάδελφοί μου του ΠΑ.ΣΟ.Κ. ελέγχεται η Κυβέρνηση, γιατί, ενώ είμαστε πέντε μόλις χρόνια από το τέλος της προθεσμίας την οποία όλες οι ευρωπαϊκές χώρες έχουν αξιοποιήσει ως τώρα πλην της Κυβερνήσεως της Νέας Δημοκρατίας -της Κυβερνήσεως της χώρας μας σήμερα, της «νέας διακυβέρνησης», όπως αρέσει στους συναδέλφους της Νέας Δημοκρατίας και στους Υπουργούς να την αποκαλούν-  δεν έχει γίνει τίποτα απολύτως. Πέντε χρόνια, λοιπόν, πριν από το τέλος και δεν έχει γίνει τίποτα απολύτως! 
      Ο κ. Ρόβλιας αναφέρθηκε συγκεκριμένα σε ένα ολόκληρο νομοσχέδιο που είχε στη διάθεσή της και μπορούσε να το αφήσει όπως ήταν ή να το αλλάξει, κάνοντας «διάλογο», όπως λέει, διάλογο τον οποίο δεν πραγματοποιεί ποτέ επί της ουσίας, αλλά απλώς αντιγράφει το ΠΑ.ΣΟ.Κ., το οποίο εισήγαγε στην πολιτική πρακτική, στο δημόσιο βίο την έννοια του διαλόγου, της διαβούλευσης, της προσπάθειας δημιουργίας συναινέσεων για τα μεγάλα προβλήματα της χώρας. 
      Η Κυβέρνηση, δυστυχώς, έως τώρα δεν έχει κάνει τίποτα και πολύ σωστά υπέμνησε ο κ. Παπαϊωάννου τις δεσμεύσεις του παρισταμένου Υπουργού Επικρατείας κ. Ρουσόπουλου στην Επιτροπή Θεσμών και Διαφάνειας. 
      Οδεύουμε προς τον επόμενο Ιούνιο, κύριε Υπουργέ, εκείνο τον Ιούνιο που ως το τέλος του θα είχατε προχωρήσει και στην περίφημη αδειοδότηση. Δεν έχετε κάνει τίποτα απολύτως.
      Η αδειοδότηση είναι εκκρεμής γιατί αυτό εξυπηρετεί την Κυβέρνηση πολλαπλώς. Βέβαια και η υπόθεση της ψηφιακής τηλεόρασης δεν είναι μόνο υπόθεση της ενημέρωσης, αφορά την οικονομία, αφορά ολόκληρη την ελληνική κοινωνία. Είναι κρίμα η Ελλάδα να μένει σ’ αυτό το πεδίο τόσο πολύ πίσω από τις άλλες χώρες της Ευρωπαϊκής Ένωσης.
      Κύριε Πρόεδρε, η Νέα Δημοκρατία είπα ότι δεν είναι σε θέση να οικοδομήσει κάτι καλύτερο για το μέλλον. Μας δίνει και σήμερα δείγμα το πώς χρησιμοποιεί τη δημόσια ραδιοτηλεόραση.
      Είμαι υπερήφανος διότι έχω θέσει εδώ στο Σώμα και εκτός της Βουλής, το μεγάλο πρόβλημα του ελέγχου του δημόσιου βίου της χώρας και πέραν του δημοσίου βίου πολλαπλού ελέγχου της ελληνικής κοινωνίας. Διαμορφώνονται συνειδήσεις, πρότυπα για τη νεολαία, πρότυπα καταναλωτή -και αυτό είναι σε βάρος και της οικονομίας μας, σε βάρος της ελληνικής κοινωνίας- από τις ιδιωτικές επιχειρήσεις ραδιοτηλεόρασης. Και εξακολουθώ να είμαι ένθερμος υποστηρικτής της δημόσιας τηλεόρασης, όχι των υποκειμένων τα οποία σήμερα έχουν μετατρέψει τη δημόσια τηλεόραση σε Υ.ΕΝ.Ε.Δ. και κάτι χειρότερο.
      Θα έπρεπε να ντρέπονται αυτοί που σήμερα, κύριε Πρόεδρε, έδωσαν εντολή στους ανθρώπους που έχουν τοποθετήσει στη δημόσια τηλεόραση, στην Αγία Παρασκευή, να πλαστογραφήσουν την εικόνα του Κοινοβουλίου όταν ο κ. Αλαβάνος και εγώ εν όψει της μη εμφανίσεως του Πρωθυπουργού εδώ, ζητήσαμε οι ερωτήσεις μας να αποσυρθούν για να επανακατατεθούν. Ο διάλογος ήταν μεταξύ ημών και του Προεδρείου. Παρά τον Κανονισμό παρενεβλήθη η Υπουργός Παιδείας για να εκπέμψει μύδρους και ύβρεις εναντίον μας, που ανάγκασαν και τον κ. Κωνσταντόπουλο να διαμαρτυρηθεί. Διότι περίπου εδώ η κ. Γιαννάκου αξιολόγησε τις αντιλήψεις μας για τη δημοκρατία. 
      Έχει αυτόν τον κατήφορο τελευταία η κ. Γιαννάκου. Έχει χάσει την ψυχραιμία της και έχει ενταχθεί, δυστυχώς, στη λογική της έντασης και της κρίσης που οι προπαγανδιστικοί μηχανισμοί της Κυβέρνησης έχουν θέσει σε εφαρμογή ώστε να αποκρύπτονται από τα μάτια του ελληνικού λαού τα μεγάλα προβλήματα και τα εσωτερικά της χώρας, απ’ αυτό το τεράστιο πρόβλημα της παιδείας μέχρι τις αποκαλύψεις για τη διασπάθιση των αποθεματικών των ασφαλιστικών ταμείων, αλλά και τα μεγάλα εξωτερικά ζητήματα, τα ζητήματα του εξωτερικού μετώπου της χώρας.
      Δεν είναι τυχαίο ότι χάρη σ’ αυτήν τη στρατηγική της κυβερνητικής προπαγάνδας επί δέκα ημέρες τα ιδιωτικά κανάλια στο σύνολο των υποτιθέμενων δελτίων ειδήσεων, ησχολούντο προβάλλοντας τις πυρκαγιές και τις συγκρούσεις μεταξύ Αστυνομίας και διαδηλωτών, βέβαια απολαμβάνοντες τις υπηρεσίες. Αυτή είναι η κυβερνητική προπαγάνδα των περίφημων κουκουλοφόρων, που δεν θα μάθουμε ποτέ ποιοι είναι.
      Και είναι μια μεγάλη πρόκληση αυτή για την Κυβέρνηση αν είναι δυνατόν μερικές δεκάδες ή εκατοντάδες αγνώστων, όχι απλώς να γίνονται απορυθμιστές, αλλά να είναι ρυθμιστές της καθημερινής μας ζωής.
      Και εδώ, κύριε Πρόεδρε, η Ε.Ρ.Τ. σήμερα  μετέδωσε μια φράση δική μου, προκειμένου να δικαιολογήσει μια «ατάκα» όπως λέει εκτός της Αιθούσης αυτής της κ. Μπακογιάννη, η οποία δεν έχει καμμία σχέση με το θέμα του ετέθη εδώ. Βρίθουν και είναι πραγματικά ανθρωπάρια αυτοί οι οποίοι συμπεριφέρονται κατ’ αυτόν τον τρόπο. Ο φορολογούμενος λαός πληρώνει αυτούς που είναι τώρα στην Ε.Ρ.Τ. για να δημιουργούν μια εικόνα της Βουλής αντίθετη απ’ αυτή που είναι στην πραγματικότητα. Να τους χαίρεσθε, κύριε Υπουργέ Επικρατείας! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Μας είπε εδώ ο πρόεδρος των περιφερειακών καναλιών ότι υπάρχουν στα ιδιωτικά κανάλια λίστες κομμένων Βουλευτών. Είμαι ένας απ’ αυτούς, αλλά τι κρίμα το ίδιο συμβαίνει και στην κρατική τηλεόραση. Όπως ελέχθη πολύ σωστά, όσοι κάνουν κριτική εδώ είναι κομμένοι εκεί και όχι απλώς κομμένοι, αλλά διασύρονται κιόλας και άξιος ο μισθός και ο δικός σας και των ανθρώπων σας στην Ε.Ρ.Τ.. 
      ΠΡΟΕΔΡΕΥΩΝ (Ιωάννης Τραγάκης): Ωραία! Ευχαριστούμε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα κλείσω μόνο με τούτο. Έχουμε το κανάλι της Βουλής. Είναι κάτι για το οποίο πρέπει να  νιώθουμε υπερήφανοι. Αν θέλετε, τα τελευταία χρόνια, υπάρχει η δυνατότητα του λαού να πληροφορείται τι γίνεται εδώ στη Βουλή. Δυστυχώς επί τρία χρόνια τώρα με τη νέα διακυβέρνηση, μάς λέει εδώ ο κ. Ρουσόπουλος ότι από τριακόσιες έχουν φθάσει στις δύο χιλιάδες οι συχνότητες. Γιατί δεν δίνετε μερικές, κύριε Υπουργέ, όπως έχετε δεσμευτεί, ώστε το κανάλι της Βουλής να ακούγεται σε ολόκληρη τη χώρα; Μήπως γιατί δεν σας συμφέρει να πληροφορείται ο ελληνικός λαός ποια κριτική γίνεται εδώ στην Κυβέρνηση, σε ποιο επίπεδο κινείται ο διάλογος, που κατεβάζετε το διάλογο με την όλη στάση σας εδώ μέσα; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το θέμα του καναλιού της Βουλής είναι μείζον. Το γνωρίζετε και επ’ αυτού θα παρακαλούσα τον Υπουργό να μας πει γιατί να καλύπτεται σήμερα μόνο το 65% της χώρας από το κανάλι της Βουλής και ταυτόχρονα να εξασφαλίζονται συχνότητες στους φίλους της Κυβερνήσεως; 
      Όσον αφορά την ψηφιακή τηλεόραση, κύριε Πρόεδρε, φοβάμαι ότι αυτό που έγινε με την αναλογική τηλεόραση …
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, το θέμα της επερώτησης αυτό ήταν. Όπως καταλάβατε το Προεδρείο παραβίαζε τον Κανονισμό τόση ώρα! 
      ΑΠΟΣΤΟΛΟΣ ΚΑΚΛΑΜΑΝΗΣ: Τελειώνω, κύριε Πρόεδρε. Έχετε δίκιο. 
      Και λέει ο Πρόεδρος του Ινστιτούτου Οπτικοακουστικών Μέσων κ. Μορώνης:
      «Ο προσεκτικός μάλιστα παρατηρητής θα διαπιστώσει ότι τα αυθαίρετα έχουν αρχίσει να κτίζονται και απέναντί τους διαπιστώνεται μια ανοχή που μπορεί να προέρχεται και από άγνοια. Γεγονός είναι ότι οι ψηφιακές οπτικοακουστικές μεταδόσεις πραγματοποιούνται ήδη σε διάφορες πλατφόρμες.
      Η παροχή αυτών των οπτικοακουστικών υπηρεσιών για να υιοθετήσουμε την ορολογία της αναθεωρούμενης οδηγίας «Τηλεόραση Χωρίς Σύνορα», δεν έχουν καμιά ειδική άδεια. Και η πολιτεία δεν αντιδρά σε αυτό. Η έλλειψη αντίδρασης ακόμη και αν οφείλεται σε νομοθετικά κενά ή σε άγνοια, ανησυχεί εκείνους που δεν θα ήθελα να δουν να επαναλαμβάνεται ο τρόπος με τον οποίο επεβλήθη η απορύθμιση στα τέλη της δεκαετίας του ‘80, αρχές της δεκαετίας του ΄90 και την οποία ζούμε ακόμη».
      Υπάρχουν αυτή τη στιγμή δοκιμαστικές εκπομπές ψηφιακής τηλεόρασης από ιδιώτες, ό,τι έγινε με την αναλογική που βγήκαν στον αέρα οι πάντες και έχουμε αυτή την εικόνα και το ίδιο θέλει η Κυβέρνηση, προφανώς συνεργαζόμενη με τους ιδιώτες, να γίνει ψηφιακή. Γι’ αυτό και δεν φέρνει νόμο. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο κ. Ρόβλιας έχει το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, επειδή ο Πρόεδρος κ. Κακλαμάνης αναφέρθηκε σε άξιους μισθούς και επειδή ο Υπουργός που παρίσταται απέφυγε να ασχοληθεί με την Ε.Ρ.Τ. θέλω να θυμίσω αυτά που έχουμε καταγγείλει ξανά εδώ ότι ο πρόεδρος της Ε.Ρ.Τ. έχει συνολικές μηνιαίες αποδοχές πάνω από 20.000 ευρώ το μήνα και φυσικά ουδέποτε διαψεύσθηκε. Όσα παίρνει, δηλαδή ένας συνταξιούχος σε είκοσι τέσσερις μήνες, παίρνει ο πρόεδρος της Ε.Ρ.Τ. σε ένα μήνα. Και βέβαια τα υπόλοιπα διευθυντικά διοικητικά στελέχη έχουν μισθούς από 12.000 έως 17.000 ευρώ το μήνα. 
      Αυτά έχουν καταγγελθεί στη Βουλή και δεν έχουν διαψευσθεί. Αυτός είναι, λοιπόν, ο άξιος μισθός. 
      Κύριε Κακλαμάνη, μην παραξενεύεστε, είναι πολλά τα λεφτά! 
      Θέλω να επανέλθω, επειδή προκλήθηκα από τον προηγούμενο Προεδρεύοντα, στο θέμα της αδικαιολόγητης απουσίας του κ. Λιάπη.
       Η σημερινή μας επερώτηση αφορά κυρίως…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Ρόβλια. 
      ΚΩΝΣΤΑΝΤΙΝΟΣ ΡΟΒΛΙΑΣ: Μη με διακόπτετε, σας παρακαλώ, κύριε Πρόεδρε! Γιατί με διακόπτετε;
      ΠΡΟΕΔΡΕΥΩΝ (Ιωάννης Τραγάκης): Γιατί αναφερθήκατε στο Προεδρείο.  
      ΚΩΝΣΤΑΝΤΙΝΟΣ ΡΟΒΛΙΑΣ: Μάλιστα, στον προηγούμενο Προεδρεύοντα. Βεβαίως! 
      ΠΡΟΕΔΡΕΥΩΝ (Ιωάννης Τραγάκης): Το ίδιο είναι. Το Προεδρείο είναι ενιαίο! 
      ΚΩΝΣΤΑΝΤΙΝΟΣ ΡΟΒΛΙΑΣ: Μου είπε, ότι καλώς δεν είναι εδώ ο κ. Λιάπης. Αφήστε με να πω, γιατί κακώς δεν είναι εδώ ο κ. Λιάπης. 
      ΠΡΟΕΔΡΕΥΩΝ (Ιωάννης Τραγάκης): Άποψή σας είναι!
      ΚΩΝΣΤΑΝΤΙΝΟΣ ΡΟΒΛΙΑΣ: Βεβαίως! Την εκφράζω όμως!
      ΠΡΟΕΔΡΕΥΩΝ (Ιωάννης Τραγάκης): Παρίσταται Υπουργός και νομίζω ότι είναι και αρμόδιος Υπουργός.
      ΚΩΝΣΤΑΝΤΙΝΟΣ ΡΟΒΛΙΑΣ: Τον σέβομαι τον Υπουργό απολύτως!
      ΠΡΟΕΔΡΕΥΩΝ (Ιωάννης Τραγάκης): Με αυτόν τον τρόπο χάνετε χρόνο, κύριε Ρόβλια. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν πειράζει, ας χάσω, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Συνεχίστε.
      ΚΩΝΣΤΑΝΤΙΝΟΣ ΡΟΒΛΙΑΣ: Δεν είναι θέμα αρμοδιότητας του κ. Ρουσόπουλου οι ψηφιακές συχνότητες! Δεν είναι θέμα αρμοδιότητας του κ. Ρουσόπουλου τα κέντρα εκπομπής! Δεν είναι θέμα του κ. Ρουσόπουλου τα πάρκα κεραιών! Και είναι σαφώς θέμα συναρμοδιότητας και κυρίως αρμοδιότητας του κ. Λιάπη το κανονιστικό, το νομοθετικό πλαίσιο, αλλά ο κ. Λιάπης απουσιάζει. Ο κ. Λιάπης φυγομαχεί για ακόμα μια φορά. 
      ΠΡΟΕΔΡΕΥΩΝ (Ιωάννης Τραγάκης): Εγώ σας ήξερα φίλους αλλά τώρα το χαλάσατε! Κάθε τόσο άκουγα φιλοφρονήσεις!
      ΚΩΝΣΤΑΝΤΙΝΟΣ ΡΟΒΛΙΑΣ: Φίλοι μπορεί να είμαστε, αλλά δεν μπορώ να μην αναφέρω στη Βουλή τις απουσίες από θέματα αρμοδιότητάς του, όπως ήταν και το θέμα της οδικής ασφάλειας! 
      Κύριε παριστάμενε Υπουργέ, θα μου επιτρέψετε να σας πω ότι οι υπηρεσίες που σας τροφοδότησαν με στοιχεία, σας άφησαν έκθετο.
       Προσωπικά ξέρετε τι κατάλαβα ότι κάνατε τρία χρόνια στα θέματα της ψηφιακής ραδιοτηλεόρασης; Ότι συμμετείχατε σε μία διάσκεψη της ITU, της Διεθνούς Ένωσης Τηλεπικοινωνιών. Αυτό κατάλαβα. Αυτό είναι το μόνο το οποίο κάνατε. Δεν το κατάλαβα εγώ, το κατάλαβαν όλοι όσοι παρακολούθησαν τη συζήτηση. 
      Το μόνο που δεν μας είπατε είναι εάν δώσατε μεταξύ σας συγχαρητήρια, κύριε Υπουργέ, όπως συνηθίζετε να συγχαίρετε ο ένας τον άλλον για το απόλυτο μηδέν και εν προκειμένω για τη συμμετοχή σας στη διάσκεψη της ITU.
      Ακούσαμε πάλι υποσχέσεις, ότι σύντομα θα φέρετε το νομοσχέδιο. Διερωτώμαι, θα φέρετε το νομοσχέδιο για τα ψηφιακά ή κάτι άλλο; Αυτήν την υπόσχεση την έδωσε ο κ. Νεράντζης πριν από είκοσι επτά μήνες και περίπου πριν από έναν χρόνο εσείς, απ’ ό,τι ανέφερε ο κ. Παπαϊωάννου. Κατέθεσα στα Πρακτικά την ομιλία του κ. Νεράντζη εδώ στη Βουλή.
      Είμαι βέβαιος ότι δεν θα φέρετε τέτοιο νομοσχέδιο πριν από τις εκλογές. Έχετε τους λόγους σας που το κάνετε, έχετε τους λόγους σας για να παίζετε με το ψηφιακό χάος και με τα συμφέροντα. 
      Αναφερθήκατε σε δήθεν ημερομηνίες που ξεκίνησε η προετοιμασία της Ευρώπης για τα ψηφιακά. Έχω μπροστά μου την ανακοίνωση της Ευρωπαϊκής Επιτροπής από το site της Ευρωπαϊκής Επιτροπής, η οποία λέει το εξής: «Το Σεπτέμβριο του 2003 η επιτροπή δημοσίευσε ανακοίνωση σχετικά με τη μετάβαση από τις αναλογικές στις ψηφιακές ραδιοτηλεοπτικές εκπομπές». Ο Σεπτέμβριος του 2003 είναι το σημείο έναρξης του ψηφιακού ραδιοτηλεοπτικού τοπίου για την Ευρώπη. Το Σεπτέμβριο βγήκε η ανακοίνωση, το Δεκέμβριο η κυβέρνηση του ΠΑ.ΣΟ.Κ. έστειλε το πρόγραμμα για τη μετάβαση στην ψηφιακή ραδιοτηλεοπτική μετάδοση και είχε έτοιμο και προσχέδιο νόμου το οποίο σας το παραδώσαμε και σας το κατέθεσα δύο φορές στη Βουλή, μία προ είκοσι επτά μηνών και μία σήμερα. 
      Αυτό είναι το «τίποτα» που δεν έκανε το ΠΑ.ΣΟ.Κ.; Το ΠΑ.ΣΟ.Κ., λοιπόν, δεν έκανε τίποτα, έκανε μόνο ένα σχέδιο για τη μετάβαση και έκανε μόνο ένα νομοσχέδιο. Κι εσείς που κάνατε τα πάντα, τι κάνατε; Πήγατε σε μία διάσκεψη της ITU. 
      Αναφερθήκατε στα ψηφιακά προγράμματα της Ε.Ρ.Τ. για τα άτομα με αναπηρίες. Σας συγχαίρουμε πραγματικά που προβλέψατε μία τέτοιου είδους εκπομπή. Πείτε μας, όμως, πόσα άτομα με αναπηρίες μπορούν να την παρακολουθήσουν; Γιατί αποκρύπτετε, ότι για να παρακολουθήσουμε τις ψηφιακές εκπομπές χρειαζόμαστε ειδικούς δέκτες; 
Πόσα άτομα με αναπηρίες έχουν αυτούς τους δέκτες και πόσοι από τους Έλληνες πολίτες μπορούν να τους αποκτήσουν; 
      Είπατε ότι διακόσιες οκτώ χιλιάδες νοικοκυριά έχουν ψηφιακούς δέκτες. Δεν έχω λόγο να αμφισβητήσω το στοιχείο αυτό. Είναι βέβαια εξαιρετικά μικρό το ποσοστό. Αυτό είναι το πρόβλημα, το αν έχουν 208.000 νοικοκυριά τη δυνατότητα να έχουν ψηφιακό δέκτη που, βεβαίως, έχουν και πολύ περισσότερα; Το πρόβλημα είναι τι θα γίνει με τα χιλιάδες νοικοκυριά που δεν έχουν τη δυνατότητα να αγοράσουν ψηφιακούς δέκτες. Αυτό όχι μόνο δεν σας απασχολεί, αλλά δεν το έχετε σκεφτεί καν. Εδώ δεν έχετε σκεφτεί βασικά θέματα για το νομοθετικό πλαίσιο, το πώς θα μεριμνήσετε να μην έχουμε αποκλεισμένους από το ψηφιακό αύριο θα σκεφτείτε; 
	Αναφερθήκατε στις αναλογικές συχνότητες. Σε ποια εποχή ζει η Κυβέρνηση Καραμανλή, κύριε Υπουργέ; Με τις αναλογικές συχνότητες ασχολείστε ακόμα; Σας εγκαλούμε για τα θέματα των ψηφιακών συχνοτήτων και έρχεστε εδώ να μας μιλήσετε για τις αναλογικές συχνότητες με στοιχεία ανακριβή, με στοιχεία από τα οποία πάντα κάτι κρύβετε; 
	Κύριε Υπουργέ, είστε η Κυβέρνηση των επικοινωνιολόγων και της εικονικής πραγματικότητας. Σ’ αυτό είστε άριστοι. Σε όλα τα υπόλοιπα είστε κάτω από τη βάση, αλλά ξέρετε κάτι; Έχετε καταφέρει να φορέσετε τα ειδικά γυαλιά της εικονικής πραγματικότητας σε πολλούς Έλληνες πολίτες. Θα έλθει η στιγμή που αυτά τα γυαλιά θα βγουν και τότε αυτοί οι πολίτες θα αντιληφθούν την πραγματική πραγματικότητα και ας είναι πλεονασμός αυτό που λέω. Τότε θα αντιληφθούν ότι η Κυβέρνησή σας μετατρέπει τη χώρα μας σε τριτοκοσμική χώρα, πάντα σ’ ένα πλαίσιο εικονικής πραγματικότητας και τότε δεν θα ξέρετε πού να κρυφτείτε.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και τρεις συνοδοί-καθηγητές του 4ου Γυμνασίου Βόλου Μαγνησίας.
	Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
	Ο Υπουργός Επικρατείας κ. Ρουσόπουλος έχει το λόγο.
	ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ πολύ.
	Κύριε Πρόεδρε, όπως είπα και προηγουμένως η Κυβέρνηση έχει δημιουργήσει ένα σύγχρονο ρυθμιστικό πλαίσιο για την απελευθέρωση της αγοράς τηλεπικοινωνιών και την προσέλκυση νέων επενδύσεων ώστε να εξασφαλίσουμε πρώτον τη μετάβαση στην ψηφιακή εποχή για να είμαστε κι εμείς παρόντες στο αύριο όπου είχαμε καθυστερήσει αδικαιολόγητα επί πολλά χρόνια, δεύτερον, να εξασφαλίσουμε καλύτερες, ποιοτικά, υπηρεσίες για τους πολίτες και τρίτον, να εξασφαλίσουμε φθηνότερες υπηρεσίες για τους πολίτες. 
	Αγαπητέ κύριε Ρόβλια, αναφερθήκατε νωρίτερα στην εφαρμογή του πρόσφατου νόμου για τις τηλεπικοινωνίες, του νόμου, δηλαδή, που προσπάθησε, όπως είπατε, αλλά ποτέ δεν κατάφερε να περάσει το ΠΑ.ΣΟ.Κ.. Μας εγκαλείτε για κάτι για το οποίο ευθύνεστε. Εν πάση περιπτώσει, δεν είναι η πρώτη φορά. 
	Ο νόμος αυτός παρ’ όλα αυτά έγινε και σήμερα λειτουργεί και αυτό θα το διαπιστώσετε εάν κοιτάξετε την ανάπτυξη της αγοράς. Μιλήσατε για κοινές υπουργικές αποφάσεις οι οποίες δεν έχουν εκδοθεί. Έχουν εκδοθεί ήδη δέκα υπουργικές αποφάσεις, είναι ήδη στο Εθνικό Τυπογραφείο…
	ΚΩΝΣΤΑΝΤΙΝΟΣ ΡΟΒΛΙΑΣ: Δύο μόνο.
	ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεκαπέντε είναι στο στάδιο των τελικών υπογραφών, είκοσι είναι σε προχωρημένο στάδιο επεξεργασίας και είκοσι είναι περιπτωσιολογικές και ad hoc αποφάσεις, αφορούν δηλαδή ζητήματα τα οποία έτσι και αλλιώς θα αντιμετωπιστούν όταν προκύψουν, όπως για παράδειγμα μισθώσεις ακινήτων και άλλα συναφή. 
	Θα μπορούσε κάποιος που δεν γνωρίζει, να αναρωτηθεί γι’ αυτά που είπατε. Ο μόνος όμως που δεν θα μπορούσατε να το πείτε είστε εσείς, διότι ξέρετε πολύ καλά πόσο χρόνο απαιτούν αυτές οι διαδικασίες. 
	Να σας θυμίσω τις κανονιστικές πράξεις του δικού σας νόμου περί τηλεπικοινωνιών; Ο νόμος δημοσιεύτηκε το 2000, αμέσως εκδόθηκε απόφαση του Υπουργού Μεταφορών και Επικοινωνιών για τη συγκρότηση έξι ομάδων εργασίας με σκοπό την εκπόνηση αντίστοιχων έξι κανονιστικών πράξεων και από τις έξι κανονιστικές πράξεις τρία χρόνια μετά εξεδόθησαν μόνο τρεις.
	ΚΩΝΣΤΑΝΤΙΝΟΣ ΡΟΒΛΙΑΣ: Άλλο έξι, άλλο εξήντα έξι, κύριε Υπουργέ.
	ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Από τις έξι εξεδόθησαν μόνο τρεις, δηλαδή το 50% τρία χρόνια μετά.
	Όσον αφορά δε για το νομοσχέδιο της ψηφιακής τηλεόρασης που υποστηρίζετε ότι παραδώσατε, όπως με πληροφορεί το Υπουργείο Μεταφορών και Επικοινωνιών, ήταν ένα πρωτόλειο νομοσχεδίου. Δεν έχω να πω τίποτε περισσότερο γι’ αυτό.
      Αυτό που έχει σημασία είναι ότι η Κυβέρνηση υλοποιεί συγκεκριμένη ψηφιακή στρατηγική, κύριε Ρόβλια. Πρώτα απ’ όλα την υλοποίηση του μεγάλου έργου των ευρυζωνικών δικτύων. Τη βλέπετε. Ένα έργο μεγάλης πολυπλοκότητας, πανελλαδικής γεωγραφικής διασποράς και μοναδικής καινοτομίας για την ελληνική πραγματικότητα. Η Ευρωπαϊκή Ένωση μάλιστα επιβράβευσε τις προσπάθειές μας, επισημαίνοντας δημοσίως ότι αποτελεί το σημαντικότερο ευρυζωνικό σχέδιο που έχει αναλάβει ποτέ κράτος-μέλος. 
      Δεύτερον, την προώθηση δράσεων, που ενισχύουν τις μικρομεσαίες επιχειρήσεις μέσω της χρηματοδότησής τους για την υλοποίηση έργων προηγμένων ευρυζωνικών υπηρεσιών. Πρόκειται για δράση 36,4 εκατομμυρίων ευρώ. Είναι ενδεικτικό ότι κατατέθηκαν είκοσι επτά προτάσεις συνολικού προϋπολογισμού που ξεπερνά τα 75.000.000 ευρώ. 
      Τρίτον, την προκήρυξη του έργου «ΔΟΡΥ» 9,3 εκατομμυρίων ευρώ. Ένα έργο που αξιοποιεί, για να σας λυθεί και αυτή η απορία, τους δυο δορυφορικούς αναμεταδότες του HELLASAT 2 για την κάλυψη των αναγκών του δημοσίου με την προμήθεια χιλίων εξακοσίων εβδομήντα τριών τερματικών. Παρέχει δορυφορικές ευρυζωνικές συνδέσεις σε σχολεία και δημόσιες υπηρεσίες απομακρυσμένων περιοχών της χώρας μας. 
      Και βεβαίως σε όλο αυτό να προσθέσω το κατά κοινή ομολογία απόλυτα επιτυχημένο πρόγραμμα «ΔΙΟΔΟΣ» για τους φοιτητές. Μέχρι σήμερα περισσότεροι από είκοσι δύο χιλιάδες φοιτητές ενεργοποίησαν συνδέσεις ADSL. 
      Τα μέχρι σήμερα ενθαρρυντικά αποτελέσματα στον τομέα των τηλεπικοινωνιών, μας δίνουν περισσότερη εμπιστοσύνη για την ανάπτυξη του κλάδου. Σύμφωνα με τα στοιχεία του δικτύου έρευνας και τεχνολογίας το  2006  η αύξηση της χρήσης υπολογιστή ήταν κατά 14% και του internet κατά 26%. 
      Λέτε ότι η ευρυζωνικότητα και η χρήση του διαδικτύου είναι ανύπαρκτες. Προφανώς χρησιμοποιείτε τα στοιχεία του Μαρτίου του 2004. Να θυμίσω ότι τότε το ποσοστό διείσδυσης των αριθμών στα σταθερά ευρυζωνικά δίκτυα -συνδέσεις ήταν μόλις 0,4%. Σήμερα έχει ξεπεράσει το 5,5%. Έχουν υπερδεκαπλασιαστεί, δηλαδή, μέσα σε τρία χρόνια. Έχουμε σήμερα περίπου πεντακόσιες χιλιάδες συνδέσεις πανελλαδικά, από σαράντα τέσσερις χιλιάδες συνδέσεις που ήταν στην αντίστοιχη περίοδο του 2004. Καθ’ όλην τη διάρκεια του 2006 η Ελλάδα παρουσίασε εξαιρετικά ταχύ ρυθμό αύξησης ADSL συνδέσεων ακόμα και σε σύγκριση με την παγκόσμια αγορά. 
      Σύμφωνα με στοιχεία διεθνούς έρευνας η Ελλάδα ήταν η πιο γρήγορα αναπτυσσόμενη χώρα στον κόσμο, όσον αφορά στο ρυθμό αύξησης ευρυζωνικών συνδέσεων κατά το 2006. Οι εγκατεστημένες πόρτες ADSL εκτινάχθηκαν από περίπου διακόσιες δεκαπέντε χιλιάδες στο τέλος του 2005 σε επτακόσιες εξήντα χιλιάδες στο τέλος του 2006. Μέσα σε ένα χρόνο, δηλαδή. Διπλασιάστηκαν και σ’ ορισμένες περιπτώσεις τετραπλασιάστηκαν οι ονομαστικές ταχύτητες ADSL χωρίς κανένα επιπλέον κόστος για τους καταναλωτές. 
      Έχουμε συνεχείς μειώσεις στις τιμές του ADSL. Οι τιμές πρόσβασης και internet μαζί έχουν μειωθεί από 78%-86%. Σύμφωνα με πρόσφατη έρευνα οι τιμές για ADSL στην Ελλάδα, είναι πλέον σε επίπεδα ανάλογα μ’ αυτά στην Ευρώπη. Αυτή είναι η πραγματικότητα. 
      Δεν είναι όμως πραγματικότητα αυτά τα οποία επικαλεσθήκατε και εσείς και άλλοι ομιλητές, κοπτόμενοι για την ψηφιακή εποχή την οποία δήθεν είχατε προετοιμάσει, αλλά εμείς την καταστρέψαμε ή δεν κάναμε τίποτα. 
      Αναφέρθηκαν ορισμένοι ομιλητές –και δεν είναι βεβαίως υποχρέωση κανενός να γνωρίζει τα τεχνικά ζητήματα, αλλά τουλάχιστον τα βασικά οφείλει να τα γνωρίζει, γιατί αλλιώς μιλώντας δημοσίως εκτίθεται, τουλάχιστον, στους ειδήμονες- περί των συνδέσεων των αναλογικών συχνοτήτων, των ψηφιακών συχνοτήτων κ.λπ.. Μιλάμε για τελείως διαφορετικά πράγματα. Μιλάμε για αναλογικές συχνότητες που είναι απολύτως απαραίτητες, προκειμένου να περάσουμε στην επόμενη φάση που είναι η ψηφιακή εποχή. 
      Οι αναλογικές συχνότητες που κατοχυρώθηκαν στο ελληνικό δημόσιο –έκανα ένα λάθος προηγουμένως και το διορθώνω- δεν ήταν από την κυβέρνησή σας. Είχαν κατοχυρωθεί εκατόν τριάντα εννέα αναλογικές συχνότητες από το 1961. Δεν κατοχυρώσατε ούτε μια επιπλέον στα όσα χρόνια κυβερνήσατε. Μέχρι τον Ιούνιο του 2006 είχαμε εκατόν τριάντα εννέα αναλογικές συχνότητες. Από τον Ιούνιο του 2006 ως σήμερα κατοχυρώθηκαν στην Γενεύη, όπως σας είπα προηγουμένως, δύο χιλιάδες εκατόν πέντε αναλογικές συχνότητες. Αυτά είναι τα ακριβή στοιχεία και ανακριβές είναι το ερώτημα που θέσατε, μη όντας βέβαιος και εσείς για το αν είναι ακριβή, διότι τα χαρακτηρίσατε με ένα γενικό και έμμεσο τρόπο ανακριβή αλλά γνωρίζετε πολύ καλά ότι δεν είναι έτσι. 
      ΚΩΝΣΤΑΝΤΙΝΟΣ ΡΟΒΛΙΑΣ: Εάν έχετε, δώστε στη Βουλή συχνότητες. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Ρόβλια, μην κάνετε ερωτήματα, τα οποία σας εκθέτουν για γνώσεις, που είπα ότι δεν είστε υποχρεωμένος να έχετε, γιατί είναι τεχνικές. 
      ΚΩΝΣΤΑΝΤΙΝΟΣ ΡΟΒΛΙΑΣ: Ούτε εσείς τις έχετε. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Προφανώς αγνοείτε τι σημαίνει αναλογική συχνότητα ή ψηφιακή συχνότητα, προφανώς αγνοείτε τι σημαίνει κατοχύρωση συχνοτήτων και τι σημαίνει εκπομπή μέσα από συχνότητα. Είναι τελείως διαφορετικά πράγματα.
      ΚΩΝΣΤΑΝΤΙΝΟΣ ΡΟΒΛΙΑΣ: Ενώ εσείς τα ξέρετε!
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Τα γνωρίζω, γιατί τα σπούδασα πάρα πολλά χρόνια στην ίδια μου τη δουλειά. Ασχολήθηκα είκοσι χρόνια με τη δημοσιογραφία και ειδικά με την τηλεόραση. Γνωρίζετε ότι ήμουν από τα στελέχη εκείνα, τα οποία μετείχαν στην ίδρυση της ιδιωτικής τηλεόρασης στην Ελλάδα. 
      Τον Ιούνιο του 2006, αγαπητέ κύριε συνάδελφε, κατοχυρώθηκαν, όπως είπα και προηγουμένως, τριακόσιες τριάντα επτά συχνότητες. Επί ΠΑ.ΣΟ.Κ. δεν είχε κατοχυρωθεί καμία συχνότητα, μηδέν, δηλαδή δεν υπήρχε τίποτα στο επίπεδο αυτό για να βαδίσει η ψηφιακή εποχή. Πώς χωρίς κατοχύρωση ούτε μιας ψηφιακής συχνότητας, μάς πηγαίνατε ολοταχώς στην ψηφιακή εποχή, την οποία περιγράψατε σήμερα; 
      Σήμερα το γεγονός ότι υπάρχουν αυτά τα τρία ψηφιακά κανάλια -ευχαριστώ για τα καλά σας λόγια- είναι δουλειά η οποία έχει γίνει στην Ε.Ρ.Τ., ήταν ιδέα της σημερινής Κυβέρνησης. Κατά τα λοιπά, η Ε.Ρ.Τ. δουλεύει με το δικό της ανεξάρτητο τρόπο, όσο και αν κάποιοι θέλουν να το αμφισβητούν αυτό -σεβαστές οι απόψεις όλων. Αυτά τα τρία ψηφιακά κανάλια δημιουργήθηκαν σε χρόνο ρεκόρ πάνω σε αποφάσεις αυτής της Κυβέρνησης. Δεν είχε γίνει απολύτως τίποτα στο επίπεδο της ψηφιακής τηλεόρασης. 
      Έχουμε, όπως σας είπα προηγουμένως –στους αριθμούς κάνατε ένα λάθος- όχι διακόσια οκτώ, αλλά διακόσιες ογδόντα χιλιάδες νοικοκυριά που έχουν ψηφιακή τηλεόραση. Επί ΠΑ.ΣΟ.Κ. ξέρετε πόσα ήταν; Μηδέν, κανένα νοικοκυριό, γιατί δεν είχε γίνει τίποτα. Πολύ σωστά το λέτε, αφού δεν είχε γίνει τίποτα. 
      ΚΩΝΣΤΑΝΤΙΝΟΣ ΡΟΒΛΙΑΣ: Μα, το 2003 ξεκίνησε, κύριε Υπουργέ. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Θα απαντήσω γι’ αυτό στο τέλος.
      Έχουμε στους επόμενους έξι μήνες διακόσιες πενήντα τέσσερις χιλιάδες νοικοκυριά, που δηλώνουν ότι έχουν πρόθεση να αποκτήσουν ψηφιακό αποκωδικοποιητή, βάσει της έρευνας στην οποία αναφέρθηκα προηγουμένως, δηλαδή μέχρι το τέλος του 2007 έχουν ή θα έχουν πάνω από μισό εκατομμύριο νοικοκυριά πρόσβαση στην ψηφιακή τηλεόραση. Πριν από τρία χρόνια δεν υπήρχε καν γνώση στον Έλληνα πολίτη της έννοιας «ψηφιακή τηλεόραση». Τον όρο τον αγνοούσαν με βάση τότε έρευνες και έρευνες του τώρα.
      Κάνατε κάποιο ερώτημα, κάποια παρατήρηση, κύριε Ρόβλια. Μου τη θυμίζετε σας παρακαλώ; 
      ΚΩΝΣΤΑΝΤΙΝΟΣ ΡΟΒΛΙΑΣ: Πώς θα αποκτήσουν οι οικονομικά ασθενέστεροι;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Μάλιστα. 
      Κύριε Ρόβλια, ακούστε. Θα ήταν ευχής έργον να μπορούσε η χώρα, η πολιτεία –δεν είναι θέμα της Κυβέρνησης ή της κάθε κυβέρνησης μόνο- να δώσει από ένα ψηφιακό αποκωδικοποιητή σε κάθε ελληνικό νοικοκυριό. Θα μπορούσαμε να περάσουμε αμέσως στην ψηφιακή εποχή. Το κόστος του ψηφιακού αποκωδικοποιητή κυμαίνεται από 50 ευρώ, 60 ευρώ ο πιο φθηνός και μπορεί να φθάσει τα 150 ευρώ και τα 200 ευρώ ο πιο ακριβός. Στη γειτονική Ιταλία, για παράδειγμα, οι αποκωδικοποιητές τους οποίους επικαλέσθηκε η συνάδελφός μας από το ΠΑ.ΣΟ.Κ. νωρίτερα, κόστιζαν 250 ευρώ ο καθένας. Δεν είχε την οικονομική δυνατότητα η χώρα να δώσει ενίσχυση για ψηφιακούς αποκωδικοποιητές στα νοικοκυριά. 
      Μπορεί, όμως, κάποιος με 50 ευρώ, με 60 ευρώ ή με 80 ευρώ να έχει τον ψηφιακό αποκωδικοποιητή στο σπίτι του και να παρακολουθεί αυτά τα τρία προγράμματα τα οποία είναι κινηματογραφικές ταινίες ποιότητας δωρεάν, είναι αθλητικά γεγονότα, επίσης δωρεάν και είναι –αυτό στο οποίο θα αναφερθώ τώρα, γιατί κάνατε μία ειδική μνεία- το κανάλι για τα άτομα με αναπηρία, το οποίο έχει επτά ώρες πρόγραμμα ημερησίως. 
      Ένα άτομο με αναπηρία για να έχει πρόσβαση σ’ αυτό, θα χρειαστεί όντως να πληρώσει 60 ευρώ, 70 ευρώ, όπως θα πληρώσουν και όλοι οι υπόλοιποι Έλληνες. Γίνεται προσπάθεια και δεν έχει καταλήξει ακόμα να βρεθεί τρόπος μέσα από κοινοτικά κονδύλια, ένα μεγάλο μέρος των αποκωδικοποιητών για άτομα με αναπηρία –όχι για το ένα εκατομμύριο που συνολικά ανέφερα προηγουμένως, αλλά για κάποιες δεκάδες χιλιάδες περιπτώσεις που είναι οι πιο βαριές- να δοθούν δωρεάν. Γίνεται μία προσπάθεια, την έχω ανακοινώσει, δεν έχει καταλήξει ακόμα. 
      Ωστόσο, είναι πάρα πολύ σημαντικό το βήμα το οποίο έχει γίνει στην ψηφιακή τηλεόραση στη χώρα μας. Δεν ζητώ να το αναγνωρίσετε. Πιστεύω ότι αυτοί οι οποίοι το βλέπουν, είτε παρακολουθώντας τα ψηφιακά κανάλια είτε είναι άτομα με αναπηρία είτε όχι, αυτοί οι οποίοι άκουσαν τα τελευταία τρία χρόνια και είδαν να γίνονται πράξη τα λόγια της Κυβέρνησης, το έχουν αναγνωρίσει. Το αναγνωρίζει ο πληθυσμός σε πολύ μεγάλα ποσοστά, όπως σας είπα προηγουμένως, με βάση την έρευνα στην οποία αναφέρθηκα.
      Τελειώνοντας …
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, μου επιτρέπετε να πω κάτι θετικό; 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Παρακαλώ.
      ΚΩΝΣΤΑΝΤΙΝΟΣ ΡΟΒΛΙΑΣ: Εάν μου το επιτρέπει και το Προεδρείο.
      ΠΡΟΕΔΡΕΥΩΝ (Ιωάννης Τραγάκης): Εγώ σας το επιτρέπω, αφού σας το επιτρέπει και ο κύριος Υπουργός. Στη συνέχεια θα ήθελα να κάνω και εγώ μία ερώτηση.
      Ορίστε, κύριε Ρόβλια. 
      ΚΩΝΣΤΑΝΤΙΝΟΣ ΡΟΒΛΙΑΣ: Θα ήθελα να πω ότι μια τέτοια προσπάθεια, που αφορά τους αποκωδικοποιητές για τα άτομα με αναπηρίες για να μπορούν να παρακολουθούν το πρόγραμμα που τους ενδιαφέρει, εάν είναι σε εξέλιξη –δεν έχω λόγο να αμφιβάλλω, αφού μου το λέτε- είναι ιδιαίτερα θετική.
Είναι ιδιαίτερα θετική και σας συγχαίρω πραγματικά, εάν τα πράγματα είναι έτσι. Επαναλαμβάνω ότι, αφού το λέτε, δεν αμφιβάλλω.
      Θα θυμίσω κάτι που είπα προηγουμένως, γιατί δεν ξέρω εάν με παρακολουθούσατε. Στην Αγγλική Βουλή συζητούν ακριβώς για το πώς θα αποκτήσουν αποκωδικοποιητές οι ασθενέστεροι οικονομικά πολίτες της χώρας. Θα χαρώ πάρα πολύ εάν έχουμε στο μέλλον μία τέτοια συζήτηση στη Βουλή. Αντί να εγκαλείστε γι’ αυτά τα οποία σήμερα εγκαλείστε, φέρτε να συζητήσουμε ένα νομοσχέδιο, μία ρύθμιση, για τους οικονομικά ασθενέστερους, για να μη μείνουν στο περιθώριο της ψηφιακής εποχής.
      Συγγνώμη για τη διακοπή. Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ για την παρατήρηση, κύριε Ρόβλια.
      Είναι όντως έτσι για το πρώτο θέμα και θα το δούμε στην πράξη. Έχει ξεκινήσει εδώ και πάρα πολύ καιρό, αλλά δυστυχώς είναι χρονοβόρες διαδικασίες. Θα ήθελα να είχε γίνει ήδη η διανομή των αποκωδικοποιητών σε άτομα με αναπηρία τουλάχιστον ένα χρόνο πριν, γιατί εδώ και ένα χρόνο έχει ξεκινήσει η ψηφιακή τηλεόραση.
      Το δεύτερο θέμα το οποίο αναφέρατε, είναι ένα μείζον ζήτημα και αφορά τη συνολική οικονομική κατάσταση. Μακάρι, να μπορούσαμε να κάνουμε κάτι περισσότερο. Το ακούω με πάρα πολύ ενδιαφέρον, πολύ θετικά. Θεωρώ ότι είναι εποικοδομητική η πρότασή σας. Δεν είμαι, όμως, σε θέση να πω τίποτα περισσότερο γι’ αυτό. Θα σημειώσω μόνο ότι οι αποκωδικοποιητές ξεκίνησαν πριν από μερικά χρόνια σε τιμές των 150 λιρών στην Αγγλία, δηλαδή πάνω από 200 με 250 ευρώ, και τώρα έχουν φθάσει στα 50 ή 60 ευρώ. Επειδή η τεχνολογία αναπτύσσεται, επειδή υπάρχει μεγάλος ανταγωνισμός σ’ αυτήν την αγορά, οι αποκωδικοποιητές γίνονται ολοένα και φθηνότεροι.
      Σ’ ό,τι αφορά το τελευταίο κομμάτι, αναφερθήκατε προηγουμένως στην αναφορά της ευρωπαϊκής επιτροπής για το 2003. Ωστόσο, αναγνώρισε ο κ. Χυτήρης νωρίτερα, το αναγνωρίζετε και εσείς, ότι χώρες, όπως η Αγγλία, η Σουηδία, η Γαλλία, η Ισπανία, η Ιρλανδία, ξεκίνησαν στη δεκαετία του ’90, το 1998 και το 1999. Χώρες, όπως η Πορτογαλία, η Γερμανία, η Φινλανδία, η Γαλλία, ξεκίνησαν το 2001, 2002 και 2003. 
      Εκείνο, λοιπόν, που αναρωτήθηκα εγώ ευλόγως είναι το εξής: Αφού με εγκαλείτε σήμερα…
      ΚΩΝΣΤΑΝΤΙΝΟΣ ΡΟΒΛΙΑΣ: Όχι εσάς, τον κύριο…
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Αφού χρησιμοποιήσατε αυτό το ρήμα, ας το επαναλάβω και εγώ.
      Αφού με εγκαλείτε για το τι κάναμε αυτά τα χρόνια, σας λέω το εξής: Τι είναι εκείνο το οποίο προετοίμασε το ψηφιακό τοπίο; Και απαντώ ότι δεν το προετοίμασε σ’ ό,τι αφορά την τηλεόραση, κύριε Ρόβλια, τίποτα απολύτως, διότι δεν παρέλαβα τίποτε απολύτως, από αυτά τα οποία έγιναν πράξη τον τελευταίο ενάμιση χρόνο τόσο με τα τρία νέα ψηφιακά κανάλια όσο και με τη δουλειά που έγινε από το Υπουργείο Μεταφορών και Επικοινωνιών, από την Ε.Ε.Τ.Τ., από επιστήμονες του Εθνικού Μετσόβειου Πολυτεχνείου για την κατοχύρωση σημαντικού αριθμού συχνοτήτων, κάτι που δεν υπήρχε πριν και άρα, δεν μπορούσε να πατήσει σε καμμία βάση η όποια ιδέα -εγώ δεν αμφισβητώ ότι μπορεί να υπήρχαν ιδέες, για την πράξη μιλώ- ψηφιακής τηλεόρασης. 
      Σ’ ό,τι αφορά την αξιοπιστία και την αντικειμενικότητα της δημόσιας τηλεόρασης, έχω αναφερθεί και πάλι προσφάτως σε ομιλία μου στη Βουλή ότι υπάρχει δημοσκόπηση, η οποία δημοσιεύτηκε στην εφημερίδα «ΕΛΕΥΘΕΡΟΤΥΠΙΑ». Το ερώτημα ήταν για την αξιοπιστία και την αντικειμενικότητα των δελτίων ειδήσεων και των ενημερωτικών εκπομπών της ΕΡΤ. Το ποσοστό ήταν στο 36%. 
      ΑΠΟΣΤΟΛΟΣ ΚΑΚΛΑΜΑΝΗΣ: Τηλεφωνική δημοσκόπηση ήταν;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Την έχω καταθέσει στα Πρακτικά της Βουλής. 
      ΑΠΟΣΤΟΛΟΣ ΚΑΚΛΑΜΑΝΗΣ: Τηλεφωνική δημοσκόπηση; Αυτό ερωτώ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Την έχω καταθέσει στα Πρακτικά της Βουλής. Αν θέλετε, μπορείτε να την βρείτε.
      ΠΡΟΕΔΡΕΥΩΝ (Ιωάννης Τραγάκης): Σας ερωτά ο κύριος Πρόεδρος εάν ήταν τηλεφωνική η δημοσκόπηση. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Με συγχωρείτε, αλλά δεν το άκουσα. 
      ΠΡΟΕΔΡΕΥΩΝ (Ιωάννης Τραγάκης): Έχει καμμία σχέση εάν ήταν τηλεφωνική;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν το θυμάμαι, αλλά δεν νομίζω ότι έχει καμμία αξία και θα σας πω γιατί. Διότι ήδη όχι μόνο η χώρα μας, αλλά και πολλές άλλες χώρες, όλα τα κόμματα -και το ΠΑ.ΣΟ.Κ. έχει δημοσιεύσει τηλεφωνικές δημοσκοπήσεις, τις οποίες έχει κάνει- αξιοποιούν την τηλεφωνική δημοσκόπηση, σε ποσοστά αξιοπιστίας πάρα πολύ υψηλά σε σχέση με το παρελθόν.
      Σύμφωνα, λοιπόν, μ’ αυτήν τη δημοσκόπηση η αντικειμενικότητα της Ε.Ρ.Τ. κινείται στο 36% και του δεύτερου καναλιού, που είναι ιδιωτικό, στο 17% ή 18%. 
      Εάν με ρωτήσετε εάν είμαι ευχαριστημένος, θα σας πω πως όχι. Δεν είμαι ευχαριστημένος, γιατί, όπως λέει και το λαϊκό ρητό, ο εχθρός του καλού είναι το καλύτερο, δεν είμαι ευχαριστημένος, γιατί διαπιστώνω ότι πολλές προσπάθειες δεν οδηγούνται πάντα σε καλό αποτέλεσμα. Θα έλεγα, όμως, ότι σε σχέση με το παρελθόν τα πράγματα είναι πολύ καλύτερα. Μόλις πρόσφατα ο εκπρόσωπος Τύπου και Βουλευτής του ΠΑ.ΣΟ.Κ. κ. Ευθυμίου, από το ραδιοφωνικό σταθμό «FLASH» έδωσε συγχαρητήρια για την κάλυψη της Ε.Ρ.Τ. στο τριήμερο των εργασιών του συνεδρίου, που είχε το κόμμα της Αξιωματικής Αντιπολίτευσης. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ σας κατήγγειλα κάτι σήμερα. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν θυμάμαι να υπήρχε στο παρελθόν…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν θα το ελέγξετε; Πλαστογράφηση στην εικόνα της Βουλής.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν θυμάμαι να υπήρχε στο παρελθόν η οποιαδήποτε συμπεριφορά προς το κόμμα τότε της αξιωματικής αντιπολίτευσης της Νέας Δημοκρατίας, όταν πολλές από τις εκδηλώσεις, στις οποίες μετείχε ο τότε Αρχηγός της αξιωματικής αντιπολίτευσης και νυν Πρωθυπουργός, προβάλλονταν ή δεν προβάλλονταν καθόλου.
    Είπα και προηγουμένως ότι ο εχθρός του καλού είναι το καλύτερο και αυτό είναι η μόνη σαφής οδηγία, την οποία ο ομιλών, ο έχων την τιμή να σας ομιλεί, έχει δώσει στη διοίκηση της Ε.Ρ.Τ.. Όσο το δυνατόν μεγαλύτερη αντικειμενικότητα –δεν μπαίνει σε ζυγαριά η αντικειμενικότητα- όσο το δυνατόν  μεγαλύτερη αξιοπιστία. Οι δείκτες που σας ανέφερα προηγουμένως, από δημοσκόπηση που δημοσιεύτηκε στην εφημερίδα «ΕΛΕΥΘΕΡΟΤΥΠΙΑ» αποδεικνύουν ότι έχουν γίνει ήδη πολύ σημαντικά βήματα. 
    Σας ευχαριστώ πολύ. 
    ΑΠΟΣΤΟΛΟΣ ΚΑΚΛΑΜΑΝΗΣ: Αλλά να συνεχίσουν ως Υ.Ε.Ν.Ε.Δ.. Αυτό κάνουν σήμερα. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: …
    ΠΡΟΕΔΡΕΥΩΝ (Ιωάννης Τραγάκης): Τι ρωτάτε τώρα, κύριε Βαρβιτσιώτη; Γιατί δεν το είπατε την ώρα που μιλούσατε; 
    ‘Εχει ένα ερώτημα ο κ. Βαρβιτσιώτης: Εάν έγιναν εκλογές στο συνδικαλιστικό όργανο των εργαζομένων στην ΕΡΤ και τι αποτελέσματα είχε. Ξέρετε την απάντηση; 
    Ο συνάδελφος, Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου έχει το λόγο. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε. Τελικά στο δελτίο ειδήσεων και στις ενημερωτικές εκπομπές, είναι αυτοί που είπε ο κ. Βαρβιτσιώτης, ότι είναι του ΠΑ.ΣΟ.Κ.; Δε νομίζω. Θα έχουν κάποιο πρόβλημα μαζί μου τότε. Σας λέω, πλαστογράφησαν, κύριε Πρόεδρε της Βουλής, τη συνεδρίασή μας. 
    ΠΡΟΕΔΡΕΥΩΝ (Ιωάννης Τραγάκης): Θα ελεγχθεί. 
    ΑΠΟΣΤΟΛΟΣ ΚΑΚΛΑΜΑΝΗΣ: Αυτό σας λέω και δεν ιδρώνει το αφτί του αρμόδιου Υπουργού. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Χίλιες επτακόσιες μονιμοποιήσεις δικών σας. 
    ΠΡΟΕΔΡΕΥΩΝ (Ιωάννης Τραγάκης): Μα να λάβει γνώση ο Υπουργός που βρισκόταν εδώ; Ο Υπουργός ήταν εδώ, θα ελάμβανε γνώση; 
    ΑΠΟΣΤΟΛΟΣ ΚΑΚΛΑΜΑΝΗΣ: Εντός του πλαισίου των οδηγιών του κυρίου Υπουργού. 
    ΠΡΟΕΔΡΕΥΩΝ (Ιωάννης Τραγάκης): Δεν πιστεύω ότι είναι αυτές οι οδηγίες του κυρίου  Υπουργού. Αλίμονο! 
    ΑΠΟΣΤΟΛΟΣ ΚΑΚΛΑΜΑΝΗΣ: Άλλωστε μας το είπε, να είναι...
    ΠΡΟΕΔΡΕΥΩΝ (Ιωάννης Τραγάκης): Είδατε τι ωραία ανέλυσε; Εγώ πράγματι εντυπωσιάστηκα από την ομιλία του. 
    Ορίστε, κύριε Παπαϊωάννου έχετε το λόγο. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριοι συνάδελφοι, ο κύριος Υπουργός στη δευτερολογία του, που εσάς σας άφησε πλήρως ικανοποιημένο, ως στέλεχος της Νέας Δημοκρατίας προφανώς, αναφέρθηκε στους ρυθμούς αύξησης των ευρυζωνικών συνδέσεων κ.ο.κ. Αυτό δεν είναι το ερώτημα, κύριε Υπουργέ; Εμείς θέλουμε σαφείς απαντήσεις. Θα μας τις δώσετε; Θα φέρετε νομοθετικό πλαίσιο και πότε; Είχατε δεσμευτεί πέρυσι ότι θα τελείωνε τον Ιούνιο του 2006. 
    Δεύτερον, είναι στις προθέσεις σας να υπάρξει νομοθετικό πλαίσιο με σαφώς προσδιορισμένους κανόνες για όλους; Για τη συγκέντρωση, για τα επιχειρηματικά συμφέροντα, για το χάρτη των συχνοτήτων, για όσα είχατε πει και πότε; 
    Τρίτον, θα γίνει αδειοδότηση όσον αφορά τις ψηφιακές εκπομπές ή όποιος προλάβει και με ποιον τρόπο; Ποιος θα είναι υπεύθυνος; Το κράτος, το Ραδιοτηλεοπτικό Συμβούλιο; Αυτά είναι τα μεγάλα ζητήματα δημοκρατίας και αυτά διαχειρίζεστε εσείς. Δικαιώσατε τον κ. Ρόβλια, ότι γι’ αυτά θα έπρεπε να είναι εδώ ο κ. Λιάπης και δεν ενδιαφέρουν ιδιαίτερα οι τεχνικές γνώσεις που αποκτήσατε, ως δημοσιογράφος, γιατί αυτό μας είπατε προηγούμενα. Ως πολιτικό πρόσωπο σας φωνάξαμε εδώ και σας καλούμε να απαντήσετε σ’ αυτά τα κρίσιμα ερωτήματα. Νομιμότητα ή αυθαιρεσία; Γιατί σήμερα εξακολουθεί να υπάρχει αυθαιρεσία. Και πάνω σε αυτήν την αυθαιρεσία στηριχθήκατε και δώσατε άδεια ουσιαστικά πανελλαδικής εμβέλειας, αφαιρώντας από την περιφέρεια το «SEVEN» ή το «ΣΚΑΪ», όπως το λένε σήμερα. 
    Σας μιλήσαμε για επιχειρηματικά συμφέροντα, τα οποία τα αφήσατε απέξω. Γιατί; Αυτά περιμένει να ακούσει ο ελληνικός λαός. Και όμως σ’ αυτά, δεν απαντάτε. Σας ρωτήσαμε και παρανοήσατε πάλι ή συνειδητά διαστρεβλώσατε αυτά που σας ρωτήσαμε. Συνδέονται αυτή τη στιγμή οι άδειες της αναλογικής εκπομπής –οι άδειες, αναφέρομαι στις άδειες τις συγκεκριμένες- με τη μετάδοση του ψηφιακού προγράμματος; Πώς συνδέονται; 
    Σταθήκατε στη δημόσια τηλεόραση. Ξέρετε, κύριε Υπουργέ, καλύτερα από μένα ότι η δημόσια τηλεόραση αυτήν τη στιγμή και όχι μόνο η ελληνική, αλλά γενικότερα στην Ευρώπη, βρίσκεται στον αέρα. Φεύγουν όλα αυτά τα ζητήματα και πάνε, δυστυχώς, στα συμβούλια εσωτερικής αγοράς. Και πολλές φορές έχουν και συζητήσεις ότι όλο αυτό το θέμα του ξεχωριστού ρόλου και της ξεχωριστής αποστολής της δημόσιας τηλεόρασης θέλουν ιδιαίτερη προσοχή. 
      Αλλά όμως δεν σημαίνει ότι επειδή όλοι θέλουμε τη δημόσια τηλεόραση, η δημόσια τηλεόραση μπορεί να λειτουργεί αυθαίρετα, σε όλα τα επίπεδα. Ζητάμε στοιχεία και δεν μας τα δίνετε, στη Βουλή των Ελλήνων, για να γνωρίζουμε πόσα παίρνουν μερικοί συνάδελφοί σας. 
      Αναφέρθηκε προηγουμένως ο κ. Ρόβλιας, στις αποδοχές του Προέδρου. Είναι έτσι, κύριε Υπουργέ; Εάν αύριο το πρωί κάποιος δικαστής καταθέσει μια αγωγή με βάση τις αμοιβές που παίρνει ο Πρόεδρος του Διοικητικού Συμβουλίου της Ε.Ρ.Τ., τι θα λέει ο κ. Αλογοσκούφης; Ότι δεν τηρείται η νομιμότητα; Ότι ο Πρόεδρος του Διοικητικού Συμβουλίου της ΕΡΤ πρέπει να παίρνει περισσότερα από τον Πρόεδρο του Αρείου Πάγου; Αυτά είναι κρίσιμα ερωτήματα και τα θέτουμε και σε ξεχωριστές ερωτήσεις και δεν μας δίνετε απαντήσεις, στη λογική της δήθεν ανεξαρτησίας. Είναι ανεξάρτητ, κύριε Υπουργέ και ο δημοσιογράφος δεν σας αγγίζει, ούτε αυτό που σας κατήγγειλε σήμερα ο κύριος Κακλαμάνης, ούτε τα χθεσινά. Το στοιχείο της αυτοκριτικής που πολλές φορές καταθέτουμε σήμερα εμείς εδώ, για να πούμε στον ελληνικό λαό ότι μπορούμε να παραδειγματιζόμαστε και από τα λάθη μας, γίνεται το κεντρικό θέμα στο δελτίο ειδήσεων. Και αυτό έγινε εχθές το βράδυ και με τον υποφαινόμενο, όταν είπα ότι κάποια ζητήματα μπορούσαμε να τα είχαμε δει κι εμείς στο παρελθόν και μετά δόθηκε ο λόγος στον κ. Τσιτουρίδη, να απαντάει επί δέκα λεπτά. Αυτό ξέρετε πως καταγράφεται στη συνείδηση των πολιτών; Όχι ως αντικειμενική τηλεόραση, αλλά ως μία τηλεόραση που διαστρεβλώνει την αλήθεια. Και εντάξει όλα  τα άλλα, αλλά και τις εργασίες της Βουλής; Και αισθάνεστε ικανοποιημένος, κύριε Υπουργέ; Κρύβεστε πίσω από μία λογική ή ανεξαρτησία και τηλεφωνική δημοσκόπηση; Έλεος!
      Είπατε ότι καταθέσατε τα στοιχεία της δημοσκόπησης. Και άλλοι καταθέτουν τα στοιχεία της δημοσκόπησης. Άκουσα και τον κ. Βαρβιτσιώτη προηγούμενα να αναφέρεται στις δημοσκοπήσεις του παρελθόντος που έλεγαν ότι η δημοφιλία του κ. Σημίτη ήταν πολύ πάνω από τον κ. Καραμανλή, αλλά τα αποτελέσματα ήρθαν έτσι. Ξέρετε τι είπε ένας εκλεκτός καλός σας συνάδελφος - ο κ. Σταύρου θα το θυμάται- στην Ειδική Μόνιμη Επιτροπή Θεσμών και Διαφάνειας, ο κ. Τζαννετάκης, ο οποίος μπαίνει μπροστά στο ζήτημα των δημοσκοπήσεων ώστε να υπάρξει νομοθετικό πλαίσιο; Ότι δεν υπάρχει πουθενά στον κόσμο και ποτέ δεν απαντιέται το ερώτημα ποιος είναι καταλληλότερος Πρωθυπουργός, ο νυν Πρωθυπουργός με έναν υποψήφιο Πρωθυπουργό. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Εσείς κάνατε θέμα το «καταλληλότερος».
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ το είπα, αλλά οι εταιρείες δημοσκοπήσεων επειδή δεν υπάρχει πλαίσιο, συνεχίζουν στο ίδιο μοτίβο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Το βασικότερο θέμα επί τέσσερα χρόνια ήταν το ποιος είναι καταλληλότερος.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας απαντώ με τον κ. Τζανετάκη. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Μα τι μας απαντάτε; Αυτό που κάνατε εσείς…
      ΜΙΛΤΙΑΔΗΣ ΠΑΠΑΪΩΑΝΝΟΥ: Απαντώ, λοιπόν, ότι η Κυβέρνησή σας που είχε δεσμευθεί ότι θα φέρει νομοθετικό πλαίσιο για τα ζητήματα που έχουν να κάνουν με τις δημοσκοπήσεις και τα ζητήματα που έχουν να κάνουν με τις μετρήσεις δεν το φέρνει, ενώ το έχει υποσχεθεί κατ’ επανάληψη. Γιατί τα αφήνει τα πράγματα έτσι; 
      Ευθέως θέτουμε το ζήτημα της διαφήμισης και κυρίως της κρατικής διαφήμισης, σε σχέση με τον επηρεασμό των μέσων μαζικής ενημέρωσης. Και σε αυτά δεν απαντάτε. Και ήρθε σήμερα εδώ ο κύριος Υπουργός να μας πει: «Ξέρετε, εμείς είχαμε ευρυζωνικό σχέδιο» –το σχέδιο που βρήκαν έτοιμο από εμάς, όπως ολόκληρο το πρόγραμμα της κοινωνίας, της πληροφορίας- «και τον πρώτο χρόνο εφαρμογής είχε τόσες μονάδες, ενώ τον τέταρτο χρόνο έχει τέσσερις φορές επάνω». Λες και οι ρυθμοί αύξησης των οποιωνδήποτε επιλογών τον πρώτο χρόνο, ιδιαίτερα στα ζητήματα που έχουν να κάνουν με τα ζητήματα της Πληροφορικής και της Κοινωνίας της Πληροφορίας», μπορούν να έχουν τους ίδιους ρυθμούς ανάπτυξης, λες και οι Έλληνες ή όλοι εμείς εδώ τρώμε το κουτόχορτο. Έτσι υποτιμάτε τη νοημοσύνη μας, έτσι βγάζετε τη μπάλα έξω από το γήπεδο και απαντάει επί άλλων θεμάτων. Αυτό έκανε και σήμερα και στη δευτερολογία του.
      Αν ρωτήσω τώρα τον κύριο Υπουργό γιατί οι δύο αναμεταδότες της «ΕΛΛΑΣ SAT» είναι τρία χρόνια χωρίς να έχουν ένα στοιχείο μέσα επί Νέας Δημοκρατίας, δεν θα απαντήσει. Θα πάρει το λόγο τώρα και θα δευτερολογήσει περί άλλων, όχι περί αυτών που ρωτάμε. Αυτές είναι οι λογικές της σύγχρονης επικοινωνίας. Βγάλτε τη μπάλα έξω από το γήπεδο και παίξτε μόνοι σας. Ρίξτε και ένα ανάθεμα στο παρελθόν και τελειώσαμε. Αυτά όμως τελείωσαν, κύριε Υπουργέ. Όπως σας είπα και στην αρχή, οι επικοινωνιακές λογικές έχουν ημερομηνία λήξης και έχει ήδη λήξει αυτή η τακτική.
        Τώρα έρχονται οι συγκρίσεις και οι συγκρίσεις θα οδηγήσουν σε άλλη κρίση τον ελληνικό λαό, όποτε και αν γίνουν εκλογές. Κι εμείς θα φέρουμε το σχέδιο νόμου, γιατί εσείς δεν έχετε το θάρρος να το φέρετε. 
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
        Κύριε Πρόεδρε, θα δώσω το λόγο πρώτα στον κύριο Υπουργό, για να κλείσει. 
        ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, αν θέλετε…
        ΠΡΟΕΔΡΕΥΩΝ (Ιωάννης Τραγάκης): Ο κύριος Πρόεδρος έχει θέσει άλλο θέμα, θέμα παραβίασης του Κανονισμού. 
        Κύριε Υπουργέ, έχετε το λόγο για πέντε λεπτά και κλείνουμε. 
        ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Παπαϊωάννου, όντως δεν θα απαντήσω στο ερώτημά σας, όχι για το λόγο που είπατε, αλλά γιατί το απάντησα νωρίτερα. 
        Κύριε Πρόεδρε, κυρίες και κύριοι συνάδελφοι, ρωτήθηκα σήμερα στην επερώτηση για το τι έχει κάνει η Κυβέρνηση, ώστε να μπει η ψηφιακή τηλεόραση στη ζωή μας. Επειδή τα στοιχεία τα οποία ανέφερα είναι συντριπτικά και αποδεικνύουν ότι η ψηφιακή τηλεόραση δεν υπήρχε ως το 2004 –ούτε  καν σχέδιο για ψηφιακή τηλεόραση δεν υπήρχε, ενώ τώρα υπάρχει και μάλιστα με τρία ψηφιακά κανάλια τα οποία εκπέμπουν και το ένα από αυτά έχει πάρει διεθνώς συγχαρητήρια- η συζήτηση από τινές εκ των αγορητών του ΠΑ.ΣΟ.Κ. εστράφη στο επόμενο θέμα, στο νομοσχέδιο για τη συγκέντρωση και την αδειοδότηση των Μ.Μ.Ε.. Θα διαψευστείτε όμως και σε αυτό σύντομα, όπως διαψευστήκατε σε τόσες άλλες προβλέψεις που έχετε κάνει, προβλέψεις στις οποίες δυστυχώς το ΠΑ.ΣΟ.Κ. δεν έχει μεγάλες πιθανότητες επιτυχίας. 
        Πρόσφατο παράδειγμα η πρόβλεψη προ ολίγων εβδομάδων στην Αίθουσα της Ολομέλειας από τον Αρχηγό της Αξιωματικής Αντιπολίτευσης για διεθνή αποτυχία στην υπόθεση του αγωγού Μπουργκάς-Αλεξανδρούπολη. Η διεθνής επιτυχία, η ιστορική υπογραφή, που μπήκε χθες, αναγνωρίστηκε διεθνώς και η χώρα μας προβλήθηκε ως πρώτο θέμα σε όλα τα διεθνή Μέσα Ενημέρωσης γι’ αυτήν την ιστορική επιτυχία. Η μόνη αποτυχία στην υπόθεση είναι οι δικές σας περί του έργου ή του προγραμματιζόμενου έργου της Κυβέρνησης προβλέψεις. 
        Ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
        Θα ήθελα να ανακοινώσω στο Σώμα ότι οι Υπουργοί Ανάπτυξης, Εσωτερικών Δημόσιας Διοίκησης και Αποκέντρωσης, Οικονομίας και Οικονομικών, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης και Πολιτισμού κατέθεσαν σχέδιο νόμου: «Τροποποίηση του Π.Δ. 237/1986 (ΦΕΚ 110 Α΄) με το οποίο κωδικοποιήθηκε ο ν. 489/1976 «Περί υποχρεωτικής ασφαλίσεως της εξ ατυχημάτων αυτοκινήτων αστικής ευθύνης» (ΦΕΚ 331 Α΄) και άλλες διατάξεις»
        Παραπέμπεται στην αρμόδια Διαρκή Επιτροπή. 
        Ορίστε, κύριε Παπαϊωάννου, έχετε το λόγο για τρία λεπτά.
        ΜΙΛΤΙΑΔΗΣ ΠΑΠΑΪΩΑΝΝΟΥ: Επειδή ο κύριος Υπουργός δεν έχει τι να απαντήσει στα ουσιαστικά προβλήματα και θυμήθηκε -για να είναι μέσα στην τηλεοπτική εικόνα- τη χθεσινή υπογραφή της ιστορικής συμφωνίας, απλώς και μόνο θα του θυμίσω ότι αυτή η υπογραφή έχει μια αρχή, ένα ξεκίνημα και αυτό το ξεκίνημα αφορά τις κυβερνήσεις του ΠΑ.ΣΟ.Κ. Και αυτό ας το θυμάται. 
        ΠΡΟΕΔΡΕΥΩΝ (Ιωάννης Τραγάκης): Αρχή και τέλος, λοιπόν.
        ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Και ένα τέλμα δεκατεσσάρων ετών.
        ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, έχετε ζητήσει το λόγο επί του Κανονισμού. Θα ήθελα να σας παρακαλέσω σε δυο λεπτά να μας αναπτύξετε σε τι συνίσταται η παραβίαση και ποιο άρθρο του Κανονισμού παραβιάστηκε.
        ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, έχει να κάνει με τη λειτουργία του Προεδρείου και επίσης την πιστή καταγραφή των συζητήσεων και όπως γνωρίζετε, την ευθύνη του πράγματος έχει το Προεδρείο. 
        ΠΡΟΕΔΡΕΥΩΝ (Ιωάννης Τραγάκης): Συγκεκριμένο άρθρο, κύριε Πρόεδρε; 
        ΑΠΟΣΤΟΛΟΣ ΚΑΚΛΑΜΑΝΗΣ: Σας είπα. Είναι όλες οι διατάξεις που αφορούν τη λειτουργία του Προεδρείου.
        ΠΡΟΕΔΡΕΥΩΝ (Ιωάννης Τραγάκης): Όλες οι διατάξεις. Άρα, μιλάτε για παραβίαση όλων των διατάξεων. 
        Έχετε το λόγο για δυο λεπτά να πείτε σε τι συνίσταται η παραβίαση του Κανονισμού.
        ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σας ανέφερα πριν ότι κατά τη συζήτηση, που τελικώς δεν ολοκληρώθηκε, δυο επικαίρων ερωτήσεων…
        ΠΡΟΕΔΡΕΥΩΝ (Ιωάννης Τραγάκης): Αν μου επιτρέπετε, επειδή θίξατε τέτοιο θέμα, διακόπτω το χρόνο σας. Έγινε παραβίαση του Κανονισμού, κύριε Πρόεδρε, τότε. Διότι από τη στιγμή που καταθέσατε…
        ΑΠΟΣΤΟΛΟΣ ΚΑΚΛΑΜΑΝΗΣ: Μου δώσατε το λόγο; 
        ΠΡΟΕΔΡΕΥΩΝ (Ιωάννης Τραγάκης): Σας έχω δώσει το λόγο. 
        ΑΠΟΣΤΟΛΟΣ ΚΑΚΛΑΜΑΝΗΣ: Ε, λοιπόν, δεν είναι…
        ΠΡΟΕΔΡΕΥΩΝ (Ιωάννης Τραγάκης): Ένα λεπτό. Μιλάτε για παραβίαση του Κανονισμού. Παραβιάστηκε πράγματι ο Κανονισμός -και έχετε απόλυτο δίκιο- στην αρχή της συνεδρίασης, διότι δεν έπρεπε να δοθεί ο λόγος στους επίκαιρα ερωτώντες Βουλευτές, αφού οι ίδιοι δεν θέλησαν να συζητηθούν οι επίκαιρες ερωτήσεις τους. 
        ΑΠΟΣΤΟΛΟΣ ΚΑΚΛΑΜΑΝΗΣ: Κάνετε ένα λάθος, κύριε Πρόεδρε, το οποίο δείχνει μια προκατάληψη.
        ΠΡΟΕΔΡΕΥΩΝ (Ιωάννης Τραγάκης): Ειδικά σ’ εσάς; Ποτέ.
        ΑΠΟΣΤΟΛΟΣ ΚΑΚΛΑΜΑΝΗΣ: Ακούστε με, σας παρακαλώ. Ο Πρόεδρος προεδρεύει. Όταν, πριν ακούσει τον Βουλευτή, σπεύδει ουσιαστικά να τον επιτιμήσει…
        ΠΡΟΕΔΡΕΥΩΝ (Ιωάννης Τραγάκης): Όχι εσάς, κύριε Πρόεδρε. 
        ΑΠΟΣΤΟΛΟΣ ΚΑΚΛΑΜΑΝΗΣ: Διότι το Προεδρείο προφανώς κατ’ ανοχήν παραβίασε τον Κανονισμό…
        ΠΡΟΕΔΡΕΥΩΝ (Ιωάννης Τραγάκης): Παραβίασε τον Κανονισμό, μάλιστα.
        ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αυτά τα παιχνίδια δεν πρέπει να τα κάνει ο Πρόεδρος του Σώματος. Σας παρακαλώ!
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Πρόεδρε, αναφέρεστε σε….
      ΑΠΟΣΤΟΛΟΣ ΚΑΚΛΑΜΑΝΗΣ: Αν νομίζετε, αφού με ακούσετε, ότι δεν παραβιάστηκε ο Κανονισμός, τότε θα πείτε ότι δεν παραβιάστηκε. 
      ΠΡΟΕΔΡΕΥΩΝ (Ιωάννης Τραγάκης): Ομολόγησα ο ίδιος ότι παρεβιάσθη ο Κανονισμός και σε ποιο σημείο.
      Ορίστε, συνεχίστε.
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ. Μην υποτιμάτε τη νοημοσύνη όλων μας. Αυτό το είπατε για να καταλάβουμε όλοι ότι κάποιος εδώ παραβιάζει τον Κανονισμό και εσείς το ανέχεστε. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι σωστά πράγματα αυτά. Δεν λειτουργούμε έτσι. Δεν είναι «fair play», όπως το λένε οι αγγλομαθείς εδώ, όσοι είναι. 
      Λοιπόν, κύριε Πρόεδρε, όταν ανέφερα εγώ γιατί δεν έρχεται ο Πρωθυπουργός, το Προεδρείο επέλεξε -από ένα σημείωμα της υπηρεσίας που του εδόθη και το οποίο έχω μπροστά μου- να αναφέρει το ποιες επίκαιρες ερωτήσεις και σε πόσες ήρθε ο Πρωθυπουργός από το 2002 μέχρι τις εκλογές του 2004, ενώ εγώ επέμεινα από τότε που υπάρχει ο θεσμός πώς λειτούργησε. Και εδώ το πλήρες σημείωμα λέει ότι τον πρώτο χρόνο ο Πρωθυπουργός απάντησε σε σαράντα τέσσερις ερωτήσεις, τον δεύτερο σε τριάντα εννέα, τον τρίτο σε δεκαεπτά, τον τέταρτο σε άλλες δεκαεπτά, τον πέμπτο σε δεκαεννιά, τον έκτο σε δώδεκα. Δεν είναι σωστό. Και επειδή διέκοψα τον κ. Χατζηγάκη, είπα ότι αυτά είναι ανακρίβειες. Δεν είναι σωστό. Εάν δηλαδή εδώ μέσα αρχίσουμε αυτού του είδους τη λειτουργία, εγώ θα ντρέπομαι και πρέπει να ντρεπόμαστε όλοι σ’ αυτήν την περίπτωση.
      Δεύτερον, κύριε Πρόεδρε, από τη στιγμή που ένας Βουλευτής, συγκεκριμένα εγώ και έτερος Βουλευτής, ο κ. Παπαϊωάννου, καταγγέλλουν ότι πράγματα τα οποία εδώ έλαβαν χώρα κατά προσβολή του Κοινοβουλίου, η δημόσια τηλεόραση τα εμφανίζει διαφορετικά και σε ό,τι με αφορά, σας υπενθυμίζω ότι είναι η δεύτερη φορά. Ο κ. Παυλόπουλος έλεγε για κάποιους που κρίνουν εξ ιδίων και ενώ δεν ανεφέρετο σ’ εμένα, όπως ο ίδιος το παρεδέχθη εδώ, η κρατική τηλεόραση το χρέωσε σ’ εμένα, γι’ αυτό είπα για «ανθρωπάρια» και «άξιος ο μισθός τους».
      ΠΡΟΕΔΡΕΥΩΝ (Ιωάννης Τραγάκης): Ωραία.  Δεν βλέπω ότι υφίσταται παραβίαση του Κανονισμού.
      ΑΠΟΣΤΟΛΟΣ ΚΑΚΛΑΜΑΝΗΣ: Νομίζω, λοιπόν, κύριε Πρόεδρε, και έκλεισα ότι επειδή απουσιάζει η Πρόεδρος της Βουλής, σε ό,τι αφορά μεν εμένα και τον κ. Παπαϊωάννου θα εξετάσουμε τι άλλα δικαιώματα έχουμε σε ό,τι αφορά την προσβολή της προσωπικότητάς μας από τη δημόσια τηλεόραση. Και λυπάμαι γιατί εγώ οδηγούμαι σε μια τέτοια κίνηση, που είναι γνωστό και με έχετε ακούσει πολλές φορές να υπερασπίζομαι την Ε.Ρ.Τ. έναντι των ιδιωτών επιχειρηματιών. Η κυρία Πρόεδρος όμως, στην οποία παρακαλώ να το μεταφέρετε, οφείλει αυτό να το διερευνήσει, γιατί, αν η εικόνα που δίνουμε εμείς σε όλα τα κανάλια πλαστογραφείται και μάλιστα από την κρατική τηλεόραση, τότε πρέπει να εξετάσουμε πώς θα δίνουμε αυτήν την εικόνα, κύριε Υπουργέ Επικρατείας. Αν είναι να κόβετε και να ράβετε με τους ανθρώπους σας εκεί…
      ΠΡΟΕΔΡΕΥΩΝ (Ιωάννης Τραγάκης): Ωραία. Ολοκληρώσατε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: …Διότι η κ. Μπακογιάννη, κύριε Πρόεδρε, δεν μετείχε στη συζήτηση. Από άλλη συζήτηση που ακολούθησε πήρε ο κ. Ρουσόπουλος ή οι άνθρωποί του μία φράση …
      ΠΡΟΕΔΡΕΥΩΝ (Ιωάννης Τραγάκης): Ο κ. Ρουσόπουλος, απ’  ό,τι ξέρετε, ήταν εντός της Αιθούσης.
      ΑΠΟΣΤΟΛΟΣ ΚΑΚΛΑΜΑΝΗΣ: …και αυτή δικαιολόγησε τη μοναδική φράση που η ΕΡΤ μετέδωσε απ’ όσα είπα εγώ. Είναι ή δεν είναι ντροπή αυτό;
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Δεν υπάρχει παραβίαση του Κανονισμού -αποφαίνεται το Προεδρείο- και δεν υπήρξε παραβίαση. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς, κύριε Πρόεδρε. Ο νοών νοείτω! 
      ΠΡΟΕΔΡΕΥΩΝ (Ιωάννης Τραγάκης): Επειδή όμως, κύριε Πρόεδρε, αναφερθήκατε, επειδή έχω κι εγώ ένα σημείωμα από τις υπηρεσίες, δεν ξέρω αν έχετε το ίδιο…
      ΑΠΟΣΤΟΛΟΣ ΚΑΚΛΑΜΑΝΗΣ: Το έχω. Στις επόμενες δυο συνόδους όντως απαντούσαν οι Υπουργοί. 
      ΠΡΟΕΔΡΕΥΩΝ (Ιωάννης Τραγάκης): Όντως απαντούσαν οι Υπουργοί. Και στις πρώτες…
      ΑΠΟΣΤΟΛΟΣ ΚΑΚΛΑΜΑΝΗΣ: Αυτή είναι η αλήθεια. 
      ΠΡΟΕΔΡΕΥΩΝ (Ιωάννης Τραγάκης): Ναι, για τα νούμερα, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Έπρεπε, λοιπόν, να πούμε όλη την αλήθεια στο Σώμα. 
      ΠΡΟΕΔΡΕΥΩΝ (Ιωάννης Τραγάκης): Αυτό θέλω κι εγώ να πω, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ:  Έτσι πρέπει να κάνει το Προεδρείο.
      ΠΡΟΕΔΡΕΥΩΝ (Ιωάννης Τραγάκης): Έντεκα φορές προσήλθε στην πρώτη περίοδο, την πρώτη σύνοδο δηλαδή της Ι’ περιόδου, δέκα φορές τη δεύτερη και καμμία ούτε στην τρίτη ούτε στην τέταρτη. 
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος; 
      ΠΡΟΕΔΡΕΥΩΝ (Ιωάννης Τραγάκης): Ο κ. Σημίτης. Σ’ αυτό δεν αναφερόσαστε, κύριε Πρόεδρε; 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ έχω την Περίοδο Θ’. Σαράντα τέσσερις.
      ΠΡΟΕΔΡΕΥΩΝ (Ιωάννης Τραγάκης): Α, έχετε τη Θ΄ Περίοδο. Γιατί εγώ αναφέρομαι στην Ι΄ περίοδο, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Μιλάμε από τότε που ο θεσμός λειτουργεί. Μα, τι πράγματα είναι αυτά; Πάλι τα ίδια θα αρχίσουμε, με τον κ. Χατζηγάκη; Έχετε το σημείωμα; Δώστε το στα Πρακτικά. 
      ΠΡΟΕΔΡΕΥΩΝ (Ιωάννης Τραγάκης): Έχω το σημείωμα της Ι΄ Περιόδου και θα το καταθέσω στα Πρακτικά.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι μόνο της Ι΄ !
      ΠΡΟΕΔΡΕΥΩΝ (Ιωάννης Τραγάκης): Ε, δεν έχω άλλο σημείωμα, αυτό έχω! 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί; Ε, τότε θα δοθεί το σημείωμα αυτό της υπηρεσίας. Παρακαλώ να καταχωριστεί στα Πρακτικά, για να καταδειχθεί πώς λειτουργεί και το Προεδρείο!
      Εγώ δεν λειτούργησα έτσι ποτέ. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, με συγχωρείτε πάρα πολύ. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν λειτούργησα έτσι ποτέ.
      ΠΡΟΕΔΡΕΥΩΝ (Ιωάννης Τραγάκης): Εγώ από τις υπηρεσίες έχω αυτά. Εάν εσείς έχετε άλλα…
      ΑΠΟΣΤΟΛΟΣ ΚΑΚΛΑΜΑΝΗΣ: Να ζητήσετε από την υπηρεσία αυτά που έχω εγώ. 
      ΠΡΟΕΔΡΕΥΩΝ (Ιωάννης Τραγάκης): Αφού το έχετε εσείς, είναι το ίδιο. 
      ΑΠΟΣΤΟΛΟΣ ΚΑΚΛΑΜΑΝΗΣ: Τα οποία μου τα έδωσε σήμερα η υπηρεσία. Το Προεδρείο επιτέλους …
      ΠΡΟΕΔΡΕΥΩΝ (Ιωάννης Τραγάκης): Εγώ δεν πήρα τέτοιο χαρτί.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Τραγάκη, εγώ έχω εδώ αυτό που εζήτησα από την υπηρεσία. 
      ΠΡΟΕΔΡΕΥΩΝ (Ιωάννης Τραγάκης): Κι εγώ από την υπηρεσία τα έχω.
      ΑΠΟΣΤΟΛΟΣ ΚΑΚΛΑΜΑΝΗΣ: Εντάξει. Εγώ σας δίνω εδώ από το 1996 μέχρι τον Μάρτιο του 2004 πόσες φορές ήρθε εδώ ο κ. Σημίτης. 
      ΠΡΟΕΔΡΕΥΩΝ (Ιωάννης Τραγάκης): Ωραία, τα είπατε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ξέρετε καλά ότι ο κ. Καραμανλής, έχει έρθει στα τρία χρόνια δυο φορές. 
      ΠΡΟΕΔΡΕΥΩΝ (Ιωάννης Τραγάκης): Ωραία, τα είπατε αυτά κι εγώ καταθέτω στα Πρακτικά αυτά που έχω.
      (Στο σημείο αυτό ο Αντιπρόεδρος της Βουλής κ. Ιωάννης Τραγάκης, καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΠΟΣΤΟΛΟΣ ΚΑΚΛΑΜΑΝΗΣ: Για να ηρεμήσουμε και οι δυο, θα καταθέσω στα Πρακτικά αυτό που μου έδωσε η υπηρεσία.
      (Στο σημείο αυτό ο τέως Πρόεδρος της Βουλής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Της Θ' περιόδου κύριε Πρόεδρε, το πήρατε, όταν ετέθη το θέμα πια.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι. 
      ΠΡΟΕΔΡΕΥΩΝ (Ιωάννης Τραγάκης): Αφήστε με να μιλήσω. Όπως ξέρετε καλύτερα από εμένα στο Προεδρείο υπάρχουν πάντα αυτά της Ι΄ και της ΙΑ΄ περιόδου όταν αναφέρονται και υπάρχουν επίκαιρες ερωτήσεις για τον Πρωθυπουργό . Όταν ετέθη το θέμα, πράγματι, απευθυνθήκατε στις υπηρεσίες και οι υπηρεσίες σας έδωσαν και τη Θ΄ περίοδο την οποία εγώ δεν είχα εδώ. Γι’ αυτό κατέθεσα τη Ι΄ και τη ΙΑ΄. Αν έχετε και τη Θ΄ καταθέστε τη για να τα έχουμε όλα. 
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε με, γιατί αναγκάζομαι να υψώνω τη φωνή μου ενώ έτσι δεν μπορούμε να συνεννοηθούμε. 
      Σας λέω απλά κύριε Πρόεδρε, το εξής: Παρακαλώ να το λάβετε υπ’ όψιν σας. Η Κυβέρνηση και η Αντιπολίτευση, μπορεί να αντιπαλεύουν εδώ μέσα και η Κυβέρνηση να αναφέρεται στο παρελθόν. Εμείς το Προεδρείο του Σώματος έχουμε μια συνέχεια. Σας έχω πει και άλλες φορές ότι η Βουλή των Ελλήνων στα 170 χρόνια που λειτουργεί -ενώ οι κυβερνήσεις και οι αντιπολιτεύσεις αλληλοκατηγορούνται για σκάνδαλα, για «σούπα, για μούπες», με ευθύνη των προέδρων όλης αυτής της περιόδου, τηρεί κάποιους κανόνες. 
      ΠΡΟΕΔΡΕΥΩΝ (Ιωάννης Τραγάκης): Και τώρα τηρούνται κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, θα ήθελα λοιπόν, να συνεχίσουμε να τους τηρούμε τους κανόνες. 
      ΠΡΟΕΔΡΕΥΩΝ (Ιωάννης Τραγάκης): Ωραία. 
      ΑΠΟΣΤΟΛΟΣ ΚΑΚΛΑΜΑΝΗΣ: Και να μην παρασυρόμεθα από τη θέση του οποιουδήποτε κόμματος στο οποίο ανήκουμε, όταν καθόμαστε σ’ αυτήν την καρέκλα για να δημιουργούμε εντυπώσεις σε βάρος μελών του Κοινοβουλίου. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Για το δεύτερο θέμα όμως της πλαστογράφησης της συνεδριάσεως, όπως εγώ την εννοώ –δεν είναι ανάγκη να το εννοείτε και σεις- η Πρόεδρος πρέπει να ζητήσει από την Ε.Ρ.Τ. το λόγο, γιατί μετέφεραν σε μια συζήτηση κάτι που ελέχθη σε μια άλλη και έβαλαν φίμωτρο στο Βουλευτή που μίλησε σ’ εκείνη τη συζήτηση, πλην μιας φράσεως που δικαιολογούσε την ατάκα -από την επόμενη συζήτηση. Αυτά είναι ντροπή και γι’ αυτούς που τα κάνουν και γι’ αυτούς που τα διατάσσουν. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ. Ζητήσατε ηρεμία και βλέπω ότι εσείς δεν έχετε ηρεμία. Χρησιμοποιήσατε σκληρές εκφράσεις. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν καταλαβαίνετε τι λέω;
      ΠΡΟΕΔΡΕΥΩΝ (Ιωάννης Τραγάκης): Τα κατάλαβα όλα. 
      ΑΠΟΣΤΟΛΟΣ ΚΑΚΛΑΜΑΝΗΣ: Απ’ αυτά που είπα δεν είπαν τίποτα παρά μια φράση που δικαιολογούσε κάτι που είπε η κ. Μπακογιάννη σε επόμενη συζήτηση. Δεν το καταλαβαίνετε πόσο εξοργιστικό είναι αυτό; 
      ΠΡΟΕΔΡΕΥΩΝ (Ιωάννης Τραγάκης): Το κατάλαβα, κύριε Πρόεδρε. Έχω τον κοινό νου να καταλάβω.
      Ο κ. Βαρβιτσιώτης έχει το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, με όλο το σεβασμό και προς το Προεδρείο, αλλά και προς τον πρώην Πρόεδρο, θέλω να πω ότι εδώ κάνουμε μια συζήτηση δώδεκα λεπτών για ένα θέμα, το οποίο θα έπρεπε να έχει εξαντληθεί σε δύο λεπτά και ήταν επί του Κανονισμού και όχι επί της ουσίας. Άλλωστε δε νομίζω ότι ο ρόλος του Προεδρείου είναι να λέει πως ο κάθε δημοσιογράφος θα καλύπτει τα θέματα της Βουλής. Αυτό είναι θέμα που αφορά το κάθε κανάλι.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Βαρβιτσιώτη, μιλάμε για την κρατική τηλεόραση. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, υπήρξα Βουλευτής υπό την Προεδρία σας και ήσασταν αυστηρότατος ιδιαίτερα στην τήρηση του χρόνου. Επιτρέψτε μου να σας πω ότι αυτό τον ίδιο σεβασμό προς το χρόνο και προς το περιεχόμενο των όσων λέμε -γιατί έχω δεχθεί αλλεπάλληλες παρατηρήσεις σας όταν ξέφευγα του θέματος από του Βήματος της Βουλής- νομίζω ότι θα πρέπει … 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Βαρβιτσιώτη, αυτό το μάθημα που μας κάνατε θα το μεταδώσουν η Ε.Ρ.Τ. και τα τηλεοπτικά κανάλια. 
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 42/31.1.2007 επερωτήσεων των Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με την ψηφιακή ραδιοτηλεόραση.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 14.35΄ λύεται η συνεδρίαση για την προσεχή Δευτέρα 19 Μαρτίου 2007 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
    Η  ΠΡΟΕΔΡΟΣ 					ΟΙ ΓΡΑΜΜΑΤΕΙΣ
                                                                   3

Τελευταία Αποθήκευση:	21/3/2007 4:37:00 μμ	Από:	S.boulia
Εκτυπώθηκε:	21/3/2007 12:21:00 μμ

