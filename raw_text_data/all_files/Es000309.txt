ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΔ'
Πέμπτη 9 Μαρτίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Κατάθεση έκθεσης της Ειδικής Μόνιμης Επιτροπής Αποτίμησης
Τεχνολογίας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΛΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Εξωτερικών, σχετικά με την κατασκευή του
πυρηνικού εργοστασίου στο Ακούγιου της Τουρκίας, τις αντιδράσεις της Ελληνικής Κυβέρνησης κλπ., σελ.
β) Προς τον Υπουργό Γεωργίας, σχετικά με τη χρηματοδότηση της γαλακτοβιομηχανίας "ΟΛΥΜΠΟΣ" στη Λάρισα από την Αγροτική Τράπεζα κλπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
Ψήφιση στο σύνολο του σχεδίου νόμου του Υπουργείου Πολιτισμού: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004 Α.Ε." προστασίας Ολυμπιακών Συμβόλων και Σημάτων και άλλες διατάξεις", σελ.
ΟΜΙΛΗΤΕΣ
Επί των επικαίρων ερωτήσεων:
ΑΝΩΜΕΡΙΤΗΣ Γ., σελ.
ΔΑΜΑΝΑΚΗ Μ., σελ.
ΚΑΝΤΑΡΤΖΗΣ Α., σελ.
ΡΟΚΟΦΥΛΛΟΣ Χ., σελ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ'
ΣΥΝΕΔΡΙΑΣΗ  ΡΔ'
Πέμπτη 9 Μαρτίου 2000
-----------------
Αθήνα, σήμερα στις 9 Μαρτίου 2000, ημέρα Πέμπτη και ώρα 10.26'
συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 8.3.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΓ' συνεδριάσεώς του, της 8ης Μαρτίου 2000 σε ό,τι αφορά την ψήφιση στο σύνολο του σχεδίου νόμου: "Κώδικας Συμβολαιογράφων".
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Αχιλλέα
Κανταρτζή Βουλευτή Τρικάλων, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με
την οποία ο Δήμος Παρελίων Κέρκυρας ζητεί την εφαρμογή Ειδικού Αναπτυξιακού Προγράμματος για την Περιφέρεια των Ιονίων Νήσων.
2) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία Αγρότες της Περιοχής Αλμυρού Μαγνησίας ζητούν να μην ισχύσει στρεμματικός περιορισμός της βαμβακοκαλλιέργειας για την περιοχή τους. 
3) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΜΑΡΙΑ ΜΠΟΣΚΟΥ κατέθεσαν
αναφορά με την οποία ο Σύλλογος Πολυτέκνων Γονέων Νομού Ιωαννίνων ζητεί την κατάργηση του ορίου εισοδήματος για την καταβολή του επιδόματος και της συντάξεως στις πολύτεκνες οικογένειες.
4) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Τουριστικών Γραφείων Μακεδονίας - Θράκης ζητεί τη μείωση της τιμής στο πετρέλαιο κίνησης των τουριστικών λεωφορείων.
5) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Διακοπτού Αχαϊας ζητεί την ανάδειξη του αρχαιολογικού χώρου της Κερύνειας Αχαϊας.
6) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε
αναφορά με την οποία ο Δήμος Παρακαμπυλίων  Αιτωλ/νίας ζητεί την κατασκευή αντικατολισθητικών έργων στον εθνικό δρόμο Αγρινίου Καρπενησίου.
7) Ο Βουλευτής Αττικής κ. ΛΕΩΝΙΔΑΣ ΚΟΥΡΗΣ κατέθεσε αναφορά με την
οποία ο Δήμος Καλυβίων - θορικού Αττικής καταγγέλλει την υπερβολική τιμή χρέωσης του παρεχομένου από την ΕΥΔΑΠ νερού στην περιοχή του.
8) Ο Βουλευτής Αττικής κ. ΛΕΩΝΙΔΑΣ ΚΟΥΡΗΣ κατέθεσε αναφορά με την οποία ο Δήμος Καλυβίων Αττικής ζητεί να ενταχθούν τα ΤΑΞΙ της περιοχής του στην ενιαία διοικητική μονάδα των ΤΑΞΙ Αθηνών.
9) Ο Βουλευτής Αχαϊας κ. ΔΗΜΗΤΡΙΟΣ ΚΟΥΤΣΟΓΙΩΡΓΑΣ κατέθεσε αναφορά με την οποία ζητεί να δοθεί παράταση στην προθεσμία υποβολής αιτήσεων για τη ρύθμιση των δανείων από τους σεισμούς.
10) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων για την εύρυθμη λειτουργία του Δημοτικού Σχολείου Ροϊτίκων Πατρών Αχαϊας.
11) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται συνεχείς διακοπές του ρεύματος από τη ΔΕΗ στην πόλη των Καλαβρύτων Αχαϊας.
12) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η αποστολή ιατρών από το ΙΚΑ Αιγίου Αχαϊας στο Δερβένι Κορινθίας.
13) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αντικατάσταση των στεγάστρων στις στάσεις του Αστικού ΚΤΕΛ στην οδό Μητροπόλεως στο Αίγιο Αχαϊας.
14) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας το οποίο αναφέρεται στις αυξήσεις των καυσίμων και τις επιπτώσεις τους στον πληθωρισμό.
15) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας στο οποίο ζητείται η αποπεράτωση της 22ης επαρχιακής οδού Αχαϊας.
16) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας το οποίο αναφέρεται στα προβλήματα που αντιμετωπίζουν οι αγρότες της περιοχής Αιγιάλειας Αχαϊας.
17) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας στο οποίο ο Εκπολιτιστικός Σύλλογος 'Εσω - 'Εξω Αγυιάς και Τερψιθέας Αχαϊας ζητεί να παραμείνει αυτόνομο το Σχολείο της περιοχής του.
18) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλονται κακοτεχνίες στο σχολικό συγκρότημα του Αγίου Αλεξίου Πατρών Αχαϊας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στις με αριθμό 2116/28-9-99, 2666/14-10-99 ερωτήσεις δόθηκε με το υπ' αριθμ. 336/27-10-99 έγγραφο από τον Υφυπουργό Γεωργίας η ακόλουθη απάντηση:
"Απαντώντας στις ερωτήσεις 2116/28-9-99 και 2666/14-10-99 που
κατέθεσαν οι Βουλευτές κύριοι Γ. Καρασμάνης, Θ. Λεονταρίδης, σας πληροφορούμε τα εξής:
'Οσον αφορά τα μέτρα στήριξης του εισοδήματος των βαμβακοπαραγωγών
για τη φετεινή περίοδο, θέτουμε υπόψη τις πρόσφατες εξαγγελίες του Υπουργού Γεωργίας για το βαμβάκι.
1. Να συναφθεί σύμβαση με την Αγροτική Τράπεζα Ελλάδος (ΑΤΕ) για την πληρωμή προκαταβολής στους βαμβακοπαραγωγούς της συνυπευθυνότας των 40 δρχ. ανά κιλό βάμβακος για την περίοδο 16.10.1999 έως 15.10.2000, επιδιώκοντας έτσι να ενισχύσει από την πρώτη εκταμίευση τα εισοδήματα των αγροτών.
2. Να επιδιώξει, βάσει της πρόβλεψης η οποία θα γίνει το Νοέμβριο να μεταβληθεί το ύψος των προκαταβολών και να δοθεί αναδρομικά η προκύπτουσα διαφορά. 'Αποψη της Ελληνικής πλευράς, η οποία μειοψήφησε στην ψηφοφορία έγκρισης του κανονισμού, είναι ότι οι κακές καιρικές συνθήκες κλπ θα οδηγήσουν σε μικρότερη παραγωγή βάμβακος από την αρχικά εκτιμηθείσα παραγωγή σύσπορου βάμβακος (1.231.000 τόνους ή 190 δρχ./κιλό) και ως εκ τούτου θα προκύψει θετική διαφορά κατά την εκκαθάριση της συνυπευθυνότητας.
3. Να προτείνει μέτρα διοικητικού ελέγχου της παραγωγής του βαμβακιού λόγω κυρίως περιβαλλοντικών προσαρμογών. Τα μέτρα θα διαμορφωθούν, μετά
από διάλογο ενός μηνός (1-30 Οκτωβρίου 1999) και μέχρι το τέλος του χρόνου, με τους φορείς των αγροτών στη βάση (α) της ζωνοποίησης της παραγωγής ή (β) της μείωσης της παραγωγής αναλόγως του μεγέθους παραγωγής (μικροί, μεσαίοι και μεγάλοι παραγωγοί). Μέτρα αναγκαία και αποδεκτά, αφού δεν υπάρχει συνεννόηση, μέχρις ίσως της δημιουργίας της Εθνικής Διεπαγγελματικής Οργάνωσης Βάμβακος.
4. Να ληφθούν άμεσα μέτρα εξορθολογισμού του συστήματος διάθεσης του οποίου οι πρακτικές απομειώνουν την ποιότητα του παραδιδόμενου για εκκόκκιση προϊόντος.
Στα πλαίσια ειδικής σύμβασης χρηματοδότησης μεταξύ ΑΤΕ και Δημοσίου θα χορηγηθούν από τα Κατ/τα της Τράπεζας στους βαμβακοπαραγωγούς δάνεια, χωρίς επιβάρυνση, ως προκαταβολή επιστροφής συνυπευθυνότητας, επειδή το ύψος στο οποίο καθορίστηκε θεωρείται υπερτιμημένο.
Το ύψος του δανείου θα ανέλθει σε 40 δρχ./κιλό σύσπορου βαμβακιού. 
Εφόσον οι παραγωγοί βάμβακος έχουν καταχωρηθεί ορθώς στο αρχείο δηλώσεων των εκτάσεων του Ολοκληρωμένου Συστήματος Διαχείρισης και Ελέγχου (ΟΣΔΕ) η χορήγηση κωδικού του παραγωγού από τον Οργανισμό Βάμβακος γίνεται αυτόματα.
Για όσες περιπτώσεις είχαν προβλήματα με το αρχείο ΟΣΔΕ μετά από βεβαίωση των Δ/νσεων Γεωργίας επί των δηλώσεων για την ορθότητά τους, αυτές καταχωρούνται στο αρχείο του Οργανισμού Βάμβακος και χορηγείται άμεσα ο κωδικός παραγωγού.
Στα πλαίσια των ισχυουσών διατάξεων ήδη έχει ξεκινήσει η παραλαβή των ενστάσεων των οποίων σύντομα θ' αρχίσει η εξέταση. Εξετάζεται επίσης το ενδεχόμενο αύξησης του εγκριθέντος ορίου αναμενόμενης παραγωγής με Υπουργική απόφαση για περιοχές που κρίνεται αναγκαία, προκειμένου να διευκολυνθούν οι παραδόσεις των παραγωγών.
'Οσον αφορά την αναθεώρηση του καθεστώτος του βαμβακιού, σημειώνουμε ότι μέχρι στιγμής δεν έχουν κατατεθεί εκ μέρους της επιτροπής επίσημα κείμενα (έκθεση για τη λειτουργία του καθεστώτος, νέοι κανονισμοί Συμβουλίου κλπ).
Ενδέχεται να δίνεται στο Κ-Μ η δυνατότητα για τον καθορισμό ζωνών με βάση περιβαλλοντολογικά κριτήρια, την εφαρμογή της οποίας θα εξετάσει το Υπουργείο Γεωργίας με γνώμονα το συμφέρον των βαμβακοπαραγωγών και γενικότερα της βαμβακοκαλλιέργειας.
Ο Υφυπουργός
ΝΤ. ΒΡΕΤΤΟΣ"
2. Στην με αριθμό 2141/28-9-99 ερώτηση δόθηκε με το υπ'αριθμ. 339/29-1-99 έγγραφο από τον Υφυπουργό Γεωργίας η ακόλουθη απάντηση: 
"Απαντώντας στην ερώτηση 2141/28-9-99 που κατέθεσαν οι Βουλευτές
κύριοι Σ. Παναγιώτου, Ν. Γκατζής, Β. Μπούτας, Α. Κανταρτζής και Α.  Τασούλας, σας πληροφορούμε τα εξής:
Οι τιμές αγοράς των επιτραπεζίων ελιών, διαμορφώνονται ελεύθερα στην αγορά, σύμφωνα με τους νόμους προσφοράς - ζήτησης:
Οι τιμές αυτές στη Χαλκιδική κυμαίνονται από 240 δρχ/kg για την Α' εμπορεύσιμη κατηγορία (110 τεμάχια/kg) μέχρι 160 δρχ/kg για την τελευταία εμπορεύσιμη κατηγορία (150 τεμάχια/kg). Οι πολύ μικροί καρποί (260-300 τεμάχια το kg), που δεν πληρούν τα στάνταρ εμπορεύσιμου προϊόντος για την ποικιλία Χαλκιδικής, δεν μπορούν να αξιοποιηθούν ως επιτραπέζιες ελιές. Για λόγους περιφρούρησης των ποιοτικών χαρακτηριστικών της επιτραπέζιας ελιάς Χαλκιδικής, η ποσότητα αυτή κανονικά πρέπει να οδηγηθεί στην ελαιοποίηση.
Η E.E. ικανοποιώντας το πάγιο αίτημα της χώρας μας, για τη στήριξη
του εισοδήματος των Ελλήνων παραγωγών επιτραπέζιας ελιάς και τη βελτίωση της ανταγωνιστικότητας του προϊόντος, θέσπισε για πρώτη φορά από το 1998, ενίσχυση στην παραγωγή των επιτραπέζιων ελιών, η χορήγηση της οποίας συνεχίζεται και κατά τη φετινή και την επόμενη περίοδο.
Ο Υφυπουργός
ΝΤ. ΒΡΕΤΤΟΣ"
3. Στην με αριθμό 2195/29-9-99 ερώτηση δόθηκε με το υπ'αριθμ.                     7527/11-10-99 έγγραφο από τον Υπουργό Περιβάλλοντος, Χωροταξίας και
Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 2195 που κατατέθηκε στις 29-9-99
από το Βουλευτή κ. Γεώργιο Καρατζαφέρη και για πληρέστερη ενημέρωσή σας,
επισυνάπτουμε φωτοαντίγραφο του αρ. πρωτ. 2647/7- 10-99 Εγγράφου του
Οργανισμού Ρυθμιστικού Σχεδίου και Προστασίας Περιβάλλοντος Αθήνας
σχετικά με το θέμα.
Ο Υπουργός
Κ. ΛΑΛΙΩΤΗΣ"
4. Στις με αριθμό 2206/29-9-99, 2365/5-10-99 ερωτήσεις δόθηκε με το υπ'αριθμ. 346/29-10-99 έγγραφο από τον Υφυπουργό Γεωργίας η ακόλουθη απάντηση:
"Απαντώντας στις ερωτήσεις 2206/29-9-99 και 2336/5-10-99 που
κατέθεσαν οι Βουλευτές κύριοι Δ. Λαμπρόπουλος και Γ. Γιαννακόπουλος, σας πληροφορούμε τα εξής:
Η εγκατάσταση των αυτομάτων συστημάτων ζύγισης από 1/11/99 θεσμοθετήθηκε με τον Κανονισμό 2366/98 και αφορά τα ελαιοτριβεία που:
α) παρήγαγαν άνω των 20 τόνων ελαιολάδου την προηγούμενη περίοδο
98/99 και
β) έχουν πραγματική ικανότητα έκθλιψης ανώτερη των 2 τόνων/8ωρο.
Η εφαρμογή των Κοινοτικών Κανονισμών είναι υποχρεωτική για όλα τα
κράτη-μέλη.
Στα πλαίσια του ΙΙ ΚΠΣ (περίοδος 1994/1999) η αγορά και εγκατάσταση συστήματος αυτόματης ζύγισης θεωρείτο επιλέξιμη δαπάνη του Καν. 866/90. 
Στα πλαίσια του ΙΙΙ ΚΠΣ 2000-2006 θα ληφθεί μέριμνα για να περιληφθεί
η παραπάνω δαπάνη σαν επιλέξιμη, σύμφωνα με τον Νέο Κανονισμό 1257/99 της Αγροτικής Ανάπτυξης, που αντικαθιστά τον Καν. 866/90.
Το μέτρο της εγκατάστασης αυτομάτων συστημάτων ζύγισης του ελαιοκάρπου στα Ελαιοτριβεία, θεσπίστηκε ως μέτρο ελέγχου για την αποφυγή εγγραφών πλασματικής υπερπαραγωγής ελαιολάδου.
Πλέον των παραπάνω, το Υπ. Γεωργίας θα εντείνει τους ελέγχους και ήδη έχει λάβει αποφάσεις και όλα τα απαραίτητα μέτρα, ώστε να αποφευχθούν φαινόμενα πλασματικής υπερπαραγωγής.
Με την πρόσφατη αναθεώρηση της Κ.Ο.Α. ελαιολάδου η Χώρα μας διασφάλισε μια Μέγιστη Εθνική Εγγυημένη Ποσότητα (Μ.Ε.Ε.Π.) που προσεγγίζει τους 420.000 τόνους ποσότητα, που θεωρείται πολύ ικανοποιητική καθόσον υπερβαίνει το μέσο όρο της επιδοτηθείσας ποσότητας ελαιολάδου και πυρηνελαίου της τελευταίας δεκαετίας.
Για την ελαιοκομική περίοδο 1998-99 η Χώρα μας διασφάλισε προκαταβολή της ενίσχυσης στην παραγωγή που ανέρχεται στις 285 δρχ/kg έναντι 225δρχ./kg που ήταν η αντίστοιχη προκαταβολή για την περίοδο 1997-98. 
Πρέπει λοιπόν να σημειωθεί ότι η φετεινή προκαταβολή είναι κατά 27%
μεγαλύτερη της περυσινής και αντιστοιχεί σε μια αποδεκτή από την Κοινότητα ποσότητα κατά περίπου 24% μεγαλύτερη από την Μέγιστη Εθνική Εγγυημένη Ποσότητα της Χώρας μας.
Στην ποσότητα αυτή περιλαμβάνεται και ποσότητα ελαιολάδου που αντιστοιχεί σε 75.000 τόνους επιτραπεζίων ελαιών οι οποίες παραδόθηκαν σε αναγνωρισμένες μονάδες επεξεργασίας τους και για πρώτη φορά τυγχάνουν ενίσχυσης στα πλαίσια της νέας Κ.Ο.Α.
Ως μέτρα πολιτικής του Υπουργείου Γεωργίας για το προϊόν μπορούν να
αναφερθούν τα ακόλουθα:
1. Παρά τις φημολογίες ότι η ενίσχυση για την παραγωγή 1998-99 θα κυμαινόταν στις 180-200 δρχ./κιλό, η τελική τιμή αναμένεται να κυμανθεί σε σημαντικά υψηλότερο επίπεδο.
2. Για την περίοδο 1998-99 το Υπουργείο Γεωργίας μετά από την ακριβή καταγραφή και την επεξεργασία των συνολικών στοιχείων τα οποία υπέβαλαν οι παραγωγοί, κρίνει ότι θα πρέπει να γίνουν αποδεκτές προς ενίσχυση εκείνες οι ποσότητες οι οποίες: α) δεν υπερβαίνουν τα 1.000 κιλά και β) δεν υπερβαίνουν το διπλάσιο της ποσότητας που προκύπτει από τις αποδόσεις των οικείων ομοιογενών ελαιοκομικών ζωνών, με εξαίρεση τις ποσότητες της προηγούμενης περίπτωσης.
α) Η αιτιολόγηση των υπερβάσεων θα ελεγχθεί από τα προβλεπόμενα
ελεγκτικά όργανα.
3. Για την περίοδο 1999-2000 το Υπουργείο Γεωργίας, μέχρι να
δημιουργηθούν Διεπαγγελματικές Οργανώσεις Ελαιολάδου στις Περιφέρειες και η Εθνική Διεπαγγελματική Οργάνωση Ελαιολάδου, θα λάβει σειρά διοικητικών μέτρων με στόχο τον εξορθολογισμό του συστήματος μεταξύ περιοχών και παραγωγών. Ως τέτοια μέτρα αναφέρονται τα ακόλουθα:
. Με εισήγηση των περιφερειακών υπηρεσιών θα εγκρίνονται από το Υπ. 
Γεωργίας οι ζώνες με ενιαία κριτήρια για όλη τη Χώρα.
. Με απόφαση του Υπουργού Γεωργίας καθορίζονται για κάθε ελαιοκομική
περίοδο για όλη τη χώρα ενιαία κριτήρια αποδεκτών προς ενίσχυση ποσοτήτων
ελαιολάδου.
. Οι οργανώσεις των παραγωγών υποχρεούνται να τηρούν, σε ενιαία
μαγνητικά μέσα, τα αρχεία που αφορούν την ενίσχυση στην παραγωγή ελαιολάδου. Η μη παράδοσή τους στο Υπ. Γεωργίας και στον Οργανισμό Ελέγχου Ενισχύσεων Ελαιολάδου, οποτεδήποτε ζητηθούν, θα αποτελεί άρνηση ελέγχου και θα επιβάλλονται οι κυρώσεις που ορίζουν οι σχετικοί κανονισμοί, (αποκλεισμός τόσο των παραγωγών όσο και των οργανώσεών τους από τις κοινοτικές επιδοτήσεις).
. Σε συνεργασία με το Υπουργείο Οικονομικών πρόκειται να εφαρμοστούν
δειγματοληπτικά διασταυρωτικοί έλεγχοι των φορολογικών στοιχείων των ελαιουργείων και πυρηνελαιουργείων.
Το Υπουργείο προχωρεί με γρήγορους ρυθμούς στη σύνταξη Ελαιοκομικού
Μητρώου, το οποίο θα συμβάλει σημαντικά στους ελέγχους για την ενίσχυση στην παραγωγή.
'Ηδη έχουν προκηρυχθεί διαγωνισμοί για 13 νομούς της χώρας και μέχρι το τέλος του χρόνου για τους υπόλοιπους νομούς. Ειδικότερα:
Το Υπουργείο Γεωργίας, έχοντας ως αντικειμενικό σκοπό τη διασφάλιση
της ταυτότητας, την προστασία, αλλά και την προβολή του επώνυμου ποιοτικού ελαιολάδου στην εσωτερική και Διεθνή αγορά προέβη στις απαιτούμενες ενέργειες ώστε να τύχουν και της Κοινοτικής αναγνώρισης ως προϊόντα Προστατευόμενης Ονομασίας Προέλευσης (ΠΟΠ) και Γεωγραφικής 'Ενδειξης (ΠΓΕ) 22 ελαιόλαδα που αντιπροσωπεύουν τις κυριότερες Γεωγραφικές ζώνες παραγωγής Ελληνικού με ιδιαίτερα ποιοτικά χαρακτηριστικά ελαιολάδου.
Συνέπεια του γεγονότος αυτού είναι η εμπορία αυτών των ελαιολάδων με σαφή αναφορά της Γεωγραφικής ζώνης παραγωγής τους. Για την ενημέρωση ίων ελαιοπαραγωγών στο θέμα της καταχώρησης Γεωγραφικών περιοχών, ως ζωνών παραγωγής ελαιολάδων ΠΟΠ ή ΠΓΕ έχουν διοργανωθεί ενημερωτικές ημερίδες και αποσταλεί σχετικές εγκύκλιοι από το Υπ. Γεωργίας.
Ως αποτέλεσμα αυτών μπορεί να αναφερθεί το ιδιαίτερα αυξημένο ενδιαφέρον που εκδηλώθηκε με την υποβολή στο Υπουργείο Γεωργίας πολλών φακέλων για αναγνώριση ελαιολάδων ΠΟΠ και ΠΓΕ.
Επίσης στα πλαίσια της νέας ΚΟΑ ελαιολάδου θεσμοθετούνται ανάλογες
δράσεις προώθησης του ελαιολάδου στα κράτη - μέλη της Ε.Ε. αλλά και σε Τρίτες χώρες, με χρηματοδότηση μέχρι και 100% από την Ε.Ε. 
Ο Υφυπουργός
ΝΤ. ΒΡΕΤΤΟΣ"
5. Στην με αριθμό 2220/30-9-99  ερώτηση δόθηκε με το υπ'αριθμ. 
34386/29-10-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 2220/30-9-99 που κατέθεσε στη Βουλή των Ελλήνων ο Βουλευτής κ. Π. Ψωμιάδης σχετικά με τη ρύθμιση οφειλών επιχειρήσεων έτοιμου ενδύματος της Κεντρικής Μακεδονίας από δάνεια, όπως έγινε για τις επιχειρήσεις γουνοποιϊας Δυτικής Μακεδονίας, σας γνωρίζουμε ότι το αίτημα αυτό δεν μπορεί, για δημοσιονομικούς λόγους και υπό την παρούσα οικονομική συγκυρία, να γίνει αποδεκτό.
Πέραν τούτου, οι ρυθμίσεις δανείων που έγιναν για τις γουνοποιητικές επιχειρήσεις Δυτ. Μακεδονίας σκοπό είχαν να στηρίξουν την παραγωγή και την απασχόληση της περιοχής, δεδομένου ότι η γουνοποιϊα αποτελεί τον βασικότερο κλάδο οικονομικής δραστηριότητας στην ευαίσθητη αυτή περιοχή της Δυτ. Μακεδονίας.
Επίσης σας γνωρίζουμε ότι σύμφωνα με την Πράξη του Διοικητή της Τράπεζας της Ελλάδος 1620/89 οι Τράπεζες έχουν τη δυνατότητα να ρυθμίζουν απαιτήσεις τους, μετά από αίτηση των ενδιαφερομένων, με τραπεζικά κριτήρια.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
6. Στις με αριθμό 2227/30-9-99, 2228/30-9-99  ερώτηση δόθηκε με το
υπ'αριθμ. 7531/12-10-99 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση:
"Απαντώντας στις ερωτήσεις με αριθμούς 2227, 2228 που κατατέθηκαν στις 30-9-99 από το Βουλευτή κ. Μ. Μπεντενιώτη, σας γνωρίζουμε τα εξής:
Ο Οργανισμός Ρυθμιστικού Σχεδίου και Προστασίας Περιβάλλοντος Αθήνας (ΟΡΣΑ) προωθεί, στο πλαίσιο των κατευθύνσεων του Ρυθμιστικού Σχεδίου Αθήνας, πρόγραμμα ανάπλασης για τη λιμενοβιομηχανική ζώνη των δήμων Δραπετσώνας και Κερατσινίου, όπου περιλαμβάνεται και η έκταση των
λιπασμάτων.
Για το πρόγραμμα ανάπλασης εξετάζονται διάφορα εναλλακτικά σενάρια χρήσεων γης, σύμφωνα με τους πολεοδομικούς στόχους της ανάπλασης, με τη μελέτη έρευνας αγοράς που έχει εκπονηθεί από τη ΔΕΠΟΣ και την τεχνικοοικονομική μελέτη που εκπονείται με ευθύνη του ΟΡΣΑ.
Σχετικά με τη χωροθέτηση του Πανεπιστημίου ή των ΤΕΙ Πειραιά στην υπ' όψη έκταση ο ΟΡΣΑ θα εξετάσει το ζήτημα, εφ' όσον τούτο τεθεί από τους αρμόδιους δημόσιους φορείς.
Σημειώνεται ότι πρόκειται για ιδιωτική έκταση και η υπόψη χωροθέτηση θα πρέπει να εξετασθεί υπό αυτό το πρίσμα.
Τέλος σας ενημερώνουμε ότι το πρόγραμμα ανάπλασης έχει ενταχθεί στο
ευρωπαϊκό πρόγραμμα ΤERRA όπου συμμετέχει ο ΟΡΣΑ σε δίκτυο με άλλες ευρωπαϊκές πόλεις και βασική κατεύθυνσή του είναι η προώθηση και εφαρμογή ενός συνεναιτικού σχεδιασμού με όλους τους συναρμόδιους δημόσιους και ιδιωτικούς φορείς.
Ο Υπουργός
Κ. ΛΑΛΙΩΤΗΣ"
7. Στην με αριθμό 2230/30-9-99  ερώτηση δόθηκε με το υπ'αριθμ. 228/29-10-99  έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 2230/30-9-99 που κατέθεσε στη Βουλή ο
Βουλευτής κ. Λ. Παπανικολάου, παρακαλούμε να πληροφορήσετε τον κύριο Βουλευτή σύμφωνα με τα στοιχεία του Οργανισμού Αντισεισμικού Σχεδιασμού και Προστασίας ότι ισχύει από το 1995 ο Νέος Ελληνικός Αντισεισμικός Σχεδιασμός του οποίου η αναθεώρηση έχει ήδη εγκριθεί.
Ο Υφυπουργός
ΧΡ. ΒΕΡΕΛΗΣ"
8. Στην με αριθμό 2269/4-10-99  ερώτηση δόθηκε με το υπ'αριθμ. 2574/29-10-99 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 2269/4-10-99, που κατέθεσε στη Βουλή ο
Βουλευτής κ. Λ. Κουρής, σας γνωρίζουμε τα εξής:
Η καταγραφή των ζημιών που προξένησε ο σεισμός της 7ης/9/99 στα
κτίρια του ΥΠ.ΕΣ.Δ.Δ.Α., είτε ιδιόκτητα, είτε μισθωμένα, (κτίριο ΥΠ.ΕΣ.Δ.Δ.Α. επί της οδού Βασιλίσσης Σοφίας, κτίρια ΥΠ.ΕΣ.Δ.Δ.Α. επί της οδού Σταδίου κλπ.) και των εποπτευομένων οργανισμών (Εθνικό Τυπογραφείο, Εθνικό Κέντρο Δημόσιας Διοίκησης κλπ.), έχει ολοκληρωθεί και έχει γίνει σχετική εκτίμηση του κόστους αποκατάστασης.  Η αποκατάσταση αυτή θα γίνει το συντομότερο δυνατό στο πλαίσιο του ενδεικνυόμενου χρόνου αποκατάστασης.
'Οσον αφορά στο ερώτημα περί μεταστέγασης επισημαίνεται ότι δεν τίθεται προς το παρόν τέτοιο ζήτημα.  Η ομαλή λειτουργία των υπηρεσιών του ΥΠ.ΕΣ.Δ.Δ.Α. έχει εξασφαλισθεί και η ικανοποίηση των αναγκών τους σε κτιριακή υποδομή θα γίνει με επισκευή των υφισταμένων κτιρίων που επλήγησαν.
Ο Υφυπουργός
Γ. ΦΛΩΡΙΔΗΣ"
9. Στις με αριθμό 2284/4-10-99, 2326/5-10-99 ερωτήσεις δόθηκε με το
υπ' αριθμ. 361/29-10-99 έγγραφο από τον Υφυπουργό Γεωργίας η ακόλουθη απάντηση:
"Απαντώντας στις ερωτήσεις 2284/4-10-99 και 2326/5-10-99 που
κατέθεσαν οι Βουλευτές κύριοι Θ. Νάκος και Γ. Σούρλας, σας πληροφορούμε τα εξής:
Το ελαιόλαδο και οι επιτραπέζιες ελιές υπάγονται στην Κοινή Οργάνωση Αγοράς (ΚΟΑ) της Ε.Ε. και συνεπώς τα διάφορα μέτρα για τη στήριξη τους αποφασίζονται από τα όργανα της Ε.Ε. (Συμβούλια Υπουργών, Διαχειριστικές Επιτροπές, κλπ.).
Οι τιμές του ελαιολάδου και των επιτραπεζίων ελιών διαμορφώνονται ελεύθερα στην αγορά ανάλογα με την προσφορά και τη ζήτηση, καθώς και με την ποιοτική τους κατηγορία.
Για τις επιτραπέζιες ελιές ειδικότερα, στον καθορισμό της τιμής έχει σημασία το μέγεθός τους, η φήμη τους και η ποικιλία τους.
Οι παραγωγοί βρώσιμης ελιάς είναι ελεύθεροι να πωλήσουν το προϊόν
τους είτε στις συνεταιριστικές είτε στις ιδιωτικές επιχειρήσεις αναλόγως τις προσφερόμενης τιμής.
Για την ελαιοκομική περίοδο 1998-99 η Χώρα μας διασφάλισε προκαταβολή
της ενίσχυσης στην παραγωγή του ελαιολάδου που ανέρχεται στις 285 δρχ./kgr έναντι 225 δρχ/kgr που ήταν η αντίστοιχη προκαταβολή για την περίοδο 1997-98.
Πρέπει λοιπόν να σημειωθεί ότι η φετεινή προκαταβολή είναι κατά 27%
μεγαλύτερη της περισυνής και αντιστοιχεί σε μια αποδεκτή από την κοινότητα ποσότητα κατά περίπου 24% μεγαλύτερη από τη Μέγιστη Εθνικής Εγγυημένη Ποσότητα της Χώρας μας.
Στην ποσότητα αυτή περιλαμβάνει και ποσότητα ελαιολάδου που αντιστοιχεία σε 75.000 τόνους επιτραπεζίων ελαιών οι οποίες παραδόθηκαν σε αναγνωρισμένες μονάδες επεξεργασίας τους και για πρώτη φορά τυγχάνουν ενίσχυσης στα πλαίσια της νέας ΚΟΑ.
Για τη συμπληρωματική στήριξη του εισοδήματος των παραγωγών επιτραπεζίων ελιών, έχει θεσπισθεί κοινοτική ενίσχυση στην παραγωγή τους, από την περυσινή περίοδο και εφεξής μέχρι το 2001 στα πλαίσια του καθεστώτος της Κοινής Οργάνωσης Αγοράς.
Επίσης ποσότητα 2.000 τόνων επιτραπεζίων ελαιών θα διατεθεί ως
επισιτιστική βοήθεια σε τρίτες χώρες (Αλβανία, κλπ.).
Τα αμύγδαλα υπάγονται στο καθεστώς της Κοινής Οργάνωσης Αγοράς στον
τομέα των οπωροκηπευτικών σύμφωνα με τον Καν. (Ε.Κ.) 2200/96 και κατά συνέπεια δεν είναι δυνατή η απαγόρευση των εισαγωγών από Τρίτες χώρες, εφόσον πληρούν τις σχετικές προδιαγραφές. Επί πλέον οι εισαγωγές διέπονται επίσης από συμφωνίες οικονομικής συνεργασίας της Ε.Κ. με τις Τρίτες χώρες, τις δεσμεύσεις του ΠΟΕ κλπ.
Με το δεδομένο ότι στα πλαίσια της Κοινής Οργάνωσης Αγοράς δεν καθορίζεται ελάχιστη τιμή ασφάλειας οι τιμές διαμορφώνονται ελεύθερα.
Στα πλαίσια όμως των ανωτέρω κανονισμού προβλέπονται κοινοτικές
ενισχύσεις μέσω Οργανώσεων παραγωγών, που θα αναγνωρίζονται σύμφωνα με τον ανωτέρω Καν/σμό, για πολυετή επιχειρησιακά  προγράμματα που θα πρέπει να αποσκοπούν:
- στον προγραμματισμό της παραγωγής και προσαρμογής της στη ζήτηση από ποσοτική και ποιοτική άποψη, μέσω της αναδιάρθρωσης των ποικιλιών,
- στην προώθηση της συγκέντρωσης της προσφοράς και της διάθεσης της
παραγωγής των μελών,
- στην μείωση του κόστους παραγωγής και ρύθμιση των τιμών παραγωγού,
- στη βελτίωση της ποιότητας των προϊόντων,
- στην ανάπτυξη της εμπορικής τους αξίας,
- στην προώθηση των προϊόντων στους καταναλωτές.
'Ηδη στο Ν. Λάρισας έχει αναγνωρισθεί από το έτος 1993 Ομάδα
Παραγωγών Ξ. Καρπών Ε.Α.Σ. ΛΑΡΙΣΑΣ - ΤΥΡΝΑΒΟΥ -ΑΓΙΑΣ σύμφωνα με τον Καν.  (ΕΟΚ) 1035/72, ο οποίος έχει αντικατασταθεί με τον προαναφερθέντα Καν.  (Ε.Κ.) 2200/96.
Η ελάχιστη τιμή παραγωγού για την Βιομ. Τομάτα καθορίζεται κάθε χρόνο
από την Ε.Ε. με βάση α) την ελάχιστη τιμή κατά την προηγούμενη περίοδο εμπορίας β) την εξέλιξη των τιμών αγοράς των οπωρ/κών και γ) την αναγκαιότητα να εξασφαλισθεί η ομαλή διάθεση του βασικού νωπού προϊόντος προς διάφορους προορισμούς και του εφοδιασμού της μεταποιητικής βιομηχανίας.
Δεν παρέχεται η δυνατότητα στα Κ-Μ να πάρουν άλλα μέτρα καθορισμού άλλης ελάχιστης τιμής. Ακόμη επισημαίνουμε ότι η ελάχιστη τιμή παραγωγού για την Βιομ. Τομάτα που καθορίστηκε την περίοδο 1999-2000 στις 28,6 δρχ.  ανά κιλό υπερκαλύπτει το κόστος παραγωγής της πρώτης ύλης.
Η παραγωγή βιομ. τομάτας στο Ν. Μαγνησίας την φετεινή περίοδο διετέθη
στις βιομηχανίες της χώρας χωρίς προβλήματα.
Οι τιμές των τεύτλων παρά την μείωσή τους από την ΕΒΖ κατά τις τελευταίες περιόδους παραμένουν κατά 16% υψηλότερες από εκείνες που καθόρισε η Ε.Ε. για την φετεινή περίοδο.
Ο ετήσιος καθορισμός τους είναι προϊόν συσκέψεων εκπροσώπων ΕΒΖ και
τευτλοπαραγωγών.
Η ανταγωνιστικότητα του βαμβακιού έναντι άλλων καλλιεργειών
(αραβόσιτο, ζαχαρότευτλα) είναι αυτή που προφανώς οδηγεί τους παραγωγούς στην σταθερή επιλογή της καλλιέργειας αυτής κατά τα τελευταία χρόνια με αποτέλεσμα να αυξάνει τόσο η έκταση όσο και η παραγωγή βαμβακιού της
χώρας μας.
'Ετσι και η αυξημένη συνυπευθυνότητα είναι αναπόφευκτη.
Επισημαίνεται εν προκειμένω ότι και η φετεινή τιμή βάμβακος της διεθνούς αγοράς παραμένει σε χαμηλά επίπεδα ανάλογα των περσινών και
αναγόμενη σε τιμές συσπόρου διαμορφώνεται σήμερα στα 21,5 Euro/100kg περίπου ή 70 δρχ./κιλό έναντι των 190,5 δρχ./κιλό που είναι η προσωρινή ελάχιστη τιμή για τους παραγωγούς της χώρας μας. Το γεγονός αυτό αποδεικνύει και τον υψηλό βαθμό στήριξης που παρέχει στο προϊόν η Κοινή Οργάνωση Αγοράς.
Τέλος όσον αφορά τα επιπλέον μέτρα στήριξης του εισοδήματος των βαμβακοπαραγωγών για την τρέχουσα εμπορική περίοδο, θέτουμε υπόψη τις πρόσφατες εξαγγελίες του Υπ. Γεωργίας οι οποίες έχουν ως εξής:
1. Να συναφθεί σύμβαση με την Αγροτική Τράπεζα Ελλάδος (ΑΤΕ) για την πληρωμή προκαταβολής στους βαμβακοπαραγωγούς της συνυπευθυνότητας των 40 δρχ. ανά κιλό βάμβακος για την περίοδο 16-10-1999 έως 15-10-2000, επιδιώκοντας έτσι να ενισχύσει από την πρώτη εκταμίευση τα εισοδήματα των αγροτών.
2. Να επιδιώξει, βάσει της πρόβλεψης η οποία θα γίνει το Νοέμβριο να μεταβληθεί το ύψος των προκαταβολών και να δοθεί αναδρομικά η προκύπτουσα διαφορά. 'Αποψη της Ελληνικής πλευράς, η οποία μειψήφισε στην ψηφοφορία έγκρισης του κανονισμού είναι ότι οι κακές συνθήκες κλπ. θα οδηγήσουν σε μικρότερη παραγωγή βάμβακος από την αρχικά εκτιμηθείσα παραγωγή σύσκπορου βάμβακος (1.231.000 τόννους ή 190 δρχ./κιλό) και ως εκ τούτου θα προκύψει θετική διαφορά κατά την εκκαθάριση της συνυπευθυνότητας.
3. Να προτείνει μέτρα διοικητικού ελέγχου της παραγωγής του βαμβακιού λόγω κυρίως περιβαλλοντικών προσαρμογών. Τα μέτρα θα διαμορφωθούν, μετά από διάλογο ενός μηνός (1-30 Οκτωβρίου 1999) και μέχρι το τέλος του χρόνου, με τους φορείς των αγροτών στη βάση (α) της ζωνοποίησης της παραγωγής ή (β) της μείωσης της παραγωγής αναλόγως του μεγέθους παραγωγής (μικροί, μεσαίοι και μεγάλοι παραγωγοί). Μέτρα αναγκαία και αποδεκτά, αφού δεν υπάρχει συνεννόηση, μέχρις ίσως της δημιουργίας της Εθνικής Διεπαγγελματικής Οργάνωσης Βάμβακος.
Να ληφθούν άμεσα μέτρα εξορθολογισμού του συστήματος διάθεσης του
οποίου οι πρακτικές απομειώνουν την ποιότητα του παραδιδόμενου για εκκόκιση προϊόντος.
Ο Υφυπουργός
ΝΤ. ΒΡΕΤΤΟΣ"
10. Στην με αριθμό 2287/4-10-99 ερώτηση δόθηκε με το υπ' αριθμ.  232/29-10-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 2287/4.10.99 που κατέθεσε στη Βουλή ο
Βουλευτής κ. Γεώργιος Σούρλας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Εγγειοβελτιωτικών 'Εργων (Δ7) του ΥΠΕΧΩΔΕ ότι η έκταση του Ταμιευτήρα Κάρλας μειώθηκε από 42.000 χιλ.  στρεμ. σε 38.000. Ο λόγος ήταν να απομακρυνθεί ο Ταμιευτήρας από το χώρο απογαίωσης του παρακειμένου στρατιωτικού αεροδρομίου, πράγμα το οποίο επέβαλλαν οι εγκεκριμένοι περιβαλλοντικοί όροι.
Ο Υπουργός
Κ. ΛΑΛΙΩΤΗΣ"
11. Στην με αριθμό 2302/4-10-00 ερώτηση δόθηκε με το υπ' αριθμ.  4/29-10-99 έγγραφο από την Υπουργό Πολιτισμού η ακόλουθη απάντηση: 
"Σε απάντηση της υπ' αριθμ. 2302/04.10.1999 ερώτησης της Βουλευτού κ. 
'Ελσας Παπαδημητρίου, σας γνωρίζουμε τα παρακάτω:
Το κτίριο της Αρχαιολογικής Συλλογής δεν είναι αυθαίρετο κτίσμα και κτίσθηκε σε οικόπεδο που παραχωρήθηκε με συμβολαιογραφική πράξη από το Δήμο Σαλαμίνας στην Β' ΕΠΚΑ και όχι σε κοινόχρηστο χώρο.
Από την αρμόδια Διεύθυνση Μελετών Μουσείων συντάσσεται η μελέτη για την αποκατάσταση του Καποδιστριακού 1ου Δημοτικού Σχολείου Σαλαμίνας, που συνδυάζεται με μικρή επέκταση, προκειμένου αυτό να μετατραπεί σε μουσείο και να στεγάσει το νέο Αρχαιολογικό Μουσείο Σαλαμίνας. Η αρχιτεκτονική προμελέτη έχει ήδη εγκριθεί από το ΚΑΣ. Εκκρεμεί η ολοκλήρωση της
στατικής και ηλεκτρομηχανολογικής μελέτης, ώστε το έργο να αποκτήσει ωριμότητα για πρόταση ένταξης σε πρόγραμμα χρηματοδότησης.
Η Υπουργός
ΕΛΙΣΑΒΕΤ ΠΑΠΑΖΩΗ"
12. Στην με αριθμό 2307/4-10-99 ερώτηση δόθηκε με το υπ' αριθμ.  5/29-10-99 έγγραφο από την Υπουργό Πολιτισμού η ακόλουθη απάντηση: 
"Σε απάντηση της υπ' αριθμ. 2307/4.10.1999 ερώτησης της Βουλευτού κας
Βασιλικής Αράπη - Καραγιάννη, σας γνωρίζουμε τα παρακάτω:
Στα δυτικά του οχυρωμένου οικισμού των κλασικών - ελληνιστικών χρόνων
που ταυτίζεται πιθανότητα με την αρχαία Ελάτρεια, λειτουργεί ήδη από το 1972 χωματερή για την εξυπηρέτηση της τέως κοινότητας Ωρωπού Πρέβεζας. Η χωματερή βρίσκεται σε απόσταση 500 μ. περίπου από τον αρχαιολογικό χώρο με τον οποίο δεν έχει οπτική επαφή. Το Δημοτικό πλέον Διαμέρισμα Ωρωπού, που αντιτίθεται στη χρήση της χωματερής από τον νεοσύστατο Δήμο Λούρου στον οποίο και ανήκει, ζήτησε την παρέμβαση της αρμόδιας ΙΒ' Εφορείας Προϊστορικών και Κλασικών Αρχαιοτήτων. Μετά από αυτοψία που διενεργήθηκε από την αρμόδια ΙΒ ΕΠΚΑ επετράπη η συνέχιση της λειτουργίας της χωματερής, ως εστί και βρίσκεται σήμερα. Για οποιοδήποτε σχέδιο επέκτασής της απαιτείται η σύμφωνη γνώμη και έγκριση της παραπάνω Εφορείας.
Η Υπουργός
ΕΛΙΣΑΒΕΤ ΠΑΠΑΖΩΗ"
13. Στην με αριθμό 2327/5-10-99 ερώτηση δόθηκε με το υπ' αριθμ.  6/29-10-99 έγγραφο από την Υπουργό Πολιτισμού η ακόλουθη απάντηση:
"Σε απάντηση της υπ' αριμό 2327/5-10-1999 ερώτησης του Βουλευτή κ.  Ευάγγελου Αποστόλου, σας γνωρίζουμε τα παρακάτω:
Το ενδιαφέρον του ΥΠΠΟ για την προστασία και ανάδειξη του αρχαίου θεάτρου Ερέτριας πρέπει να θεωρείται δεδομένο. Δεν πρέπει όμως παράλληλα να παραγνωρίζονται τόσο τα γενικότερα προβλήματα που έχουν σχέση με τα σοβαρά επιστημολογικά ζητήματα που εγείρουν οι αναστηλώσεις αρχαίων θεάτρων και οι δυσκολίες που αυτό συνεπάγεται. Δεν πρέπει επίσης να παραγνωρίζονται τα ειδικότερα προβλήματα που αντιμετωπίζει το αρχαίο θέατρο Ερέτριας και συγκεκριμένα σοβαρά προβλήματα διάβρωσης εξ' αιτίας του υλικού από το οποίο είναι κατασκευασμένο, σύμφωνα με έρευνα που διεξήγαγε Κέντρο Λίθου.
Τα προβλήματα αυτά καθιστούν το μνημείο επικίνδυνο λόγω στατικότητας για την ασφάλεια των επισκεπτών και επιβάλλουν την αναστολή της λειτουργίας του ως επισκέψιμου αρχαιολογικού χώρου Από την αρμόδια ΙΑ' Εφορεία Προϊστορικών και Κλασικών Αρχαιοτήτων γίνονται προσπάθειες στερέωσης πλέον επικίνδυνων σημείων με πρόχειρα υποστυλώματα. Η Διεύθυνση Η Διεύθυνση Αναστήλωσης Αρχαίων Μνημείων σε στενή συνεργασία με την Ελβετική Αρχαιολογική Σχολή, η οποία και έχει εκπονήσει σχετική μελέτη αναστήλωσης, αναζητούν την προσφορότερη λύση. Παράλληλα γίνεται προσπάθεια εξεύρεσης των απαιτούμενων πόρων για τέτοιας κλίμακας έργα.
H Υπουργός
ΕΛΙΣΑΒΕΤ ΠΑΠΑΖΩΗ"
14. Στην με αριθμό 2334/5-10-99 ερώτηση δόθηκε με το υπ' αριθμ.  
33870/29-10-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 2334/5-10-99 του βουλευτή κ. Ε. Πολύζου και όσον αφορά αναπτυξιακά μέτρα που έχουν τη δυνατότητα συγχρηματοδότησης από τα Διαρθρωτικά Ταμεία της Ευρωπαϊκής 'Ενωσης στα πλαίσια παρεμβάσεων του ΚΠΣ 2000-06 (π.χ. υποδομές, μεταφορών, περιβάλλοντος, κλπ, κοινωνικές υποδομές, όπως σχολεία, νοσοκομεία, κλπ. ενισχύσεις σε επιχειρήσεις, κατάρτιση, κλπ), σας γνωρίζουμε ότι αυτά τυγχάνουν επεξεργασίας και προτείνονται από τις αρμόδιες Αρχές Κατάρτισης των Επιχειρησιακών Προγραμμάτων του ΚΠΣ 2000-2006 που βρίσκονται σε φάση κατάρτισης - στα πλαίσια των αρμοδιοτήτων τους προγραμματισμού κατ' εφαρμογή των διατάξεων του ν. 1622/1986. Στις συγκεκριμένες περιπτώσεις, οι πλέον αρμόδιες Επιτροπές Κατάρτισης είναι οι Γενικές Γραμματείες των Περιφερειών Κεντρικής Μακεδονίας και Ανατολικής Μακεδονίας και Θράκης.
Σχετικά με την αύξηση των ακάλυπτων επιταγών και των διαμαρτυρημένων συναλλαγμωτικών που παρατηρήθηκε στη Μακεδονία και τη Θράκη τον Αύγουστο 1999 σε σχέση με τον αντίστοιχο να του 1998, σας γνωρίζουμε ότι για την αξιολόγηση των σχετικών δεικτών θα πρέπει να συνεκτιμηθεί και η εξέλιξη των μεγεθών που προσδιορίζουν τη γενικότερη οικονομική συγκυρία. 
Σημειώνεται κατ' αρχάς, ότι τέτοιου είδους φαινόμενα σημειώνονται
συνήθως σε περιόδους ύπαρξης στενότητας στην αγορά χρήματος. Τον Αύγουστο όμως του τρέχοντος έτους ο ρυθμός μεταβολής της πιστωτικής επέκτασης προς τον ιδιωτικό τομέα ανήλθε σε 13,6% σε σύγκριση με τον αντίστοιχο μήνα του 1998, παρά τη λήψη μέτρων τον Απρίλιο του 1999 από το Συμβούλιο Νομισματικής Πολιτικής για τον περιορισμό του. Ο ρυθμός αυτός υπερβαίνει σημαντικά τα όρια που θεωρεί συνεπή (7%-9%) με την εκτιμώμενη για το τρέχον έτος άνοδο του πραγματικού ΑΕΠ (3,5%) και την επιδιωκόμενη υποχώρηση του ρυθμού αύξησης των τιμών κάτω του 2% εντός τους έτους.
Σύμφωνα με τα παραπάνω, το υψηλό επίπεδο της ρευστότητας που υφίστατο στην αγορά το αντίστοιχο διάστημα δεν δικαιολογεί την αύξηση της αξίας των ακάλυπτων επιταγών και των διαμαρτυρημένων συναλλαγματικών, η οποία ενδέχεται να ήταν καθαρά συγκυριακή. Σημειώνεται επίσης ότι η πολύ μεγάλη αύξηση του όγκου συναλλαγών που πραγματοποιήθηκε το πιο πάνω χρονικό διάστημα στο Χρηματιστήριο Αξιών Αθηνών πιθανόν να συνδέεται και με την καθυστέρηση της εξόφλησης των αντίστοιχων υποχρεώσεων των συναλασσομένων. 
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
15. Στην με αριθμό 2350/5-10-99 ερώτηση δόθηκε με το υπ' αριθμ.  242/29-10-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 2350/5-10-99 που κατέθεσαν στη Βουλή οι
Βουλευτές κύριοι Ιωάννης Βαρβιτσιώτης και Βύρωνας Πολύδωρας, παρακαλούμε να πληροφορήσετε τους κυρίους Βουλευτές τα εξής:
1) Ο σεισμός της 7ης Σεπτεμβρίου 1999, ήταν και είναι, και για την
πολιτεία και για τους πολίτες ένα ΙΣΧΥΡΟ ΣΟΚ. Παρά το σοκ αυτό η Κυβέρνηση μέσω όλων των συναρμόδιων Υπουργείων αντέδρασε άμεσα, ανταποκρίθηκε θετικά και από τις πρώτες ώρες στάθηκε δίπλα στους σεισμόπληκτους όλων των σεισμόπληκτων περιοχών, που επλήγησαν εφαρμόζοντας το Σχέδιο "Ξενοκράτης-Σεισμοί".
Η πολιτεία σύμφωνα με τους σχεδιασμούς της μπορεί να εξασφαλίσει με γρήγορους ρυθμούς: την οριστική στεγαστική αποκατάσταση των πολιτών αλλά και την ανασυγκρότηση των περιοχών που έχουν πληγεί. 'Εχουν ήδη εξαγγείλει 14 συγκεκριμένα μέτρα για την οικονομική ενίσχυση των σεισμοπλήκτων, τη στεγαστική αποκατάστασή τους καθώς και την ενίσχυση των εργαζομένων και των παραγωγικών μονάδων.
Τα μέτρα αυτά έχουν τεθεί σε εφαρμογή και αποτελούν ένα ολοκληρωμένο πρόγραμμα μέτρων ανακούφισης, σημαντικών ενισχύσεων δωρεάν αρωγών και άτοκων δανείων, γιατί θέλουμε γρήγορα και αποφασιστικά να δοθούν λύσεις αξιόπιστες, χειροπιαστές, λύσεις ελπίδας και προοπτικής.
Ειδικά για το ΥΠΕΧΩΔΕ, προτεραιότητα μετά την ολοκλήρωση των αυτοψιών είναι να προχωρήσει στην οργάνωση των προσωρινών οικισμών, με ταυτόχρονη δημιουργία των απαραίτητων δικτύων υποδομής (αποχέτευσης, ύδρευσης, ηλεκτροδότησης, τηλέφωνα) ώστε να εξασφαλίσουν συνθήκες υγιεινής, ασφάλειας και ποιότητας ζωής, ώστε γρήγορα και μέχρι την οριστική αποκατάσταση να υπάρξει μείωση των σκηνών.
Οι σκηνές είναι ένα αναγκαίο κακό για την προσωρινή στέγαση των
πρώτων εβδομάδων. Δεν αποτελεί μόνιμη επιλογή και μόνιμο τρόπο ζωής των σεισμοπλήκτων και πολύ περισσότερο δεν αποτελεί πρόθεση της πολιτείας να παρατείνεται η προσωρινότητα. Θέλουμε να θέσουμε τέρμα στις σκηνές, με τη χρήση της επιδότησης του ενοικίου και της συγκατοίκησης και της φιλοξενίας ή την μεταφορά στους οργανωμένους οικισμούς.
Σε συνεργασία με την Νομαρχιακή και την Τοπική Αυτοδιοίκηση ήδη
επιλέγονται οι χώροι στους οποίους θα εγκατασταθούν οι προσωρινοί οικισμοί. Οικισμοί οι οποίοι δεν πρόκειται να αποκοπούν από τον πολεοδομικό και κοινωνικό ιστό των περιοχών που έχουν πληγεί και θα είναι συσχετισμένοι με όμορες γειτονιές.
Ταυτόχρονα δίνοντας σκληρή μάχη με το χρόνο γίνονται προσπάθειες να αρχίσουν οι αποκαταστάσεις των σπιτιών ή η κατασκευή νέων με αυστηρούς κανόνες και ασφάλεια ώστε να υπάρξει οριστική αποκατάσταση.
Ο μεγάλος σεισμός που τραυμάτισε την Αθήνα υποδεικνύει τον ένα και
μοναδικό δρόμο για να κλείσουν οι πληγές, που άφησε και το χρόνος για συνεργασία όλων των φορέων της πολιτείας, της Αυτοδιοίκησης και των πολιτών, προκειμένου να αντιμετωπιστούν γρήγορα και αποφασιστικά τα μεγάλα προβλήματα που έχουν δημιουργηθεί.
Τέλος πληροφορούμε τον κύριο Βουλευτή ότι ο Πρωτοβάθμιος έλεγχος έχει τελειώσει και τελειώνει και ο Δευτεροβάθμιος έλεγχος στο Δήμο της Κηφισιάς.
Ο Υπουργός
ΚΩΣΤΑΣ ΛΑΛΙΩΤΗΣ"
16. Στην με αριθμό 2354/5-10-99 ερώτηση δόθηκε με το υπ' αριθμ.  7577/26-10-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 2354 που κατατέθηκε στις 5-10-99
από το Βουλευτή κ. Σπήλιο Σπηλιωτόπουλο, επισυνάπτεται για ενημέρωσή σας
φωτοαντίγραφο του με αρ. πρωτ. 528ΓΓ/26-10-99 εγγράφου του Γενικού Γραμματέα Περιφέρειας Δυτικής Ελλάδας, σχετικα με το θέμα.
Ο Υπουργός
ΚΩΣΤΑΣ ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
17. Στην με αριθμό 2359/5-10-99 ερώτηση δόθηκε με το υπ' αριθμ.  7/29-10-99 έγγραφο από την Υπουργό Πολιτισμού η ακόλουθη απάντηση:
"Σε απάντηση της υπ' αριθμ. 2359/5.10.1999 ερώτησης του Βουλευτή κ.  Σπύρο Σπύρου, σας γνωρίζουμε τα παρακάτω:
Το Κινηματοθέατρο "Παλλάς", ιδιοκτησίας της Φιλαρμονικής Εταιρείας
Κέρκυρας, δεν εμπίπτει στις αρμοδιότητες του ΥΠΠΟ καθώς δεν είναι χαρακτηρισμένο ως νεώτερο μνημείο, έργο τέχνης ή ιστορικό διατηρητέο κτίριο. Σύμφωνα με το υφιστάμενο θεσμικό πλαίσιο το ΥΠΠΟ δεν νομιμοποιείται να παρέμβει.
Με δεδομένο όμως το ενδιαφέρον του  Υπουργείου για χώρους πολιτισμού στην περιφέρεια, το ΥΠΠΟ θα μπορούσε να αξιολόγησει πρόταση που θα προέρχονταν από τους τοπικούς φορείς (Δήμο ή Νομαρχία) για τη διατήρηση της χρήσης του.
Η Υπουργός
ΕΛΙΣΑΒΕΤ ΠΑΠΑΖΩΗ"
18. Στην με αριθμό 2382/6-10-99 ερώτηση δόθηκε με το υπ' αριθμ.  246/29-10-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 2382/6.10.99 που κατέθεσε στη Βουλή, ο
Βουλευτής κ. Βασ. Κορκολόπουλος, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Περιφέρειας Δυτικής Ελλάδας ότι στη Δ/νση Δημοσίων 'Εργων της Περιφέρειας Δυτ. Ελλάδας δεν έχει κατατεθεί αίτημα για την κατασκευή μιας απλής ιχθυόσκαλας στο φράγμα του ποταμού Αλφειού.
Αν υπάρξει κατάθεση επισήμως τέτοιου αιτήματος από τους ενδιαφερόμενους η Δ/νση Δημοσίων 'Εργων θα το εξετάσει.
Ο Υπουργός
Κ. ΛΑΛΙΩΤΗΣ"
19. Στην με αριθμό 2382/6-10-99 ερώτηση δόθηκε με το υπ' αριθμ.  380/24-10-99 έγγραφο από τον Υφυπουργό Γεωργίας η ακόλουθη απάντηση: 
"Απαντώντας στην ερώτηση 2382/6.10.99, που κατέθεσε ο Βουλευτής κ.  
Β.Δ. Κορκολόπουλος για τα θέματα της αρμοδιότητάς μας, σας πληροφορούμε τα εξής:
Στην αρμόδια υπηρεσία του Υπ. Γεωργίας (Δ/νση Αλιείας), δεν έχει
υποβληθεί αίτημα των κατοίκων της περιοχής για τη δημιουργία εγκαταστάσεων που θα επιτρέπουν την μετακίνηση των ψαριών σε όλο το μήκος του ποταμού.
Η κατασκευή των προαναφερόμενων εγκαταστάσεων, προϋποθέτει την εκπόνηση υδροβιολογικής- ιχθυολογικής μελέτης για τα είδη των υδροβίων οργανισμών, τις βιολογικές τους απαιτήσεις, την οικολογία τους κ.α., που ενδημούν σε όλο το μήκος του ποταμού ή στην τεχνητή λίμνη.
Σε αυτήν την μελέτη θα στηριχθεί η κατασκευή και λειτουργία των
εγκαταστάσεων ανόδου- καθόδου των υδροβίων οργανισμών.
Ο Υφυπουργός
ΝΤ. ΒΡΕΤΤΟΣ"
20. Στην με αριθμό 2398/6-10-99 ερώτηση δόθηκε με το υπ' αριθμ.  8/29-10-99 έγγραφο από την Υπουργό Πολιτισμού η ακόλουθη απάντηση:
"Σε απάντηση της υπ' αριθμ. 2398/6.10.1999 ερώτησης του Βουλευτή κ.  Γιάννη Δραγασάκη, σας γνωρίζουμε τα παρακάτω:
Η προσφορότερη αντιμετώπιση του  θέματος χρηματοδότησης της ολοκλήρωσης κατασκευής της συνεδριακής αίθουσας Ιεράπετρας, είναι η πρόταησ ενταξής του στο Γ' ΚΠΣ και συγκεκριμένα στα Περιφέρεια Προγράμματα Κρήτης.
Η Υπουργός
ΕΛΙΣΑΒΕΤ ΠΑΠΑΖΩΗ")
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι η Ειδική Μόνιμη Επιτροπή Αποτίμησης Τεχνολογίας υποβάλλει την 'Εκθεσή της, σύμφωνα με το άρθρο 43 Α', παρ. 5 του Κανονισμού της Βουλής, η οποία και καταχωρίζεται στα Πρακτικά και έχει ως εξής:
"ΒΟΥΛΗ ΤΩΝ ΕΛΛΗΝΩΝ 
ΠΕΡΙΟΔΟΣ Θ '- ΣΥΝΟΔΟΣ Δ' 
ΕΙΔΙΚΗ ΜΟΝΙΜΗ ΕΠΙΤΡΟΠΗ ΑΠΟΤΙΜΗΣΗΣ ΤΕΧΝΟΛΟΓΙΑΣ
ΕΚΘΕΣΗ
Της Ειδικής Μόνιμης Επιτροπής Αποτίμησης Τεχνολογίας
Προς τη Βουλή των Ελλήνων
Κατά τη Δ' Σύνοδο της Θ' Περιόδου η Ειδική Μόνιμη Επιτροπή Αποτίμησης Τεχνολογίας συγκροτήθηκε με την υπ' αριθμ. 4378/3455 από 19 Οκτωβρίου 1999 απόφαση του Προέδρου της Βουλής, σύμφωνα με το άρθρο 43Α του Κανονισμού της Βουλής.
Η Επιτροπή αποτελέσθηκε από τριάντα μέλη και συγκεκριμένα από τους Βουλευτές κ.κ. Βασίλειο Γερανίδη, Iωάννη Γιαννακόπουλο, Ιωάννη Ζιάγκα, Ιωάννη Καλαμακίδη, Βασίλειο Κεδίκογλου, Αντώνιο Κοτσακά, Ιωάννη Κωνσταντινίδη, Εμμανουήλ Μπεντενιώτη, Δημήτριο Πιπεργιά, Ανέστη Σαατσόγλου, Δημήτριο Σαρρή, Νικόλαο Σηφουνάκη, Χρήστο Σμυρλή - Λιακατά, Μηνά Σταυρακάκη, Δημήτριο Σωτηρλή, Παντελή Τσερτικίδη, Γεώργιο Αλεξόπουλο, Γεώργιο Βουλγαράκη, Αθανάσιο Δαβάκη, Ανδρέα Καραγκούνη, Ιωάννη Λαμπρόπουλο, Θεόφιλο Λεονταρίδη, Ελισάβετ Παπαδημητρίου, Ελευθέριο Παπανικολάου, Νικόλαο Τσιαρτσιώνη, Ιωάννη Χωματά, Χαράλαμπο Αγγουράκη, Ιωάννη Δραγασάκη, Ιωάννη Αράπη και Αναστάσιο Παπαληγούρα.
Αντικείμενο της Επιτροπής, σύμφωνα με το άρθρο 43Α του Κανονισμού της Βουλής, είναι η παρακολούθηση και αξιολόγηση των συνεπειών της τεχνολογικής εξέλιξης, ώστε να συμβάλει συμβουλευτικά στη λήψη αποφάσεων και στη χάραξη τεχνολογικής στρατηγικής σε εθνικό επίπεδο, λαμβάνοντας υπόψη τα ιδιαίτερα κοινωνικά, οικονομικά, πολιτικά, επιστημονικά και πολιτιστικά χαρακτηριστικά της χώρας μας.
Για την επίτευξη του σκοπού της, η Επιτροπή μπορεί, ιδίως, να
συνδέεται επί θεματικής βάσης με ανάλογες δραστηριότητες των Κοινοβουλίων άλλων Χωρών και Διεθνών Οργανισμών, καθώς και κρατικών ή μη Οργανώσεων, Ιδρυμάτων, Ερευνητικών Κέντρων κ.α., να ενθαρρύνει τη διεθνή συνεργασία και έρευνα στον τομέα της τεχνολογικής αποτίμησης και, αν το κρίνει απαραίτητο, την ανταλλαγή πληροφοριών μεταξύ των αντιστοίχων Σωμάτων τεχνολογικής αποτίμησης.
Κατά τις συνεδριάσεις της Επιτροπής, κλήθηκαν σε ακρόαση, προς ενημέρωση των Μελών της, ερευνητές και ειδικοί επιστήμονες, Γενικοί Γραμματείς Υπουργείων και Οργανισμών και στελέχη της Δημόσιας Διοίκησης, όπως εμφαίνεται στον σχετικό πίνακα.
Τέλος, η Επιτροπή, κατά τη συνεδρίαση της 1ης Μαρτίου 2000, έκανε αποδεκτές, ομοφώνως, τις κατά θέματα εισηγήσεις του Προέδρου αυτής, κ. Δημητρίου Σαρρή, με την επισήμανση ότι αποτελούν πρώτες διαπιστώσεις και βάση για την τελική επεξεργασία και την περαιτέρω ολοκληρωμένη έρευνα των σχετικών θεμάτων.
Β. ΘΕΜΑΤΑ ΜΕ ΤΑ ΟΠΟΙΑ ΑΣΧΟΛΗΘΗΚΕ Η ΕΠΙΤΡΟΠΗ
ΚΑΙ ΠΡΟΣΩΠΑ ΠΟΥ ΚΛΗΘΗΚΑΝ ΣΕ ΑΚΡΟΑΣΗ
ΘΕΜΑΤΑ ΗΜΕΡΗΣΙΑΣ ΔΙΑΤΑΞΗΣ             ΗΜΕΡΟΜΗΝΙΑ ΣΥΖΗΤΗΣΕΩΣ
1. "ΕΥΡΩ": Μία νέα δοκιμασία για τα πληροφορικά συστήματα
Εισηγητής: Δημήτριος Σαρρής
Τα Μέλη της Επιτροπής ενημερώθηκαν από τον Προϊστάμενο της Υπηρεσίας Κοινοτικών Υποθέσεων του Υπουργείου Εθνικής Οικονομίας κ. Κωνσταντίνο Μασούρα.
                    17.11.1999
2. Η εκπαίδευση και η ελληνική γλώσσα στην Κοινωνία της Πληροφορίας Εισηγητής: Δημήτριος Σαρρής
Τα Μέλη της Επιτροπής ενημερώθηκαν από τον Ειδικό Γραμματέα Ενιαίου Τομέα Τεχνολογικής Εκπαίδευσης του Υπουργείου Παιδείας κ Κωνσταντίνο Δελλίδη.
                    24.11.1999
3. Ενεργειακό πρόβλημα και εναλλακτικές πηγές ενέργειας
Εισηγητής: Δημήτριος Σαρρής
Τα Μέλη της Επιτροπής ενημερώθηκαν από τον πυρηνικό φυσικό ερευνητή του Πυρηνικού Κέντρου της Γενεύης κ. Παναγιώτη Παυλόπουλο.
                          8.12.1999
4. α. Το Κοινοβούλιο και οι πολίτες: οι νέες τεχνολογίες
επαναπροσδιορίζουν θετικά τις μεταξύ τους σχέσεις.
Εισηγητής: Δημήτριος Σαρρής.
Τα μέλη της Επιτροπής ενημέρωσε ως προς την εφαρμογή των νέων
τεχνολογιών στη Βουλή, ο Προϊστάμενος του Τμήματος Πληροφορικών Συστημάτων Κοινοβουλευτικού 'Εργου της Βουλής κ. Γεώργιος Αγγελόπουλος.
                          14.12.1999
5. Ο πολιτισμός στην Ψηφιακή Εποχή
Εισηγητής: Δημήτριος Σαρρής.
Τα μέλη της Επιτροπής ενημέρωσε η Γενική Γραμματέας του Υπουργείου Πολιτισμού, κυρία Στυλιανή Μενδώνη.
                          27.1.2000
6. Οι νέες τεχνολογίες στην υπηρεσία του Τουρισμού
Εισηγητής: Δημήτριος Σαρρής.
Τα μέλη της Επιτροπής ενημέρωσε ο Γενικός Γραμματέας του Ελληνικού Οργανισμού Τουρισμού, κ. Ευγένιος Γιαννακόπουλος.
                          2.2.2000
7. Προτάσεις για τη σύνταξη της 'Εκθεσης της Επιτροπής.
                          15.2.2000
8. 'Εγκριση του τελικού σχεδίου 'Εκθεσης της Επιτροπής.
                          1.3.2000
Γ.    ΚΑΤΑ ΘΕΜΑΤΑ ΕΙΣΗΓΗΣΕΙΣ ΤΟΥ ΠΡΟΕΔΡΟΥ ΤΗΣ ΕΠΙΤΡΟΠΗΣ κ. ΔΗΜΗΤΡΙΟΥ ΣΑΡΡΗ
Ι. "ΕΥΡΩ": Μία νέα δοκιμασία για το πληροφοριακό σύστημα. 
Είναι γνωστό το κρίσιμο πρόβλημα της ανάγκης άμεσης προσαρμογής των
υφιστάμενων πληροφορικών συστημάτων στην ημερομηνία του έτους 2000 και εντεύθεν, το λεγόμενο και "πρόβλημα του έτους 2000" ή "βόμβα της χιλιετίας".
Το πρόβλημα αυτό προέκυψε από την έλλειψη πρόβλεψης των επιστημόνων, κατά τον προγραμματισμό του λογισμικού των πληροφορικών συστημάτων και την κωδικοποίηση των ετών του εικοστού αιώνα με τα δύο τελευταία ψηφία του αριθμού. Δηλαδή, το έτος 2000 παρέπεμπε στο 1900, ακυρώνοντας, με αυτόν τον τρόπο, επί παραδείγματι, τα πληροφορικά συστήματα Υπουργείων, Τραπεζών και Τουριστικών Γραφείων.
Πέραν αυτού, μια νέα δοκιμασία περιμένει τα πληροφορικά συστήματα. Η δοκιμασία αυτή προκύπτει από την ιστορική απόφαση των Χωρών-μελών της Ευρωπαϊκής 'Ενωσης να προχωρήσουν επίσημα στην πρώτη φάση της Νομισματικής 'Ενωσης με την προετοιμασία για το κοινό Ευρωπαϊκό Νόμισμα "ΕΥΡΩ".
Η απόφαση αυτή αφορά όλες τις χώρες της Ευρώπης, ανεξαρτήτως της
συμμετοχής στην Ο.Ν.Ε. από 1/1/1999. Η διεθνοποίηση δε των οικονομιών αναγκάζει όλους τους οικονομικούς παράγοντες, παγκοσμίως, να προσαρμοστούν στην ευρωπαϊκή αυτή προοπτική.
Ευρωπαϊκές εταιρείες που δραστηριοποιούνται σε ευρωπαϊκές χώρες, μέσω αλυσίδων καταστημάτων, ανεξάρτητα αν έχουν αυτές ενταχθεί επίσημα στην Ο.Ν.Ε. ή όχι, ή αμερικάνικες ή ασιάτικες εταιρείες που δραστηριοποιούνται στην Ευρώπη, αναμένεται να ακολουθήσουν τακτική προσαρμογής των συναλλαγών τους στο νέο ευρωπαϊκό νόμισμα.
Οι πολιτικοί ηγέτες της Ε.Ε. καθόρισαν μεν το χρονοδιάγραμμα της Ο.Ν.Ε., αλλά δεν έκαναν καμμία αναφορά στις επιπτώσεις που θα είχε στα συστήματα πληροφορικής η θέσπιση του κοινού ευρωπαϊκού νομίσματος.
Το βάρος, λοιπόν, αντιμετώπισης του προβλήματος αυτού πέφτει στους ώμους των στελεχών των επιχειρήσεων που πρέπει να καθορίσουν αυστηρό χρονοδιάγραμμα προσαρμογής των πληροφορικών τους συστημάτων στη νέα κατάσταση. Ακόμα και η τελευταία αριθμομηχανή πρέπει να υπολογίζει σε "ΕΥΡΩ".
Η μετάβαση, βέβαια, στο νέο νόμισμα μπορεί να διαρκεί ένα μέχρι τέσσερα έτη, παρ' όλα αυτά οι περισσότερες εταιρείες στην Ευρώπη έχουν διαθέσει ελάχιστο ή μηδαμινό χρόνο για την αντιμετώπιση του προβλήματος, ενώ είναι βέβαιο ότι η καθυστέρηση προσαρμογής των επιχειρήσεων στα νέα
δεδομένα μειώνει επικίνδυνα την ανταγωνιστικότητά τους.
Ιδιαίτερη σημασία πρέπει να αποδώσει η Χώρα μας, η οποία -όπως και Μεγάλη Βρετανία-δεν εντάχθηκε στην Ο.Ν.Ε. με το πρώτο κύμα, στην ανάγκη προετοιμασίας των επιχειρήσεων για την προσαρμογή τους στο "ΕΥΡΩ".
Σε μια τέτοια περίπτωση υπάρχει κίνδυνος, όταν αφυπνιστούμε, να
βρισκόμαστε δύο χρόνια πίσω από τους ευρωπαίους ανταγωνιστές μας. Μεγάλες εταιρείες της Ευρώπης έχουν, ήδη, προχωρήσει αρκετά στον
τομέα αυτόν και αρκετές προγραμματίζουν τη μετατροπή των λογισμικών τους συστημάτων  με βάση το "ΕΥΡΩ" από την 1/1/1999.
Οι κατασκευαστές, βέβαια, του λογισμικού των πληροφοριακών συστημάτων δεν ομονοούν για τον τρόπο χειρισμού του προβλήματος.
Κάποιοι θεωρούν ριψοκίνδυνη μια μοναδική μετατροπή σε "ΕΥΡΩ" και
σχεδιάζουν συστήματα, με παράλληλη λειτουργία πολλών νομισμάτων, σχήμα που θα παρατείνει το χρόνο προσαρμογής.
Σύμφωνα με μελέτη σοβαρής πολυεθνικής εταιρείας πληροφοριακών συστημάτων, οι αναγκαίες μετατροπές για την προσαρμογή στο "ΕΥΡΩ", θα απαιτήσουν κόστος 20% τουλάχιστον μεγαλύτερο από το κόστος που απαιτείται ως προς την προσαρμογή τους για την αντιμετώπιση της "βόμβας της χιλιετίας".
Μεγαλύτερη ένταση προσαρμογής αντιμετωπίζουν, βέβαια, οι Τράπεζες που πρέπει να προσαρμόσουν τις συναλλαγές τους στο νέο ευρωπαϊκό νόμισμα. 
Επίσης, οι πολυεθνικές εταιρείες είναι υποχρεωμένες να επιφέρουν τις
αναγκαίες μεταβολές στο λογιστήριο, στις συμβάσεις και στα τιμολόγια. Ακόμη και τα καταστήματα λιανικής πώλησης, πρέπει να αλλάξουν τις ταμιακές μηχανές και τα μηχανήματα πωλήσεων.
Πολλές εταιρείες αντιμετωπίζουν αμήχανα αυτήν τη νέα πρόκληση προσαρμογής των πληροφοριακών τους συστημάτων στο "ΕΥΡΩ" και θεωρούν αδύνατη την ομαλή μετάβασή τους στη νέα πραγματικότητα.
Η έγκαιρη επιλογή, εγκατάσταση και δοκιμή των νέων συστημάτων αποτελεί την ικανή και αναγκαία συνθήκη για να μην χάσουμε και αυτό το τρένο του ανταγωνισμού.
Απαιτείται εγρήγορση και πρέπει η Επιτροπή μας να μεταφέρει τους
προβληματισμούς της στον Πρόεδρο της Βουλής και στους αρμόδιους Υπουργούς.
ΙΙ. Η εκπαίδευση και η ελληνική γλώσσα στην Κοινωνία της
Πληροφορίας.
Στη σύγχρονη "Κοινωνία της Πληροφορίας", στην εποχή των ραγδαίων ανατροπών των μέχρι σήμερα "θεσφάτων" και των αδιαμφισβήτητων δεδομένων στις οικονομικές, κοινωνικές και πολιτισμικές σχέσεις, η γνώση είναι η δύναμη, που αναδεικνύεται σε κεντρικό ζητούμενο.
Οι δομικές αυτές αλλαγές έχουν επηρεάσει καίρια τη σχέση ανάμεσα
στην Τεχνολογία και την Εκπαίδευση - Κατάρτιση.
Το σύνολο, λοιπόν, των δεξιοτήτων και των επαγγελματικών προσόντων του ανθρώπινου δυναμικού, που καλείται να εργασθεί στο νέο παραγωγικό τεχνολογικό και εργασιακό περιβάλλον της "Κοινωνίας της Πληροφορίας" και που παρέχονται από τα συστήματα επαγγελματικής εκπαίδευσης - κατάρτισης, έχει αλλάξει άρδην.
Απόρροια των εξελίξεων αυτών είναι η ανάγκη αναδιάρθρωσης των
συστημάτων εκπαίδευσης - κατάρτισης, ώστε να ανταποκρίνονται στις ανάγκες της αγοράς εργασίας.
Τα εκπληκτικά τεχνολογικά άλματα, οι δραστικές μεταβολές στην
οργάνωση της εργασίας καθώς και η έντονη ζήτηση νέων σύγχρονων επαγγελματικών ειδικοτήτων και ατόμων με εξειδικευμένα προσόντα επιβάλλει νέα συστήματα εκπαίδευσης και κατάρτισης.
Είναι δε, απολύτως, βέβαιο ότι η ανάγκη για εργαζόμενους με
υψηλότερη στάθμη γνώσεων και τεχνικών ικανοτήτων, θα αυξάνει καθημερινά. Οι εργαζόμενοι, πλέον, πρέπει να διαθέτουν επικοινωνιακές, γλωσσικές
και οργανωτικές ικανότητες, γιατί μόνο με αυτά τα "όπλα" θα μπορέσουν να ανταπεξέλθουν νικηφόρα στον σκληρό ανταγωνισμό, με μεθόδους παραγωγής υψηλής ποιότητας και παραγωγικότητας και με την καλύτερη αξιοποίηση των νέων τεχνολογιών.
Η απόκτηση εξειδικευμένων, χρήσιμων γνώσεων ενισχύεται από τα αντίστοιχα διαρθρωτικά ταμεία της Ευρωπαϊκής 'Ενωσης, ούτως ώστε να αναβαθμίζεται το επιστημονικό δυναμικό της χώρας.
Τα συστήματα, όμως, σύγχρονης κατάρτισης πρέπει να σχεδιάζονται με
τη λογική μιας συνολικής στρατηγικής για την ανάπτυξη, την απασχόληση και την ανταγωνιστικότητα και όχι με τη "λογική" της απορρόφησης των κοινοτικών κονδυλίων.
Το γνωστό σε όλους μας σύστημα εκπαίδευσης (από το Νηπιαγωγείο μέχρι το Πανεπιστήμιο) δεν εξασφάλισε την πρόσβαση στη γνώση μεγάλων ποσοστών πληθυσμού, δεν συνέδεσε το σχολείο με την εργασία και παρήγαγε, απρογραμμάτιστα και μαζικά, προσοντούχους ανέργους, που αποτελούν το "πνευματικό προλεταριάτο".
Καθίσταται, λοιπόν, αναγκαία η εφαρμογή μιας νέας ολοκληρωμένης πολιτικής για την εκπαίδευση και την επαγγελματική διέξοδο των νέων. 
Ολόκληρο το εκπαιδευτικό σύστημα πρέπει να διαθέτει τέτοια δομή,
ώστε να προσαρμόζεται με ευελιξία στα νέα δεδομένα, με το μικρότερο δυνατό κόστος και να δημιουργεί άτομα ικανά, με εξειδίκευση κατά κλάδο και βαθειά γνώση.
Εναλλακτικές μορφές εκπαίδευσης και κατάρτισης μπορούν να δημιουργήσουν τις δυνατότητες, ώστε οι επιμορφούμενοι, να προσαρμόζονται σχετικά εύκολα στα νέα δεδομένα της εργασίας. Να αλλάζουν δε εργασία, με όσο γίνεται μικρότερο ενδιάμεσο χρόνο ανεργίας.
Η εκπαίδευση, λοιπόν, στην κοινωνία της πληροφορίας είναι ένα
αναπτυξιακό εργαλείο για την οικονομία, αφού διατηρεί σε μάχιμη ετοιμότητα κάθε επιστήμονα ή παραγωγικό άτομο.
Το Ελληνικό 'Εθνος χαρακτηρίσθηκε παλαιότερα, εύστοχα, από πρώην
πολιτειακό παράγοντα, ως "ανάδελφον". "Ανάδελφος" όμως και "παρίας" κινδυνεύει να αναγορευθεί και η ελληνική γλώσσα, η τελειότερη γλώσσα του κόσμου, το γέννημα του αρχαιότερου και μεγαλύτερου πολιτισμού του πλανήτη μας, του ελληνικού πολιτισμού.
Η ελληνική γλώσσα, λόγω της μοναδικότητας και της δυσκολίας των
γραμματικών της όρων, κινδυνεύει να περιθωριοποιηθεί στη σύγχρονη Κοινωνία των Πληροφοριών.
Ενθαρρυντικό, όμως, στοιχείο αποτελεί η απόφαση της Ευρωπαϊκής 'Ενωσης να προωθήσει την ισότιμη ανάπτυξη των ευρωπαϊκών γλωσσών, τις οποίες θεωρεί αναπόσπαστο μέρος της πολιτισμικής ποικιλίας της Ευρώπης, δηλαδή του ευρωπαϊκού πολιτισμού.
Την σπάνια αυτή, πολιτική ευκαιρία, πρέπει να αδράξει η χώρα μας και να βοηθήσει στην καλύτερη ένταξη της ελληνικής γλώσσας, σε επίπεδο ισοτιμίας με τις άλλες περισσότερο ομιλούμενες γλώσσες, στα πλαίσια της κοινωνίας των πληροφοριών.
Η κοινωνία των πληροφοριών, της οποίας το κύριο χαρακτηριστικό είναι η ταχύτατη επικοινωνία του ενός άκρου της γης με το άλλο, αντιμετωπίζει ένα σοβαρό εμπόδιο, την πολιτισμική και γλωσσική Βαβέλ.
Η πολυγλωσσία, βέβαια, είναι μέρος της πολιτισμικής μας κληρονομιάς και πολιτική επιλογή της Ευρωπαϊκής 'Ενωσης είναι να διατηρηθεί όχι σαν μουσειακό είδος, αλλά σαν ζωντανό παρόν και μέλλον.
'Ενας νέος κλάδος της πληροφορικής, με τον όρο "γλωσσική τεχνολογία" θα δώσει, στο άμεσο μέλλον, τη δυνατότητα υποκατάστασης της επικοινωνίας ανάμεσα στους ανθρώπους, με τη χρήση H/Y, που θα διαθέτουν προγράμματα αυτόματης μετάφρασης από γλώσσα σε γλώσσα.
Επειδή η εκμάθηση της ελληνικής γλώσσας περιορίζεται μόνο σε λίγους επιστήμονες ελληνολάτρες, η "γλωσσική τεχνολογία" είναι το μοναδικό μέσον διείσδυσης της ελληνικής γλώσσας, σε μια καλή θέση, στην Κοινωνία των Πληροφοριών.
Μέσα, λοιπόν, από τα δίκτυα πληροφοριών που "κτίζονται", η ελληνική γλώσσα, αν και είναι από τις ολιγότερο ομιλούμενες γλώσσες, μπορεί κωδικοποιημένη να διαδραματίσει πρωταγωνιστικό ρόλο. Κι αυτό γιατί χαρακτηρίζεται από μεγάλο πλούτο αφηρημένων εννοιών και μεγάλη ακρίβεια στην περιγραφή των νοημάτων, αλλά και του υλικού κόσμου, που μας περιβάλλει. Ικανή και αναγκαία συνθήκη για να μπορέσει να πρωταγωνιστήσει η ελληνική γλώσσα στην κοινωνία των πληροφοριών είναι η έγκαιρη προετοιμασία για την κατασκευή εξειδικευμένων λογισμικών προγραμμάτων, που αφορούν στη γλώσσα μας. Είναι απαραίτητο να κατασκευασθούν λογισμικά προγράμματα διόρθωσης των ορθογραφικών λαθών, που βελτιώνουν την ποιότητα ενός κειμένου. Απαιτείται, επίσης, η κατασκευή συστημάτων διόρθωσης και της ποιότητας του γραπτού λόγου, καθώς και συστημάτων, που θα διορθώνουν λάθη, που προέρχονται είτε από την ταχύτητα γραφής είτε από τη σύγχυση που δημιουργούν ομόηχες, αλλά με διαφορετική ορθογραφία και έννοια λέξεις.
Συστήματα απαραίτητα κρίνονται και εκείνα της διόρθωσης του ύφους
ενός κειμένου. Οι διορθωτές ύφους χρησιμοποιούν πλήρη ανάλυση του συντακτικού και απαιτούν λογισμικό πολύπλοκης κατασκευής.
Η "γλωσσική τεχνολογία", σήμερα, προσφέρει επιτυχείς λύσεις στο
μεταφραστικό έργο. 'Ενας σύγχρονος μεταφραστής αποθηκεύει στη μεταφραστική μνήμη του H/Y του ποιοτικές μεταφράσεις. 'Ετσι, όταν πρόκειται να κάνει μια νέα μετάφραση, εισάγει το κείμενο προς μετάφραση στην είσοδο της μεταφραστικής μνήμης, η οποία, αυτόματα, συγκρίνει με μεταφρασμένα ποιοτικά κείμενα, από προγενέστερη επεξεργασία. Αν υπάρχει πλήρης ομοιότητα η ταύτιση ανέρχεται στο 100%. Αν είναι μερικής ομοιότητας τότε η ταύτιση είναι μικρότερη. Ο Η/Υ προτείνει στον μεταφραστή μερικά τμήματα τα οποία εμφανίζουν μεγαλύτερη ταύτιση, ώστε να υποβοηθήσει το έργο του.
Σε διοικητικές, νομικές και τεχνικές γλώσσες, όπου θέλουμε να
επιτύχουμε μεγάλη ακρίβεια και ορθή νομοτεχνική διάρθρωση του κειμένου, ο Η/Υ προσφέρει τυποποιημένες διατυπώσεις συμβολαίων, προδιαγραφών, εγκυκλίων και άλλων ειδικών κειμένων.
Είναι, επίσης, απαραίτητο η ελληνική γλώσσα να διαθέτει έντονη παρουσία στα συστήματα μηχανικής μετάφρασης της Ευρωπαϊκής 'Ενωσης και στα διεθνή προϊόντα μετάφρασης.
Αξίζει να σημειωθεί ότι η Μεγάλη Βρετανία, παρά το ότι η αγγλική
γλώσσα είναι η περισσότερο ομιλούμενη γλώσσα στον κόσμο, έχει προχωρήσει σε ένα εθνικό πρόγραμμα εκπαίδευσης του προσωπικού των πολυεθνικών της εταιρειών στην πολυγλωσσία. Κι αυτό γιατί διαπιστώθηκε ότι η αποκλειστική χρήση της αγγλικής γλώσσας της αφαιρεί ένα κομμάτι της παγκόσμιας αγοράς. 
Τι πρέπει άραγε να κάνει η χώρα μας για τη διείσδυσή μας στις
παγκόσμιες αγορές, όταν η γλώσσα μας είναι από τις ολιγότερο ομιλούμενες; Απαραίτητη θεωρείται, επίσης, η δημιουργία ηλεκτρονικών λεξικών, που
θα δίδουν χρήσιμες και αναλυτικές πληροφορίες για κάθε λέξη. Τα κοινά λεξικά συνήθως μένουν στα ράφια αχρησιμοποίητα. Τα ηλεκτρονικά, όμως, λεξικά σίγουρα θα έχουν μεγαλύτερο ποσοστό χρήσης και θα συμβάλουν στην καλύτερη γραμματική διατύπωση των ιδεών του χρήστη. Στο περιβάλλον των Η/Υ πρέπει να υπάρχουν λεξικά, με ελληνική ορολογία, σε όλα τα θέματα (επιστημονικά, λογοτεχνικά και άλλα).
Η ανάπτυξη λοιπόν της "γλωσσικής τεχνολογίας" στην Ελλάδα αποτελεί προϋπόθεση για να μη εκφυλισθεί η ωραιότερη και περισσότερο από κάθε άλλη, μεστή νοημάτων γλώσσα του κόσμου σε "παρία" της Κοινωνίας των Πληροφοριών.
Αυτό είναι το ζητούμενο, δηλαδή η, το συντομότερο δυνατόν, με την αξιοποίηση της γλωσσικής τεχνολογίας, προετοιμασία software λογισμικού, το οποίο θα δώσει σε οποιοδήποτε αγγλόφωνο ή ισπανόφωνο χρήστη τη δυνατότητα να διαβάσει Ελύτη και κείμενα του Πλάτωνα ή του Αριστοτέλη.
ΙΙΙ. Ενεργειακό πρόβλημα και εναλλακτικές πηγές ενέργειας.
Είναι γνωστό, ότι η ενέργεια αποτελεί τη βάση της οικονομικής
ανάπτυξης και της κοινωνικής ευημερίας. Οι εξελίξεις στον τομέα της ενέργειας αντικατοπτρίζουν τις τάσεις που διαμορφώνονται στην παγκόσμια οικονομία, ενώ η ενεργειακή πολιτική αποτελεί σημαντική παράμετρο της εξωτερικής πολιτικής και της πολιτικής ασφάλειας όλων των κρατών.
Ο διαχωρισμός των νικητών του δευτέρου παγκοσμίου πολέμου σε δύο
μεγάλα στρατόπεδα εκφράσθηκε, με τον πιο σαφή τρόπο, στον ενεργειακό τομέα και οι αντίπαλοι συνασπισμοί κατέβαλαν μεγάλες προσπάθειες για τον έλεγχο των ενεργειακών πρώτων υλών και των δικτύων μεταφοράς τους σε ολόκληρο τον πλανήτη.
Πουθενά, ίσως, αλλού, αυτός ο πολιτικός διαχωρισμός δεν βρήκε περισσότερο εμφανή έκφραση από τα ηλεκτρικά δίκτυα της Βαλκανικής, όπου οι μεν χώρες της COMECON είχαν διασυνδέσει τα δίκτυά τους με τις προδιαγραφές της IPS/UPS, ενώ η Γιουγκοσλαβία που είχε αποσπαστεί από την επιρροή της Ε.Σ.Σ.Δ. και η Ελλάδα είχαν διασυνδέσει τα δίκτυά τους με τις προδιαγραφές της UCPTE, που αφορούσε τις χώρες της Δυτικής Ευρώπης. Τέλος, η Αλβανία, που διέγραφε μία πορεία αυτονομίας, δεν ανήκε, τυπικά, σε κανένα δίκτυο ηλεκτρικής ενέργειας.
Η γεωπολιτική της ενέργειας, λοιπόν, προσδιόρισε χώρους ζωτικών συμφερόντων, τις αιτίες περιφερειακών συγκρούσεων και την απειλή ενός πυρηνικού πολέμου.
Τα τελευταία χρόνια πραγματοποιείται σε διεθνές επίπεδο μια
σημαντική ανακατανομή και αναδιοργάνωση των ενεργειακών πόρων, με μακροπρόθεσμες στρατηγικές, οικονομικές και κοινωνικές συνέπειες. 
Δημιουργούνται νέοι ενεργειακοί πόλοι, όπως η ευρύτερη παρευξείνια
περιοχή, η Υπερκαυκασία και η Κεντρική Ασία. Παράλληλα, καταξιώνονται νέες μορφές ενέργειας στις διεθνείς αγορές, όπως το φυσικό αέριο, αλλά και οι ανανεώσιμες πηγές ενέργειας. Παράλληλα, οι ενεργειακές τεχνολογίες εξελίσσονται ραγδαία, μεταβάλλοντας την ίδια τη δομή και υφή της κοινωνίας.
Η σημασία της ενέργειας είναι μεγάλη σε μια περίοδο, που συνεχώς
ενισχύεται η γεωοικονομική λογική. Σε μια περίοδο που η εξωτερική πολιτική στοχεύει, κυρίως, στην δημιουργία ζωνών επιρροής μέσα από την αποτελεσματική διείσδυση και κυριαρχία στις περιφερειακές και τις διεθνείς αγορές.
Μετά το τέλος του ψυχρού πολέμου, οι πόλεμοι που ξέσπασαν στον
Περσικό Κόλπο, την Τσετσενία και το Αφγανιστάν, θεωρούνται και οι τρεις, πόλεμοι κυρίως για το πετρέλαιο. Η μεγάλη λοιπόν εξάρτηση των χωρών, στον τομέα της ενέργειας από το πετρέλαιο αποτελεί πηγή συγκρούσεων.
Η επιστημονική κοινότητα και η πολιτική βούληση πολλών Χωρών, σκοπεύουν στη δημιουργία, ανακάλυψη και εφεύρεση εναλλακτικών πηγών ενέργειας, ώστε να απεμπλακούμε από το πετρέλαιο, όχι μόνο για λόγους πολιτικής ασφάλειας, αλλά και από το γεγονός, ότι τα αποθέματα του πετρελαίου, κατά τις ενδείξεις και τους υπολογισμούς των επιστημόνων, θα αρκέσουν για 30, ακόμη, χρόνια. Είναι, ίσως, μία απαισιόδοξη άποψη, αλλά δεν απέχει και πολύ από την πραγματικότητα.
Ενέργεια, λοιπόν, από άλλες πηγές, όπως, π.χ., το υδρογόνο ή το
θόριο. Η χρήση των  δύο αυτών εναλλακτικών πηγών ενέργειας, που ευνοεί την απεξάρτηση από το πετρέλαιο, αποτελεί ταυτόχρονα συμβολή στην παγκόσμια ύφεση και ειρήνη.
Διανοίγεται, έτσι, με την πρόσφατη ψήφιση του νομοσχεδίου για την απελευθέρωση αγοράς ενέργειας, προοπτική δυνατότητας δημιουργίας παραγωγής ενέργειας και από ιδιωτικές επιχειρήσεις, οι οποίες θα συνεισφέρουν στο ενεργειακό μας ισοζύγιο.
IV. Το Κοινοβούλιο και οι πολίτες:
Oι νέες τεχνολογίες επαναπροσδιορίζουν θετικά τις μεταξύ τους
σχέσεις.
Το θέμα είναι πολύ σοβαρό και ενδιαφέρον και αφορά στην επικοινωνιακή πολιτική του Κοινοβουλίου με τους πολίτες. Και αυτό, διότι τα τελευταία χρόνια γινόμαστε μάρτυρες μιας μετατόπισης του κέντρου βάρους της εξουσίας, από το χώρο της πολιτικής στο χώρο της οικονομικής εξουσίας.
Μια καινούργια τάξη διαχειριστών της εξουσίας διαμορφώνεται, μακριά από τις "ενοχλητικές" δημοκρατικές διαδικασίες της Πολιτικής.
Τα αφεντικά των πολυεθνικών, οι δισεκατομμυριούχοι χρηματιστές, οι ιδιοκτήτες των μεγάλων Μ.Μ.Ε. επιχειρούν να υποτάξουν τις τοπικές πολιτικές εξουσίες και να επιβάλουν το δικό τους νόμο.
Οι δημοκρατικοί και κοινοβουλευτικοί θεσμοί απειλούνται σήμερα, όσο ποτέ άλλοτε, από τη βουλιμία των οικονομικά ισχυρών και, κυρίως, από τους ιδιοκτήτες των μεγάλων Μ.Μ.Ε., οι οποίοι, ελέγχοντας την ενημέρωση των λαών, επιδιώκουν να απαξιώσουν στη συνείδηση της κοινής γνώμης κάθε θεσμό, που μπορεί να αποτελέσει εμπόδιο στους επιχειρηματικούς τους σκοπούς, οι οποίοι βρίσκονται, συνήθως, σε άμεση σχέση με τις κρατικές προμήθειες.
Οι κοινοβουλευτικοί θεσμοί υφίστανται, σήμερα, πρώτοι απ' όλους, την επίθεση των οικονομικά ισχυρών και των μεγάλων Μ.Μ.Ε.. Η εικόνα του κοινοβουλευτικού θεσμού έχει , επιμελώς, απαξιωθεί. Τα μεγάλα ιδιωτικά Μ.Μ.Ε., στον πυρετό της τηλεθέασης και της εμπορικότητας, φαίνεται ότι δεν έχουν κανένα λόγο να προβάλουν το έργο του Κοινοβουλίου και των Βουλευτών. Τα θετικά του κοινοβουλευτικού έργου περιορίζονται στις τελευταίες θέσεις της ατζέντας των μεγάλων Μ.Μ.Ε., ενώ οι αρνητικές πλευρές συνθέτουν την πρώτη τους σελίδα. Το θετικό έργο του Κοινοβουλίου και των Βουλευτών δεν θεωρείται άξιο προβολής.
Για λόγους δικαιοσύνης, αξίζει να παραδεχθούμε ότι φωτεινή εξαίρεση αποτελούν τα περιφερειακά Μ.Μ.Ε., γραπτού και ηλεκτρονικού τύπου, τα οποία διαφοροποιούνται από εκείνα της πρωτεύουσας.
Χωρίς ψευδαισθήσεις, ότι, στην αναμέτρηση, του Κοινοβουλίου με τους
ιδιοκτήτες των μεγάλων Μ.Μ.Ε., μπορεί να αλλάξουν εύκολα οι όροι του παιχνιδιού, πιστεύω ότι το Κοινοβούλιο μπορεί να αντιδράσει και να ανατρέψει, σιγά - σιγά, την αρνητική σχέση δυνάμεων. Κατά συνέπεια, το Κοινοβούλιο αποτελεί, σήμερα, έναν από τους θεσμούς με τη μεγαλύτερη ανάγκη χάραξης επικοινωνιακής στρατηγικής, με στόχο, μακροπρόθεσμα, την αλλαγή της αρνητικής στάσης των πολιτών έναντι του θεσμού αυτού, αξιοποιώντας κάθε μορφή σύγχρονης επικοινωνίας, άμεσης ή έμμεσης, για να φτάσει το μήνυμα στο κοινό.
Στο πνεύμα αυτό, οι Νέες Τεχνολογίες Πληροφορικής και Επικοινωνίας αποτελούν σήμερα ένα θαυμάσιο μέσο άμεσης επικοινωνίας του Κοινοβουλίου με τους πολίτες. Το διαδίκτυο (Internet) αποτελεί άριστο εργαλείο επικοινωνίας.
Το Κοινοβούλιο πρέπει να αδράξει την ευκαιρία και να οργανώσει, με τη χρήση του Internet, νέες κοινοβουλευτικές υπηρεσίες.
Tα κύρια στοιχεία του νέου συστήματος υπηρεσιών της Βουλής θα είναι: 1. Ο πολίτης: Ο τελικός αποδέκτης των κοινοβουλευτικών υπηρεσιών
πρέπει να είναι ο πολίτης, πριν ακόμη και από τους ίδιους τους Βουλευτές. Χωρίς τον πολίτη, η κοινοβουλευτική υπηρεσία δεν μπορεί να υπάρξει. Κι αυτό, γιατί, όπως σε κάθε είδος υπηρεσιών, χωρίς τη συμμετοχή του πολίτη, η παραγωγή της υπηρεσίας είναι απλούστατα άσκοπη.
2. Η τεχνική υποδομή: Πρόκειται για την απαραίτητη τεχνική υποδομή, που ένα Κοινοβούλιο οφείλει να διαθέσει για την παραγωγή των υπηρεσιών του.
3. Το Προσωπικό: Το απασχολούμενο ανθρώπινο δυναμικό του Κοινοβουλευτικού Οργανισμού, το οποίο θα θέσει στη διάθεση του κοινού τις κοινοβουλευτικές υπηρεσίες.
4. Η νέα υπηρεσία: Πρόκειται για το αποτέλεσμα του συστήματος, τη συνισταμένη της αλληλεπίδρασης των τριών βασικών στοιχείων, δηλαδή του πολίτη, της τεχνικής υποδομής και του Προσωπικού.
Η νέα αυτή Κοινοβουλευτική Υπηρεσία που θα διαχειρίζεται τις σχέσεις Κοινοβουλίου - Πολιτών, πρέπει να οργανωθεί με σύγχρονες μεθόδους. 
Απαραίτητα στοιχεία θεωρούνται:
1. Ακριβής καταγραφή των κοινοβουλευτικών υπηρεσιών.
2. Καθορισμός της βασικής κοινοβουλευτικής υπηρεσίας. Δίπλα σε αυτές πρέπει να αναπτύξουμε άλλες νέες "περιφερειακές υπηρεσίες", ώστε ο
πολίτης να αξιολογεί την ποιότητα των προσφερομένων κοινοβουλευτικών υπηρεσιών συνολικά.
3. Καθορισμός των κατηγοριών του κοινού, στις οποίες πρέπει να απευθυνθούμε. Η παραγωγή των υπηρεσιών μας πρέπει να προσαρμοστεί, κεχωρισμένα, στα τμήματα του κοινού, στην ενημέρωση των οποίων
στοχεύουμε.
Χωρίς να αγνοούμε τα άλλα, "παραδοσιακά" Μ.Μ.Ε., το Διαδίκτυο
αποτελεί, σήμερα, ένα άλλο εργαλείο στη διάθεση της άμεσης επικοινωνίας του συστήματος με τους πολίτες. Η εισαγωγή του Διαδικτύου στο Κοινοβούλιο πρέπει να συμβάλει στην επιτυχία των στόχων, που θέτουμε.
Πρέπει να επιτύχουμε:
- Σε επίπεδο υπηρεσίας: Ευρηματικότητα
- Σε επίπεδο τεχνικής υποδομής: Επενδύσεις
- Σε επίπεδο προσωπικού: Κίνητρα, πληροφόρηση, εκπαίδευση και
πολλαπλές δεξιότητες.
- Σε επίπεδο συστήματος εσωτερικής οργάνωσης: Προσαρμογή της εσωτερικής δομής και οργάνωσης στη λειτουργία της νέας υπηρεσίας.
Επίσης, πρέπει να επιτευχθούν τρεις, ακόμη, στόχοι:
- Να καταστούν ελκυστικές οι κοινοβουλευτικές υπηρεσίες για τους
πολίτες.
- Να δημιουργηθεί σχέση εμπιστοσύνης με τους πολίτες.
- Να διευκολυνθεί η πρόσβαση των πολιτών στις κοινοβουλευτικές
υπηρεσίες.
Το Κοινοβούλιο μπορεί να αντισταθεί, επιτυχώς, στις επιθέσεις που δέχεται. Η αξιοποίηση των νέων εργαλείων επικοινωνίας ενός Κοινοβουλίου δεν θα στεφθεί από επιτυχία, εάν, προηγουμένως, δεν καταστεί κοινή συνείδηση στο σύνολο του Προσωπικού του Κοινοβουλίου, από την κορυφή ως τη βάση της πυραμίδας, ότι ο Κοινοβουλευτικός Οργανισμός αποτελεί ένα σύστημα που παράγει υπηρεσίες, οι οποίες προσφέρονται σε έναν τελικό καταναλωτή, δηλαδή τον πολίτη, ο οποίος δεν έχει διαμορφώσει μόνο στάσεις και συμπεριφορές, αλλά και προσδοκίες, επιθυμίες και ανάγκες, τις οποίες
το Κοινοβούλιο οφείλει να ικανοποιεί.
Πρέπει να τονίσουμε ότι η Βουλή των Ελλήνων έχει εισέλθει δυναμικά τα δύο τελευταία χρόνια, στο γοητευτικό νέο κόσμο των τεχνολογιών της πληροφορικής και της επικοινωνίας. Σημαντικά έργα υποδομής έχουν υλοποιηθεί, ενώ άλλα ευρίσκονται στη φάση της ολοκλήρωσης και κατατάσσουν τη Βουλή των Ελλήνων μεταξύ των Κοινοβουλίων της Ευρώπης, που έχουν το προβάδισμα στον τομέα αυτό.
- Οι επισκέπτες του κόμβου της Βουλής, στο Διαδίκτυο, έχουν αυξηθεί, σε αντιστοιχία με το προηγούμενο έτος, κατά 100% και ανέρχονται σε 96.018.
- Οι σελίδες των κειμένων, που συμβουλεύτηκαν οι χρήστες, ανέρχονται σε 1.406.608.
- Οι σελίδες που παρουσίασαν τη μεγαλύτερη κίνηση ήταν τα νομοσχέδια και οι απ' ευθείας -από το Διαδίκτυο- μεταδόσεις των συνεδριάσεων της Βουλής, με εικόνα και ήχο.
- Τα πρακτικά της "Βουλής των Εφήβων" αποτελούν τα κείμενα που αποθήκευσαν οι χρήστες, σε μεγαλύτερο ποσοστό, στους ηλεκτρονικούς τους υπολογιστές.
Καθένας από εμάς, είτε πρόκειται για το Προεδρείο, του Βουλευτές, τα στελέχη ή τους απλούς υπαλλήλους του Κοινοβουλίου, είμαστε σε θέση να επηρεάσουμε θετικά ή αρνητικά των ποιότητα των προσφερομένων στους πολίτες κοινοβουλευτικών υπηρεσιών.
Το Κοινοβούλιο και όλοι εμείς, οφείλουμε να αποδεχθούμε αυτή την
πρόκληση.
Στα πλαίσια μίας σύγχρονης Δημοκρατίας, οι νέες τεχνολογίες μας
δίδουν τη δυνατότητα προσέγγισης Κοινοβουλίου και πολιτών και βελτιώνουν τις μεταξύ τους σχέσεις, που αυτήν την περίοδο διέρχονται κρίση.
V. Ο Πολιτισμός στην Ψηφιακή Εποχή.
Η εποχή μας χαρακτηρίζεται ως εποχή της ψηφιακής τεχνολογίας. Το βιοτικό επίπεδο της πλειοψηφίας των λαών έχει βελτιωθεί θεαματικά και οι αλληλοεπιδράσεις, από χώρα σε χώρα, αυξάνουν, με γεωμετρική πρόοδο, ενώ οι παραδοσιακοί δεσμοί χαλαρώνουν, με γρήγορους ρυθμούς. Ο πολιτισμός καθίσταται ένα από τα βασικότερα πεδία της κοινωνικής ζωής και αποτελεί το κύριο ανάχωμα προστασίας της πολιτιστικής μας κληρονομιάς. Ιδιαίτερα, σήμερα, που ο ελεύθερος χρόνος των εργαζομένων αυξάνει και αποκτά σημαντική θέση στη ζωή όλο και περισσότερων πολιτών και τα Μ.Μ.Ε. προσφέρουν αμφίβολης ποιότητας ψυχαγωγία, οι επενδύσεις στους τομείς των εκδόσεων, της μουσικής, του κινηματογράφου και γενικότερα των επιχειρήσεων του θεάματος έχουν φθάσει σε ιλιγγιώδη ύψη.
Ο πολιτισμός έχει αποκτήσει πλέον μαζική διάσταση και δεν αφορά μόνο ορισμένα πρόσωπα ή κοινωνικές ομάδες, αλλά αποτελεί εργαλείο ανάπτυξης και πεδίο σημαντικών οικονομικών πρωτοβουλιών, ιδιαίτερα για τη χώρα μας με την πλούσια πολιτιστική κληρονομιά που προσελκύει εκατομμύρια τουρίστες, σε όλη τη διάρκεια του έτους. Ο πολιτισμός σήμερα περισσότερο από άλλοτε, εμφανίζει οικονομική διάσταση, δεν μπορεί, όμως, να αφεθεί ολοκληρωτικά στις ακόρεστες ορέξεις των δυνάμεων της κερδοσκοπίας. Η ανέλεγκτη κυριαρχία της αγοράς στον πολιτισμό, με μοναδικό κριτήριο τις περισσότερες εισπράξεις, θα οδηγήσει στην ισοπέδωση κάθε μη εμπορικής τέχνης, όπως τα δοκίμια, η ποίηση και άλλες.
Η επικράτηση, ακόμη, της αγοράς επί του πολιτισμού, θα οξύνει τις πολιτιστικές ανισότητες και θα χειραγωγήσει το κοινό μέσα από την τεχνητή διαμόρφωση τέτοιων πολιτιστικών προτύπων, που θα οδηγούν σε επιλεγμένες κατευθύνσεις, ενώ κοινωνικές ομάδες πληθυσμού, που δεν έχουν πρόσβαση στα κέντρα των αποφάσεων θα υποστούν αποκλεισμούς, που δεν θα επιτρέπουν την ελεύθερη διατύπωση των σκέψεών τους.
Για αυτό το λόγο, είναι αναγκαία η παρέμβαση της πολιτείας, ώστε να μειωθούν οι πολιτιστικές ανισότητες και να αυξηθεί η ελευθερία της πολιτιστικής έκφρασης. Αυτή, ακριβώς, είναι η νέα πρόκληση, που θέτει ο πολιτισμός στην πολιτική. Απαιτείται, λοιπόν, νέα άσκηση πολιτικής στο χώρο του πολιτισμού. Τέτοιες νέες πολιτικές είναι:
1. Ο σχεδιασμός και η εφαρμογή ενός θεσμικού πλαισίου, που θα συμβάλει στην δραστική μείωση της αυξανόμενης ανισορροπίας υπέρ της αγοράς και σε βάρος της πολιτιστικής δημιουργίας. Η πολιτεία πρέπει να εγγυηθεί την πολυφωνία και την ελευθερία της πολιτιστικής έκφρασης και δημιουργίας.
2. Η δημιουργία σύγχρονων πολιτιστικών υποδομών, που θα υποβοηθούν την ταχεία πρόσβαση των πολιτών στην πληροφόρηση για την καλλιέργεια της γνώσης και την ανάπτυξη της ελεύθερης έκφρασης.
3. Η προώθηση πειραματικών, σύνθετων και καινοτόμων μορφών δημιουργίας.
4. Η θεσμοθέτηση κανόνων ελέγχου και διαφάνειας της αγοράς.
5. Η αναβάθμιση της παρεχόμενης από το κράτος παιδείας στον τομέα
όλων των μορφών της τέχνης και του λόγου.
Μια τέτοια κοινωνία πρέπει να κατοχυρώνει δίκτυα διαλόγου και επικοινωνίας ανάμεσα στις πολιτιστικές κοινότητες του τόπου, χωρίς αποκλεισμούς και ανισότητες.
Η παρέμβαση της πολιτείας πρέπει να τείνει:
α. Στην πολιτιστική αποκέντρωση.
β. Στην ενθάρρυνση, ευαισθητοποίηση και προσέγγιση όλων εκείνων των
στρωμάτων του πληθυσμού, που διστάζουν ή αδυνατούν να συμμετάσχουν
ισότιμα στο πολιτιστικό γίγνεσθαι της χώρας.
γ. Στη στήριξη κάθε ερασιτεχνικής δημιουργίας και κάθε νεανικής
μορφής τέχνης και λόγου.
δ. Στην αξιοποίηση της πληροφορικής, της τηλεματικής και των
πολυμέσων για την προστασία της πολιστικής κληρονομιάς.
ε. Στην προβολή και οικονομική αξιοποίηση του περιεχομένου του
ελληνικού πολιτισμού.
VI. Οι νέες τεχνολογίες στην υπηρεσία του Τουρισμού.
Είναι γνωστό ότι οι νέες τεχνολογίες στα πλαίσια της εκπληκτικής τεχνολογικής επανάστασης παρουσιάζουν αλματώδη εξέλιξη και επηρεάζουν καίρια τη ζωή μας, την οποία έχουν αλλάξει, εν πολλοίς, προς το καλύτερο. Η εξέλιξη της τεχνολογίας, ιδιαίτερα στον τομέα των τηλεπικοινωνιών και της πληροφορικής, δεν θα ήταν δυνατόν να αφήσει ανεπηρέαστη την
τουριστική βιομηχανία. Ο τουριστικός κλάδος άλλωστε, ο οποίος από πλευράς δραστηριοτήτων είναι πολυσύνθετος, συγκεντρώνει και επεξεργάζεται
τεράστιο αριθμό πληροφοριών, γεγονός που οδηγεί αναγκαστικά στη δημιουργία ανάλογης πληροφοριακής υποδομής.
Με τον όρο αυτό, εννοούμε τον απαραίτητο εξοπλισμό σε Η/Υ, τα σχετικά αναγκαία λογισμικά αλλά και τις επικοινωνίες, που αποτελούν, πλέον, με την παγκοσμιοποίηση (Internet) της τουριστικής αγοράς χρήσιμο και αναντικατάστατο εργαλείο. Τα προσφερόμενα, σήμερα τεχνολογικά μέσα παρέχουν πληθώρα λύσεων και εφαρμογών σε ένα ευρύ φάσμα τουριστικών κλάδων και υπηρετούν ουσιαστικά τον στόχο της ανταγωνιστικότητας, της καλύτερης εξυπηρέτησης του πελάτη και της αύξησης της απόδοσης των επενδεδυμένων κεφαλαίων, με την παράλληλη ταχύτερη απόσβεσή τους.
Η χρήση των εφαρμογών των νέων τεχνολογιών μπορεί να δράσει
ευεργετικά σε όλα τα επίπεδα και τις λειτουργίες μιας σύγχρονης τουριστικής επιχείρησης, από την παραγωγή και τη διαχείριση ως την προβολή στην αγορά και τις πωλήσεις τουριστικού προϊόντος. Επίσης, δρουν θετικά στο στρατηγικό προγραμματισμό, καθώς και στον τομέα της διοίκησης αλλάζοντας ριζικά τον παλιό τρόπο λειτουργίας μιας ξενοδοχειακής επιχείρησης. Η τουριστική αγορά εμφανίζει σημαντικές ιδιαιτερότητες, οι οποίες πρέπει να ληφθούν σοβαρά υπόψη, προκειμένου οι προσφερόμενες λύσεις να αξιοποιηθούν, κατά τον καλύτερο δυνατό τρόπο. Μερικές από αυτές τις ιδιαιτερότητες αφορούν στην προσωπική σχέση του πελάτη, στην ποικιλία των παρεχομένων υπηρεσιών και προϊόντων, στο μεγάλο αριθμό σημείων πωλήσεων, στο ειδικό λογισμικό σύστημα των ξενοδοχειακών μονάδων και σε άλλες περιπτώσεις.
Η επικοινωνία με ολόκληρο τον πλανήτη καθίσταται απαραίτητη για τη συλλογή χρήσιμων πληροφοριών, την επέκταση του πελατολογίου και την προβολή των τουριστικών "πακέτων". Τις ανάγκες αυτές υπηρετούν οι νέες τεχνολογίες. Η ανάπτυξη των τηλεπικοινωνιών και η ενσωμάτωσή τους στη μηχανοργάνωση των εταιριών δίνουν τη σχετική δυνατότητα, ενώ η μεγάλη εξάπλωση του Internet μας δίνει την εικόνα των αναρίθμητων δυνατοτήτων της σύγχρονης τεχνολογίας. Σήμερα, 175 χώρες έχουν πρόσβαση στο διαδίκτυο, ο αριθμός των συνδεδεμένων υπολογιστών υπερβαίνει τα 16 εκατομμύρια και οι χρήστες υπερβαίνουν τα 50 εκατομμύρια σε ολόκληρο τον κόσμο.
Η επιλογή ενός συνδυασμένου πακέτου μηχανημάτων Η/Υ και λογισμικών, τα οποία πρέπει να έχουν μεταξύ τους συμβατότητα και να καλύπτουν το
εύρος των αναγκών μιας ξενοδοχειακής μονάδας, γίνεται με βάση τις ιδιαιτερότητες της σύνθετης λειτουργίας της. Αυτονόητο, βέβαια, είναι ότι για το χειρισμό των συγκεκριμένων σύγχρονων μηχανημάτων απαιτείται εκπαιδευμένο προσωπικό υψηλής στάθμης και ανάλογη τεχνική στήριξη από την εταιρεία κατασκευής.
Στα σημεία πωλήσεων σε όλο τον κόσμο, δηλαδή στα μέρη, στα οποία ο πελάτης αγοράζει το τουριστικό προϊόν, απαιτείται υπολογιστικό σύστημα, το οποίο θα διαθέτει λογισμικό πρόγραμμα αμφίδρομης επικοινωνίας με τον κεντρικό υπολογιστή.
Το δεύτερο λογισμικό πρόγραμμα μιας σύγχρονης ξενοδοχειακής μονάδας σχετίζεται με τις δοσοληψίες μεταξύ ξενοδοχειακών μονάδων και πελατών, όπως κρατήσεις θέσεων, δραστηριότητες στη "ρεσεψιόν", συναλλαγές, προώθηση των πωλήσεων, αφίξεις και αναχωρήσεις και άλλες διαδικασίες. Αποτελεί ιδιαιτερότητα του τουριστικού τομέα, το γεγονός ότι ο πελάτης πληρώνει λίγο πριν την αναχώρηση και θεωρείται σημαντική παράμετρος η ύπαρξη συστήματος διακριτικής παρακολούθησης και ελέγχου του πελάτη.
Το τρίτο λογισμικό πρόγραμμα μιας ξενοδοχειακής μονάδας αφορά στη
διαχείριση της επιχείρησης, όπως η λογιστική παρακολούθηση, η μισθοδοσία, ο έλεγχος της αποθήκης, η συντήρηση και η ασφάλεια των εγκαταστάσεων, καθώς και ο έλεγχος της οριακής κατανάλωσης.
Οι προοπτικές, λοιπόν, που διανοίγονται στον τομέα του τουρισμού με την εφαρμογή των νέων τεχνολογιών, είναι τεράστιες. Οι ξενοδοχειακές επιχειρήσεις πρέπει να χρησιμοποιήσουν τις νέες τεχνολογίες, αν θέλουν να παραμείνουν ενεργές και βιώσιμες στο νέο ανταγωνιστικό περιβάλλον της παγκόσμιας τουριστικής αγοράς.
Αθήνα, 9 Μαρτίου 2000
Ο ΠΡΟΕΔΡΟΣ ΤΗΣ ΕΠΙΤΡΟΠΗΣ
ΔΗΜΗΤΡΙΟΣ ΣΑΡΡΗΣ
Η Α' ΑΝΤΙΠΡΟΕΔΡΟΣ      Ο Β' ΑΝΤΙΠΡΟΕΔΡΟΣ
ΕΛΙΣΑΒΕΤ ΠΑΠΑΔΗΜΗΤΡΙΟΥ ΧΑΡΑΛΑΜΠΟΣ ΑΓΓΟΥΡΑΚΗΣ
Ο ΓΡΑΜΜΑΤΕΑΣ
ΙΩΑΝΝΗΣ ΔΡΑΓΑΣΑΚΗΣ
ΤΑ ΜΕΛΗ
ΒΑΣΙΛΕΙΟΣ ΓΕΡΑΝΙΔΗΣ    ΔΗΜΗΤΡΙΟΣ ΣΩΤΗΡΛΗΣ
ΙΩΑΝΝΗΣ ΓΙΑΝΝΑΚΟΠΟΥΛΟΣ ΠΑΝΤΕΛΗΣ ΤΣΕΡΤΙΚΙΔΗΣ ΙΩΑΝΝΗΣ ΖΙΑΓΚΑΣ     ΓΕΩΡΓΙΟΣ ΑΛΕΞΟΠΟΥΛΟΣ
ΙΩΑΝΝΗΣ ΚΑΛΑΜΑΚΙΔΗΣ    ΓΕΩΡΓΙΟΣ ΒΟΥΛΓΑΡΑΚΗΣ ΒΑΣΙΛΕΙΟΣ ΚΕΔΙΚΟΓΛΟΥ   ΑΘΑΝΑΣΙΟΣ ΔΑΒΑΚΗΣ
ΑΝΤΩΝΙΟΣ ΚΟΤΣΑΚΑΣ      ΑΝΔΡΕΑΣ ΚΑΡΑΓΚΟΥΝΗΣ ΙΩΑΝΝΗΣ ΚΩΝΣΤΑΝΤΙΝΙΔΗΣ ΙΩΑΝΝΗΣ ΛΑΜΠΡΟΠΟΥΛΟΣ ΕΜΜΑΝΟΥΗΛ ΜΠΕΝΤΕΝΙΩΤΗΣ ΘΕΟΦΙΛΟΣ ΛΕΟΝΤΑΡΙΔΗΣ
ΔΗΜΗΤΡΙΟΣ ΠΙΠΕΡΓΙΑΣ    ΕΛΕΥΘΕΡΙΟΣ ΠΑΠΑΝΙΚΟΛΑΟΥ ΑΝΕΣΤΗΣ ΣΑΑΤΣΟΓΛΟΥ     ΝΙΚΟΛΑΟΣ ΤΣΙΑΡΤΣΙΩΝΗΣ
ΝΙΚΟΛΑΟΣ ΣΗΦΟΥΝΑΚΗΣ    ΙΩΑΝΝΗΣ ΧΩΜΑΤΑΣ
ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ     ΙΩΑΝΝΗΣ ΑΡΑΠΗΣ ΜΗΝΑΣ ΣΤΑΥΡΑΚΑΚΗΣ   ΑΝΑΣΤΑΣΙΟΣ ΠΑΠΑΛΗΓΟΥΡΑΣ"
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι,
εισερχόμαστε στη συζήτηση του δελτίου των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 726/6-3-2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής Παιδείας και Θρησκευμάτων, σχετικά με τον καθορισμό του ποσοστού των αποφοίτων Λυκείου των προηγούμενων ετών, που θα εισαχθούν στην τριτοβάθμια εκπαίδευση, με το παλιό σύστημα γενικών εξετάσεων, διαγράφεται λόγω κωλύματος του κυρίου Υπουργού.
Δεύτερη είναι η με αριθμό 718/2-3-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εξωτερικών, σχετικά με την κατασκευή του πυρηνικού εργοστασίου στο Ακούγιου της Τουρκίας, τις αντιδράσεις της ελληνικής Κυβέρνησης κλπ. 
Η επίκαιρη ερώτηση της κ. Δαμανάκη είναι η ακόλουθη:
"Σύμφωνα με σημερινά δημοσιεύματα στον Τύπο (2.3.2000), η κυβέρνηση της Τουρκίας ανακοίνωσε την απόφασή της να κατασκευάσει τελικώς το πυρηνικό εργοστάσιο παραγωγής ηλεκτρικής ενέργειας στο Ακούγιου.
Επειδή όμως είναι φανερό η εγκατάσταση του πυρηνικού εργοστασίου
εγκυμονεί κινδύνους και συνέπειες για την ευρύτερη περιοχή της Μεσογείου ερωτάται ο κύριος Υπουργός:
1. Εάν και με ποιους τρόπους προτίθεται να αντιδράσει η ελληνική
Κυβέρνηση στην κατασκευή πυρηνικού εργοστασίου στη Μεσόγειο.
2. Εάν προτίθεται να θέσει το θέμα στα αρμόδια ευρωπαϊκά, περιφερειακά και διεθνή όργανα, με στόχο την αποτροπή της κατασκευής του πυρηνικού εργοστασίου στο Ακούγιου".
Ο Αναπληρωτής Υπουργός Εξωτερικών κ.Ροκόφυλλος έχει το λόγο.
ΧΡΗΣΤΟΣ ΡΟΚΟΦΥΛΛΟΣ (Αναπληρωτής Υπουργός Εξωτερικών): Θα ήθελα να πω στην καλή συνάδελφο, την κ. Δαμανάκη,  ότι δεν προτιθέμεθα να εγείρουμε αυτό το θέμα που εγκυμονεί πράγματι και κατά τη δική μας εκτίμηση γενικότερους κινδύνους για την περιοχή, ιδίως σε περίπτωση ατυχήματος, που μπορεί να καταστεί πολύ πιθανό, λόγω της σεισμογένειας της περιοχής, στην οποία εγκαθίσταται ή πρόκειται να εγκατασταθεί αυτό το πυρηνικό εργοστάσιο. Και τούτο, λόγω της έλλειψης τεχνογνωσίας στο επιστημονικό προσωπικό της γείτονος χώρας για να χειρισθεί ένα τέτοιο πολύ σημαντικό και πολύ επικίνδυνο εργοστάσιο.
Δεν μείναμε, λοιπόν, απλώς στις προθέσεις, αλλά ήδη έχουμε κάνει μια σειρά από ενέργειες, κυρία Δαμανάκη.
Πρώτα πρώτα, απευθυνθήκαμε με διαβήματά μας σε όλες τις χώρες, των
οποίων οι εταιρείες έχουν μετάσχει στο σχετικό διαγωνισμό. Και αναφέρομαι στις ΗΠΑ, τον Καναδά, την Ιταλία, τη Γερμανία, τη Γαλλία, την Ιαπωνία και στις υπόλοιπες χώρες, στις οποίες ανήκουν οι ενδιαφερόμενες εταιρείες. 
'Εγιναν παραστάσεις στη Διεθνή Επιτροπή Ατομικής Ενέργειας στη Βιέννη
και μάλιστα στο υψηλότερο δυνατό επίπεδο. Προσκλήθηκε και ο γενικός γραμματέας, που ήλθε στην Ελλάδα γι'αυτό.
'Εχει εγερθεί το θέμα και στον Καναδά με την πολύπλευρη και συγχρόνως πολύτιμη συμπαράσταση της ομογένειάς μας, αλλά και των περιβαλλοντικών οργανώσεων του Καναδά. Εμείς συνεχίζουμε αυτή μας τη δραστηριότητα. 'Εχει εγερθεί από 'Ελληνες Ευρωβουλευτές με την ενθάρρυνσή μας το ζήτημα και στο Ευρωπαϊκό Κοινοβούλιο, όταν γινόταν συζήτηση για το χρηματοδοτικό κανονισμό της Τουρκίας. Εκεί πέρασε η παράγραφος 40, στην οποία περιέχεται η εξης φράση. Εκσυγχρονισμός του παραγωγικού συστήματος, βελτίωση των θεσμικών δυνατοτήτων και υποδομών, κυρίως στους τομείς του περιβάλλοντος, της ενέργειας και των μεταφορών. Αυτή ήταν η γενική διατύπωση που υπήρχε και υπάρχει ακόμη στο χρηματοδοτικό κανονισμό, αλλά προστέθηκε από το Ευρωπαϊκό Κοινοβούλιο η ακόλουθη φράση: "Με εξαίρεση την ανάπτυξη πυρηνικών σταθμών ιδίως σε σεισμογενείς περιοχές".
Σε όλα τα fora, σε όλα τα όργανα, αρμόδια και ημιαρμόδια, εμείς
θέτουμε αυτό το ζήτημα με ειλικρίνεια και παρρησία. Βεβαίως, όπως αντιλαμβάνεστε, δεν υπάρχει η νομική δυνατότητα να σταματήσουμε ένα τέτοιο εργοστάσιο. 'Ομως και οι μη κυβερνητικές οργανώσεις στην Ελλάδα όπως λ.χ. το ΙΣΤΑΜΕ που διοργάνωσε ολόκληρη ημερίδα για το θέμα τον Ιούνιο πέρσι με συμμετοχή δύο Καναδών Βουλευτών. Και στην Τουρκία υπάρχουν κινήσεις μη κυβερνητικές που συγκλίνουν προς την κατεύθυνση της αποτροπής. 'Αλλωστε και η χώρα μας δεν εγκατέστησε τελικά όπως ασφαλώς γνωρίζετε, κυρία Δαμανάκη, πυρηνικούς σταθμούς λόγω της σεισμογένειας της χώρας μας και επίσης λόγω έλλειψης της κατάλληλης γενικευμένης τεχνογνωσίας, που είναι απολύτως αναγκαία για την εγκατάσταση τέτοιων σταθμών με κάποια πιθανότητα ασφάλειας. Γι' αυτόν το λόγο εμείς αντιτιθέμεθα σ' αυτήν την ενέργεια της φίλης κατά τα άλλα γείτονος Τουρκίας, διότι αυτό μας βρίσκει ανήσυχους, διαφωνούντες, μας δημιουργεί ανησυχίες για ολόκληρη την περιοχή, μια και οι επιπτώσεις πράγματι μπορεί να είναι καταστροφικές.
ΠΡΟΕΔΡΕΥΩΝ (Παναγιώτης Σγουρίδης): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, η πυρηνική ενέργεια εγκαταλείπεται διεθνώς και στην Ευρωπαϊκή 'Ενωση υπάρχει αρνητική πλέον στάση απέναντι στην πυρηνική ενέργεια ακόμη και για ειρηνικούς σκοπούς. Δεν είναι τυχαίο το γεγονός ότι υπάρχουν και σχετικά ψηφίσματα του Ευρωπαϊκού Κοινοβουλίου και υπάρχει και μια ζωηρότατη συζήτηση ακόμη και στη Γερμανία, η οποία,
απ' ό,τι είπε ο κύριος Υπουργός, είναι χώρα παραγωγής τεχνολογίας. Μια από τις χώρες που συναγωνίζονται για το εργοστάσιο στο Ακούγιου. Ακόμη και στη Γερμανία ξέρετε ασφαλώς ότι γίνεται μια πολύ έντονη συζήτηση και στα πλαίσια της γερμανικής κυβέρνησης για τον περιορισμό και την εξάλειψη της πυρηνικής ενέργειας.
Τα όσα είπε ο κύριος Υπουργός είναι θετικά. Και οι ενέργειες που
έχουν γίνει και οι προσπάθειες που γίνονται στα διεθνή σώματα, έτσι ώστε να αναδειχθεί το θέμα και να παρθούν αντίστοιχες αποφάσεις.
Η δική μου πρόταση, κύριε Πρόεδρε, πέρα απ' όσα είπε ο κύριος
Υπουργός, τα οποία -επαναλαμβάνω- είναι θετικά και σωστά γίνονται, είναι να τεθεί το θέμα στα πλαίσια της εταιρικής σχέσης που αναπτύσει η Τουρκία με την Ευρώπη αυτήν τη στιγμή. Είναι δεδομένη η αρνητική στάση της Ευρώπης απέναντι στην πυρηνική ενέργεια ή, εν πάση περιπτώσει, η πλειοψηφία -για να μην είμαι απόλυτη- των πολιτικών δυνάμεων που ζουν και δρουν σήμερα στην Ευρώπη είναι αντίθετη με την εξάπλωση της πυρηνικής ενέργειας.
Επομένως νομίζω ότι εφόσον η Τουρκία διαμορφώνει αυτήν τη στιγμή την εταιρική της σχέση με την Ευρωπαϊκή 'Ενωση μέσα από τις διαδικασίες τις γνωστές και εφόσον η Ελλάδα έχει ένα λόγο, λόγο ως μέλος της Ευρωπαϊκής 'Ενωσης εννοώ, σ' αυτήν τη διαδικασία το θέμα μπορεί να τεθεί εκεί. Πέρα δηλαδή από τα διεθνή fora και πέρα από τον οργανισμό ατομικής ενέργειας στη Βιέννη, που σωστά απευθυνθήκαμε, υπάρχει λοιπόν αυτή η πλευρά.  Και η πρότασή μου είναι αυτή. Να τεθεί το θέμα στα πλαίσια της εταιρικής σχέσης που διαμορφώνει αυτήν τη στιγμή η Ευρώπη με την Τουρκία. Αυτό κατ' αρχήν είναι θέμα του Υπουργείου Εξωτερικών. Υπάρχει όμως και μια δεύτερη πλευρά η οποία δεν αφορά αμέσως τον Υπουργό Εξωτερικών. Νομίζω ότι το θέμα πρέπει να τεθεί από τον Υπουργό Περιβάλλοντος στο αντίστοιχο Συμβούλιο Περιβάλλοντος της Ευρωπαϊκής 'Ενωσης. Δηλαδή πρέπει να υπάρξουν συντονισμένες ενέργειες, διότι αυτήν τη στιγμή βρισκόμαστε στη φάση της επιλογής συγκεκριμένης εταιρείας και της τεχνολογίας, η οποία θα αναλάβει το εργοστάσιο. Αν αυτά τώρα προχωρήσουν, αν δηλαδή υπάρξει ένα συγκεκριμένο κονσόρτσιουμ εταιρειών, οι οποίες μάλιστα διαπλέκονται με μεγάλες χώρες, όπως είπε ο ίδιος ο κύριος Υπουργός και κατοχυρωθεί ότι παίρνει τη δουλειά, μετά θα είναι πάρα πολύ δύσκολο να ανατραπεί η κατάσταση.
Επομένως ο χρόνος πιέζει πάρα πολύ και νομίζω ότι οι ενέργειες θα πρέπει να προχωρήσουν προς αυτήν την κατεύθυνση, ώστε να εξασφαλίσουν να μη συμβεί αυτή η εξέλιξη, η οποία θα είναι καταστροφική και πολύ επικίνδυνη και για το περιβάλλον της χώρας μας και για το περιβάλλον της Ανατολικής Μεσογείου γενικότερα.
ΠΡΟΕΔΡΕΥΩΝ (Παναγιώτης Σγουρίδης): Θα ήθελα στο σημείο αυτό, για να καταγραφεί και στα Πρακτικά, ότι το ελληνικό Κοινοβούλιο στα πλαίσια της φιλίας Ελλάδος - Καναδά, είχε επικοινωνήσει με την ομάδα φιλίας Καναδά Ελλάδος και είχαν κινητοποιηθεί οι Ελληνοκαναδοί Βουλευτές και Γερουσιαστές και έχουν κατατεθεί πάρα πολλές επιστολές από το ελληνικό λόμπι του Καναδά στον Πρωθυπουργό τους κ. Καρτιέν.
Ο κύριος Αναπληρωτής Υπουργός έχει το λόγο.
ΧΡΗΣΤΟΣ ΡΟΚΟΦΥΛΛΟΣ (Αναπληρωτής Υπουργός Εξωτερικών): Πράγματι, κυρία Δαμανάκη, ο χρόνος επείγει. Γιατί από μια πρόσφατη ανακοίνωση της Επιτροπής Ηλεκτρισμού της Τουρκίας, που είναι η εταιρεία που διεξάγει το διαγωνισμό, προκύπτει ότι η σχετική διαδικασία είναι πάρα πολύ πιθανόν να καταλήξει αύριο κιόλας (10.3.2000), ενώ η εταιρική σχέση θα έλθει προς συζήτηση το φθινόπωρο.
Εμείς πάντως θα θέσουμε το θέμα οπωσδήποτε εκεί, αλλά καλό είναι να
μη δημιουργούνται προηγουμένως τετελεσμένα γεγονότα. 'Εχουμε κινηθεί προς κάθε κατεύθυνση, γιατί κι εμείς ανησυχούμε και γιατί είμαστε γείτονες.  Δεν θέλουμε φυσικά να κινδυνολογήσουμε ανεύθυνα εις βάρος της γείτονος χώρας. 'Αλλωστε έχουμε και το δικό μας παράδειγμα -όπως ανέφερα πριν-ότι και σε μας παλαιότερα -όπως και στην Τουρκία τώρα- είχε τεθεί θέμα λειτουργίας πυρηνικών σταθμών ισχύος. Εμείς τελικά πήραμε ως χώρα την απόφαση να μην εγκαταστήσουμε τέτοιους σταθμούς, λόγω της σεισμογένειας και λόγω του ότι η χώρα μας δεν διαθέτει σε ικανοποιητικό βαθμό την αναγκαία τεχνογνωσία. Οι ίδιοι λόγοι ισχύουν κατά μείζονα λόγο για τη φίλη και γείτονα χώρα, την Τουρκία.
Επομένως δεν αντιστρατευόμαστε ζωτικά συμφέροντα ή έστω απλά
συμφέροντα της Τουρκίας. Θέλουμε απλώς να προειδοποιήσουμε την Τουρκία ότι είναι πολύ επικίνδυνη αυτή η υπόθεση των πυρηνικών σταθμών ισχύος και καλό θα είναι, μια και κατά μείζονα λόγο υπάρχουν τα μειονεκτήματα τα δικά μας και στον τομέα της σεισμογένειας και ακόμα πιο πολύ στον τομέα της εξοικείωσης με τη σχετική τεχνολογία.
Γι' αυτόν το λόγο εμείς θα συνεχίσουμε ανησυχούντες και επιμένοντες.  Καλούμε δε και τις μη κυβερνητικές οργανώσεις να ακολουθήσουν το παράδειγμα του ΙΣΤΑΜΕ και να προσπαθήσουνν να οργανώσουν διεθνείς συναντήσεις γι' αυτό το θέμα.
ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δεύτερου
κύκλου:
Πρώτη είναι η με αριθμό 725/6.3.2000 επίκαιρη ερώτηση του Βουλευτή
του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Γεωργίας, σχετικά με τη χρηματοδότηση της γαλακτοβιομηχανίας "ΟΛΥΜΠΟΣ"
στη Λάρισα από την Αγροτική  Τράπεζα κλπ.
Η επίκαιρη ερώτηση του κ. Κανταρτζή έχει ως εξής:
"Παρά τις δεσμεύσεις του Υπουργού Γεωργίας ότι θα δινόταν δάνειο από
την Αγροτική Τράπεζα Ελλάδος (Α.Τ.Ε.) στη συνεταιριστική
γαλακτοβιομηχανία "ΟΛΥΜΠΟΣ" της Λάρισας, για να αντιμετωπιστεί η έλλειψη κεφαλαίων κίνησης, κάτι τέτοιο δεν πραγματοποιήθηκε. Η κατάσταση στο εργοστάσιο είναι πολύ δύσκολη και αν συνεχιστεί, είτε θα κλείσει είτε θα πωληθεί στις "ΔΕΛΤΑ" και "ΦΑΓΕ" "για ένα κομμάτι ψωμί".
Για να παραμείνει το εργοστάσιο συνεταιριστικό, όπως επιτάσσει το
συμφέρον της 'Ενωσης Αγροτικών Συνεταιρισμών (Ε.Α.Σ.) Λάρισας των κτηνοτρόφων, των εργαζομένων και των καταναλωτών της περιοχής, χρειάζεται χρηματοδότηση από την Α.Τ.Ε. ύψους 1-1,5 δισεκατομμύρια δραχμές. Η Α.Τ.Ε. θα μπορούσε να γίνει συνέταιρος με την Ε.Α.Σ. Λάρισας κατά το ύψος του αναφερόμενου ποσού. Εξάλλου το γεγονός ότι η Α.Τ.Ε. αγόρασε την "ΑΓΝΟ", για την οποία ενδιαφέρονταν οι "ΦΑΓΕ"-"ΔΕΛΤΑ", δείχνει ότι υπάρχει η δυνατότητα να αντιμετωπιστεί το πρόβλημα της "ΟΛΥΜΠΟΣ" στην κατεύθυνση
που αναφέραμε.
Ερωτάται ο κύριος Υπουργός εάν θα προχωρήσει σ' αυτήν τη λύση
σωτηρίας της "ΟΛΥΜΠΟΣ" ή θα το αφήσει στο έλεος όλων αυτών που μεθοδεύουν το ξεπούλημά του."
Ο Υπουργός Γεωργίας έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, η Κυβέρνηση αλλά και η Α.Τ.Ε. δείχνουν το ίδιο ενδιαφέρον και αγωνία που δείχνει και ο αγαπητός συνάδελφος για τη συνέχιση της λειτουργίας της συνεταιριστικής βιομηχανίας "ΟΛΥΜΠΟΣ" στη Λάρισα.
Δυστυχώς πολλές φορές τα συνεταιριστικά όργανα δεν ακολουθούν τους
κανόνες ή τις υποδείξεις, εκείνες, που πρέπει ιδιαίτερα σε χρηματοοικονομικά θέματα και γι' αυτό πολλές φορές βρίσκονται σε δύσκολες καταστάσεις. Ελπίζω μέσα στα πλαίσια του νέου νόμου για τους συνεταιρισμούς, να αναδιοργανωθούν, να συγχωνευθούν, να μεγεθυνθούν, ώστε πραγματικά σε δυναμικούς χώρους, όπως είναι η Θεσσαλία, ειδικά για την κτηνοτροφία, να μπορούν να παίξουν το σωστό τους ρόλο.
Είναι γνωστό ότι η παλιά διοίκηση της 'Ενωσης Αγροτικών Συνεταιρισμών Λάρισας είχε προτείνει την ανασυγκρότηση τον εκσυγχρονισμό της γαλακτοβιομηχανίας "ΟΛΥΜΠΟΣ". Παρ' ότι ζήτησε τριάμισι δισεκατομμύρια από την Α.Τ.Ε., η Α.Τ.Ε. της είπε ότι αυτό το επενδυτικό σχέδιο που πας να κάνεις δεν πρόκειται να σε οδηγήσει πουθενά θετικά, αλλά θα σου δημιουργήσει προβλήματα. Η διοίκηση της 'Ενωσης μη παίρνοντας τα χρήματα για το επενδυτικό της σχέδιο, πήγε στην Αλφα Τράπεζα Πίστεως, πήρε ένα δισεκατομμύριο δραχμές και στην ουσία ζητάει από την Α.Τ.Ε. να τους δώσει λεφτά για να εξοφλήσει την 'Αλφα Τράπεζα Πίστεως.
Αυτά φυσικά δεν είναι σοβαρά πράγματα, γι' αυτό και βρέθηκε η ίδια η βιομηχανία σήμερα μπροστά σε μεγάλα προβλήματα.
Για να αντιμετωπίσουμε το θέμα στηρίξαμε και θα στηρίξουμε τη συνέχιση της λειτουργίας αυτής της πραγματικά καλής, σύγχρονης και σημαντικής για το χώρο αυτό μονάδας, ειδικά στο χώρο της Θεσσαλίας, όπου η κτηνοτροφία και η παραγωγή γάλακτος και ειδικά τυριού είναι μια δραστηριότητα, την οποία φυσικά θέλουμε να στηρίξουμε. Αλλά μπροστά σ' αυτά τα προβλήματα η σημερινή διοίκηση της 'Ενωσης Αγροτικών Συνεταιρισμών, καθόσον γνωρίζω από τις αποφάσεις της, έχει πάρει την απόφαση να πουλήσει μεγάλο πακέτο ή μερος του πακέτου των μετοχών της και προς αυτήν τη διαδικασία θα βγει όπως βγήκαν προηγουμένως και άλλες
βιομηχανίες.
Η κυβερνητική υπόδειξη -γιατί δεν μπορούμε εμείς να αποφασίζουμε για τις τράπεζες ή για τις συνεταιριστικές οργανώσεις- είναι -και προς αυτήν την κατεύθυνση πηγαίνουμε- ότι πράγματι μεγάλες βιομηχανίες, όπως η "ΑΓΝΟ", η "ΟΛΥΜΠΟΣ" πιθανόν η "ΡΟΔΟΠΗ" και άλλες να μπορέσουν να αποτελέσουν μια ενιαία εταιρεία χόλντιγκ, η οποία να οδηγήσει σε έναν τρίτο πόλο μεταξύ των γαλακτοβιομηχανιών της χώρας μας και έτσι και αυτή η βιομηχανία να μπορέσει να διατηρηθεί.
Πάντως απ' ό,τι φάνηκε -όπως λέτε- και από την πρόσφατη πώληση της
"ΑΓΝΟ" καμία ιδιωτική βιομηχανία δεν μπορεί, κύριοι συνάδελφοι, ακόμη και αν συνασπίζονται να προσφέρει αυτό που μπορεί να αποτιμήσει και να προσφέρει η Α.Τ.Ε. Και είμαι βέβαιος ότι μετά τις εκλογές και αυτή η γαλακτοβιομηχανία θα βρεθεί σε ένα σωστό δρόμο σωτηρίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. ΑΧΙΛΛΕΥΣ ΚΑΝΤΑΡΤΖΗΣ: Για κυβερνητικό ενδιαφέρον μίλησε ο κύριος
Υπουργός στην απάντησή του, προκειμένου να επαναλάβει για άλλη μια φορά τις αόριστες απαντήσεις που και κατά το παρελθόν έχουν δοθεί, αποφεύγοντας να δώσει συγκεκριμένη απάντηση στο πρόβλημα που υπάρχει. 
Ποιο είναι το πρόβλημα; 'Οτι η συνεταιριστική βιομηχανία "ΟΛΥΜΠΟΣ",
παρά τον αθέμιτο ανταγωνισμό και τον βρώμικο, θα έλεγα, πόλεμο που είχε δεχθεί όλο το προηγούμενο διάστημα από τη "ΦΑΓΕ", τη "ΔΕΛΤΑ" και τις άλλες επιχειρήσεις που πωλούσαν κάτω του κόστους τα προϊόντα τους, έχει καταφέρει να κατακτήσει την τοπική αγορά, έχει καταφέρει να κατακτήσει την εμπιστοσύνη του καταναλωτικού κοινού χάρη στην ποιότητα και τη γνησιότητα των προϊόντων της. Το πρόβλημα είναι ότι δεν έχει κεφάλαιο κίνησης για να λειτουργήσει η επιχείρηση.
Υπάρχει λύση στο πρόβλημα; Μπορεί να λυθεί το πρόβλημα; Εμείς λέμε
ότι, ναι, μπορεί να λυθεί το πρόβλημα.
Απευθύνθηκε στην Α.Τ.Ε., ζήτησε τη χρηματοδότηση, αλλά την αρνήθηκε η Α.Τ.Ε. Και μη μας λέει ο κύριος Υπουργός ότι δεν παρεμβαίνει στο έργο της τράπεζας. Είναι κρατική τράπεζα η Α.Τ.Ε. και είναι γνωστό το νομοθετικό καθεστώς κάτω από το οποίο λειτουργεί.
Εν πάση περιπτώσει, μη μας λέτε ότι δεν μπορεί να δοθεί λύση. Λύση μπορεί να δοθεί, σαν αυτή που δόθηκε στην "ΑΓΝΟ". Αντί να καταβάλει τα απαραίτητα ποσά για κεφάλαια κίνησης ένα με ενάμισι δισεκατομμύριο που χρειάζεται, ας γίνει συνέταιρος κατά το ποσοστό αυτό της 'Ενωσης Αγροτικών Συνεταιρισμών Λάρισας. Διαφορετικά, αν την αφήσετε έτσι την επιχείρηση, οδηγείτε την παράδοσή της στις μεγάλες επιχειρήσεις της "ΦΑΓΕ" και της "ΔΕΛΤΑ", οι οποίες θέλουν να τη βάλουν στο χέρι τους για ένα κομμάτι ψωμί, με όλες βέβαια τις αρνητικές συνέπειες για τους κτηνοτρόφους της περιοχής, που θα χάσουν ένα στηριγμά τους, για τους εργαζόμενους, που θα χάσουν τη δουλειά τους, για το καταναλωτικό κοινό της περιοχής της Λάρισας και ευρύτερα της Θεσσαλίας, που θα χάσει αυτά τα προϊόντα της γνωστής ποιότητας και γνησιότητας.
Συνεπώς η Κυβέρνηση πρέπει έστω και τώρα να αναλάβει τις ευθύνες της, να δώσει λύση στο προβλημα. Διαφορετικά θα έχουμε την ολοκλήρωση ενός προδιαγεγραμμένου εγκλήματος, την παράδοση δηλαδή μίας συνεταιριστικής βιομηχανίας, ενός ακόμα φιλέτου της παραγωγικής δραστηριότητας του τόπου μας στις μεγάλες ορέξεις των μεγαλοεπιχειρηματιών, οι οποίοι δραστηριοποιούνται στο χώρο της γαλακτοβιομηχανίας, της "ΦΑΓΕ" και της "ΔΕΛΤΑ". 'Εστω και τώρα να αναλάβει τις ευθύνες της.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε δύο
λεπτά, για να δευτερολογήσετε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, δουλειά της
Κυβέρνησης είναι να χαράζει πολιτική για σημαντικούς κλάδους της αγροτικής οικονομίας, όπως είναι η κτηνοτροφία, όπως είναι η γαλακτοπαραγωγή. Δεν είναι να παρεμβαίνει ούτε σε ιδιωτικές ούτε σε συνεταιριστικές οργανώσεις για να διορθώνει τα λάθη των διοικήσεών τους. 
Παρ' όλα αυτά, η δικη μας πολιτική -και αυτή είναι η συζήτηση που
γίνεται με την Αγροτική Τράπεζα Ελλάδος- είναι να διατηρηθούν αυτές οι γαλακτοβιομηχανίες, διορθώνοντας τα λάθη τα οποία έχουν γίνει. Και χαίρομαι, γιατί κόντρα στη λογική των δικών σας ανθρώπων στη συγκεκριμένη περιοχή, η απόφαση που πάρθηκε είναι να πουληθεί ένα μέρος των μετοχών.  Και είναι γνωστό -και το αποδείξαμε πριν μία εβδομάδα- τι έγινε με την "ΑΓΝΟ", ότι υπάρχει πρόθεση, πραγματικά να υπάρξει  ένα νέο εταιρικό
σχήμα στη βάση του συνεταιριστικό, με συμμετοχή πιθανόν και της Αγροτικής Τράπεζας, αλλά μέσα από κάποιες διαδικασίες που δεν μπορούν παρά να γίνουν. Και χαίρομαι, γιατί η νέα διοίκηση της 'Ενωσης Αγροτικών Συνεταιρισμών πήρε αυτήν την απόφαση, για να μπορέσει να υπάρξει γαλακτοβιομηχανία. Δεν υπήρξε καμία πρόθεση ποτέ και από κανέναν να παραδώσει καμία συνεταιριστική βιομηχανία στον ιδιωτικό τομέα. Για μας και ο ιδιωτικός τομέας και ο συνεταιριστικός τομέας προσφέρουν σ' αυτόν το χώρο σημαντικές υπηρεσίες με την παραγωγή και τις εξαγωγές τους.  Πράγματι, αυτή η βιομηχανία είναι από τις καλύτερες που έχουμε. Πράγματι, παράγει προϊόντα υψηλής ποιότητας, αλλά τα χρηματοοικονομικά προβλήματα, τα οποία δημιούργησαν με άστοχους χειρισμούς οι διοικήσεις, δεν είναι δυνατόν να ζητάμε συνέχεια να τα λύσει ο κρατικός προϋπολογισμός.
Η δική μας πορεία, την είπα, είναι ότι σε συνεννόηση με όλες τις
συνεταιριστικές βιομηχανίες, οι οποίες μάλιστα η κάθε μία για διαφορετικούς λόγους έχουν προβλήματα, μπορούμε να τη δούμε σε μία ενιαία πολιτική και αυτή η ενιαία πολιτική, απ' ό,τι ξέρω, είναι η πολιτική της Α.Τ.Ε. που θέλει να δημιουργήσει μία νέα εταιρεία χόλντινγκ, συγχωνεύοντας σε ένα ενιαίο πακέτο όλες αυτές τις βιομηχανίες, προκειμένου και αυτές να ζήσουν, αν θέλετε, ως ένα σημαντικό συνεταιριστικό βιομηχανικό συγκρότημα. Γιατί το καθένα χωριστά και σε μία μικρή περιοχή μοιραίως θα συμπιεσθούν από τις μεγάλες βιομηχανίες που από τα πράγματα ελέγχουν την παραγωγή και δεν θα έχουν μέλλον.
Αυτή η λύση, λοιπόν, είναι και η μόνη δυνατή, και αυτήν τη λύση θα
στηρίξουμε.
ΑΧΙΛΛΕΥΣ ΚΑΝΤΑΡΤΖΗΣ: Γιατί δεν την προχωράτε;
ΠΡΟΕΔΡΕΥΩΝ (Παναγιώτης Σγουρίδης): Την προχωράνε, κύριε Κανταρτζή.
Κηρύσσεται περαιωμένη η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε
στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Ψήφιση στο σύνολο του σχεδίου νόμου του Υπουργείου Πολιτισμού:"
'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004 Α.Ε." προστασία Ολυμπιακών Συμβόλων και Σημάτων και άλλες διατάξεις".
Κυρία Υπουργέ, έχετε επί του νομοσχεδίου κάποια νομοτεχνική παρατήρηση;
ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Οχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Να ψηφισθεί, δηλαδή, στο σύνολο,
ως έχει.
Ερωτάται το Σώμα: Γίνεται δεκτό το σχέδιο νόμου "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004 Α.Ε." προστασία Ολυμπιακών Συμβόλων και Σημάτων και άλλες διατάξεις" και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία. ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Το σχέδιο νόμου έγινε δεκτό και
στο σύνολο κατά πλειοψηφία.
Συνεπώς το σχέδιο νόμου: "'Ιδρυση Εταιρείας "ΟΛΥΜΠΙΑΚΟ ΧΩΡΙΟ 2004 Α.Ε." προστασία Ολυμπιακών Συμβόλων και Σημάτων και άλλες διατάξεις" έγινε δεκτό κατά πλειοψηφία, σε μόνη συζήτηση, κατ' αρχήν, κατ' άρθρο και στο σύνολο και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Bουλής)
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.
Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 10.55' λύεται η συνεδρίαση για
αύριο Παρασκευή 10 Μαρτίου 2000 και ώρα 10.30' με θέμα ημερήσιας διάταξης, συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή, σε επίπεδο Αρχηγών
κομμάτων, με θέμα: "Τους όρους και τις προϋποθέσεις της προεκλογικής πολιτικής αντιπαράθεσης των κομμάτων".
O ΠΡΟΕΔΡΟΣ                     ΟΙ ΓΡΑΜΜΑΤΕΙΣ

