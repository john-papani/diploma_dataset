Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΣΤ'
Δευτέρα 13 Οκτωβρίου 1997
 
Αθήνα, σήμερα στις 13 Οκτωβρίου 1997, ημέρα Δευτέρα και ώρα 18.20', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής, κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Δημήτριο Πιπεργιά, Βουλευτή Ευβοίας, τα ακόλουθα:
Α' ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύνδεσμος Γουνοποιών - Γουνεμπόρων Σιάτιστας "Ο Προφήτης Ηλίας" αντιτίθεται στην κατάργηση του Τελωνείου Σιάτιστας.
2) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Γεωτεχνικό Επιμελητήριο Ελλάδας Παράρτημα Δυτικής Μακεδονίας ζητεί την ενίσχυση με επιστημονικό προσωπικό και τεχνολογικό εξοπλισμό των παραρτημάτων ΙΓΜΕ.
3) Οι Βουλευτές κύριοι ΛΑΖΑΡΟΣ ΛΩΤΙΔΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία ο Δήμος Κοζάνης ζητεί το αντίτυπο της Χάρτας του Ρήγα Βελεστινλή που ανήκει στη Δημοτική Βιβλιοθήκη Κοζάνης να χαρακτηριστεί ως διατηρητέο μνημείο.
4) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Σύλλογος Ιδιοκτητών Επαρχιακών Ταξί Νομού Ηρακλείου "Μίνωας" προτείνει τη μη αλλαγή έδρας των κατά τόπους ταξί.
5) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία οι Μινωικές Γραμμές καταγγέλλουν προσπάθειες ιδιωτών εφοπλιστών να εισέλθουν παράνομα στις ακτοπλοϊκές γραμμές της Κρήτης.
6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Περιφερειακό Σωματείο Ενέργειας ΔΕΗ ο "Σπάρτακος" διαμαρτύρεται για τον τρόπο λειτουργίας του Κέντρου Κατανομής Φορτίων Β.Σ./Πτολεμαϊδας.
7) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας στο οποίο η Ομοσπονδία Εμπορικών Συλλόγων Κρήτης διαμαρτύρεται για τη λειτουργία πολυεθνικών καταστημάτων λιανικής πωλήσεως στην Κρητική Αγορά.
8) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας στο οποίο η ΚΣΟΣ ζητεί τη μείωση του κατώτατου ορίου παραγωγής σταφίδας για την καταβολή της στρεμματικής ενίσχυσης.
9) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου και Λυκείου Κανδάνου Νομού Χανίων ζητεί την πρόσληψη καθηγητών στο Γυμνάσιο - Λύκειο Κανδάνου.
10) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία το Γεωτεχνικό Επιμελητήριο Ελλάδας ζητεί χρηματοδότηση για την υλοποίηση έργων υδρολογικής λεκάνης του Κερίτη Νομού Χανίων.
11) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία το Τεχνικό Επιμελητήριο Ελλάδας Τμήμα Δυτικής Κρήτης αντιτίθεται στην περικοπή των κλαδικών επιδομάτων των μηχανικών του δημοσίου.
12) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία το Εθνικό 'Ιδρυμα Αγροτικής 'Ερευνας, Ινστιτούτο Υποτροπικών και Ελιάς Χανίων αντιτίθεται στις νέες νομοθετικές ρυθμίσεις του μισθολογίου των καθηγητών ΑΕΙ και ΤΕΙ.
13) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία η Κοινότητα Καλυβών του Νομού Χανίων διαμαρτύρεται για την εφαρμογή του προγράμματος "Ι.Καποδίστριας".
14) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΙΚΟΣ κατέθεσε αναφορά με την οποία ο Σύλλογος Καρυωτών Δομοκού "Ο 'Αγιος Γεώργιος" διαμαρτύρεται για την εφαρμογή του προγράμματος "Ι.Καποδίστριας".
15) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία τα Συνεταιριστικά Φυτώρια Νομού Ηρακλείου ΑΓΕ ζητούν τη ρύθμιση του χρέους της εταιρείας προς την ΑΤΕ.
16) Οι Βουλευτές κύριοι ΙΩΑΝΝΗΣ ΔΗΜΑΡΑΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία οι εργαζόμενοι του 1ου Νοσοκομείου ΙΚΑ "Η ΠΕΝΤΕΛΗ" διαμαρτύρονται για την έλλειψη προσωπικού στο Νοσοκομείο.
17) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία το Σωματείο Ηλεκτροτεχνιτών Ν.Πειραιά και Νήσων διαμαρτύρεται για την κράτηση του 1% υπέρ του Μ.Τ.Π.Υ. στο επίδομα παραγωγικότητας σε προσωπικό ΣΕΙΔ αορίστου χρόνου με σύναψη Σ.Σ.Ε. βάσει του Ν. 1876/90.
18) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Σεισμοπλήκτων Δανειοδοτουμένων Νομού Κοζάνης ζητεί την αναστολή των εισφορών των μελών του στο ΙΚΑ.
19) Ο Βουλευτής Αχαίας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Ιατρικός Σύλλογος Πατρών ζητεί την έγκριση πρόσληψης ενός ατόμου στην υπηρεσία του.
20) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Κοζάνης ζητεί την αναγκαστική απαλλοτρίωση έκτασης για τη δημιουργία χώρου πρασίνου στο Ο.Τ.149, όπου στεγάζεται το ασφαλιστικό της ΔΕΗ.
21) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο κ. Γ.Σιδηρόπουλος, εργαζόμενος στη Λιπασματοβιομηχανία ΑΕΒΑΛ Πτολεμαίδας, προτείνει ρύθμιση της συνταξιοδότησης των εργαζομένων που αποχωρούν από επιχειρήσεις που επαναϊδιωτικοποιούνται.
22) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η 'Ενωση Συνεταιριστικών Τραπεζών Ελλάδος ζητεί να μειωθεί το ελάχιστο κεφάλαιο που απαιτείται για να λάβει άδεια Πιστωτικός Συνεταιρισμός για να λειτουργήσει ως Συνεταιριστική Τράπεζα.
23) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία η 'Ενωση Συνεταιριστικών Τραπεζών Ελλάδος ζητεί να μειωθεί το ελάχιστο κεφάλαιο που απαιτείται για να λάβει άδεια Πιστωτικός Συνεταιρισμός για να λειτουργήσει ως Συνεταιριστική Τράπεζα.
24) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Πανελλήνιος Ομοσπονδία Καταστηματαρχών Κρεοπωλών ζητεί να απαγορευθεί με νόμο η πώληση πουλερικών στις λαϊκές αγορές.
25) Ο Βουλευτής Αθηνών κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία το Σωματείο Εργαζομένων ΠΥΡΚΑΛ Υμηττού ζητεί τη χρηματοδότηση του ταμειακού προγράμματος της εταιρείας.
26) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Νομαρχιακό Συμβούλιο Καστοριάς ζητεί ειδική ρύθμιση για τις Νομαρχιακές Αυτοδιοικήσεις της Δυτικής Μακεδονίας όσον αφορά το μειωμένο ειδικό φόρο κατανάλωσης του πετρελαίου θέρμανσης.
27) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Σύλλογος Εργαζομένων στην Ελληνική Βιομηχανία 'Οπλων Αθήνας ζητεί τη λήψη μέτρων για τον εκσυγχρονισμό και την ανάπτυξη της εταιρείας.
28) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Σύλλογος Τεχνικών Υπαλλήλων Γενικού Χημείου του Κράτους ζητεί την υπογραφή της Υπουργικής Απόφασης που αφορά σε ρύθμιση αποδοχών των μελών του.
29) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο κ. Ε. Σερεσλής ζητεί την επίλυση φορολογικών προβλημάτων των ελλήνων που κατοικούν στο εξωτερικό.
30) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Επιμελητήριο Καβάλας διαμαρτύρεται για τη διαφοροποίηση του Νομού Καβάλας ως προς τα ισχύοντα κίνητρα για τις ιδιωτικές επενδύσεις.
31) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Σκοπευτικός Σύλλογος Κυνηγών Νομού Αιτωλ/νίας παρουσιάζει τα προβλήματα, τα οποία δημιουργούνται από τα αναχρονιστικά, αντιδημοκρατικά και αντισυνταγματικά καταστατικά των κυνηγετικών συλλόγων.
32) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Σκοπευτικός Σύλλογος Κυνηγών Νομού Αιτωλ/νίας ζητεί να τερματιστεί η παρακράτηση από τα Δασαρχεία μέρους ή και ολόκληρης της εισφοράς που πληρώνουν οι κυνηγοί για τους (ανεξάρτητους) συλλόγους τους.
33) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Σύλλογος Γονέων για τη μονιμοποίηση των 214 ιπταμένων συνοδών και ιπταμένων φροντιστών στην Ολυμπιακή Αεροπορία ζητεί την άμεση μονιμοποίηση των εποχιακά εργαζομένων συνοδών και φροντιστών στην Ο.Α.
34) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Τμήμα Μαγνησίας του Τεχνικού Επιμελητηρίου Ελλάδας καταγγέλλει τον αποκλεισμό των τοπικών μελετητικών γραφείων από τις αναθέσεις των μελετών του εθνικού κτηματολογίου.
35) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανελλήνια Ομοσπονδία Εργαζομένων στα Διϋλιστήρια και Χημικές Βιομηχανίες αναφέρεται στην αναδιάρθρωση και μετοχοποίηση του Ομίλου ΔΕΠ, που δρομολογείται από το Υπ. Ανάπτυξης.
36) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Πανελλήνια Ομοσπονδία Σιδηροδρομικών, δηλώνει την αντίθεσή της προς την οικονομική συμφωνία μεταξύ ΟΣΕ και Δημοσίου.
37) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Γονέων, Νηπίων και Βρεφών του Βρεφονηπιακού Σταθμού Οργανισμού Εργατικής Εστίας Σερρών ζητεί τη λήψη μέτρων για την εύρυθμη λειτουργία του Βρεφονηπιακού Σταθμού.
38) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Προστασίας Περιβάλλοντος ευρύτερης Περιοχής Λαγκαδά Θεσ/νίκης αναφέρεται στα χρονίζοντα περιβαλλοντικά προβλήματα του λεκανοπεδίου Λαγκαδά και στην καταστροφή της λίμνης Κορώνειας.
39) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Σωματείο Ρητινοκαλλιεργητών - Δασεργατών Νομού Εύβοιας ζητεί την άμεση καταβολή της οικονομικής ενίσχυσης στους ρητινοκαλλιεργητές.
40) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η "ΣΤΕΛΛΑΡ ΝΑΥΤΙΛΙΑΚΗΣ Ε.Π.Ε." αναφέρεται στον τρόπο ανάθεσης μεταφοράς στρατιωτικού υλικού από τις Η.Π.Α. στην Ελλάδα.
41)Οι Βουλευτές κύριοι ΦΩΤΗΣ ΚΟΥΒΕΛΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η 'Ενωση Αστυνομικών Υπαλλήλων Νομού Ροδόπης αναφέρεται στα προβλήματα που δημιουργούνται από την απορρόφηση μεγάλου αριθμού Αστυνομικών από την Αστυνομική Δ/νση Ροδόπης για τη λειτουργία της Σχολής Αστυνομίας.
42) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Αγίας Βαρβάρας Αττικής ζητεί να μην εγκατασταθεί το Ειδικό Κέντρο 'Αμεσης Κοινωνικής Βοήθειας Ευπαθών Πληθυσμιακών Ομάδων στην περιοχή του.
43) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία η Κοινότητα Σπολάιτας του Νομού Αιτωλ/νίας ζητεί την έναρξη των διαδικασιών για την ίδρυση ΧΥΤΑ στην περιοχή της.
44) Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία το Συμβούλιο Περιοχής της 15ης Εδαφικής Περιφέρειας του Νομού Αιτωλ/νίας ζητεί τη μη κατάργηση των δρομολογίων ΚΤΕΛ Αγρινίου προς ΥΗΣ Κρεμαστών που πληρώνει η ΔΕΗ από το 1978.
45) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία το Συμβούλιο Περιοχής της 15ης Εδαφικής Περιφέρειας του Νομού Αιτωλ/νίας ζητεί να μην καταργηθούν τα δρομολόγια του ΚΤΕΛ Αγρινίου προς ΥΗΣ Κρεμαστών που πληρώνει η ΔΕΗ από το 1978.
46) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία η Κοινότητα Πλατάνου Ναυπακτίας ζητεί να ληφθούν μέτρα για την επαρκή ιατρική φροντίδα στην περιοχή της.
47) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Προμηθευτικός Συνεταιρισμός Φαρμακοποιών Αιτωλ/νίας διαμαρτύρεται για τις καθυστερήσεις στην πληρωμή των μελών από τα ασφαλιστικά ταμεία.
48) Οι Βουλευτές ΑΝΔΡΕΑΣ ΚΑΡΑΓΚΟΥΝΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία η Κοινότητα Σαργιάδας του Νομού Αιτωλ/νίας ζητεί οικονομική ενίσχυση για την εκτέλεση έργου υδροδότησης στην περιοχή της.
49) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία η Δημοτική Επιχείρηση Κοινωνικής Καλλιτεχνικής Αθλητικής Επικοινωνίας του Δήμου Θηβαίων ζητεί οικονομική ενίσχυση για την κατασκευή κερκίδων και αποδυτηρίων στην περιοχή του Δήμου Θηβαίων.
50) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία η Δημοτική Επιχείρηση Κοινωνικής Καλλιτεχνικής Αθλητικής Επικοινωνίας στο Δήμο Θηβαίων ζητεί την παραχώρηση του παλαιού κτιρίου της οδού Κάδμου, κληροδοτήματος του Γεωργίου Βαζέν για τη διενέργεια των καλλιτεχνικών της δραστηριοτήτων.
Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 14/2-7-97 ερώτηση δόθηκε με το υπ' αριθμ. 800/29-7-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 14/2.7.97 σχετικά με τη λειτουργία του 6ου Ειδικού Δημοτικού Σχολείου στην περιοχή του Παγκρατίου που κατέθεσαν οι Βουλευτές κ.κ. Μήτσος Κωστόπουλος και Μπάμπης Αγγουράκης, σας γνωρίζουμε τα ακόλουθα:
Το 6ο 2/θέσιο Ειδικό Δημοτικό Σχολείο Αθηνών συστεγάζεται στο Δημόσιο διδακτήριο του 4ου Δημοτικού Σχολείου Αθηνών και συλλειτουργεί μέχρι τώρα με τα:
α) 4ο και 118ο Δημοτικά Σχολεία Αθηνών
β) 37ο Γυμνάσιο Αθηνών
γ) 6ο και 69ο Νηπ/γεία Αθηνών
και τούτο για να εξασφαλισθεί το πάγιο παιδαγωγικό και κοινωνικό αίτημα της πρωϊνής λειτουργίας των σχολείων.
Διαθέτει για τις διδακτικές ανάγκες περιορισμένου αριθμού μαθητών (από 11 μέχρι 15 την τελευταία τριετία) δύο ισόγειες αίθουσες με άρτιο εξοπλισμό.
Οι μαθητές μεταφέρονται από και προς το σχολείο με μισθωμένο λεωφορείο.
Από απόψεως διδακτικού προσωπικού η λειτουργία του εν λόγω σχολείου κατά το λήξαν διδακτικό έτος 1996-97 υπήρξε εύρυθμη και κανονική.
Οι ανάγκες του σχολείου εκαλύπτοντο και από Ψυχολόγο και Γυμναστή με ειδίκευση σε παιδιά με ειδικές ανάγκες.
Η στέγαση και η λειτουργία του σχολείου απασχολεί την οικεία σχολική επιτροπή και το 2ο Γραφείο Πρωτοβάθμιας Εκπαίδευσης της Α' Δ/νσης Αθηνών, δεν προβλέπεται όμως προσεχώς η μεταστέγασή του σε άλλο διδακτήριο γιατί ο εντοπισμός και η εξασφάλιση οικοπέδων στην περιοχή για ανέγερση διδακτηρίων παρουσιάζει δυσκολίες.
Παρεπιμπτόντως σημειώνεται ότι η ευρύτερη περιοχή καλύπτεται και από το Ειδικό Σχολείο της Ελληνικής Εταιρείας Προστασίας και Αποκατάστασης Αναπήρων Παίδων το οποίος βρίσκεται παραπλεύρως.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
2. Στην με αριθμό 16/2-7-97 ερώτηση δόθηκε με το υπ' αριθμ. 802/29-7-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 16/2-7-97 σχετικά με τα σχολεία που λειτουργούν στα πλαίσια της Ελληνικής Εταιρείας Προστασίας και Αποκατάστασης Αναπήρων Παίδων (ΕΛΕΠΑΑΠ), που κατέθεσαν οι Βουλευτές κ.κ. Μπάμπης Αγγουράκης και Αποστόλης Τασούλας, σας γνωρίζουμε τα ακόλουθα:
1. Στην ΕΛΕΠΑΠ λειτουργεί ένα 10/θέσιο Ειδικό δημοτικό σχολείο και ένα 2/θ ειδικό νηπιαγωγείο, στα οποία φοιτούν περίπου 95 παιδιά με κινητικές δυσκολίες. Τα σχολεία αυτά θα εξακολουθήσουν να λειτουργούν και κατά τα επόμενα σχολικά χρόνια χωρίς κανένα πρόβλημα.
2. Μελετάται η λειτουργία στην ΕΛΕΠΑΑΠ και ενός ειδικού σχολείου Δ/θμιας Εκπ/σης εκτός των δύο Γυμνασίων και Λυκείων που λειτουργούν στην Αθήνα για παιδιά με κινητικές δυσκολίες.
3. Μέσω του Κοινοτικού πλαισίου στήριξης έχουν εκπονηθεί προγράμματα που αφορούν την εκπαίδευση των εκπ/κών των ανωτέρω σχολείων, καθώς επίσης και τον εξοπλισμό τους και θα βοηθήσουν στην καλύτερη λειτουργία και την αποτελεσματικότερη φοίτηση των παιδιών.
Ο Υφυπουργός
ΙΩΑΝ. ΑΝΘΟΠΟΥΛΟΣ"
3. Στην με αριθμό 32/2-7-97 ερώτηση δόθηκε με το υπ' αριθμ. 1285/25-7-97 έγγραφο από τον Υπουργό Εργασίας και Κοιν. Ασφαλίσεων η ακόλουθη απάντηση:
"Απαντώντας στα ανωτέρω σχετικά, με τα οποία μας διαβιβάστηκαν οι αριθμ. 4242/4-6-97 και 32/2-7-97 ερώτησεις, που κατατέθηκαν στη Βουλή από τους Βουλευτές κ.κ. Ν. Γκατζή και Α. Κανταρτζή, για τα θιγόμενα σ' αυτές θέματα, σας πληροφορούμε τα εξής:
Ο Οργανισμός Εργατικής Κατοικίας (Ο.Ε.Κ.) μέσα στα πλαίσια της προσπάθειάς του για την αναβάθμιση της ζωής των οικισμών "ΒΟΛΟ VIII" έχει ολοκληρώσει τις διαδικασίες για την κατασκευή παιδικής χαράς και έχει δοθεί εντολή στον ανάδοχο για την άμεση ενέργεια των εργασιών.
Ο Υπουργός
ΜΙΛΤΙΑΔΗΣ ΠΑΠΑΙΩΑΝΝΟΥ"
4. Στην με αριθμό 39/2-7-97 ερώτηση δόθηκε με το υπ' αριθμ. 1380/25-7-97 έγγραφο από τον Υπουργό Εργασίας και Κοιν. Ασφαλίσεων η ακόλουθη απάντηση:
"Απαντώντας στην 39/2-7-97 ερώτηση, που κατατέθηκε στη Βουλή από τους Βουλευτές κ.κ. Ν. Γκατζή και Αχ. Κανταρτζή, για τα θιγόμενα σ' αυτή θέματα, σας πληροφορούμε ότι σας έχουμε ενημερώσει με το αριθμ. 1222/24-6-97 έγγραφό μας, φωτ/φο του οποίου σας επισυνάπτουμε.
Ο Υπουργός
ΜΙΛΤΙΑΔΗΣ ΠΑΠΑΙΩΑΝΝΟΥ"
Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
5. Στην με αριθμό 52/2-7-97 ερώτηση δόθηκε με το υπ' αριθμ. 3/30-7-97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 52/2.7.97 που κατέθεσαν στη Βουλή, οι Βουλευτές κ.κ. Σταύρος Παναγιώτου, Νίκος Γκατζής και κ. Μαρία Μπόσκου, παρακαλούμε να πληροφορήσετε τους κ.κ. Βουλευτές σε θέματα αρμοδιότητάς μας τα εξής:
Στο πλαίσιο των έργων ύδρευσης του αστικού συγκροτήματος Θεσσαλονίκης υλοποιούνται μια σειρά έργων που σκοπό έχουν να καλύψουν τις υδρευτικές ανάγκες της Θεσσαλονίκης με μεταφορά νερού από τον ποταμό Αλιάκμονα.
Το έργο γίνεται για να δώσει 150.000 κυβικά μέτρα/ημέρα νερό άμεσα και μέχρι το 2030 600.000 κυβικά μέτρα/ημέρα.
Σκοπός του είναι να υπάρξει εναλλακτικός τρόπος ύδρευσης Θεσσαλονίκης και να αναβαθμιστεί το περιβάλλον με τη διακοπή των υδρογεωτρήσεων στηn περιοχή του Καλοχωρίου όπου παρατηρούνται καθιζήσεις.
Το συνολικό έργο ύδρευσης Θεσσαλονίκης έχει προϋπολογισμό 30 δις δρχ. και θα εκτελεστεί σε πέντε (5) εργολαβίες.
Οι πόροι είναι διασφαλισμένοι και δεσμευμένοι από Κοινοτικούς και Εθνικούς πόρους.
Η διάρκεια κατασκευής με δυνατότητα σταδιακής λειτουργίας είναι:
Για παροχή 100.000 κυβικών μέτρων/ημέρα 3 χρόνια.
Για το σύνολο της παροχής 150.000 μέτρων/ημέρα 4,5 χρόνια.
Το 1990 ολοκληρώθηκε η διώρυγα που μεταφέρει το νερό του Αλιάκμονα μέχρι τον Αξιό.
Τα έτη 1989 - 1994 κατασκευάστηκε ένα μέρος του έργου από τον Αξιό μέχρι τον χώρο κατασκευής των διυλιστηρίων.
Τα έργα που θα κατασκευαστούν είναι:
- Κλειστοί αγωγοί μεταφοράς νερού
- Διυλιστήρια
- Δεξαμενές
- Αντλιοστάσια
- Ανακαίνιση παλαιού τμήματος της διώρυγας.
Εχουν δημοπρατηθεί από τις πέντε (5) εργολαβίες οι δύο (2).
- Ολοκλήρωση αγωγού προσαγωγής από ποταμό Αξιό μέχρι αντλιοστάσιο Σίνδου προϋπολογισμού 5,2 δις δρχ.
Το έργο εκτελείται από τον Σεπτέμβριο του 1996 και προβλέπεται να ολοκληρωθεί τον Ιανουάριο του 1999.
- Διυλιστήρια νερού (150.000) κυβικά μέτρα ημερησίως, προϋπολογισμού 6,9 δις δρχ.
Υπεγράφη το συμφωνητικό στις 16-5-97.
Προβλέπεται να ολοκληρωθεί τέλη 1999.
Προετοιμάζεται η διαδικασία ανάθεσης των πιο κάτω εργολαβιών.
- Δεξαμενή Δ3 αντλιοστάσιο Διαβατών και αγωγοί μεταφοράς νερού προϋπολογισμού 9 δις δρχ.
Εγκρίθηκε η σχετική μελέτη.
- Συνδέσεις υδραγωγείου Αλιάκμονα με εγκαταστάσεις ΟΥΘ προϋπολογισμού 7,0 δις δρχ.
Για αυτό το έργο:
α) Τελεί υπό έγκριση η οριστική μελέτη της εργολαβίας υδροδότησης δεξαμενών Διαβατών και Δ2 Εύοσμου.
Αυτή η εργολαβία μαζί με το έργο Δεξαμενή Δ3 θα δημοπρατηθούν μαζί και γίνεται τώρα η ενοποίηση τευχών δημοπράτησης.
β) Εχει εκπονηθεί η προμελέτη, προκηρύσσεται η εκπόνηση της οριστικής μελέτης για την εργολαβία αγωγών υδροδότησης των υπαρχουσών δεξαμενών από το υδραγωγείο Αλιάκμονα. Συνδέσεις με δεξαμενές Τούμπας, Καλλιθέας κ.λπ.
Θα δημοπρατηθεί αυτή η εργολαβία τέλη του 1997.
Ο προϋπολογισμός είναι 7,8 δρχ.
γ) 'Εχει εγκριθεί η προμελέτη της εργολαβίας των έργων προστασίας του σίφωνα του αγωγού ύδρευσης στον Αξιό ποταμό και συγχρόνως προστασίας των παρακειμένων γεφυρών του ΟΣΕ.
Συντάσσεται η οριστική μελέτη.
Θα δημοπρατηθεί εντός του 1997.
- Ανακαίνιση - επισκευή ενωτικής διώρυγας μεταφοράς νερού από Αλιάκμονα μέχρι Αξιό.
Προϋπολογισμού 3,0 δις δρχ.
'Εχει τελειώσει το πιλοτικό πρόγραμμα δοκιμαστικών επεμβάσεων στη διώρυγα προϋπολογισμού 300 εκ. δρχ.
'Εχει ανατεθεί η προκαταρκτική μελέτη της ενωτικής διώρυγας προϋπολογισμού 55 εκ. δρχ. στο σύμβουλο που έχει προσληφθεί για το σύνολο του έργου και μετά το πέρας και αυτής της μελέτης θα αποφασιστεί η οριστική λύση για την επισκευή της.
Ο Υπουργός
Κ. ΛΑΛΙΩΤΗΣ"
6. Στην με αριθμό 58/2-7-97 ερώτηση δόθηκε με το υπ' αριθμ. 5/30-7-97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 58/2-7-97 που κατέθεσε στη Βουλή ο Βουλευτής κ. Μιχ. Καρχιμάκης παρακαλούμε να πληροφορήσετε τον κ. Βουλευτή ότι η Συλλογική Απόφαση Μελετών 'Εργων Οδοποιϊας (ΣΑΜ 071) που περιλαμβάνεται στο Πρόγραμμα Δημοσίων Επενδύσεων (ΠΔΕ) του 1997 και στην οποία έχουν ενταχθεί όλες οι νέες μελέτες προς ανάθεση από την ΔΜΕΟ, έχει ήδη εγκριθεί από το ΥΠΕΘΟ.
Το ΥΠΕΧΩΔΕ θα εξετάσει τη δυνατότητα ένταξης της μελέτης της οδού Σητείας - Παλαίκαστρου - Ζάκρου σε επόμενη τροποποίηση της ΣΑΜ 071 αναγνωρίζοντας την ιδιαιτερότητα ανάπτυξης της παραπάνω περιοχής.
Ο Υπουργός
Κ. ΛΑΛΙΩΤΗΣ"
7. Στην με αριθμό 65/2-7-97 ερώτηση δόθηκε με το υπ' αριθμ. 1275/28-7-97 έγγραφο από τον Υφυπουργό Εργασίας και Κοιν. Ασφαλίσεων η ακόλουθη απάντηση:
"Απαντώντας στην ερώτηση 65/2-7-97 που κατατέθηκε στη Βουλή από το Βουλευτή κ. Νικόλαο Κατσαρό, σχετικά με καθυστέρηση του ΟΓΑ στην εξόφληση των λογαριασμών των φαρμακοποιών, σας γνωρίζουμε τα εξής:
Ο ΟΓΑ επί σειρά ετών είναι απόλυτα συνεπής στις υποχρεώσεις του και η κατά τους τελευταίους μήνες καθυστέρηση της πληρωμής των λογαριασμών των φαρμακοποιών για μικρό χρονικό διάστημα, οφείλεται καθαρά σε διαδικαστικούς λόγους.
Πάντως καταβάλλεται κάθε δυνατή προσπάθεια για την έγκαιρη εξόφληση των υποχρεώσεων του Οργανισμού προς τα φαρμακεία της χώρας.
Συγκεκριμένα η πρώτη δόση εξόφλησης λογαριασμών των φαρμακείων, μηνός Μαϊου 1997, ύψους 7.400 εκατ. δραχμών η οποία έπρεπε να πληρωθεί στις 25/6/97 κατεβλήθη στις 18/7/97 και η δεύτερη δόση, μηνός Μαϊου, ύψους 665 εκατ., η οποία έπρεπε να πληρωθεί στις 10/7/97 θα καταβληθεί στους φαρμακοποιούς στις 31-7-97.
Παρατηρείται ότι ο χρόνος εξόφλησης των λογαριασμών των φαρμακοποιών ομαλοποιείται σταδιακά και ο ΟΓΑ θα καταβάλει περαιτέρω προσπάθεια για την καταβολή των χρημάτων αυτών σύμφωνα με τις καταστατικές του διατάξεις.
Ο Υφυπουργός
ΝΙΚΟΣ ΦΑΡΜΑΚΗΣ"
8. Στην με αριθμό 88/2-7-97 ερώτηση δόθηκε με το υπ' αριθμ. 7/30-7-97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 88/2.7.97 που κατέθεσε στη Βουλή ο Βουλευτής κ. Θεοφάνης Δημοσχάκης, παρακαλούμε να πληροφορήσετε τον κ. Βουλευτή τα εξής:
α. Η πρόοδος των εκτελούμενων έργων στις Ε.Ο. Νο2 Αλεξ/πολης - Γέφυρας Κήπων και Ε.Ο. Νο 51 Αρδανίου - Ορμενίου κρίνεται ικανοποιητική διότι δεν παρατηρούνται αποκλίσεις από τα εγκεκριμένα χρονοδιαγράμματα και από τους συμβατικούς χρόνους περαίωσης.
β. Οι σημάνσεις των εκτελούμενων έργων είναι σύμφωνες με τις Τεχνικές Προδιαγραφές Σήμανσης εκτελούμενων έργων εκτός κατοικημένων περιοχών (ΦΕΚ 589/30-6-80). Ειδικά η σήμανση στην εργολαβία Μοναστηράκι - Φέρρες σύμφωνα με την έκθεση αυτοψίας του επιβλέποντα του έργου Μηχανικού και κατά την ημέρα του δυστυχήματος αλλά και σήμερα είναι σύμφωνη με τις ανωτέρω προδιαγραφές.
Κατά πληροφορίες το δυστύχημα οφείλεται στην μη συμμόρφωση με την υπάρχουσα σήμανση και στην μη λήψη μέτρων ασφαλείας σε μεταφερόμενο φορτίο και όχι σε αμέλεια ή αδιαφορία της Υπηρεσίας και του κατασκευαστού.
Ο Υπουργός
Κ. ΛΑΛΙΩΤΗΣ"
9. Στην με αριθμό 129/3-7-97 ερώτηση δόθηκε με το υπ' αριθμ. 594/28-7-97 έγγραφο από τον Υπουργό Εθν. Οικονομίας η ακόλουθη απάντηση:
"Σε απάντηση ερώτησης, αριθ. 129/3-7-97 προς τον Υπουργό Εθνικής Οικονομίας και Οικονομικών, που κατέθεσαν στη Βουλή των Ελλήνων οι Βουλευτές κ.κ. Α. Παπαληγούρας, Θ. Σκρέκας και Χ. Βυζοβίτης, σας γνωρίζουμε τα ακόλουθα:
1. Ο Δείκτης Τιμών Καταναλωτή (Δ.Τ.Κ.) που καταρτίζεται στη Χώρα μας από την Εθνική Στατιστική Υπηρεσία της Ελλάδος (ΕΣΥΕ), αναθεωρείται κατά τακτά χρονικά διαστήματα, σύμφωνα με τα αποτελέσματα της τελευταίας, κάθε φορά, 'Ερευνας Οικογενειακών Προϋπολογισμών (ΕΟΠ).
2. Το έργο της αναθεώρησης του Δ.Τ.Κ. ανατίθεται στην Επιτροπή Αναθεώρησης Δ.Τ.Κ., στην οποία συμμετέχουν, εκτός από τους υπηρεσιακούς παράγοντες της ΕΣΥΕ, εκπρόσωποι του Υπουργείου Εθνικής Οικονομίας, του Υπουργείου Ανάπτυξης (Εμπορίου), της Τραπέζης της Ελλάδος, καθώς και εκπρόσωποι του ΣΕΒ, της Γ.Σ.Ε.Ε. και της ΑΔΕΔΥ, αλλά και ειδικοί επιστήμονες και εμπειρογνώμονες.
3. Σκοπός των αναθεωρήσεων του Δ.Τ.Κ. είναι η ανανέωση των συντελεστών σταθμίσεων και η ανανέωση του δείγματος των τιμοληπτούμενων ειδών (αγαθών και υπηρεσιών), λαμβάνοντας υπόψη, εκάστοτε, ένα πιο σύγχρονο πρότυπο κατανάλωσης, όπως αυτό προκύπτει από την (πρόσφατη) ΕΟΠ, αλλά και από ειδική έρευνα της αγοράς. Επίσης, κατά τις αναθεωρήσεις του Δ.Τ.Κ. επανεξετάζεται η μεθοδολογία κατάρτισής του, και να κριθεί αναγκαία η βελτίωση της εν λόγω μεθοδολογίας, αυτό επιτυγχάνεται με απόφαση της ανωτέρω Επιτροπής Αναθεώρησης Δ.Τ.Κ.
4. Επισημαίνεται ότι, η μεθοδολογία κατάρτισης του Δ.Τ.Κ. διατηρείται αμετάβλητη για το χρονικό διάστημα που παρεμβάλλεται μεταξύ των αναθεωρήσεών του (περίπου ανά εξαετία), προκειμένου να εξασφαλισθεί η διατήρηση της συγκρισιμότητας των παραγόμενων στοιχείων. Ετσι, οι όποιες τροποποιήσεις κριθούν αναγκαίες, πρέπει να έχουν αποφασισθεί και εφαρμοσθεί πριν την ανακοίνωση του αναθεωρημένου, κάθε φορά, Δ.Τ.Κ.
5. Στην τελευταία αναθεώρηση του Δ.Τ.Κ., βάσει των αποτελεσμάτων της ΕΟΠ 1994 (όπου, ο αναθεωρημένος Δ.Τ.Κ., με βάση το έτος 1994=100,0, ισχύει από το μήνα Ιανουάριο 1997 και εξής), εκτός των άλλων βελτιώσεων και σύμφωνα με απόφαση της Επιτροπής Αναθεώρησης, το "πετρέλαιο θέρμανσης" συμπεριελήφθηκε στην κατηγορία των εποχικών ειδών, στην οποία υπάγονται, τα νωπά φρούτα και λαχανικά, τα είδη ένδυσης και υπόδησης, οι κινηματογράφοι και τα θέατρα κ.α.
6. Τονίζεται ότι, η απόφαση της Επιτροπής Αναθεώρησης Δ.Τ.Κ. για το χαρακτηρισμό του "πετρελαίου θέρμανσης", ως εποχικού είδους, κρίνεται ως ορθή και επιβεβλημένη, μετά τη διάκριση του προϊόντος αυτού από το "πετρέλαιο κίνησης" (το οποίο δεν παρακολουθείται από το Δ.Τ.Κ., λόγω της επαγγελματικής του χρήσης) και μετά τη διαπίστωση ότι το "πετρέλαιο θέρμανσης" έχει μηδενική ζήτηση από τα νοικοκυριά κατά τους μήνες Μάϊο - Σεπτέμβριο.
7. Διευκρινίζεται ότι, παρόμοια αντιμετώπιση για το "πετρέλαιο θέρμανσης" δεν έγινε στην προηγούμενη αναθεώρηση του ΔΤΚ, με βάση την ΕΟΠ 1988, αφού τότε δεν υπήρχε αυτή η διάκριση του πετρελαίου, σε "κίνησης" και "θέρμανσης".
8. Επισημαίνεται ότι, για τα εποχικά είδη, κατά τον υπολογισμό του ΔΤΚ, υπάρχει ιδιαίτερη μέθοδος αντιμετώπισής τους, και όταν αυτά δεν προσφέρονται στην αγορά, λόγω εποχικότητας, δεν σημαίνει ότι "αφαιρούνται από το καλάθι", αφού παραμένουν στο δείκτη και συμμετέχουν στη διαδικασία υπολογισμού του, με την επανάληψη της τελευταίας, κανονικής τους τιμής.
9. Στην περίπτωση των εποχικών ειδών, η επίδρασή τους στο Γενικό Δείκτη σε 12μηνη περίοδο, παραμένει αμετάβλητη, ανεξάρτητα με το πότε "εμφανίζονται" στο δείκτη ή "αποχωρούν" από αυτόν και με την προϋπόθεση ότι οι τιμές των εν λόγω ειδών, κατά την "είσοδο" και "έξοδό" τους, παραμένουν οι ίδιες.
10. Ο Δ.Τ.Κ. καταρτίζεται από την ΕΣΥΕ με βάση την ισχύουσα μεθοδολογία και πρακτική που ακολουθείται από τις Χώρες της Ευρωπαϊκής Ενωσης (Ε.Ε.), και τις λοιπές ανεπτυγμένες Χώρες, ιδιαίτερα δε από την Στατιστική Υπηρεσία της Ε.Ε. (ΕUROSTAT).
Κατά συνέπεια ο Δείκτης αυτός είναι εντελώς αντιπροσωπευτικός και αξιόπιστος και πλήρως αποδεκτός διεθνώς από τους ανωτέρω Οργανισμούς.
11. Πρόσθετη απόδειξη της πληρότητας και της εν γένει αξιοπιστίας του Δ.Τ.Κ. της Χώρας μας, αποτελεί η διαπίστωση ότι στο πλαίσιο εναρμόνισης της μεθοδολογίας κατάρτισης των Δ.Τ.Κ. των Χωρών - μελών της Ε.Ε., εν όψει της Οικονομικής και Νομισματικής Ενωσης (ΟΝΕ), δεν παρουσιάζει προβλήματα, όπως συμβαίνει με τους Δ.Τ.Κ. άλλων Χωρών.
Ο Υπουργός
Γ. ΠΑΠΑΝΤΩΝΙΟΥ"
10. Στην με αριθμό 136/2-7-97 ερώτηση δόθηκε με το υπ'αριθμ. 3364/28-7-97 έγγραφο από τoν Υφυπουργό Εργασίας η ακόλουθη απάντηση:
"Απαντώντας στην ερώτηση 136/2-7-97 που κατατέθηκε στη Βουλή από τους Βουλευτές Στρατή Κόρακα και Σταύρο Παναγιώτου, σχετικά με την έλλειψη προσωπικού στο ΤΣΑ Μυτιλήνης, σας γνωρίζουμε τα εξής:
Από τον Οργανισμό του ΤΣΑ προβλέπονται για το Γραφείο του, στο Νομό Λέσβου 1 θέση κλάδου ΠΕ Διοικητικού-Οικονομικού και 1 θέση κλάδου ΔΕ Διοικητικού-Λογιστικού από τις οποίες καλυμένη είναι μόνο η θέση κλάδου ΠΕ.
Η θέση ΔΕ Διοικ/κού-Λογ/κού παραμένει κενή από 1-4-91 επειδή η υπάλληλος που υπηρετούσε σε αυτή έχει μετατεθεί.
Στο Γραφείο αυτό υπηρετούσε ακόμη μία υπάλληλος σε προσωποπαγή θέση ιδ. δικαίου αορίστου χρόνου, που είχε μεταφερθεί από την ΕΡΤ, σύμφωνα με τις διατάξεις του ν.1943/1991, η οποία όμως έχει αποσπασθεί στην ΑΣΔΕΝ 'Υδρας.
Το Υπουργείο μας έχοντας υπόψη τα προβλήματα που αντιμετωπίζει το ΤΣΑ από έλλειψη προσωπικού, έχει συμπεριλάβει στο προγραμματισμό προσλήψεων έτους 1997 που έχει προωθηθεί στη Γενική Γραμματεία Υπουργικού Συμβουλίου και πρόταση για πρόσληψη 61 ατόμων στο Ταμείο αυτό.
Ο Υφυπουργός
ΝΙΚΟΣ ΦΑΡΜΑΚΗΣ"
11. Στην με αριθμό 148/2-7-97 ερώτηση δόθηκε με το υπ'αριθμ. 12/30-7-97 έγγραφο από τoν Υπουργό ΠΕ.ΧΩ.Δ.Ε. η ακόλουθη απάντηση:
"Απαντώντας στην ερώτηση 148/2-7-97 που κατέθεσε στη Βουλή, ο Βουλευτής κ. Νίκος Κατσαρός, παρακαλούμε να πληροφορήσετε τον κ. Βουλευτή ότι παλιές προτάσεις για μεγάλα φράγματα δεν είναι υλοποιήσιμες σήμερα για λόγους κυρίως χρηματοδοτήσεων και ειδικώτερα μετά το έργο της εκτροπής του Αχελώου. Στα πλαίσια του Τ.Κ.Α.Σ.Ε. εκπονούνται μελέτες αντπλημμυρικών έργων στις οποίες περιλαμβάνονται και οι επιμέρους μελέτες μονιμότερων έργων π.χ. μικρά φράγματα που πρόκειται να αντικαταστήσουν πρόχειρα χωμάτινα ή λιθόριπτα, τόσο στον ποταμό Ενιππέα όσο και σε άλλους παραποτάμους του Πηνειού.
Ο Υπουργός
Κ. ΛΑΛΙΩΤΗΣ"
12. Στην με αριθμό 150/2-7-97 ερώτηση δόθηκε με το υπ'αριθμ. 13/3-7-97 έγγραφο από τoν Υπουργό ΠΕ.ΧΩ.Δ.Ε. η ακόλουθη απάντηση:
"Απαντώντας στην ερώτηση 150/2-7-1997 που κατέθεσε στη Βουλή, ο Βουλευτής κ. Νίκος Κατσαρός, παρακαλούμε να πληροφορήσετε τον κ. Βουλευτή σε θέματα αρμοδιότητάς μας τα εξής:
1. Ταμιευτήρας Κάρλας
Καταβάλλεται προσπάθεια να ενταχθεί στο πρόγραμμα έργων που χρηματοδοτείται από την Ευρωπαϊκή 'Ενωση το σημαντικότατο έργο της Κάρλας με ποσό 30 δις δρχ (βασικό περιβαλλοντικό έργο), ένω έχει πλέον ενταχθεί προσωρινά στο Εθνικό πρόγραμμα με ποσό 15 δις. 'Ηδη ολοκληρώθηκαν όλες οι μελέτες και το έργο θα προωθηθεί για δημοπράτηση.
2. Εκτροπή Αχελώου
α. 'Εχει ήδη ξεκινήσει η κατασκευή των έργων εκτροπής ποσότητας νερών του Αχελώου προς Θεσσαλία (φράγμα Συκιάς, σήραγγα εκτροπής), τα οποία προβλέπεται να ολοκληρωθούν περίπου το 2001.
Τα έργα αυτά σε συνδυασμό με τα έργα εκμετάλλευσης των τοπικών επιφανειακών υδατικών πόρων και τις δυνατότητες εκμετάλλευσης των υπόγειων νερών (εκμετάλλευση μόνο των ανανεώσιμων αποθεμάτων και υποκατάσταση γεωτρήσεων με επιφανειακά νερά, όπου σήμερα γίνεται υπερεκμετάλλευση) θα συμβάλλουν στην βελτίωση των αρδευτικών συνθηκών στην περιοχή Θεσσαλίας και κατά συνέπεια και στο Νομό Λάρισας.
β. Ολοκληρώνεται ήδη η μελέτη της γενικής διάταξης των έργων εκμετάλλευσης των επιφανειακών νερών της περιοχής σε συνδυασμό με τις δυνατότητες εκμετάλλευσης των υπογείων και θα επακολουθήσουν οι τεχνικές μελέτες των σχετικών επιμέρους έργων.
γ. Πολύ σύντομα πρόκειται να ανατεθεί η μελέτη ρουφράκτη (φράγματα) Γυρτώνης.
Ο Υπουργός
Κ. ΛΑΛΙΩΤΗΣ"
13. Στην με αριθμό 153/3-7-97 ερώτηση δόθηκε με το υπ'αριθμ. 14/30-7-97 έγγραφο από τoν Υπουργό ΠΕ.ΧΩ.Δ.Ε. η ακόλουθη απάντηση:
"Απαντώντας στην ερώτηση 153/3-7-1997 που κατέθεσε στη Βουλή, ο Βουλευτής κ. A. Xειμάρας, παρακαλούμε να πληροφορήσετε τον κ. Βουλευτή ότι για τις γέφυρες Λιανιοκλαδίου Λουτρών Υπάτης και Αγ. Γεωργίου έχει ήδη γίνει ανάθεση στους αναδόχους και εντός των ημερών γίνεται ανάθεση και για την γέφυρα Μακρακώμης-Σπερχειάδας.
Για την γέφυρα της Παλαιοβράχας συντάσσεται μελέτη ενώ για την γέφυρα του Κωσταλεξίου υπάρχει μελέτη αλλά εκκρεμεί η έγκριση Περιβαλλοντικών όρων του Σπερχειού και θα κατασκευασθεί παράλληλα με τα οριστικά αντιπλημμυρικά έργα του Σπερχειού γιατί συνδέεται άμεσα με αυτά.
Ο Υπουργός
Κ. ΛΑΛΙΩΤΗΣ"
14. Στην με αριθμό 162/3-7-97 ερώτηση δόθηκε με το υπ' αριθμ. 15/30-7-97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 162/3-7-97 που κατέθεσε στη Βουλή, ο Βουλευτής κ. Λ. Παπαγεωργόπουλος, παρακαλούμε να πληροφορήσετε τον κ. Βουλευτή τα εξής:
Κατά το προηγούμενο έτος και μέχρι σήμερα, έχουν ολοκληρωθεί τα εξής έργα εντός του Οικισμού Βαθέως:
1. Κατασκευάσθηκε νέος αντιολισθηρός τάπητας σε όλο το τμήμα της Εθνικής Οδού που διασχίζει τον Οικισμό.
2. Τοποθετήθηκε φωτεινός σηματοδότης (διάβαση πεζών), μπροστά από το σχολείο της Κοινότητας.
3. Τοποθετήθηκαν στηθαία ασφαλείας σε όλά σχεδόν τα επικίνδυνα σημεία του τμήματος της Εθνικής Οδού, εντός της Κοινότητας.
4. 'Εχει κατασκευασθεί και λειτουργεί οδικός ηλεκτροφωτισμός.
'Οσον αφορά στην διευθέτηση της κυκλοφορίας στον κεντρικό κόμβο του Οικισμού, αρχικά σε συνεργασία με την Κοινότητα, είχε επιλεγεί σε συγκεκριμένη θέση η κατασκευή υπόγειας διάβασης και εγκρίθηκε πίστωση 40.000.000 δρχ.
Εν τω μεταξύ υπάρχει μια πρόταση της Κοινότητας για μεταφορά, σε άλλη θέση, της υπόγειας διάβασης, λόγω αντίδρασης των κατοίκων για την επιλεγμένη από την θέση που αρχικά είχε επιλεγεί.
Παράλληλα η Κοινότητα ανέλαβε την κατασκευή διαπλάτυνσης της Ε.Ο. κατά 500 μέτρα ώστε να δοθεί η δυνατότητα κατασκευής φωτεινής σηματοδότησης στον κόμβο.
Επειδή η υιοθέτηση της μιας ή της άλλης λύσης (δηλαδή κατασκευή υπόγειας διάβασης ή φωτεινή σηματοδότηση) ή και των δύο ταυτόχρονα θα γίνει σε συνεργασία με την Δ/νση Μελετών Οδοποιίας. Η αρμόδια Περιφερειακή Δ/νση συνέταξε το απαραίτητο Τοπογραφικό Διάγραμμα και το συντομότερο δυνατόν θα το στείλει για μελέτη στην Δ/νση Μελετών του Υπουργείου
Ο Υπουργός
ΚΩΣΤΑΣ ΛΑΛΙΩΤΗΣ"
15. Στην με αριθμό 191/4-7-97 ερώτηση δόθηκε με το υπ' αριθμ. 21/30-7-97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 191/04.07.1997 που κατέθεσε στη Βουλή, ο Βουλευτής κ. Θεοφάνης Δημοσχάκης, παρακαλούμε να πληροφορήσετε τον κ. Βουλευτή ότι με την απόφαση ΔΗ/ο/37/Φ/Φ-11/Ε-7/24-3-97 του Υπουργού ΠΕΧΩΔΕ, έχει ήδη εγκριθεί πίστωση 45.000.000 δρχ. για την κατασκευή δικτύου ύδρευσης-πυρόσβεσης, λιμένα Αλεξ/πολης.
Επί πλέον, έχει ορισθεί, με την ίδια απόφαση Δ/νουσα Υπηρεσία του υπόψη έργου η 2η ΔΕΚΕ τ. 6η ΠΥΔΕ και Προϊσταμένη Αρχή η Δ.Σ.Ε. τ. 6η ΠΥΔΕ.
Για πληρέστερη ενημέρωση σας, σας αποστέλουμε συνημμένα την εν λόγω απόφαση, σε φωτ/φο.
Ο Υπουργός
ΚΩΣΤΑΣ ΛΑΛΙΩΤΗΣ"
Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
16. Στην με αριθμό 193/4-7-97 ερώτηση δόθηκε με το υπ' αριθμ. 22/30-7-97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 193/04.07.1997 που κατέθεσε στη Βουλή, ο Βουλευτής κ. Θεοφάνης Δημοσχάκης, παρακαλούμε να πληροφορήσετε τον κ. Βουλευτή τα εξής:
1. Πρόσφατο το Υπουργείο ανέθεσε την εκπόνηση της Οριστικής μελέτης υπολοιπόμενων έργων λιμένος Αλεξανδρούπολης, στο αντικείμενο της οποίας συμπεριλαμβάνεται μεταξύ άλλων η μελέτη του Προγραμματικού σχεδίου του νέου λιμένος στην οποία θα προταθούν όλα τα απαιτούμενα έργα μέχρι ολοκλήρωσης του.
2. Σχετικά με τη χωροταξική μελέτη του λιμένος η αρμόδια Δ/νση του ΥΠΕΧΩΔΕ διερευνά την δυνατότητα εκπόνησης της είτε στα πλαίσια της παραπάνω ανάθεσης κάτω από τις συγκεκριμένες χρηματοδοτικές και διαδικαστικές συνθήκες που την διέπουν είτε με ξεχωριστή ανάθεση από πιστώσεις Λιμ. Ταμείου από το οποίο έχει ζητηθεί με έγγραφο της από τον Φεβρουάριο τρέχοντος έτους την χρηματοδότηση της υπόψη μελέτης.
Ο Υπουργός
ΚΩΣΤΑΣ ΛΑΛΙΩΤΗΣ"
17. Στην με αριθμό 194/4-7-97 ερώτηση δόθηκε με το υπ'αριθμ. 23/30-7-97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 194/04.07.1997 που κατέθεσε στη Βουλή, ο Βουλευτής κ. Θεοφάνης Δημοσχάκης, παρακαλούμε να πληροφορήσετε τον κ. Βουλευτή τα εξής:
1. Με την απόφαση Δ4/88/6/Φ-11/Ε-8/3-5-1996 του Υπουργού ΠΕΧΩΔΕ, εγκρίθηκε πίστωση 530.000.000 δρχ., για την δημοπράτηση του έργου εκτροπή χειμάρρου Μαϊστρου, στην Αλεξανδρούπολη. Στην παρ. 4 της ίδιας απόφασης, αναφέρεται ότι τα 400.000.000 δρχ., θα είναι για εκτέλεση εργασιών και τα 130.000.000 δρχ., για απαλλοτριώσεις.
2. Η Δ/νση Απαλλοτριώσεων της Γ.Γ.Δ.Ε. του ΥΠΕΧΩΔΕ, με το έγγραφο της αρ. Δ 12αΦ65/35526/1-11-96, προς το Υπουργείο Οικονομικών, προτείνει την κήρυξη κατεπείγουσας αναγκαστικής απαλλοτρίωσης, έκτασης 61.974 τ.μ. για την κατασκευή του έργου "Εκτροπή χειμάρρου Μαϊστρου, στην ζώνη λιμένος Αλεξανδρούπολης" και αναφέρει ότι η δαπάνη του Δημοσίου, για την συντέλεση της απαλλοτρίωσης έχει προεκτιμηθεί στο ποσό των 130.000.000 δρχ. καθώς επίσης και ότι έχουν εγκριθεί οι Περιβαλλοντικοί όροι με την ΑΠ 30117/18-2-94-ΚΥΑ.
3. Με την Απόφαση αρ. 703/07.05.1997 εγκρίθηκε το Πρακτικό Δημοπρασίας και ανάθεσης κατασκευής του έργου "Εκτροπή χείμαρρου Μαϊστρου στη ζώνη λιμένος Αλεξανδρούπολης", προϋπολογισμού 400.000.000 δρχ.
Ο Υπουργός
ΚΩΣΤΑΣ ΛΑΛΙΩΤΗΣ"
18. Στην με αριθμό 201/4.7.97 ερώτηση δόθηκε με το υπ' αριθμ. 24/30.7.97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 201/4.7.1997 που κατέθεσε στη Βουλή, η Βουλευτής κ. Μαρία Δαμανάκη παρακαλούμε να πληροφορήσετε την κα Βουλευτή ότι η Δ/νση Μελετών του ΥΠΕΧΩΔΕ θα αναλάβει να εκπονήσει μελέτη υπέργειας διάβασης πεζών, ώστε να είναι δυνατή, η σύγκριση των δύο λύσεων (υπόγειας ή υπέργειας) και η λήψη των πλέον δόκιμων αποφάσεων που να ικανοποιούν αποτελεσματικά την αναγκαία επικοινωνία των κατοίκων της περιοχής.
Ο Υπουργός
Κ. ΛΑΛΙΩΤΗΣ"
19. Στην με αριθμό 209/7.7.97 ερώτηση δόθηκε με το υπ' αριθμ. 296/30.7.97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Απαντώντας στην 209/97 ερώτηση, που κατατέθηκε από το Βουλευτή κ. Δημοσχάκη Θεοφ. και αναφέρεται σε αίτημα εγκατάστασης τερματικού σταθμού διακίνησης τσιμέντου στο λιμένα Αλεξανδρούπολης, σας γνωρίζουμε τα ακόλουθα:
1. Το Λιμ. Ταμείο 'Εβρου, έχει κατ' αρχήν αποφασίσει την παραχώρηση χρήσης χώρου της Ζώνης Λιμένα στην εταιρεία "Επιχειρήσεις οικοδομικών υλικών ΑΒΕΕ", ενώ έχει απορρίψει ανάλογο αίτημα της ΤΙΤΑΝ ΑΕ.
2. Το ΥΕΝ εξετάζει το θέμα, με γνώμονα την διαφύλαξη των συμφερόντων του Λιμ. Ταμείου 'Εβρου και του Δημοσίου γενικότερα, λαμβάνοντας υπόψη τις υφιστάμενες δυνατότητες του λιμένα αλλά και αυτές που θα προκύψουν μελλοντικά, για διάθεση χώρων από τα υπό εκτέλεση λιμενικά έργα.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
20. Στην με αριθμό 238/8.7.97 ερώτηση δόθηκε με το υπ' αριθμ. 28/30.7.97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 238/8.7.97 που κατέθεσε στη Βουλή, ο Βουλευτής κ. Θεοφάνης Λεονταρίδης παρακαλούμε να πληροφορήσετε τον κ. Βουλευτή ότι μετά από συσκέψεις των υπηρεσιακών και τοπικών παραγόντων κρίθηκε σκόπιμο να εκπονηθεί σχετική μελέτη για τη ριζική αντιμετώπιση του προβλήματος.
Συντάχθηκε η σχετική μελέτη της υπόψη γέφυρας και τελεί υπό έκγριση από την αρμόδια Περιφερειακή Υπηρεσία η ανακτασκευή του φορέα της γέφυρας.
Μετά την έγκριση της υπόψη μελέτης το ΥΠΕΧΩΔΕ μέσα στα πλαίσια των οικονομικών δυνατοτήτων του θα φροντίσει για την έγκριση της απαιτούμενης πίστωσης για την αποκατάστασή της.
Ο Υπουργός
Κ. ΛΑΛΙΩΤΗΣ"
21. Στην με αριθμό 281/9.7.97 ερώτηση δόθηκε με το υπ' αριθμ. 35/30.7.97 έγγραφο από τον Υπουργό ΠΕΧΩΔΕ η ακόλουθη απάντηση:
"Απαντώντας στην ερώτηση 281/9.7.1997 που κατέθεσαν στη Βουλή οι Βουλευτές κ.κ Μπάμπης Αγγουράκης και Νίκος Γκατζής παρακαλούμε να πληροφορήσετε τους κ.κ. Βουλευτές τα εξής:
Στο ΤΕΟ απασχολούνται 183 υπάλληλοι που προσελήφθησαν σύμφωνα με τις διατάξεις του Ν.2190/94 οι οποίοι υποχρέωσαν το ΤΕΟ με απόφαση δικαστική κατά την διαδικασία των ασφαλιστικών μέτρων, να αποδέχεται προσωρινά τις υπηρεσίες τους.
Το ΤΕΟ προέβη στη σύνταξη των μισθολογικών καταστάσεων και βάσει αυτών εκδόθη το αριθ. 132/4.3.97 ΧΕΠ το οποίο εστάλη στην Υπηρεσία των Εντελλομένων Εξόδων του ΥΠΕΧΩΔΕ για θεώρηση. Η ΥΕΕ παρέπεμψε το θέμα στο Ελεγκτικό Συνέδριο το οποίο με τα πρακτικά του 1ου Τμήματος της 14ης συνεδρίασης της 13.5.97 αποφάσισε ότι η εντελλόμενη δαπάνη δεν είναι νόμιμη και το παραπάνω χρηματικό ένταλμα δεν πρέπει να θεωρηθεί.
Ο Υφυπουργός ΠΕΧΩΔΕ με το αριθ.πρωτ.οικ. 1390/7.7.1997 έγγραφό του προς το Ελεγκτικό Συνέδριο και το οποίο σας επισυνάπτουμε παρακαλεί για τη λύση του παραπάνω θέματος με την άμεση εισαγωγή του στην Ολομέλειά του.
Ο Υπουργός
Κ. ΛΑΛΙΩΤΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
22. Στην με αριθμό 283/9-7-97 ερώτηση δόθηκε με το υπ' αριθμ. 838/29-7-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 283/9.7.97 που κατέθεσε ο Βουλευτής κ. Παν. Ψωμιάδης, σας γνωρίζουμε τα ακόλουθα:
Οι Τράπεζες και οι Οργανισμοί αποτελούν αυτοτελείς μονάδες και καθορίζουν τους όρους των διαγωνισμών που προκηρύσσουν με βάση τις ανάγκες τους και σύμφωνα με δικά τους κριτήρια.
Είναι προφανές ότι επιδίωξή τους είναι η πρόσληψη των πιο ικανών υποψηφίων τόσο των αποφοίτων του Λυκείου όσο και των πτυχιούχων των Α.Ε.Ι.
Η ενημέρωση των υποψηφίων για τους όρους συμμετοχής στους διαγωνισμούς που προκηρύσσουν οι Τράπεζες και οι Οργανισμοί δεν αποτελεί θέμα αρμοδιότητας του Υπουργείου Παιδείας, αλλά των ίδιων των Τραπεζών και Οργανισμών που προκηρύσσουν τους διαγωνισμούς.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
23. Στην με αριθμό 328/ 14-7-97 ερώτηση δόθηκε με το υπ' αριθμ.300/30-7-97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Απαντώντας στην 328/97 ερώτηση των Βουλευτών, κ.κ. Ν. Γκατζή και Αχ. Κανταρτζή, αναφορικά με θέματα του λιμένα Βόλου, σας γνωρίζουμε τα ακόλουθα:
1. Ιχθυόσκαλα: Δημοπρατήθηκε με τη μέθοδο "μελέτη-κατασκευή" από το Υπουργείο Γεωργίας, με προϋπολογισμό δαπάνης 1 δις δρχ., πριν από ένα έτος περίπου και αναμένεται η ολοκλήρωση της διαδικασίας, για την ανάδειξη αναδόχου των εργασιών.
2. Γεφύρωση Ξηριά: 'Εχει εκπονηθεί από το Λιμ. Ταμείο Ν. Μαγνησίας προμελέτη, προϋπολογισμού δαπάνης 400 εκατ. Δρχ., καταβάλλεται δε προσπάθεια για εξεύρεση των αναγκαίων πιστώσεων.
3. Σιδηροδρομικό Δίκτυο: 'Εχει διαβιβασθεί στον ΟΣΕ αίτημα του Λιμ. Ταμείου Ν. Μαγνησίας, για επέπταση του σιδηροδρομικού δικτύου στους νέους προβλήτες του λιμένα και αναμένεται σχετική απάντηση.
4. Εκβάθυνση: Δεν υφίσταται θέμα εκβάθυνσης, δεδομένου ότι ο λιμένας Βόλου έχει την δυνατότητα υποδοχής μεγάλων επιβατηγών πλοίων.
5. Επέκταση SILOS: 'Εχει υποβληθεί στην περιφέρεια Θεσσαλίας αίτημα, για χρηματοδότηση του εκσυχρονισμού των SILOS δημητριακών και κατασκευή αποθηκευτικών χώρων, προϋπολογιζόμενης δαπάνης 300 εκατ. Δρχ.
6. Γερανογέφυρα-κλάρκ μεταφοράς εμπορευματοκιβωτίων - αυτοκινούμενος γερανός:
6.1 Η δαπάνη για τη γερανογέφυρα προϋπολογίζεται σε 2 δις δρχ. Και και το Λιμενικό Ταμείο καταβάλλει προσπάθειες για την εξεύρεση της υπόψη πίστωσης.
6.2. Η προμήθεια του κλάρκ, προϋπολογιζόμενης δαπάνης 200 εκατ. Δρχ. Θα συντελεστεί από πόρους του οικείου Λιμενικού Ταμείου μετά την έγκριση του προγράμματος προμηθειών έτους 1998.
6.3 Η προμήθεια αυτοκινούμενου γερανού είναι στο πρόγραμμα προμηθειών έτους 1998, του Λιμενικού Ταμείου Ν. Μαγνησίας και γίνονται συνεννοήσεις με το Λιμενικό Ταμείο Ν. Μεσσηνίας για την παραχώρηση υπάρχοντος γερανοφόρου οχήματος, το οποίο εκεί υποαπασχολείται.
7. Νέος Οργανισμός Λιμενικού Ταμείου Βόλου: Το σχέδιο του νέου οργανισμού του οικείου Λιμενικού Ταμείου, όπου προβλέπονται και οργανικές θέσεις του προσωπικού του, επεστράφη από το ΥΠΕΣΔΔΑ, προκειμένου να προωθηθεί εκ νέου, μετά την ολοκλήρωση της διαδικασίας κατάταξης των λιμένων της χώρας, κατ' εφαρμογή του άρθρου 10 του Ν. 2503/97 (ΦΕΚ 107Α).
8. Πρόσληψη χειριστών μεγάλων γερανών: Το Υπουργικό Συμβούλιο έχει εγκρίνει και εντός των ημερών αναμένεται η ολοκλήρωση των διαδικασιών πρόσληψης δύο ατόμων εποχιακού προσωπικού, ενώ επίκειται η έγκριση για πλήρωση δύο υφισταμένων κενών θέσεων του Κλάδου ΔΕ Τεχνικού και δύο κενών θέσεων άλλων ειδικοτήτων.
Ο Υπουργός
ΣΤΑΥΡΟΣ ΣΟΥΜΑΚΗΣ"
ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 41/8.10.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Δημητρίου Πιπεργιά προς τους Υπουργούς Περιβάλλοντος Χωροταξίας και Δημοσίων 'Εργων, Ανάτπυξης και Δικαιοσύνης, σχετικά με πρόσφατες αποφάσεις του Συμβουλίου Επικρατείας που αναστέλλουν και ακυρώνουν διοικητικές πράξεις των Υπουργείων που αφορούν μεγάλα αναπτυξιακά έργα κλπ.".
Η ερώτηση του κ. Πιπεργιά έχει ως εξής:
"Το Συμβούλιο της Επικρατείας με πρόσφατες αποφάσεις του αναστέλλει και ακυρώνει διοικητικές πράξεις του Υ.ΠΕ.ΧΩ.Δ.Ε, που αφορούσαν μεγάλα αναπτυξιακά έργα χρηματοδοτούμενα από ευρωπαϊκά προγράμματα.
Συγκεκριμένα, ανέστειλε την απόφαση που αφορούσε τη χωροθέτηση των χώρων υγειονομικής ταφής απορριμάτων στην Αττική και ακύρωσε την απόφαση που αφορούσε τη γραμμή μεταφοράς ηλεκτρικής ενέργειας προς τα νησιά 'Ανδρος, Τήνος, Μύκονος και Σύρος.
Με τις αποφάσεις του αυτές, το Συμβούλιο της Επικρατείας, υπερβαίνοντας το θεσμοθετημένο του ρόλο, αδιαφορώντας για τις πολύχρονες συζητήσεις και τις απόψεις των θεσμοθετημένων οργάνων και τις δεκάδες των δισεκατομμυρίων που έχουν δαπανηθεί και ακύρωσε τις σχετικές άδειες και μετατράπηκε σε τροχοπέδη σημαντικών αναπτυξιακών έργων.
Ερωτώνται οι αρμόδιοι Υπουργοί:
Τι προτίθενται να κάνουν προκειμένου να προωθήσουν τα τόσα αναγκαία για την ανάπτυξη και το περιβάλλον αναπτυξιακά έργα και πώς πρόκειται να αντιμετωπίσουν την αυτοαναγόρευση του Συμβουλίου της Επικρατείας σε θεματοφύλακα της προστασίας του περιβάλλοντος και σε υπέρτατο κριτή της εκτελεστικής εξουσίας".
Ο Υπουργός Δικαιοσύνης κ.Γιαννόπουλος, έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, το ελληνικό κράτος, όπως κάθε ευνομούμενο κράτος διαθέτει τις εξουσίες εκείνες οι οποίες επιτρέπουν, βοηθούν και γενικά υλοποιούν τις λειτουργίες εκείνες για να φέρει το κράτος εις πέρας την αποστολή του. Το δικό μας Σύνταγμα διακρίνει τις λειτουργίες σε εκτελεστική, Κυβέρνηση και διοίκηση, σε νομοθετική, Κοινοβούλιο και σε δικαστική, δικαστήρια τα οποία επιλύουν τις διαφορές. Υπάρχουν τα Διοικητικά Δικαστήρια, στην κορυφή των οποίων βρίσκεται το Συμβούλιο της Επικρατείας, που επιλύουν τις διαφορές των ιδιωτών με το κράτος, ή των διαφόρων οργανισμών του κράτους που έχουν διαφορές με το κράτος. Είναι οι ειδικές λεγόμενες διαφορές.
Σύμφωνα, λοιπόν, με το άρθρο 26 του Συντάγματος δεν επιτρέπεται επέμβαση της εκτελεστικής εξουσίας, όπως είναι η Κυβέρνηση, ο Πρωθυπουργός, οι Υπουργοί, σε βάρος της δικαστικής. 
'Εχουμε διακηρύξει και σαν Κυβέρνηση και ο ίδιος ο Υπουργός της Δικαιοσύνης, που έχει μακρά θητεία στα νομικά πράγματα της χώρας, πάνω από πενήντα χρόνια, ότι δεν επιτρέπεται επέμβαση στη λειτουργία των δικαστηρίων. Βεβαίως δεν επιτρέπεται επέμβαση, γιατί οι δικαστές είναι υποχρεωμένοι να δικάζουν σύμφωνα με το Σύνταγμα και τους νόμους του κράτους, ακούγοντες μόνο τη φωνή της συνειδήσεώς τους. Δεν σημαίνει, όμως, ότι είναι ασύδοτοι οι δικαστές, δεν σημαίνει, όμως, ότι και η λειτουργία η δικαστική είναι ασύδοτη ή έχουν κάποια ασυδοσία.
Το πρόβλημα είναι γνωστό ότι το Συμβούλιο της Επικρατείας και ιδιαίτερα ένα τμήμα του, που ασχολείται με το περιβάλλον, έχουν βγάλει αποφάσεις, οι οποίες πολλές φορές δένουν και τα χέρια τα κυβερνητικά και τα κρατικά και όταν πρόκειται μάλιστα οι υπηρεσίες του κράτους να ασχολούνται με μεγάλα δημόσια έργα για την ανάπτυξη της χώρας.
Το άρθρο 24 του Συντάγματος προσδιορίζει τους κανόνες εκείνους της προστασίας του περιβάλλοντος. Το άρθρο, όμως, 106 του Συντάγματος προσδιορίζει εκείνους τους κανόνες της οικονομικής αναπτύξεως του κράτους της εθνικής οικονομίας κλπ. 
Προχθές, είχα πάρει μέρος σε ένα συνέδριο, στο Α' Ευρωπαϊκό Συνέδριο, που πήραν μέρος όλοι οι εκπρόσωποι των κρατών-μελών της Ευρώπης, με θέμα το περιβάλλον.
Εκεί μίλησα στους συνέδρους. Θα σας διαβάσω μόνο το τελευταίο τμήμα που αφορά τη θέση του Υπουργείου και της Κυβέρνησης και θα παρακαλέσω, κύριε Πρόεδρε, να επιτρέψετε η ομιλία αυτή να καταχωρισθεί στα Πρακτικά.
ΠΡΟΕΔΡΟΣ (Απόστολος Κακλαμάνης): Θα παρακαλέσω, όμως, επειδή έχετε δώσει ήδη την απάντηση να απαντήσει ο Βουλευτής και στη δευτερολογία σας να καταθέσετε για τα Πρακτικά το κείμενο αυτό.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Καλώς.
ΠΡΟΕΔΡΟΣ (Απόστολος Κακλαμάνης): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριε Υπουργέ, κύριοι συνάδελφοι, πολύ σωστά έθεσε το ζήτημα ο κύριος Υπουργός ότι οι δικαστές είναι ανεξάρτητοι, αλλά όχι ασύδοτοι. Πιστεύω ότι με τις αποφάσεις που έχουν πάρει τελευταία, ασύδοτα πράττουν και σταματούν μεγάλα αναπτυξιακά έργα. Παραδείγματος χάριν, το έργο της Γραμμής Μεταφοράς Ηλεκτρικής Ενέργειας που ξεκινάει από το Αλιβέρι και καταλήγει στη Σύρο με πρόβλεψη από τη Σύρο, περνώντας από Σίφνο, Σέριφο, Κύθνο, Κέα να καταλήξει στο Λαύριο και να κλείσει ένα κύκλωμα, σταμάτησε διότι έκριναν οι Σύμβουλοι Επικρατείας ότι τα νησιά θα πρέπει να μην αναπτυχθούν. Και αυτό αναφέρεται στο σκεπτικό της απόφασης 2805. Λένε ότι "η ανάπτυξη η οποία δημιουργεί και ζήτηση, δημιουργεί υψηλής τάσεως δίκτυα και ότι αυτά είναι απαράδεκτα για την κυκλαδίτικη πολιτιστική κληρονομιά".
Βέβαια, δεν είναι η μόνη πράξη. Υπάρχει και η αναστολή για τη χωροθέτηση των Χ.Υ.Τ.Α. Και βέβαια είναι γνωστό το μεγάλο πρόβλημα που υπάρχει με τη χωματερή των 'Ανω Λιοσίων, που έχει ξεχυλίσει και δεν χωράνε τα σκουπίδια.
Επίσης, είναι γνωστό ότι πριν από λίγες ημέρες είχαμε black out, είχαμε διακοπές ρεύματος, διότι η περιβόητη τρίτη γραμμή βορρά-νότου μήκους τετρακοσίων ογδόντα πέντε χιλιομέτρων έχει γίνει σχεδόν στο σύνολό της και απομένει μία απόσταση χιλίων πεντακοσίων μέτρων που δεν γίνεται, διότι το Συμβούλιο της Επικρατείας έχει παρέμβει. Επεχείρησε η ΔΕΗ στο Κρυονέρι να κάνει τις δουλειές της και να ολοκληρώσει το δίκτυο. Μιλάμε για επενδύσεις δεκάδων δισεκατομμυρίων που αργούν. Παρενέβησαν οι δικαστικές αρχές, ο εισαγγελέας, οι αστυνομικές αρχές, συνέλαβαν τους εργαζόμενους και τη διοίκηση της ΔΕΗ και σταμάτησε το έργο. Θα πρέπει, δηλαδή, τώρα το Συμβούλιο της Επικρατείας να αποφασίζει ασύδοτα και να καταδικάζει τον πλυθυσμό και σε black out και σε υπανάπτυξη; Νομίζω ότι είναι απαράδεκτο και θα πρέπει η Κυβέρνηση να πάρει μέτρα.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είπα, λοιπόν, στο τέλος τα εξής:
"Κύριοι Σύνεδροι, ερωτητέον:" Ερωτάται δηλαδή.
"Τί γίνεται στην περίπτωση συγκρούσεων εννόμων αγαθών στην πράξη μεταξύ του άρθρου 24 και του άρθρου 106 του Συντάγματος;
"Εδώ χρειάζεται μεγάλη προσοχή και εξειδικευμένη δικαστική κρίση κυρίως από το Συμβούλιο της Επικρατείας, όταν αντιμετωπίζεται περίπτωση σύγκρουσης δύο εννόμων αγαθών. Από τη μία πλευρά η προστασία του περιβάλλοντος και από την άλλη η οικονομική πλευρά της ανάπτυξης και της λειτουργίας της εθνικής οικονομίας για την προκοπή του κράτους, για τη ζωή, ενίσχυση, ανάπτυξη οικονομικών επιχειρήσεων, που αφορά τούτο την προστασία του γενικού συμφέροντος του κράτους που προγραμματίζει και συντονίζει την οικονομική δραστηριότητα με επιδίωξη της εξασφάλισης της οικονομικής ανάπτυξης όλων των τομέων της εθνικής οικονομίας". Aυτό ορίζει το άρθρο 106 του Συντάγματος.
Συνεχίζω: "Να μη γίνεται υπέρβαση των ακραίων ορίων με δικαστικές αποφάσεις και δένονται έτσι τα χέρια του κράτους" -είπα- "πάνω στην προσπάθειά του να λύσει προβλήματα και να υλοποιήσει κρατική πολιτική προς το συμφέρον της εθνικής οικονομίας και κρατικών γενικώς και ειδικώς συμφερόντων που αφορούν κράτος και λαό.
Εδώ λειτουργεί η αρχή της υπεράσπισης τΟΥ υπέρτερου συμφέροντος, του υπέρτατου αγαθού "η αρχή δηλαδή της καταστάσεως ανάγκης". 'Οτι το μικρότερο αγαθό υποχωρεί έναντι του μεγαλυτέρου. Η αρχή που αναφέρεται από το φιλόσοφο της αρχαίας Ελλάδας Καρνεάδη, που στηρίζεται στο περιστατικό κατά το οποίο δύο ψαράδες Κώοι πάλαιψαν για την κατοχή μιας σανίδας εκ του ναυαγίου πλοίου και τη σωτηρία του ενός, γιατί δεν σήκωνε, δεν άντεχε και τους δύο. Και την κέρδισε ο ένας, ενώ ο άλλος πνίγηκε.
"'Αδικη η πράξη, αποφάνθηκαν οι αρχές της εποχής εκείνης, όχι όμως καταλογιστή στο δράστη. Ενώ στην περίπτωση της αρχής της άμυνας, γι'αυτόν η πράξη δεν είναι καν άδικος... κλπ."
Δηλαδή εδώ, πρέπει να κρίνετε μεταξύ των δύο εννόμων αγαθών ποιό είναι το υπέρτερο. Εάν είναι για εκείνα τα περιστατικά που αναφέρει ο κ. Πιπεργιάς στην ερώτησή του ότι δηλαδή χρειάζεται ακριβώς ενάμισι χιλιόμετρο για να τακτοποιηθεί όλο το δίκτυο της Δ.Ε.Η., νομίζω ότι αυτό είναι το υπέρτατο αγαθό, ενώ το άλλο, του περιβάλλοντος, που πρέπει να προστατευθεί- με άλλα όμως μέτρα και όχι με αυτά- είναι το κατώτερο.
Θα παρακαλέσω, κύριε Πρόεδρε, επειδή αυτό αποτελεί πολιτική της Κυβερνήσεως, να καταχωρισθεί στα Πρακτικά όλη αυτή η ομιλία για να είναι και κανόνας κρίσεως.
ΠΡΟΕΔΡΟΣ (Απόστολος Κακλαμάνης): Να καταχωρισθεί. 
(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά την προαναφερθείσα ομιλία, η οποία έχει ως εξής:
ΧΑΙΡΕΤΙΣΜΟΣ ΤΟΥ ΥΠΟΥΡΓΟΥ ΔΙΚΑΙΟΣΥΝΗΣ
ΕΥΑΓΓΕΛΟΥ ΓΙΑΝΝΟΠΟΥΛΟΥ
Στο 1ο Ευρωπαϊκό Συνέδριο με θέμα "Το Δίκαιο του περιβάλλοντος"
Κύριε Πρόεδρε του Συνεδρίου και της 'Ενωσης Δικαστών και Εισαγγελέων 
Κυρίες και Κύριοι Σύνεδροι
Να ευχαριστήσω για την πρόσκληση.
Χαιρετίζω ως Υπουργός της Δικαιοσύνης και εκπρόσωπος του Πρωθυπουργού και του Υπουργικού Συμβουλίου το 1ο Ευρωπαϊκό Συνέδριο με ένα επίκαιρο, σημαντικό και κυρίαρχο θέμα της εποχής μας, όπως το θέμα "του Δικαίου του Περιβάλλοντος". 
Και να μου επιτρέψετε να συγχαρώ το Προεδρείο του Συνεδρίου και την Οργανωτική αυτού Επιτροπή για την επιλογή, επεξεργασία και παρουσίαση των μερικότερων θεμάτων γύρω από το περιβάλλον και την προστασία και όπως η θεματολογία στο προσκλητήριο γράφεται:
Δυαδική συντακτική εξουσία. Η εθνική και η ενωσιακή του περιβάλλοντος στο επίπεδο του Συντάγματος. Εισηγητής Γ. Παπαδημητρίου, Καθηγητής Πανεπιστημίου Αθηνών.
Ο ρόλος της Δικαστικής Εξουσίας στην προστασία του περιβάλλοντος Antonio Herman Benjamin. Εισηγητής Πρόεδρος των "Δικηγόρων για την Προστασία του Πλανήτη", Επισκέπτης Καθηγητής του Πανεπιστημίου του Τέξας.
Η έννοια του περιβαλλοντικού κεκτημένου κατά την ερμηνεία του άρθρου 24 του Συντάγματος. Εισηγητής Πρ. Παυλόπουλος, Καθηγητής Πανεπιστημίου Αθηνών, Βουλευτής Επικρατείας.
Το Ποινικό Δίκαιο και η προστασία του περιβάλλοντος. Εισηγητής Βασ. Θάνου-ΧριστοφίλοΥ, Εφέτης.
Το Διοικητικό Δίκαιο και η προστασία του περιβάλλοντος - το ελληνικό παράδειγμα. Εισηγητής Μιχ. Δεκλερής, Αντιπρόεδρος Συμβουλίου της Επικρατείας. 
Επικίνδυνες δραστηριότητες και Αστικό Δίκαιο του Περιβάλλοντος (ατομική και συλλογιστική προστασία). Εισηγητής Ι. Καρακώστας, Καθηγητής Πανεπιστημίου Αθηνών.
Η νομιμοποίηση των Ενώσεων Προστασίας Περιβάλλοντος ενώπιον του Δικαστηρίου και του Πρωτοδικείου των Ευρωπαϊκών Κοινοτήτων. Εισηγητής Β. Χριστιανός. Στο Δικαστήριο των Ευρωπαϊκών Κοινοτήτων.
Η μελέτη της αξιολόγησης των περιβαλλοντικών επιπτώσεων. Η πρόσβαση στην περιβαλλοντική πληροφόρηση. Εισηγήτρια Μ.Sancy, Καθηγήτρια του Πανεπιστημιακού Ιδρύματος Λουξεμβούργου, σύμβουλος ΧΙ Γεν. Διευθύνσεως της Ευρωπαϊκής Επιτροπής. 
Το Περιβάλλον ως θεμελιώδες δικαίωμα κατά την Ευρωπαϊκή Σύμβαση Δικαιωμάτων του Ανθρώπου. Εισηγητής Χαρ. Ταγαράς, Καθηγητής Παντείου Πανεπιστημίου. 
Κυρίες και Κύριοι
Ο 'Ελληνας συνταγματικός νομοθέτης με το άρθρο 24 του συντάγματος προσδιόρισε σαφώς την κρατική προστασία του φυσικού και πολιτιστικού περιβάλλοντος και ότι τούτο αποτελεί καθήκον, φροντίδα και υποχρέωση του Κράτους ως ακολούθως:
"1. H προστασία του φυσικού και πολιτιστικού περιβάλλοντος αποτελεί υποχρέωση του Κράτους. Για τη διαφύλαξή του το Κράτος έχει υποχρέωση να παίρνει ιδιαίτερα προληπτικά ή κατασταλτικά μέτρα. Νόμος όριζει τα σχετικά με την προστασία των δασών και γενικά των δασικών εκτάσεων. Απαγορεύεται η μεταβολή του προορισμού των δημόσιων δασών και των δημόσιων δασικών εκτάσεων, εκτός αν προέχει για την Εθνική Οικονομία η αγροτική εκμετάλλευση ή άλλη τους χρήση, που την επιβάλλει το δημόσιο συμφέρον.
"2. Η χωροταξική αναδιάρθρωση της Χώρας, η διαμόρφωση, η ανάπτυξη, η πολεοδόμηση και η επέκταση των πόλεων και των οικιστικών γενικά περιοχών υπάγεται στη ρυθμιστική αρμοδιότητα και τον έλεγχο του Κράτους, με σκοπό να εξυπηρετείται η λειτουργικότητα και η ανάπτυξη των οικισμών και να εξασφαλίζονται οι καλύτεροι δυνατοί όροι διαβίωσης.
Και με την παράγραφο 3 του άρθρου 117 ιδιαίτερα για τα δάση θέσπισε ότι:
"3. Δημόσια ή ιδιωτικά δάση και δασικές εκτάσεις που καταστράφηκαν ή καταστρέφονται από πυρκαγιά ή που με άλλο τρόπο να αποψιλώθηκαν ή αποψιλώνονται δεν αποβάλλουν για το λόγο αυτό το χαρακτήρα που είχαν πριν καταστραφούν, κηρύσσονται υποχρεωτικά αναδασωτέες και αποκλείεται να διατεθούν για άλλο προορισμό.
Πλην ενώ το κράτος έχει δεσμευθεί ως προς την υπεράσπιση του περιβάλλοντος το ίδιο το Κράτος στη γενική κρατική του λειτουργία και προκειμένου να εφαρμόσει τις επιταγές του άρθρου 106, του συντάγματος που αφορούν την εφαρμογή πολιτικής ανάπτυξης της Εθνικής μας Οικονομίας θεσπίζει κανόνες και προγραμματίζει και υλοποιεί μέτρα τα οποία ενδεχομένως βλάπτουν το περιβάλλον.
Τι ορίζει το άρθρο 106 του συντάγματος:
"Για την εδραίωση της κοινωνικής ειρήνης και την προστασία του γενικού συμφέροντος το Κράτος προγραμματίζει και συντονίζει την οικονομική δραστηριότητα στη Χώρα, επιδιώκοντας να εξασφαλίσει την οικονομική ανάπτυξη όλων των τομέων της εθνικής οικονομίας. Λαμβάνει τα επιβαλλόμενα μέτρα για την αξιοποίηση των πηγών του εθνικού πλούτου, από την ατμόσφαιρα για τα υπόγεια ή υποθαλάσσια κοιτάσματα, για την προώθηση της περιφερειακής ανάπτυξης και την προαγωγή ιδίως της οικονομίας των ορεινών, νησιωτικών και παραμεθόριων περιοχών".
Κυρίες και Κύριοι
Δράττομαι της Ευκαιρίας να ενημερώσω περί της ασκούμενης πολιτικής της Κυβέρνησης μας γύρω από τα θέματα της Δικαιοσύνης, όταν η Δικαιοσύνη καλείται ενίοτε να λύσει και διαφορές που αφορούν την κρατική πολιτική η οποία ενδεχομένως προσκρούσει σε μια διαφορετική αντίληψη αντιμέτωπης του ΣτΕ.
Η Ελλάδα σήμερα καλείται, ταυτόχρονα με τους άλλους στόχους της, να προχωρήσει και στον εκσυγχρονισμό των λειτουργιών και των μηχανισμών απονομής της Δικαιοσύνης με την υλοποίηση μεταρρυθμιστικών τομών στο χώρο λειτουργίας και δικαιοδοτικής λειτουργίας, της εύρυθμης και ταχύτερης απονομής της, της άσκησης ορθής και προοδευτικής άσκησης της σωφρονιστικής πολιτικής. Παράλληλα, να συγκροτήσει ένα σύγχρονο κράτος, που σέβεται και προασπίζει στην πράξη τα ανθρώπινα δικαιώματα, δημιουργώντας για τούτο όλες τις απαιτούμενες προϋποθέσεις.
Το Υπουργείο Δικαιοσύνης, σ'αυτά τα πλαίσια, επικέντρωσε και προγραμμάτισε τη δράση του στους ακόλουθους άξονες:
α. 'Αξονας πρώτος
1. Κύριο κυβερνητικό μέλημα η εξύψωση του όλου Τομέα της Δικαιοσύνης και η ανεξαρτητοποίηση του Δικαστή -έναντι πάντων- ώστε ν' απονέμει δίκαιο ακούοντας μόνο τη φωνή της συνείδησης του κι εφαρμόζοντας το σύνταγμα και του νόμους του κράτους. Ανεξαρτητοποίηση του Δικαστή και κυρίαρχη αποστολή του ή χωρίς επεμβάσεις οθενδήποτε προερχόμενες με απόλυτη την ελευθερία της κρίσης του, η απόφασή του, όπως προλέχθηκε. Δεν νοείται βέβαια και κρίση ασύδοτη. Ανεξαρτησία ναι. Ασυδοσία όχι. Ανεξαρτήτως δικαστής ναι. Ασύδοτος όχι. Επίσης ο εκσυγχρονισμός των δομών και των μηχανισμών όλων των Δικαστηρίων ανωτάτων, ανωτέρων και κατωτέρων για την εύρυθμη και γρηγορότερη απονομή του Δικαίου, με τη δημιουργία νέων θέσεων σ'όλους τους βαθμούς και τη συμπλήρωση δικαστικών κενών, σε δικαστές και εισαγγελείς της πολιτικής και ποινικής δικαιοσύνης, καθώς και της διοικητικής, της κατασκευής νέων δικαστικών κτιρίων και της επισκευής παλαιών όπως και του εφοδιασμού Υπηρεσιών με μέσα της νέας τεχνολογίας.
Πρώτο μας βήμα η εφαρμογή της συνταγματικής διάταξης του άρθρου 88 που αφορά το μισθολόγιο των Δικαστικών Λειτουργών η οποία ορίζει ότι "οι απολαβές των δικαστών είναι ανάλογες με το λειτούργημα που υπηρετούν". 
Σε σχέση με τη δραστηριότητα του Τομέα της Δικαιοσύνης σ'όλο του το φάσμα από την ημέρα της ανάληψης των καθηκόντων μας επιτελέσθηκε και επιτελείται όπως και δρομολογήθηκε προς υλοποίηση το παρακάτω έργο.
β. 'Αξονας δεύτερος. 
Η διαμόρφωση ενός σύγχρονου νομοθετικού πλαισίου, που ανατρέπει παλιές συντηρητικές και ξεπερασμένες ρυθμίσεις, αντικαθιστώντας τις με διατάξεις σύγχρονες και αποτελεσματικές, με σεβασμό των δικαιωμάτων του πολίτη προς εκπλήρωση των στόχων που αφορούν κυρίως:
Την ενίσχυση της αξιοπιστίας και τη βελτίωση των όρων λειτουργίας της δικαιοσύνης.
Τον εξανθρωπισμό του σωφρονιστικού συστήματος της χώρας. 
γ. 'Αξονας τρίτος.
Η εξασφάλιση της απαιτούμενης υλικοτεχνικής υποδομής, η οποία δίνει τη δυνατότητα της εφαρμογής στην πράξη και καθημερινά, των αρχών που διέπουν την εκσυγχρονιστική μας πολιτική, στον δεύτερο ευαίσθητο τομέα της δικαιοσύνης. Οι στόχοι εδώ συγκεκριμενοποιούνται ως εξής: 
Κατασκευή δικαστικών κτιρίων που ανταποκρίνονται στις σημερινές και μελλοντικές ανάγκες και διαμορφώνουν περιβάλλον αντάξιο του λειτουργήματος που στεγάζουν. 
Η ολοκλήρωση του προγραμματισμένου και εκτελουμένου έργου σε όλους τους τομείς που αναφέρονται χαρακτηρίζεται από ριζοσπαστισμό και σύγχρονες αντιλήψεις, θα συντελέσει στην αναβάθμιση του κύρους της δικαιοσύνης, την εφαρμογή των διαφορετικών αντιλήψεων που έχουμε για τη λειτουργία του σωφρονιστικού συστήματος και θα εμπεδώσει την εμπιστοσύνη του λαού στο δημιουργικό έργο της κυβέρνησης στον τομέα του Υπουργείου Δικαιοσύνης. 
Κύριοι Σύνεδροι ερωτητέον:
Τι γίνεται στην περίπτωση συγκρούσεων εννόμων αγαθών στην πράξη του άρθρου 24 με το άρθρο 106 του συντάγματος:
Εδώ χρειάζεται μεγάλη προσοχή και εξειδικευμένη δικαστική κρίση κυρίως από το Σ.τ.Ε., όταν αντιμετωπίζεται περίπτωση σύγκρουσης δύο εννόμων αγαθών. Από τη μία πλευρά η προστασία του περιβάλλοντος και από την άλλη η οικονομική πλευρά της ανάπτυξης και της λειτουργίας της Εθνικής Οικονομίας για την προκοπή του κράτους, για τη ζωή, ενίσχυση, ανάπτυξη οικονομικών επιχειρήσεων, που αφορά τούτο την προστασία του γενικού συμφέροντος του κράτους που προγραμματίζει και συντονίζει την οικονομική δραστηριότητα με επιδίωξη της εξασφάλισης της οικονομικής ανάπτυξης όλων των τομέων της εθνικής οικονομίας. 
Να μη γίνεται υπέρβαση των ακραίων ορίων με δικαστικές αποφάσεις και δένονται έτσι τα χέρια του Κράτους, πάνω στην προσπάθεια του να λύσει προβλήματα και να υλοποιήσει κρατική πολιτική προς το συμφέρον της Εθνικής Οικονομίας και κρατικών γενικώς και ειδικώς συμφερόντων που αφορούν κράτος και λαό. 
Εδώ λειτουργεί η αρχή της υπεράσπισης του υπέρτερου συμφέροντος του υπέρτατου αγαθού "η αρχή δηλαδή της καταστάσες ανάγκης". 'Οτι το μικρότερο αγαθό, υποχωρεί -έναντι του μεγαλύτερου. Η αρχή που αναφέρεται από το φιλόσοφο της αρχαίας Ελλάδας Καρνεάδη που στηρίζεται στο περιστατικό κατά το οποίο δύο ψαράδες Κώοι πάλαιψαν για την κατοχή μιας σανίδας εκ του ναυαγίου πλοίου και τη σωτηρία του ενός, γιατί δεν σήκωνε, δεν άντεχε και τους δύο. Και την κέρδισε ο ένας, ενώ ο άλλος πνίγηκε. 
'Αδικη η πράξη, αποφάνθηκαν οι κριτές, όχι όμως καταλογιστή στον δράστη. Ενώ στην περίπτωση της αρχής της άμυνας γι'αυτόν η πράξη δεν είναι καν άδικος. 
Ευχόμενος, κυρίες και κύριοι καλή επιτυχία στις Εργασίες του Συνεδρίου σας και καλή διαμονή στους ξένους μας, κηρύσσω την έναρξη Εργασιών του Συνεδρίου. Περιμένουμε στο Υπουργείο μας τα συμπεράσματά σας. 
ΕΥΑΓΓΕΛΟΣ ΓΙΑΝΝΟΠΟΥΛΟΣ
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 36/7.10.1997 επίκαιρη ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Δικαιοσύνης, σχετικά με την πλήρωση των κενών θέσεων ειρηνοδικών στη Ρόδο κλπ.
Η ερώτηση του κ. Καραμάριου έχει ως εξής:
"Με την από 22.11.1996 ερώτησή μου προς τον κύριο Υπουργό της Δικαιοσύνης, ζήτησα να απαντήσει πώς σκέπτεται να αντιμετωπίσει το σοβαρό πρόβλημα λειτουργίας των Ειρηνοδικείων Ρόδου, Κω, Καρπάθου, Κάσου και Σύμης από την άποψη δικαστών και διοικητικού προσωπικού, δεδομένου ότι στο Ειρηνοδικείο της Ρόδου ενώ προβλέπονται επτά οργανικές θέσεις, σήμερα υπηρετούν μόνο δύο ειρηνοδίκες, αφού ένας αποσπάσθηκε και εκτελεί χρέη ειρηνοδίκη στο Ειρηνοδικείο Καρπάθου και ένας στο Πταισματοδικείο Κάσου. Ο κύριος Υπουργός στην με ΑΠ. 63/11.12.1996 απάντησή του, δικαιολογώντας το όλο πρόβλημα, αλλά και δημόσια στη Βουλή, όταν συζητήθηκε η παραπάνω ερώτησή μου, δεσμεύθηκε ότι με την έναρξη του νέου δικαστικού έτους (Σεπτέμβριος του 1997), θα επληρώνοντο οπωσδήποτε όλες οι κενές θέσεις ειρηνοδικών, όχι μόνο στα Δωδεκάνησα, αλλά και στην υπόλοιπη Ελλάδα.
Ατυχώς, όμως, μέχρι και σήμερα, όχι μόνο δεν επληρώθησαν οι θέσεις, αλλά αντίθετα το όλο πρόβλημα επιτάθηκε, με αποτέλεσμα τα Ειρηνοδικεία Ρόδου, Κω και Καρπάθου, να αντιμετωπίζουν σοβαρά προβλήματα σε βάρος της Δικαιοσύνης και των πολιτών γενικότερα της Δωδεκανήσου, αφού πέραν της έλλειψης δικαστών υπάρχει και σοβαρό πρόβλημα έλλειψης γραμματέων ειρηνοδικείων.
'Υστερα απ' αυτά ερωτάται και πάλι ο κύριος Υπουργός της Δικαιοσύνης να απαντήσει:
1. Πώς σκέπτεται να αντιμετωπίσει το σοβαρό πρόβλημα της πλήρωσης θέσεων Ειρηνοδικών στη Ρόδο (όπου σήμερα υπηρετούν μόνο δύο), στην Κάρπαθο, στην Κάσο και στην Κω.
2. Μέχρι της πλήρωσής των με διαγωνισμό, αν σκέπτεται να επιλύσει προσωρινά το πρόβλημα με άμεσες τοποθετήσεις-αποσπάσεις από άλλα ειρηνοδικεία της χώρας".
Για άλλη μία φορά θα παρακαλέσω τους συναδέλφους να κατατίθενται ερωτήσεις μόνο για επίκαιρα θέματα, σύμφωνα με τον Κανονισμό.
Ο Υπουργός Δικαιοσύνης έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, το Υπουργείο Δικαιοσύνης έχει ήδη αποστείλει ερώτημα προς το Ανώτατο Δικαστικό Συμβούλιο του Αρείου Πάγου για την πλήρωση των κενών θέσεων του Πταισματοδικείου Ρόδου και των Ειρηνοδικείων Κω και Καρπάθου. Οι κενές όμως, θέσεις ειρηνοδικών σε όλη τη χώρα ανέρχονται σε εξήντα εννέα και για το λόγο αυτό το Υπουργείο Δικαιοσύνης έχει προκηρύξει διαγωνισμό, ο οποίος είναι σε εξέλιξη, προκειμένου να πληρωθούν όλα τα κενά.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)
'Οσον αφορά την έλλειψη γραμματέων στα Ειρηνοδικεία Ρόδου, Κω, Καρπάθου και Σύμης έχουμε να πούμε τα εξής: 
Στο Ειρηνοδικείο Ρόδου προβλέπονται πέντε οργανικές θέσεις γραμματέων και υπηρετούν τρεις.
Στο Ειρηνοδικείο Κω προβλέπονται τρεις οργανικές θέσεις και υπηρετούν δύο.
Στο Ειρηνοδικείο Καρπάθου προβλέπεται μία οργανική θέση γραμματέα στην οποία υπηρετεί ένας γραμματέας. Το ίδιο ισχύει και για το Ειρηνοδικείο Σύμης.
Οι κενές οργανικές θέσεις που εντοπίζονται, κυρίως στα Ειρηνοδικεία Ρόδου και Κω, θα μπορούσαν να πληρωθούν μόνο με μετάθεση υπαλλήλων από άλλες δικαστικές υπηρεσίες της χώρας, αφού νέες προσλήψεις δικαστικών υπαλλήλων δεν προβλέπονται. Εάν υπάρξουν αιτήσεις υπαλλήλων που ενδιαφέρονται να μετατεθούν στα Ειρηνοδικεία Ρόδου και Κω, η υπηρεσία μας θα προσπαθήσει για την πλήρωση των κενών θέσεων, αφού συνεκτιμήσει τις ανάγκες σε προσωπικό και των άλλων υπηρεσιών της Ρόδου και της Κω. 
'Εχουμε ελλείψεις. Δεν έχουμε υπαλλήλους. Τα γνωρίζει αυτά ο κ. Καραμάριος και τα έχουμε ξαναπεί.
'Οσον αφορά τους ειρηνοδίκες μετά το διαγωνισμό, ο οποίος θα γίνει εντός του Νοεμβρίου, θα φροντίσουμε να ικανοποιήσουμε τα αιτήματα και των ειρηνοδικείων αυτών, ύστερα από αίτηση και πίεση του κ. Καραμάριου. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραμάριος έχει το λόγο.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, κατανοώ και πάλι τις δυσκολίες που αντιμετωπίζει ο κύριος Υπουργός της Δικαιοσύνης, είμαι όμως υποχρεωμένος να του υπενθυμίσω τι είπε στη συνεδρίαση της 21ης Ιανουαρίου του 1997, ακριβώς σ' αυτήν εδώ την Αίθουσα: "Δεν έχω να προσθέσω τίποτε άλλο, ούτε να αντιδικήσω, παρά μόνο να πω ότι για την Παρασκευή έχω φέρει θέματα δικαιοσύνης στο Υπουργικό Συμβούλιο. Ελπίζω να γίνει δεκτή η αίτηση του Υπουργείου Δικαιοσύνης, ώστε να καλύψουμε και αυτές τις ανάγκες που πράγματι είναι πιεστικές, μην πω και καταπιεστικές. Δεν διστάζω να πω ότι είναι ντροπή για το ελληνικό κράτος και το ελληνικό δημόσιο για ό,τι μέχρι σήμερα συμβαίνει, από απόψεως ελλείψεων, στον τομέα της Δικαιοσύνης. Η κατάσταση δεν είναι πολύ καλή, μάλλον δεν είναι καλή, όσον αφορά τα ειρηνοδικεία, για τα οποία ευχαρίστως θέλω να σας αναγγείλω, κύριε Καραμάριε, ότι τους ειρηνοδίκες θα τους εντάξουμε στα πρωτοδικεία και με το βαθμό του πρωτοδίκη θα μείνουν στη θέση τους". Δυστυχώς, όμως, έκτοτε δεν έγινε τίποτε.
Για να σας αποσαφηνίσω και εγώ, κύριε Υπουργέ, τις πραγματικές ελλείψεις που υπάρχουν σήμερα στην επαρχία Ρόδου, σας υπενθυμίζω το εξής: Ναι, μεν στο Ειρηνοδικείο Ρόδου προβλέπονται 3 οργανικές θέσεις και υπηρετούν τρεις, πλην όμως η μία ειρηνοδίκης η κ. Αναστασιάδου βρίσκεται σε πολύμηνη αναρρωτική άδεια.
Η δεύτερη, η κ. Κατσογριδάκη, έχει αποσπαστεί και εκτελεί χρέη Πταισματοδίκη Ρόδου, μεταβατικών αγορανομικών δικαστηρίων στο Δήμο Αρχαγγέλου, και Κοινότητες Γενναδίου και Σαλάκου και ακόμα εκτελεί χρέη Ειρηνοδίκη - Πταισματοδίκη Καρπάθου. Παραμένει, λοιπόν, μόνο μία ή κ. Κατσαούνου, από τις τρεις, η οποία κάθε Τρίτη εκδικάζει ογδόντα τακτικές υποθέσεις και ασφαλιστικά μέτρα και κάθε Παρασκευή τριάντα ειδικής διαδικασίας. Επίσης, στο Ειρηνοδικείο της Κω, ενώ προβλέπονται τρεις υπηρετούν δύο και η θέση της Καρπάθου που είναι για μία, είναι κενή από τετραετίας -σας το έχω ξαναπεί, κύριε Υπουργέ- μετά την προαγωγή του τότε ειρηνοδίκη σε πάρεδρο στο πρωτοδικείο. 'Εκτοτε παραμένει κενή.
Μπροστά σε αυτήν την κατάσταση, κύριε Υπουργέ, λυπούμαι. Πού θα πάει αυτή η κατάσταση; Σήμερα έμαθα ότι στο Ειρηνοδικείο Ρόδου έγινε ολόκληρη φασαρία μεταξύ γραμματέων διότι δεν προλαμβάνουν να εκτελέσουν τα καθήκοντά τους. Μία ειρηνοδίκης έχει μείνει σε όλη τη Ρόδο. Μία! 
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Δικαιοσύνης, αν επιθυμεί, έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, όσον αφορά τους δικαστές, είχα πει τότε στον κ. Καραμάριο και ενώπιον της Βουλής ότι πρέπει να διεξαχθεί διαγωνισμός, μετά τη διεξαγωγή του οποίου θα στέλναμε ειρηνοδίκες. Ο διαγωνισμός διενεργείται εντός του Νοεμβρίου. Μέχρι το Δεκέμβρη-Γενάρη θα έχετε ειρηνοδίκες, αν και δεν φτάνουν όλοι. Οι διαγωνιζόμενοι θα είναι κάπου σαράντα πέντε, οι θέσεις είναι εξήντα πέντε. Δεν πειράζει, όμως, θα τα βολέψουμε. Τι να κάνουμε; Το Υπουργείο Οικονομικών δεν δίνει πιστώσεις, όπως γνωρίζετε. Νέους δικαστικούς υπαλλήλους δεν μπορούμε να πάρουμε, μόνο με απόσπαση κλπ. ή περιμένουμε με κάποια αναδιοργάνωση των δημοσίων υπηρεσιών, να έχουμε αποσπάσεις ή μετατάξεις, ώστε από αυτές που θα μπορούμε να πάρουμε είτε αποσπασμένους ή μετατασσόμενους, να πληρώσουμε ή να συμπληρώσουμε αυτά τα κενά. Αλλιώς δεν γίνεται. Να συγχαρούμε εκείνη τη δικαστική λειτουργό που έχει τόσες υποθέσεις και τα φέρνει βόλτα μια χαρά, αρκεί να είναι δίκαιη η κρίση της. Από εκεί και πέρα, νέοι άνθρωποι είναι, ας δουλέψουν λίγο παραπάνω. Τι να κάνουμε; Το ελληνικό κουβέρνο αυτές τις δυνάμεις και τα οικονομικά μέσα διαθέτει.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 49/8.10.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Δικαιοσύνης, σχετικά με τις προθέσεις της Κυβέρνησης να επανεξετάσει το θέμα της ποινικοποίησης των αγροτικών κινητοποιήσεων,κ.λπ..
Η επίκαιρη ερώτηση έχει ως εξής:
"Νέα πρακτική στην κατεύθυνση ποινικοποίησης των αγώνων των αγροτών εγκαινιάστηκε με την απόφαση δικαστηρίου της 'Αρτας. Με την απόφαση αυτή, πέραν από την καταδίκη αγροτών σε πολύμηνη φυλάκιση, αποφασίστηκε και η δήμευση των αγροτικών μηχανημάτων τους.
Τέτοιες πρωτοφανείς σε προκλητικότητα αποφάσεις εκπορεύονται μεθοδευμένα από την Κυβέρνηση και το Υπουργείο Δικαιοσύνης με στόχο την τρομοκράτηση των αγροτών και την κάμψη των αγωνιστικών τους φρονημάτων." -Θέλουν αποδείξεις αυτά.
"Τη στιγμή που υπάρχει γενικότερη κατακραυγή για τις παράνομες δημεύσεις των Ι.Χ. τη στιγμή που ο Υπουργός Δημόσιας Τάξης λέει ότι θα "κλείσει" αυτό το θέμα με νομοθετική ρύθμιση, η απόφαση του δικαστηρίου της 'Αρτας, που δημεύει τα μηχανήματα εργασίας και επιβίωσης των αγροτών, δείχνει προς ποια κατεύθυνση στοχεύει αυτή η πρακτική των εισαγγελέων και των δικαστηρίων.
Δείχνει καθαρά ότι το ΠΑ.ΣΟ.Κ. όχι μόνο κατευθύνει την ποινικοποίηση των αγώνων, αλλά συμπληρώνει το αντιλαϊκό οπλοστάσιο του κράτους, όπως επιβεβαιώνεται και από την αναφερόμενη απόφαση και από τις δίκες χιλιάδων αγροτών και από την απειλή οικονομικής εξόντωσης των ηγετών του αγροτικού κινήματος.
Ερωτάται ο κύριος Υπουργός:
Τι μέτρα θα πάρει για να σταματήσει η δήμευση των αγροτικών μηχανημάτων των αγωνιζόμενων αγροτών.
Εάν η Κυβέρνηση πρόκειται να επανεξετάσει το όλο θέμα της ποινικοποίησης των αγροτικών αγώνων."
Ο Υπουργός Δικαιοσύνης έχει και πάλι το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε είπα και προηγουμένως, σχετικά με την αδυναμία της κρατικής εξουσίας ή της κρατικής λειτουργίας, να επεμβαίνει στη δικαιοδοτική λειτουργία των δικαστηρίων. Τα δικαστήρια έχουν ανεξαρτησία έναντι της κρατικής μηχανής. Οι δικαστές οφείλουν να δικάζουν σύμφωνα με το Σύνταγμα, τους νόμους και τη συνείδησή τους και να μη δέχονται επεμβάσεις.
Το θέμα που θίγει ο συνάδελφος κ. Μπούτας αυτά τα περί κατεύθυνσης ποινικοποίησης των αγροτικών αγώνων και της εγκαινιάσεως αποφάσεων δικαστηρίου κλπ., απορρίπτονται ως μη έχοντα ουδεμία σχέση με την κυβερνητική πολιτική.
Εδώ υπάρχουν νόμοι του κράτους, οι οποίοι νόμοι από τα δικαστήρια εφαρμοζόνται άλλοτε καλά και άλλοτε όχι. 'Ομως, δεν δημιουργούμε, ούτε εγκαινιάσαμε ούτε κινούμε κάποια ποινικοποίηση των αγώνων αυτών των αγροτών, είτε οιασδήποτε άλλης αγωνιστικής, θα έλεγε κανείς, κατηγορίας.
Στην προκειμένη περίπτωση έχω μία αναφορά του Εισαγγελέα της 'Αρτας προς τον Εισαγγελέα του Αρείου Πάγου -γιατί ζήτησα και εγώ πληροφορίες, η οποία λέει: "Σε εκτέλεση εντολής σας ... κλπ., αναφέρω ότι με την υπ' αριθμ. τάδε απόφαση ... κλπ., διετάχθη κατάσχεση και δήμευση των υπ' αριθμ. τάδε κλπ. αυτοκινήτων. Οι κατηγορούμενοι" -κατεδικάσθησαν βέβαια- "άσκησαν έφεση και αφέθηκαν ελεύθεροι. Σας αναφέρω, τέλος, ότι οι καταδικασθέντες, κατά την ακροαματική διαδικασία, δήλωσαν ότι είναι περήφανοι για την πράξη τους και ότι είναι έτοιμοι να την επαναλάβουν και στο μέλλον αν χρειασθεί."
Αυτή την αναφορά την καταθέτω στα Πρακτικά για να υπαρχει για την ιστορία.
(Στο σημείο αυτό ο Υπουργός Δικαιοσύνης κ. Ευαγ. Γιαννόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Δικηγορώ πενήντα πέντε χρόνια. Δεν συντάσσομαι με την απόφαση, ούτε την κρίνω. Η απόφαση θα διέλθει και από το δεύτερο βαθμό. Και μετά τη λήξη της διαδικασίας εκείνης, η Κυβέρνηση θα πάρει θέση είτε έτσι είτε αλλιώς, εάν πράγματι παρεβιάσθη ο νόμος, ή παρεβιάσθησαν και πραγματικά περιστατικά, τα οποία συνθέτουν κάθε ποινική υπόθεση.
Θέλω όμως να πω ότι, όταν σε ένα δικαστήριο ένας κατηγορούμενος μιλάει κατ' αυτόν τον τρόπο, ότι "εγώ θα το ξανακάνω αν χρειασθεί", καταλαβαίνετε -οι περισσότεροι εδώ είμαστε δικηγόροι, ο κ.Μπούτας βέβαια δεν είναι δικηγόρος- ότι αυτό είναι και μία πρόκληση έναντι του δικαστηρίου. Δεν λέω ότι δεν έχει δικαίωμα καθε πολίτης να πει "ναι, θα το ξανακάνω και ό,τι και να κάνετε, εγώ θα το ξανακάνω, γιατί αυτό είναι το πιστεύω μου, αυτή είναι η δική μου πολιτική θέση, αυτή είναι η πρακτική μου". Τότε, όμως, αναλαμβάνει κανείς τις ευθύνες.
Ο κ. Πατάκης ρωτήθηκε απο τον κ. Ευαγγελάτο στις 29.4.1997:
"Είναι κατανοητό αυτό που θέλετε να πείτε. Θα κλείσετε και πάλι τους δρόμους σε αυτές τις κινητοποιήσεις που σχεδιάζετε;"
Και απάντησε: "Βεβαίως. Γιατί από αυτό η Κυβέρνηση ... κλπ."
Δηλαδή θα τους ξανακλείσουμε τους δρόμους.
Βέβαια δεν μπαίνω στην κρίση αν η δήμευση είναι μέσο τελεσφόρο ή δεν είναι, αν επιτρέπεται ή δεν επιτρέπεται. Αυτά θα τα πούμε αργότερα. 'Ομως, ας προσέξουν και οι κατηγορούμενοι. 
Γιατί εμείς -τουλάχιστον εγώ, το ξέρουν και οι συνάδελφοι εδώ- στα πλημμελειοδικεία όλης της χώρας, όχι σε εκατοντάδες, σε χιλιάδες υποθέσεις αγωνιστικών κινητοποιήσεων ή αγώνων διεξαγόμενων τότε, είχαμε πάρει μέρος ως υποστηρικτές. 'Οχι βέβαια σε καταλήψεις δρόμων. Και μάλιστα σε καταλήψεις που κράτησαν δέκα, είκοσι, τριάντα ημέρες και έκοψαν την Ελλάδα στη μέση. Για να εξηγούμεθα. Τέτοια θάλψη αγώνων εμείς εκείνη την εποχή, δεν είχαμε.
Αυτά είχα να πω, κύριε Πρόεδρε, σε απάντηση της ερωτήσεως του κ. Μπούτα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, γνωρίζουμε ότι η ίδια τακτική και η ίδια πρακτική, σε σχέση με τη λειτουργία του και τους νόμους του κράτους, ίσχυε και πριν από το 1996. Τέτοια περιστατικά με αποκλεισμούς δρόμων για μέρες ολόκληρες είχαμε και τότε. 'Ομως, ποτέ δεν ανασύρθηκαν τέτοιοι νόμοι από τα συρτάρια, που να επιβάλλουν τόσο βαριές και τόσο εξοντωτικές ποινές, που να φθάνουν μέχρι τη δήμευση αγροτικών μηχανηματων.
Δεν πρέπει να ξεχνάμε ότι και οι δηλώσεις του κυρίου Υπουργού, αλλά και του ΠΑ.ΣΟ.Κ., κατά τη διάρκεια των κινητοποιήσεων, ήταν τέτοιες που έδιναν -αυτό βγαίνει- αυτήν την κατεύθυνση. Γιατί οι διοικήσεις και οι πρόεδροι των Οργανισμών που έχουν προφύγει του Ο.Σ.Ε. και του Τ.Ε.Ο. και ζητούν ένα δισεκατομμύριο επτακόσια εκατομμύρια (1.700.000.000) δραχμές απο τα μέλη της συντονιστικής επιτροπής δεν είναι στελέχη του κυβερνητικού κόμματος;
Ο Νομάρχης Ηλείας, η νομαρχιακή αυτοδιοίκηση, η οποία κατέθεσε μήνυση και αύριο εκδικάζεται για αγώνα του 1995 που έγινε, δεν είναι του ΠΑ.ΣΟ.Κ.; 'Αρα, λοιπόν, είμαστε μπροστά σε μία κατάσταση όπου όλο και περισσότερο σφίγγουν τα πράγματα για να μην ξαναβγούν οι αγρότες στους δρόμους ή να μην ξαναγίνουν αγώνες, για να εκβιασθούν. Γιατί και από αυτό το Βήμα της Βουλής ο κ. Τζουμάκας είπε ότι θα έρθουν χειρότερες μέρες. Τι άλλο έχει ο αγρότης για να αντισταθεί ή ο εργαζόμενος;
Σήμερα άκουσα στο ραδιόφωνο τον κ. Σπράο να λέει ότι αλλάζουν τα πάντα, ξεθεμελιώνονται τα πάντα, σχετικά με το ασφαλιστικό σύστημα. Τι θα κάνουν οι εργαζόμενοι; Δεν θα αντιδράσουν;
Κατά συνέπεια, παίρνετε τα μέτρα σας από τώρα, μ' αυτόν τον πραγματικά αντιδημοκρατικό τρόπο, θα έλεγα, και την κατευθυνόμενη τρομοκρατία των ίδιων των εργαζομένων για να μην ξαναβγούν στους δρόμους. Και βέβαια, αν ο πρόεδρος του δικαστηρίου στην 'Αρτα ζήτησε μετάνοια ή δήλωση ότι δεν θα το ξανακάνουν, τι θα πουν οι κατηγορούμενοι; 'Οτι δεν θα ξαναβγούμε; Βεβαίως και θα ξαναβγούν. Νομίζω ότι οι αγρότες, αλλά και όλοι οι εργαζόμενοι είναι ελεύθεροι από μόνοι τους να αποφασίσουν με ποια μορφή αγώνα θα διεκδικήσουν τη λύση των αιτημάτων τους.
Δεν ξέρω τι συνέβαινε στο παρελθόν και με ποιον τρόπο αποφάσιζαν ή με ποια μορφή αγώνα υπερασπίζονταν τα αιτήματά τους, όταν, κύριε Υπουργέ, υπερασπιζόσασταν τους αγώνες των εργαζομένων. Σήμερα όμως τι γίνεται, 'Οταν εσείς ο ίδιος ο Υπουργός της Δικαιοσύνης τότε, όπως λέτε, υπερασπιζόσασταν τους εργαζομένους και τις διώξεις που είχαν από τα καθεστώτα της εποχής; Σήμερα επαναλαμβάνονται τα ίδια πράγματα; Γιατί να επαναλαμβάνονται τα ίδια πράγματα; Πιστεύουμε ότι, όπως έγινε με την Ε.Α.Σ. το 1993, όπου παραγράφτηκαν τα αδικήματα, έτσι πρέπει να γίνει και με τους χιλιάδες αγρότες, οι οποίοι σύρονται στα δικαστήρια για τους αγώνες τους.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, θέλω να πω, επειδή ο κ. Μπούτας δεν είχε παρακολουθήσει τότε τα πράγματα -μικρό παιδί ήταν- ότι ουδέποτε προσωπικά έθελψα ή στήριξα αγώνες καταλήψεως οδών ή οδοστρωμμάτων, διακοπή κυκλοφορίας του τρένου ή συγκοινωνιών κλπ. Ναι, έγιναν και τότε καταλήψεις σαν ένδειξη ή απόδειξη πρόκλησης της κοινής γνώμης προς ευαισθητοποίησή της, ή πρόκλησης της κοινής γνώμης και πρόκληση ακόμη των αρχών του κράτους να δουν ένα πρόβλημα. Αλλά αυτό δεν κρατούσε παραπάνω από μία ώρα, δύο ώρες, τρεις ώρες, θέλετε και είκοσι τέσσερις ώρες; Ναι, και είκοσι τέσσερις ώρες. Εδώ όμως είχαμε μέρες, εδώ είχαμε βδομάδες, εδώ κοντέψαμε να κλείσουμε μήνα. Και στις 16 Δεκεμβρίου, κύριε Μπούτα, αν θυμόσαστε, έκανα μία έκκληση. Γιατί γνωρίζοντας την όρεξη των εισαγγελέων, με τους οποίους είχα μία αντιδικία ολόκληρη ζωή, ήξερα ότι θα πλακώσουν οι μηνύσεις και θα έρθετε αργότερα και δεν θα μπορώ να σας σώσω. 'Ομως, δεν ακούσατε. Και τι είπατε; 'Οτι εγώ τάχα έβαλα τους εισαγγελείς, η Κυβέρνηση διέταξε στους εισαγγελείς να κάνουν μηνύσεις, ότι διέταξε τους δικαστές να δικάζουν. 'Εστειλα ένα γράμμα διαμαρτυρόμενος, το γράψατε στα παλιά σας τα παπούτσια! Μετά έστειλα άλλο γράμμα, τίποτα! Διαμαρτύρομαι και με συκοφαντείτε. Τίποτα.
Θα παρακαλέσω, κύριε Πρόεδρε, ένα, δύο απαντήσεις από αυτές να γραφτούν στα Πρακτικά για τον κ. Μπούτα.
Λέτε τώρα να παραγράψουμε το αδίκημα. Μα, μπορεί να τολμήσει Υπουργός της Δικαιοσύνης να προτείνει κάτι τέτοιο όταν ο κ. Πατάκης λέει ότι θα ξανακαταλάβουμε τους δρόμους -ναι- ότι εσείς πάλι την ίδια πρακτική θα κάνετε; Πώς εγώ θα εμφανισθώ ενώπιον της Βουλής και θα ζητήσω την έγκριση του Σώματος, όταν εσείς έχετε την απειλή ήδη διαδηλούμενη; Το κράτησα αυτό, το άκουσα με τα αυτιά μου γιατί τα παρακολουθώ όλα.
Εάν, λοιπόν, έχουμε τέτοια όρεξη να παραγράψουμε τα αδικήματα και να αρχίσουμε πάλι αύριο το πρωϊ, να συλλογισθείτε, να συνδιαλαγείτε, να συνεδριάσετε, να συναποφασίσετε και να μου δώσετε λύση τι θα λέει η αιτιολογική έκθεση εκείνη, η οποία θα προτείνει την παραγραφή των αδικημάτων.
Τι θα πω ενώπιον της Βουλής, όταν δεινοπαθήσαμε και όταν διακόψατε την επικοινωνία επί είκοσι πέντε μέρες την πρώτη φορά και επιχειρήσατε και δεύτερη φορά; Βέβαια τη δεύτερη φορά το κράτος έλαβε τα μέτρα του. Και όταν εσύ σαν αρχιστράτηγος, κύριε Μπούτα, κατέβηκες από το Δομοκό επικεφαλής των δυνάμεών σου και παρέταξες εκεί τα τρακτέρ, δεν ήξερες ότι αφού τα πήγες εκεί θα σου ξεφουσκώσουν τα λάστιχα;
ΕΥΑΓΓΕΛΟΣ ΜΠΟΥΤΑΣ: Εμείς δεν έχουμε στρατηγούς.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τα πήγες εκεί ώστε την άλλη ημέρα να κλείσεις τους δρόμους, αφού τα γυρίσεις. Βέβαια η αστυνομία δεν κοιμάται.
Να μου προτείνετε, λοιπόν, λύσεις και να μου πείτε τι σκέπτεσθε να κάνετε. Τότε θα κουβεντιάσουμε. Επειδή, δε, το θέμα είναι μεγάλο, θα ήθελα να κάνετε και μία επερώτηση να κουβεντιάσουμε εδώ στη Βουλή και να πάρουν θέση όλα τα κόμματα. Δεν είμαστε εμείς εκείνοι που αντιδικούμε. Να μη λέτε, όμως, ότι εμείς ποινικοποιούμε τους αγώνες.
ΕΥΑΓΓΕΛΟΣ ΜΠΟΥΤΑΣ: Εμείς σαν συντονιστική επιτροπή, δήλωση ότι δεν θα ξανακατέβουμε σε αγώνες, δεν πρόκειται να κάνουμε.
ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, κύριε Μπούτα. Δεν έχετε το λόγο. Και κοινοβουλευτικό εκπρόσωπο να είχατε και εκείνος δεν θα εδικαιούτο να πάρει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ, κύριε Μπούτα, λέω να μου πείτε τι θα κάνετε.
ΠΡΟΕΔΡΕΥΩΝ (Παναγιώτης Ν.Κρητικός): Τέταρτη επίκαιρη ερώτηση πρώτου κύκλου είναι η με αριθμό 43/8-10-1997 της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Γεωργίας, σχετικά με τις απολύσεις εργαζομένων στην 'Ενωση Αγροτικών Συνεταιρισμών Καρδίτσας κλπ.
Η επίκαιρη ερώτηση της κ. Λουλέ έχει ως εξής:
"Στην Καρδίτσα εδώ και δυο εβδομάδες ξεκίνησαν απεργία διαρκείας οι εργαζόμενοι στην 'Ενωση Αγροτικών Συνεταιρισμών για να μην προχωρήσει σε απόλυση, το Δ.Σ. του συνεταιρισμού, εκατόν είκοσι περίπου εργαζομένων.
'Ηδη κοινοποιήθηκε η απόλυση των τεσσάρων πρώτων εργαζομένων και έπεται συνέχεια. Οι εργαζόμενοι βρίσκονται εδώ και ημέρες στην κεντρική πλατείας της πόλης και έξι απ'αυτούς κάνουν απεργία πείνας αρκετές ημέρες τώρα.
Οι φορείς της πόλης, εκτός από το πανκαρδιτσιώτικο συλλαλητήριο που διοργάνωσαν, προσπαθούν με συνεχείς συσκέψεις να βρουν λύση στο πρόβλημα που έχει δημιουργηθεί. Να σημειωθεί ότι η ανεργία στην περιοχή έχει ξεπεράσει το 35% και οι απολύσεις ενισχύουν αυτό το ποσοστό.
Με βάση τα παραπάνω,
Ερωτάται ο κύριος Υπουργός:
Πώς προτιθεται να αντιμετωπίσει το πρόβλημα;".
Ο κύριος Υφυπουργός Γεωργίας έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε, κύριοι συνάδελφοι, είναι σε όλους μας γνωστό ότι οι αγροτικές συνεταιριστικές οργανώσεις ως Νομικά Πρόσωπα Ιδιωτικού Δικαίου, ασκούν στα πλαίσια των νόμων εμπορικές δραστηριότητες. Είναι αυτοδιοικούμενες και αυτοδιαχειριζόμενες οικονομικές μονάδες. Βεβαίως μέσα στα πλαίσια του κανονισμού υπηρεσιακής κατάστασης προσωπικού κλπ., η διοίκηση της 'Ενωσης Καρδίτσας,- (δηλαδή η γενική συνέλευση και το διοικητικό συμβούλιο)- αποφασίζει για τις προσλήψεις και τις απολύσεις προσωπικού.
Σε όλη αυτή τη διαδικασία προσλήψεων ή απολύσεων ή άλλων ενεργειών κάθε ένωσης στη χώρα, είναι φυσικό ότι το κράτος και το Υπουργείο Γεωργίας δεν έχουν καμία δυνατότητα παρέμβασης. Πέρα απ'αυτό, από τα διαθέσιμα στοιχεία που μας έχει δώσει η Αγροτική Τράπεζα στις αρχές αυτού του χρόνου φαίνεται ότι οι συνολικές υποχρεώσεις της συγκεκριμένης ένωσης έχουν ξεπεράσει τα έξι δισεκατομμύρια (6.000.000.000) δραχμές. Είναι υποχρεώσεις προς την Αγροτική Τράπεζα, προς το Ι.Κ.Α., προς τη ΣΥΝΕΛ, για μισθούς κλπ. Κρίθηκε αναγκαίο, ύστερα απ'αυτό το πρόβλημα που αντιμετωπίσαμε, να υπάρξει μία ολοκληρωμένη συζήτηση για να αναζητηθούν διαδικασίες εξυγίανσης της ένωσης.
'Ετσι, λοιπόν, ομάδα εμπειρογνωμώνων από την Α.Τ.Ε., την ΠΑΣΕΓΕΣ και από την ένωση, ομοφωνα κατήρτισαν μία μελέτη βιωσιμότητας, η οποία μεταξύ των άλλων διαπιστώνει και πλεονάζον προσωπικό και έλλειψη εξειδικευμένων στελεχών. Στα πλαίσια αυτής της εξυγίανσης η πολιτεία δεν έμεινε με σταυρωμένα χέρια. Στο υπό ψήφιση νομοσχέδιο τις επόμενες ημέρες, για τα φυτοφάρμακα και τις ρυθμίσεις χρεών, θα παρέμβουμε, όσο μπορούμε καλύτερα, με ρύθμιση ενός μεγάλου μέρους των χρεών της ένωσης. Και βεβαίως αναμένουμε από τη διοίκηση να πάρει τα μέτρα της, έτσι ώστε η ένωση να συνεχίσει να λειτουργεί στο νομό προς όφελος και των παραγωγών, αλλά και των εργαζομένων.
Βλέπω με ιδιαίτερη συμπάθεια τους εργαζόμενους που κινδυνεύουν να μείνουν άνεργοι, όμως μέχρι σήμερα οι φορείς και όλοι όσοι έχουν εμπλακεί δεν μας έχουν κάνει μια αξιόπιστη πρόταση επίλυσης του θέματος. Κρίσιμο, βεβαίως, είναι το δίλημμα, εξυγίανση ή όχι της 'Ενωσης; Προς αυτήν την κατεύθυνση το Υπουργείο Γεωργίας θα κάνει ό,τι μπορεί, έτσι ώστε η 'Ενωση να μπορέσει να συνεχίσει τις δραστηριότητες που έχει εδώ και πολλά χρόνια προς όφελος του αγροτικού κόσμου του νομού.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Λουλέ έχει το λόγο. 
ΑΝΔΡΙΑΝΗ ΛΟΥΛΕ: 'Οταν κάποιος δεν έχει να φάει, η κατανόηση της Κυβέρνησης ή οποιωνδήποτε άλλων νομίζω ότι περιττεύει.
Ο κύριος Υπουργός ξέρει καλύτερα από εμένα πώς είναι η κατάσταση στην Καρδίτσα, γιατί είναι και η ιδιαίτερη πατρίδα του. Ξέρει ότι έχει 25% ανεργία, δηλαδή, ένα πολύ μεγάλο ποσοστό. Νομίζω, ότι έρχεται τρίτη σε όλη την Ελλάδα. Ξέρει ότι αυτήν τη στιγμή έξι άνθρωποι κάνουν απεργία πείνας στην πλατεία της γεννέτηράς του. Λέει ότι δεν μπορεί να επέμβει η Κυβέρνηση. Μα, η Κυβέρνηση κυβερνά, δεν είναι δυνατό να μην μπορεί να επέμβει στους συνεταιρισμούς ή οπουδήποτε αλλού. Οι φορείς της πόλης στο τελευταίο συλλαλητήριο που διοργάνωσαν προσπαθούν με συνεχείς συσκέψεις να βρουν κάποια λύση στο πρόβλημα. Δεν έχουν βρει βέβαια ακόμη.
Εγώ θα πρότεινα, κύριε Υπουργέ -και νομίζω ότι δεν είναι φοβερό αυτό- οι άνθρωποι αυτοί που κάνουν την ίδια δουλειά εδώ και δώδεκα χρόνια να συνεχίζουν να την κάνουν μέχρι την άνοιξη και στο μέλλον να διαμορφωθούν εκείνοι οι όροι και εκείνες οι προϋποθέσεις, που ήδη έχουν αρχίσει οι φορείς μαζί με το δήμο και διερευνούν, για την απορρόφηση των ανθρώπων αυτών σε κάποιες άλλες εργασίες. Δηλαδή, δεν είναι τόσο τρομερό να τους κρατήσετε άλλους έξι μήνες, να μη μείνουν οι άνθρωποι άνεργοι, γιατί η συμπαράστασή σας, όπως είπα και στην αρχή, μάλλον δεν τους φθάνει. Ευχαριστώ.
ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Δεν έχω τίποτε να πω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν.Κρητικός): Πέμπτη επίκαιρη ερώτηση είναι η με αριθμό 50/8.10.1997 του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς την Υπουργό Ανάπτυξης, σχετικά με την καθυστέρηση εκκαθάρισης της Χαρτοποιίας Δυτικής Ελλάδος κλπ.
Η επίκαιρη ερώτηση του κ. Τσαφούλια σε περίληψη έχει ως εξής:
"Στη Χαρτοποιία Δυτικής Ελλάδος από το 1991 μέχρι τον Οκτώβριο του 1994 έγιναν τέσσερις πλειστηριασμοί και ο τελευταίος ακόμη κρατεί. Οι εργαζόμενοι έχουν στα χέρια τους τελεσίδικες δικαστικές αποφάσεις, για δεδουλευμένα και έχουν αναγγελθεί στον πίνακα κατάταξης του εκκαθαριστού. Καίτοι ο νόμος, έστω αναχρονιστικός, έχει ορισμένους χρονικούς περιορισμούς, παρά ταύτα μέχρι σήμερα, η εκκαθάριση εκκρεμεί και οι εργαζόμενοι πεινούν.
Επίσης, είναι γνωστόν ότι έχει παραπεμφθεί στη δικαιοσύνη η εξακρίβωση καταγγελθεισών ατασθαλιών στη Χαρτοποιϊα.
Ερωτάται η κυρία Υπουργός 
1. Αν θα υπάρξει περίπτωση να πληρωθούν οι εργαζόμενοι της άνω Χαρτοποιϊας και πότε.
2. Για ποιους συγκεκριμένους λόγους έχει καθυστερήσει μέχρι σήμερα η άνω εκκαθάριση και ποιες οι δικές σας ενέργειες για να συντομευθεί αυτή και για να πληρωθούν οι εργαζόμενοι.
3. Γιατί δεν τροποποιήσατε μέχρι σήμερα το σχετικό νόμο και τις διατάξεις του Κώδικα Πολιτικής Δικονομίας, ώστε να γίνεται ταχεία εκκαθάριση και αντιμετώπιση των προβλημάτων που δημιουργούνται σε τέτοιες περιπτώσεις;
4. Σε ποιο σημείο έχουν φθάσει οι δικαστικές έρευνες σήμερα και σε ποιο το αποτέλεσμα από αυτές."
Ο Υφυπουργός Εργασίας και Κοινωνικών Ασφαλίσεων κ. Πρωτόπαπας, έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Λόγω σοβαρών ανειλημμένων υποχρεώσεων εκτός Αθηνών της κυρίας Υπουργού και της κυρίας Υφυπουργού και επειδή αφορά και εργασιακά θέματα, θα απαντήσουμε εμείς εκ μέρους της Κυβερνήσεως.
Η εταιρεία ως γνωστόν βρίσκεται σε καθεστώς ειδικής εκκαθάρισης του ν. 2000/1991, δια της οποίας ορίστηκε εκκαθαριστής η θυγατρική της Εθνικής Τράπεζας, η Εθνική Κεφαλαίου. Βέβαια, θυμάστε ότι πριν γίνει αυτή η διαδικασία τον Απρίλιο του 1991, η εταιρεία τελούσε σε παύση λειτουργίας, λόγω οικονομικών προβλημάτων και το προσωπικό είχε απολυθεί και αποζημιωθεί με τις νόμιμες αποζημιώσεις.
Ορισμένοι εργαζόμενοι είχαν προσφύγει στα δικαστήρια, είχαν δικαιωθεί για ορισμένες διαφορές, ιδιαίτερα σε σχέση με ορισμένα επιδόματα συλλογικών συμβάσεων. Υπάρχει νόμος και σύμφωνα με το νόμο οι απαιτήσεις είναι προνομιακές και θα ικανοποιηθούν από το τίμημα των διάφορων πλειστηριασμών για την πώληση των στοιχείων του ενεργητικού της εταιρίας. Η εκκαθαρίστρια εταιρία έχει κάνει όλες τις ενέργειες τις προβλεπόμενες από το νόμο για την πώληση των δύο εργοστασιακών συγκροτημάτων στην Πάτρα και στο Αίγιο. Δεν υπήρξε μέχρι τώρα ικανοποιητική προσφορά και δεν έγινε δυνατό τα δύο αυτά εργοστάσια να μεταβιβαστούν μέχρι τώρα.
Γι' αυτόν το λόγο, και σύμφωνα με το ν. 1386/1983 άρθρο 9, προχωρεί η εκκαθαρίστρια εταιρία με δημόσιους πλειοδοτικούς διαγωνισμούς στην επιμέρους τμηματική πώληση των περιουσιακών στοιχείων της εταιρίας. Ο Ο.Α.Ε. έχει συνεδριάσει, έχει κηρύξει άκυρο και τον τρίτο διαγωνισμό για την πώληση του συνόλου των στοιχείων του ενεργητικού της Χαρτοποιϊας Δυτικής Ελλάδος και στις 29 Οκτωβρίου συζητείται στο πρωτοδικείο με αίτηση για τον καθορισμό τιμής εκκίνησης των περιουσιακών μονάδων του ενεργητικού της εταιρίας, ώστε να προχωρήσει στην τμηματική πώληση, σύμφωνα με πλειστηριασμούς και σύμφωνα πάντα με τις προβλεπόμενες διαδικασίες.
'Εχουν κινηθεί, λοιπόν, οι διαδικασίες, έχουν τηρηθεί οι απαραίτητες ενέργειες, προχωρούμε και στην τμηματική πώληση, ώστε να πάρουν και οι εργαζόμενοι τις αποζημιώσεις τους. Δεν έχει αναφερθεί μέχρι τώρα στον Ο.Α.Ε. περίπτωση διαδικαστικής διερεύνησης θεμάτων, που αφορούν τη διαχείριση της εταιρίας.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Κύριε Υφυπουργέ, είσθε τελείως αναρμόδιος να απαντήσετε για το θέμα, δεν ξέρω γιατί η κ. Βάσω Παπανδρέου στέλνει εσάς. Πάντως αυτό που θέλω να πω είναι ότι στη συγκεκριμένη περίπτωση δεν μου δώσατε καμία απάντηση. Γραφειοκρατικά απαντήσατε ότι προχωρεί. Το ζήτημα είναι ότι από το 1991 μέχρι το 1997 είναι έξι χρόνια και αν η εκκαθάριση συνεχιστεί με τους ίδιους ρυθμούς, θα πάμε στα δέκα χρόνια. Εσείς είσθε ικανοποιημένος σαν εκπρόσωπος της Κυβέρνησης ότι το θέμα είναι εντάξει, όταν οι άνθρωποι έχουν δικαστικές αποφάσεις, θα περιμένουν ύστερα από μια δεκαετία, για να ικανοποιηθούν;
Εκτός αυτού, κύριε Υφυπουργέ, υπήρχε περίπτωση τροποποιήσεως των διατάξεων περί ταχείας εκκαθαρίσεως και αυτών του Κώδικα Πολιτικής Δικονομίας και του ν.1386 και δεν το έχετε κάνει. Η μεγαλύτερη έκφραση και εκδήλωση κρατικής αφασίας στην περίπτωση του Υπουργείου Ανάπτυξης -που δεν είσθε εσείς αρμόδιος- δεν υπάρχει. Πάντοτε στέλνει αναρμόδιους Υπουργούς η κ. Παπανδρέου. Την άλλη φορά είχα μια επερώτηση και έστειλε τον Υπουργό Εμπορίου. Τι δουλειά είναι αυτή; Μεγαλύτερη περίπτωση κρατικής αφασίας είναι το Υπουργείο Βιομηχανίας, υπό την έννοια ότι ολόκληρη την περιουσία του έθνους, χρόνια την έχει εγκαταλείψει, δεν ενδιαφέρεται να τροποποιήσει τις διατάξεις και να εκκαθαριστεί η υπόθεση όσο το δυνατόν συντομότερα, για να ικανοποιηθούν οι εργαζόμενοι.
Κύριοι της Κυβέρνησης, πλέετε στο πέλαγος. Δεν μπορείτε να μου απαντήσετε σε πόσο χρονικό διάστημα θα εκκαθαριστεί, γιατί για την 29η Οκτωβρίου που μου είπατε, εγώ σας λέω ότι θα καθυστερήσει ακόμα ένα χρόνο. Είναι και άλλες εκκρεμότητες, που μένουν ανεκκαθάριστες και δεν ικανοποιούνται ούτε οι εργαζόμενοι, αλλά χάνουν και την αξία τους.
Υπάρχει αναφορά για τα μηχανήματα της Χαρτοποιϊας Λαδοπούλου, που εχάθησαν και δεν είχατε το στοιχειώδες καθήκον να πείτε πού βρίσκεται αυτή η αναφορά. Γίνονται προανακρίσεις και ο Πρόεδρος του Δ.Σ. της Χαρτοποιϊας Λαδοπούλου έχει δώσει κατάθεση και έχει ξαναδώσει και μου λέτε δεν εκκρεμεί τίποτα. Πού τα βρήκατε αυτά;
Εν πάση περιπτώσει, ας συμμορφωθεί η κυρία Υπουργός Ανάπτυξης, όταν αναλαμβάνει την ευθύνη να διαχειριστεί την περιουσία του έθνους, να παρουσιάζεται ενώπιόν μας η ίδια και να μή στέλνει αντιπροσώπους, όπως στέλνει εσάς σήμερα. Η κατάστασή της είναι αφόρητη, γιατί έχει εγκαταλείψει την περιουσία του έθνους πέρα για πέρα.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εργασίας κ. Πρωτόπαππας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Τσαφούλια, σέβομαι τους τόνους που χρησιμοποιείτε και ελπίζω ότι αυτό οφείλεται μόνο στο γεγονός ότι αγωνιάτε για την τύχη του προβλήματος και τις αποζημιώσεις των εργαζομένων. Το σέβομαι πραγματικά.
'Εχω, όμως, να σας πω ότι οι φόβοι, τους οποίους εκφράζετε, είναι αδικαιολόγητοι.
Πρώτα απ' όλα είναι πράγματι μία επώδυνη διαδικασία η πώληση αυτή. Είναι μία δύσκολη διαδικασία. 'Ηρθαν τρείς φορές, έγινε διαγωνισμός μέχρι τώρα, όχι από το Υπουργείο Ανάπτυξης -και έχει σημασία αυτό -ή από οποιοδήποτε Υπουργείο, αλλά από μία εκκαθαρίστρια εταιρία η οποία μάλιστα είναι η Εθνική Κεφαλαίου, όπως προβλέπει ακριβώς ο νόμος. Τρείς φορές το Διοικητικό Συμβούλιο του Οργανισμού Ανασυγκρότησης Επιχειρήσεων δεν έκρινε -και κατά τη γνώμη μου ορθά δεν έκρινε- ότι υπάρχει δυνατότητα να δώσει σε κάποιον από τους υποψήφιους αγοραστές αυτήν την προσφορά.
Τρείς φορές δεν εκρίθη ότι υπάρχει δυνατότητα να γίνει η πώληση, διότι θα είχαμε άλλης μορφής δεδομένα εδώ -και πολύ καλά έκαναν και το έκριναν έτσι- και τρείς φορές ακυρώθηκε ο διαγωνισμός. Αυτό απαιτεί ένα χρόνο, είναι μία δύσκολη διαδικασία. 'Αρα έχει κάθε ενδιαφέρον ο Οργανισμός Ανασυγκρότησης Επιχειρήσεων και κάθε ευθύνη, για να προστατεύσει το δημόσιο συμφέρον, για να προστατεύσει τη δημόσια περιουσία. Δεν μπορεί να πουλάει επιχειρήσεις έτσι και ως έλαχε.
Φυσικά προχώρησε και στο νέο βήμα. Ποιό είναι το νέο βήμα; Είναι η τμηματική πώληση των περιουσιακών στοιχείων της εταιρίας, προκειμένου τουλάχιστον να πάρουν οι άνθρωποι τις αποζημιώσεις τους. Και αυτό το βήμα προχωρεί. Στις 27 Οκτωβρίου συζητιέται στο αρμόδιο πρωτοδικείο, σύμφωνα με το νόμο, για να καθοριστεί η τιμή εκκίνησης. Θα ολοκληρωθούν οι διαδικασίες. Ξέρετε πάρα πολύ καλά πόσο χρονοβόρες είναι και τι προσοχή απαιτούν, όταν έχουμε να κάνουμε με πώληση δημοσίων περιουσιακών στοιχείων, όταν όλα πρέπει να γίνουν με την απαραίτητη διαφάνεια που ορίζει, σε τελική ανάλυση, η καλώς εννοούμενη πολιτική και το δημόσιο συμφέρον.
Θα προχωρήσει, λοιπόν, η διαδικασία. 'Ολα προχωρούν ομαλά με τις καθυστερήσεις που υπάρχουν σύμφωνα με το νόμο και τις διαδικασίες που προβλέπει ακριβώς για τη διασφάλιση του δημοσίου συμφέροντος και θα πάρουν οι άνθρωποι τις αποζημιώσεις. 
ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δεύτερου κύκλου: 
Πρώτη είναι η με αριθμό 26/6.10.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Ιωάννη Καλαμακίδη προς τον Υπουργό Εθνικής 'Αμυνας, σχετικά με τη χορήγηση επιδόματος επικίνδυνης εργασίας στους στρατιωτικούς πυροτεχνουργούς.
Η επίκαιρη ερώτηση του κ. Καλαμακίδη σε περίληψη έχει ως εξής:
"Είναι γνωστό το πόσο επικίνδυνη είναι η ειδικότητα των πυροτεχνουργών στο Στρατό. Αποστολή τους είναι η επισήμανση, περισυλλογή, εξουδετέρωση και καταστροφή εκρηκτικών μηχανισμών και αυτοσχεδίων βομβών. Καθημερινώς βρίσκονται εκτεθειμένοι στον κίνδυνο.
Σύμφωνα με το άρθρο 6 παρ. 2 του ν.2448/1996, "περί μισθολογικών ρυθμίσεων μονίμων στελεχών των Ενόπλων Δυνάμεων κλπ.", χορηγείται επίδομα επικίνδυνης εργασίας στο προσωπικό του Υπουργείου Δημόσιας Τάξης, που υπηρετεί σε υπηρεσίες και ομάδες με την ειδικότητα του ανιχνευτή-εξουδετερωτή βομβών και εκρηκτικών μηχανισμών, όπως επίσης το επίδομα αυτό χορηγείται και στους υπαλλήλους με ειδικότητα ναρκαλιευτού.
Δυστυχώς στη διάταξη αυτή δεν συμπεριελήφθησαν οι στρατιωτικοί πυροτεχνουργοί, αν και είναι οι κατ' εξοχήν αρμόδιοι και υπεύθυνοι για την εξουδετέρωση εκρηκτικών μηχανισμών.
Επειδή ο αριθμός των εν λόγω πυροτεχνουργών του Στρατού ανέρχεται σε εκατόν είκοσι άτομα περίπου και για τους λόγους ισονομίας και ισοπολιτείας θα έπρεπε να τροποποιηθεί και να συμπληρωθεί το άρθρο 6 του ν.2448/1996 και να συμπεριλάβει και την κατηγορία των στρατιωτικών πυροτεχνουργών.
Μετά ταύτα ερωτάται ο κύριος Υπουργός ποιά θα είναι η απόφασή του επί τους θέματος.".
Ο Υφυπουργός Εθνικής 'Αμυνας κ. Δημήτριος Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρία και κύριοι συνάδελφοι, χαίρομαι ιδιαίτερα που ο κύριος συνάδελφος μας δίνει την ευκαιρία να αναφερθούμε σε μία κατηγορία στρατιωτικών, οι οποίοι προσφέρουν πολύτιμες υπηρεσίες στις 'Ενοπλες Δυνάμεις διακυβεύοντας αρκετές φορές τη ζωή και την ακεραιότητά τους.
Την ειδικότητα του πυροτεχνουργού στον Ελληνικό Στρατό έχει ένας σχετικά μικρός αριθμός αξιωματικών ανθυπασπιστών και υπαξιωματικών περίπου διακόσιοι. Το πραγματικά επικίνδυνο έργο τους έγκειται στην εξουδετέρωση καταστροφή των εγκατεσπαρμένων παλαιών επικίνδυνων πυρομαχικών, καταστροφή όλων των αχρήστων ή αποσυρομένων πυρομαχικών και πραγματοποίηση των προβλεπομένων επιθεωρήσεων σε όλα τα είδη των εν ενεργεία πυρομαχικών.
'Οσον αφορά την αποζημίωση, την οποία παίρνουν, σύμφωνα με την ισχύουσα νομοθεσία, οι διατάξεις που αφορούν τις αποζημιώσεις του τεχνικού στρατιωτικού προσωπικού των ΤΕΝΞ, επεκτείνονται και στους πυροτεχνουργούς μόνο, όμως, για τις ημέρες εργασίας εντός ναρκοπεδίων ή υπόπτων τόπων. Δηλαδή για τις μέρες αυτές παίρνουν μία αρκετά μεγάλη αύξηση της ημερησίας αποζημίωσης, πληρώνονται, βέβαια, επιπλέον και για όλες τις ημέρες εκτός έδρας.
Ακόμα, σύμφωνα και με μια υπουργική απόφαση των Υπουργών Οικονομικών και 'Αμυνας, θα αποζημιώνονται διακόσιες δραχμές για κάθε επέμβαση εξουδετέρωσης πυρομαχικών. Αυτά προς ενημέρωση δική σας και των υπολοίπων συναδέλφων. Δεν πιστεύω βέβαια ότι αμείβονται αρκετά, διότι από την άλλη μεριά υπάρχει ένα προσωπικό με παρεμφερείς ειδικότητες που φαίνεται να λαμβάνει υψηλότερη αποζημίωση απ'αυτήν που χορηγείται στους πυροτεχνουργούς. Πρόκειται για τους μονίμους υπαλλήλους με ειδικότητα ναρκαλιευτή των ΤΕΝΞ, καθώς και το προσωπικό των ΕΚΑΜ, των γνωστών Ειδικών Κατασταλτικών Αντιτρομοκρατικών Μονάδων. 'Ολοι αυτοί δικαιούνται κάποια αποζημίωση, η οποία είναι πολύ μεγαλύτερη απ'αυτές που παίρνουν οι πυροτεχνουργοί. Επίσης, πρέπει να πω ότι τα επιδόματα αυτά καθορίστηκαν σύμφωνα με την εκτίμηση του βαθμού κινδύνου που εκτίθεται κάθε κατηγορία. Δηλαδή, υπάρχει άποψη, η οποία αναθεωρείται, πρέπει να σας πω ότι οι πυροτεχνουργοί εργάζονται σ'ένα οιονεί "οικείο" περιβάλλον και όχι στο χωρίς έλεγχο, απροσδόκητο περιβάλλον, στο οποίο εργάζονται οι εργαζόμενοι στα ΕΚΑΜ και στα ΜΑΤ.
Σήμερα, η πολιτική ηγεσία του Υπουργείου Εθνικής 'Αμυνας, όπως είπα, δεν συμμερίζεται απόλυτα αυτήν την άποψη και μελετούμε το θέμα,ούτως ώστε και οι πυροτεχνουργοί να υπαχθούν τελικά στην κατηγορία των ανθρώπων λίαν ηυξημένου κινδύνου.
Τέλος, όσον αφορά το συνταξιοδοτικό θέμα, σας λέω ότι σύμφωνα με τη συνταξιοδοτική νομοθεσία, σε κάθε περίπτωση που στρατιωτικός παθαίνει κάποια ζημιά ή θάνατο κατά την εκτέλεση υπηρεσίας και συνεπάγεται αυξημένο κίνδυνο και εδώ θα υπάγεται και ο πυροτεχνουργός, που θα υποστεί κάποια ζημία κατά τη διάρκεια εξουδετέρωσης ενός εκρητικού μηχανισμού, τότε δικαιούται ηυξημένης προστασίας και σε περίπτωση θανάτου, ηυξημένης αποζημίωσης οι οικείοι. Και όπως σας είπα το θέμα της ένταξης στην άλλη κατηγορία, εξετάζεται από το Υπουργείο Εθνικής 'Αμυνας. Ευχαριστώ.
ΠΡΟΕΔΡΕΥΩΝ (Παναγιώτης Ν.Κρητικός): Ο κ.Καλαμακίδης έχει το λόγο.
ΙΩΑΝΝΗΣ ΚΑΛΑΜΑΚΙΔΗΣ: Κύριε Υπουργέ, χαίρομαι που το Υπουργείο μελετά την υπόθεση αυτή. Και επίσης χαίρομαι γιατί βεβαίως θα αποκατασταθεί η δικαιοσύνη σε μια τάξη ανθρώπων οι οποίοι,όπως επισημάνατε, εκτελούν ένα επικίνδυνο έργο. Πρόκειται για τους πυροτεχνουργούς του Στρατού, πολλοί από τους οποίους έχουν θυσιαστεί στο βωμό του καθήκοντος εξ αιτίας της επικίνδυνης ειδικότητας που έχουν. Αυτοί οι άνθρωποι ευλόγως αισθάνονται αδικημένοι, γιατί αντιμετωπίζονται κατά τρόπο άδικο και άνισο, σε σχέση με τους πυροτεχνουργούς της αστυνομίας και του ΤΕΝΞ. Αυτό το είδε ο διευθυντής της ΔΥΠ-ΓΕΣ, ο οποίος -πιστεύω να το ξέρετε,- κύριε Υπουργέ- έχει υποβάλει εισήγηση προς το Ανώτατο Στρατιωτικό Συμβούλιο για την τροποποίηση της νομοθεσίας των πυροτεχνουργών και την εναρμόνισή της προς την αντίστοιχη της αστυνομίας και ΤΕΝΞ.
Μάλιστα, η εισήγηση αυτή λέει ότι η διεύθυνση προτείνει την τροποποίηση της νομοθεσίας των πυροτεχνουργών του Στρατού και εναρμόνιση προς την αντίστοιχη της αστυνομίας και ΤΕΝΞ, με μέλημα των συναρμοδίων φορέων για την αποκατάσταση της δικαιοσύνης και τη δημιουργία ενθαρρυντικών κινήτρων στην απόκτηση της ειδικότητας του πυροτεχνουργού. Και καταλήγει: "Με την άποψη της διευθύνσεως συμφωνεί η Α' Στρατιά, για τη χορήγηση του μηναίου επιδόματος και την περαιτέρω επανεξέταση του χρόνου υπηρεσίας, καθώς και η Σ.Δ.Α. που προτείνει την πλήρη εξομοίωση των πυροτεχνουργών με το προσωπικό του ΤΕΝΞ και της αστυνομίας".
Βεβαίως πιστεύω ότι το Υπουργείο γνωρίζει αυτήν την εισήγηση. Εγώ δεν ξέρω ποια είναι η θέση του Υπουργού. 'Εχοντας υπόψη αυτήν την εισήγηση, ο κύριος Υφυπουργός σήμερα με καθησυχάζει με το να δεσμεύσει το Υπουργείο του ότι μελετά την υπόθεση και βεβαίως θα αποκατασταθεί η δικαιοσύνη.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, πράγματι, όπως είπα και προηγουμένως, το Υπουργείο εξετάζει τη θέση αυτή.
Πρέπει να πω ότι βρισκόμαστε προ δυο αντιφατικών απόψεων ή απαιτήσεων. Από τη μια δεν θέλουμε να εξισώσουμε τα πάντα, διότι τότε δεν θα έχει έννοια και η διάκριση η οποία δίδεται σε αυτούς, οι οποίοι αντιμετωπίζουν αυξημένο κίνδυνο και από την άλλη, δεν θέλουμε να αδικήσουμε κανέναν ή καμία από τις κατηγορίες των εργαζομένων σε αυτούς τους χώρους, γι' αυτό το θέμα έχει εξετασθεί σε επιτελικό επίπεδο. Δηλαδή, οι αρμόδιοι έχουν εκφράσει τις απόψεις τους και γρήγορα θα ληφθεί απόφαση πάνω σ' αυτό το θέμα και πιστεύω ότι θα ικανοποιηθούν όλοι.
Θέλω να σας διαβεβαιώσω πάντως ότι το Υπουργείο 'Αμυνας, παρά το γεγονός ότι ασχολείται με τον πόλεμο και τις 'Ενοπλες Δυνάμεις, έχει ευαισθησία προς κάθε πλευρά και έχει τις κεραίες του ανοικτές, ούτως ώστε να μην αφήσει κανέναν να νοιώθει ότι είναι αδικημένος. 
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 29/7.10.1997 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τους Υπουργούς Ανάπτυξης, Περιβάλλοντος Χωροταξίας και Δημοσίων 'Εργων, σχετικά με το χρονοδιάγραμμα εκτέλεσης των έργων στο Νομό Ευβοίας, την απορρόφηση των κοινοτικών κονδυλίων κλπ., η οποία έχει ως εξής:
"Η έλλειψη προγράμματος, οι προχειρότητες, η κοντόφθαλμη πολιτική, η εμβαλωματικές λύσεις ήσαν οι άξονες της πολιτικής που ακολούθησαν οι κυβερνήσεις του ΠΑ.ΣΟ.Κ. για το Νομό Ευβοίας.
Αναγκαία συνέπεια των ανωτέρω πρακτικών και συμπεριφορών, η σημερινή παρακμιακή κατάσταση, η αποβιομηχάνιση, η ανεργία, η έλλειψη υποδομών, η εγκατάλειψη της υπαίθρου, το κλείσιμο των μικρομεσαίων επιχειρήσεων, η απειλούμενη καταστροφή των πτηνοτροφικών επιχειρήσεων, ο μαρασμός της τουριστικής δραστηριότητας, ο Νομός Ευβοίας συνεχίζει να κατεβαίνει τα σκαλοπάτια του κακού.
Η Κυβέρνηση κατά καιρούς ανανεώνει τις ανεκπλήρωτες υποσχέσεις της χωρίς ουδέν να πράττει. Το ειδικό αναπτυξιακό πρόγραμμα του νομού εξελίσσεται σε κακόγουστη φάρσα, έργα του Β' Κοινοτικού Πλαισίου Στήριξης, που να χρηματοδοτούνται από το εθνικό σκέλος, όπως π.χ. ο δρόμος Χαλκίδα-Πολιτικά-Λίμνη, απουσιάζουν εντελώς, έργα του περιφερειακού σκέλους καρκινοβατούν απελπιστικά γιατί μόνο η απορροφητικότητα των εργολάβων παρουσιάζει αξιοσημείωτη δραστηριότητα, χωρίς η δραστηριότητά τους να είναι ορατή δια γυμνού οφθαλμού, π.χ. λιμάνι Κύμης και άλλα.
Το τοπίο συμπληρώνει η φιλοκυβερνητική νομαρχιακή αυτοδιοίκηση, η οποία παρακολουθεί δειλή, μοιραία, άβουλη, πρόθυμη μόνο για διευκολύνσεις και εξυπηρετήσεις σε απατεώνες, π.χ. λεηλασία Ληλαντίου Πεδίου.
Για τους λόγους αυτούς ερωτώνται οι αρμόδιοι, κύριοι Υπουργοί, ποια έργα εθνικού σκέλους του Κοινοτικού Πλαισίου Στήριξης έχουν ενταχθεί για το Νομό Ευβοίας:
1. Ποιες οι απορροφήσεις περιφερειακού σκέλους για το Νομό Ευβοίας από το 1994 μέχρι σήμερα; Ποιο το χρονοδιάγραμμα εκτέλεσης των έργων και σε ποιο στάδιο βρίσκεται σήμερα η εκτέλεση έργων στο Νομό Ευβοίας που έχουν ενταχθεί στο Β' Κοινοτικό Πλαίσιο Στήριξης;
2. Αν προτίθεται η Κυβέρνηση να υλοποιήσει τις εξαγγελίες του Πρωθυπουργού για το ειδικό αναπτυξιακό πρόγραμμα της Εύβοιας και
3. Ποιές οι προθέσεις της Κυβέρνησης, σχετικά με την κατασκευή του δρόμου Χαλκίδας-Πολιτικά-Λίμνη;".
Αυτό είναι αντικείμενο επερώτησης, όπως αντιλαμβάνεστε, κύριε συνάδελφε. 
Καλείται ο κ. Πάχτας να απαντήσει μέσα σε τρία λεπτά. 
'Οπως αντιλαμβάνεστε, πρέπει να είναι περιεκτικές οι απαντήσεις.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα προσπαθήσω, κύριε Πρόεδρε. 
Νομίζω ότι πράγματι ο κύριος συνάδελφος, θέτει μια σειρά από ζητήματα που απασχολούν το νομό του συνολικά και νομίζω ότι μέσα από τις απαντήσεις θα μπορέσουμε να κινηθούμε προς μια πιο ελπιδοφόρα πορεία από εδώ και μπρος, διότι πράγματι γίνεται μια σημαντική προσπάθεια στο Νομό της Εύβοιας να αναδειχθεί ο νομός σαν ένας φυσιολογικός πόλος ανάπτυξης και να αντιμετωπίσει τα πράγματι σοβαρά προβλήματα που έχουν σωρευθεί απ' όλα τα προηγούμενα χρόνια. 'Ετσι, ειλικρινά κατανοώ την ευαισθησία του κυρίου συναδέλφου στον τομέα αυτό.
'Οσον αφορά το πρώτο ερώτημά σας, κύριε συναδελφε, δηλαδή το θέμα της πορείας του ΠΕΠ, του τμήματος του Περιφερειακού Προγράμματος που αφορά την Εύβοια, θα ήθελα να επισημάνω ότι υλοποιούνται εκατόν πενήντα πέντε έργα από το Περιφερειακό Πρόγραμμα της περιφέρειάς σας, προϋπολογισμού περίπου είκοσι δισεκατομμυρίων (20.000.000.000) δραχμών.
Μέχρι τα μέσα του 1997, είχαμε δαπάνες περίπου της τάξεως των 5,8 δισεκατομμυρίων δραχμών και ταυτόχρονα, σε μια σειρά πάλι από προγράμματα, έχουμε φθάσει πλέον τα 13,5 δισεκατομμύρια δραχμές για δαπάνες.'Εχουμε αγγίξει, δηλαδή, περίπου το 70% του συνολικού προγράμματος για την Εύβοια.
Πολύ πιο εξειδικευμένα, σε ό,τι αφορά το πρόγραμμα σχετικά με τα έργα περιφερειακής διάστασης, θα ήθελα να πω ότι είναι επτά, με προϋπολογισμό περίπου 5,8 δισεκατομμύρια δραχμές. Εκεί, η πορεία υλοποίησης είναι στο 42,7% με στοιχεία του Ιουνίου του 1997. Σε ό,τι αφορά τα νομαρχιακά έργα, που είναι πενήντα τρία με προϋπολογισμό επτά δισεκατομμύρια (7.000.000.000) δραχμές, έχουμε φθάσει στο 86% απορρόφηση. Σε ό,τι αφορά τα μικρά έργα που είναι τοπικής εμβέλειας, τοπικής αυτοδιοίκησης, έχουμε σχεδόν κλείσει το πρόγραμμα, έχουμε υπερβεί τον προϋπολογισμό που αναλογούσε στα έργα αυτά. 
Για να μη μακρηγορώ, στο σημείο αυτό, θα ήθελα να πω ότι το συμπέρασμα είναι πως έχουμε 68,5% απορροφητικότητα, όσον αφορά τα έργα του ΠΕΠ για την Εύβοια.
'Οσον αφορά τη δεύτερη ενότητα, στην οποία αναφέρεστε στο ειδικό αναπτυξιακό πρόγραμμα για την Εύβοια, μετά την εξαγγελία του Πρωθυπουργού, γνωρίζετε, κύριε συνάδελφε, ότι πέρυσι για πρώτη φορά ψηφίσαμε εδώ στη Βουλή ειδικό προϋπολογισμό και εντάξαμε στο πρόγραμμα δημοσίων επενδύσεων ειδικές πιστώσεις για το ειδικό πρόγραμμα της Εύβοιας. Από το Γενάρη και μετά ξεκίνησε μία σημαντική προσπάθεια να ολοκληρώσουμε αυτήν την παρέμβασή μας και να τροφοδοτήσουμε την υλοποίηση αυτών των έργων.
'Ηδη, έχουμε την πρώτη συνεδρίαση της επιτροπής παρακολούθησης, μετά από μία προσπάθεια που έχει προηγηθεί σε επίπεδο νομαρχίας και περιφέρειας. Στις 18.7.1997 συνεδρίασε για πρώτη φορά η επιτροπή παρακολούθησης, η οποία ενέκρινε συνολικά πενήντα τρία έργα και μελέτες, προϋπολογισμού περίπου δεκαέξι δισεκατομμυρίων (16.000.000.000) δραχμών.
'Ετσι, λοιπόν, σύμφωνα με αυτή την απόφαση της επιτροπής παρακολούθησης, εντάξαμε ήδη μέχρι στιγμής, οριστικά ενταγμένα, έργα περίπου δεκαπέντε στη ΣΑΕ-056 και δεκαπέντε έργα για μελέτες συνολικού προϋπολογισμού πέντε δισεκατομμυρίων (5.000.000.000) δραχμών.
Αυτή τη στιγμή, λοιπόν, είναι σε εξέλιξη έργα και μελέτες πέντε δισεκατομμυρίων (5.000.000.000) δραχμών και υπολείπονται άλλα είκοσι τρία έργα ύψους περίπου δέκα δισεκατομμύριων (10.000.000.000) δραχμών, για να υλοποιηθούν στη συνέχεια, εφόσον προετοιμαστούν τα τεχνικά δελτία, ολοκληρωθούν οι μελέτες κατασκευής, οι περιβαλλοντικές μελέτες κ.ο.κ. Πρέπει να έχουμε πλήρες τεχνικό δελτίο ετοιμότητας έναρξης των έργων.
'Ετσι, λοιπόν, σε ό,τι αφορά το ειδικό πρόγραμμα της Εύβοιας, συνολικού προϋπολογισμού δεκαπέντε δισεκατομμυρίων (15.000.000.000) δραχμών, ήδη έχουν οριστικά ενταχθεί πέντε δισεκατομμύρια (5.000.000.000) και εναπομένουν άλλα δέκα δισεκατομμύρια (10.000.000.000).
Λόγω του χρόνου, κύριε Πρόεδρε, για την τρίτη ερώτηση θα απαντήσω στη δευτερολογία μου, για να υπάρχει η δυνατότητα ίσως και στον κύριο συνάδελφο να πει δύο λόγια περισσότερο.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαγεωργόπουλος έχει το λόγο.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, μπορεί να είναι λίγος ο χρόνος για να απαντηθούν όλα αυτά τα ερωτήματα, αλλά δεν είναι δικά μου, είναι του ευβοϊκού λαού. Ζητά συγκεκριμένες, σαφείς, ξεκάθαρες απαντήσεις στα μεγάλα ζητήματα, τα οποία τον απασχολούν και δεν βλέπουν λύση. Προχωρούν έτσι, χωρίς να αντιμετωπίζονται.
'Ετσι λοιπόν, θέλησα με την έναρξη της Κοινοβουλευτικής αυτής Συνόδου να ζητήσω από την Κυβέρνηση σαφείς τοποθετήσεις. Πολύ φοβούμαι ότι πέρα από την αναφορά αριθμών, δεν πήρα κάποια συγκεκριμένη απάντηση όσον αφορά την πολιτική βούληση της Κυβέρνησης να υλοποιήσει τις δεσμεύσεις της.
Πέρυσι το Σεπτέμβριο, δεκατρείς μήνες πριν, ο Πρωθυπουργός κ. Σημίτης μίλησε στη Χαλκίδα και δεσμεύτηκε για άλλη μια φορά, ανανέωσε για άλλη μια φορά δεσμεύσεις, που κατ'επανάληψη έχουν δοθεί, για τα μεγάλα ζητήματα της Εύβοιας. Δεσμεύτηκε για το ειδικό αναπτυξιακό πρόγραμμα, για τη ρύθμιση του ιδιοκτησιακού καθεστώτος των δασών, για τη μονάδα της Δ.Ε.Η. στο Αλιβέρι, για έργα εθνικού επιπέδου. Τίποτε από όλα αυτά δεν είναι ορατό, τίποτε από όλα αυτά δεν φαίνεται.
Μιλήσατε πριν από λίγο, -και δεν αμφισβητώ την καλή σας πίστη, αλλά εκατόν πενήντα πέντε έργα προϋπολογισμού είκοσι δισεκατομμυρίων (20.000.000.000) δραχμών, για τα οποία είπατε ότι υλοποιούνται, σας διαβεβαιώνω ότι δεν είναι ορατά δια γυμνού οφθαλμού. Δεν κινείται τίποτε.
Μάλιστα έχω στη διάθεσή σας απάντηση του Υπουργού Γεωργίας ότι υπάρχει απορρόφηση τετρακοσίων εκατομμυρίων (400.000.000) για λιμνοδεξαμενές την ώρα που δεν υπάρχει πουθενά λιμνοδεξαμενή στην Εύβοια.
Αν τέτοιου είδους απορροφήσεις εννοούν οι σύμβουλοί σας, δεν ξέρω, πρέπει να το ψάξετε. Πάντως έργα στην Εύβοια δεν φαίνονται.
'Οσον αφορά το ειδικό αναπτυξιακό πρόγραμμα, το εξήγγειλε δύο χρόνια πριν μεγάλο δωδεκαμελές κυβερνητικό κλιμάκιο με επικεφαλής τον τότε πρωθυπουργεύοντα τον κ. Τσοχατζόπουλο και στη συνέχεια ανανέωσε αυτές τις δεσμεύσεις ο κ. Σημίτης στη Χαλκίδα.
'Οταν λέμε "ειδικό αναπτυξιακό πρόγραμμα", εννοούμε ότι είναι ένα πλήρες, αρμονικό πρόγραμμα με στρατηγικούς στόχους, με αξιολογήσεις στόχων, με συγκεκριμένες επιμέρους αναφορές και σίγουρα με την αντίστοιχη και ανάλογη χρηματοδότηση.
'Οταν εξαγγέλετε πίστωση -γιατί αυτό τουλάχιστον έχει βγει προς τα έξω- ύψους δύο δισεκατομμυρίων και έχουμε ένα άθροισμα λίθων, πλίνθων, κεράμων ατάκτως ερριμμένων, δηλαδή αρδευτικά, γεωτρήσεις, αγροτικοί δρόμοι, μικροέργα, είναι αυτά "ειδικό αναπτυξιακό πρόγραμμα"; Βέβαια, και τούτα μη αφιέναι. Χρήσιμα κι αυτά, αλλά ας τα ονομάσουμε κάπως αλλιώς.
'Οταν το 1993 επί υπουργίας κ. Κεφαλογιάννη το πρόγραμμα δημοσίων επενδύσεων για την Εύβοια ήταν δεκατρία δισεκατομμύρια (13.000.000.000) και ήταν πρόγραμμα ρουτίνας, θα έλεγε κανείς, τα δύο δισεκατομμύρια (2.000.000.000) θα μας βγάλουν από την κρίση, από την παρακμή και από τα προβλήματα που υπάρχουν;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)
Αν είναι, λοιπόν, να κάνετε ειδικό αναπτυξιακό πρόγραμμα, κάντε το, όπως πρέπει, κι εμείς θα πούμε την καλή κουβέντα, όταν έλθει η ώρα. Αλλά αυτό κάθε άλλο παρά ειδικό αναπτυξιακό πρόγραμμα είναι. Η Εύβοια...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώνετε. Δόθηκε και σε σας ο ανάλογος χρόνος.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Τελειώνω, κύριε Πρόεδρε. Η επωδός. Στα ποιήματά σας δεν καταλήγετε κάπου, κύριε Πρόεδρε;
ΠΡΟΕΔΡΕΥΩΝ (Παναγιώτης Ν. Κρητικός): Να ακούσουμε την επωδό, η οποία επωδός σας είναι ανάλογη του.... ποδός σας. 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Η Εύβοια περιμένει απαντήσεις, κύριε Υπουργέ.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Αγαπητέ, κύριε συνάδελφε, θα ήθελα να υπενθυμίσω ότι αυτήν τη στιγμή στην Εύβοια εκτελείται ένα γιγαντιαίο πρόγραμμα ύψους πενήντα πέντε δισεκατομμυρίων (55.000.000.000) δραχμών.
Δεύτερον, σε ό,τι αφορά το ειδικό αναπτυξιακό πρόγραμμα, που είναι συνολικό πρόγραμμα δεκαπέντε δισεκατομμυρίων (15.000.000.000) δραχμών, όπως έχουμε συμφωνήσει, έχει έναν ορίζοντα πενταετή για να ολοκληρωθεί. Γνωρίζετε όλοι ότι για έργα που είναι ανέτοιμα ακόμη, χρειάζεται ένας σημαντικός χρόνος επώασης -ένας, ενάμισης χρόνος- για να ξεκινήσουμε. Γι' αυτό και οι πιστώσεις για το 1997 ήταν δύο δισεκατομμύρια (2.000.000.000), ακριβώς για να υπάρξει η δυνατότητα έναρξης. 'Ομως, σας είπα προηγουμένως ότι ήδη μέσα στο 1997 εντάξαμε οριστικά έργα περίπου πέντε δισεκατομμυρίων (5.000.000.000) δραχμών, που έχουν ήδη δημοπρατηθεί και είναι σε εξέλιξη. 'Εχουμε το χρόνο μπροστά μας, τα επόμενα τρία -τέσσερα χρόνια να ολοκληρώσουμε τα επόμενα.
Τώρα, το περιεχόμενο του ειδικού αναπτυξιακού προσδιορίζετε από εσάς. Δηλαδή, έχει μία συνυπευθυνότητα το Υπουργείο Εθνικής Οικονομίας και η περιφέρεια, αλλά κυρίως το νομαρχιακό συμβούλιο είναι αυτό που έχει την ευθύνη να προσδιορίσει το περιεχόμενο, τα μέτρα, τις ενέργειες και τις δράσεις αυτού του ειδικού αναπτυξιακού προγράμματος.
Θέλω να σας επιβεβαιώσω ότι για πρώτη φορά το 1997 εντάξαμε στο πρόγραμμα δημοσίων επενδύσεων ειδικό κονδύλι με την ονομασία "Ειδικό Αναπτυξιακό Πρόγραμμα Εύβοιας", ακριβώς για να υλοποιηθεί για πρώτη φορά επίσημα η δέσμευση του κυρίου Πρωθυπουργού στο νομό σας. Αυτό νομίζω ότι πρέπει να το διαισθανθούμε, γιατί είμαστε προς τη σωστή κατεύθυνση.
'Ενα άλλο στοιχείο που ήθελα να καταθέσω, αγαπητέ κύριε Πρόεδρε, αφορά το τρίτο ερώτημα του κυρίου συναδέλφου για τον άξονα από τη Χαλκίδα-Πολιτικά και Λίμνη.
Πράγματι, εκεί συμφωνούμε απόλυτα ότι πρέπει να είναι πρώτης προτεραιότητας αυτός ο άξονας που θα συνδέσει τη νότια με τη βόρεια Εύβοια. 'Οχι μόνο από τη Χαλκίδα προς τα πάνω, αλλά από το νότιο κομμάτι και στη συνέχεια να συνδέσουμε όλη την Εύβοια με απέναντι με το ΠΑΘΕ, με τον κεντρικό άξονα Αθηνών-Θεσσαλονίκης.
'Ηθελα να διαβεβαιώσω στο σημείο αυτό, κύριε Πρόεδρε, ότι, πρώτον, ήδη εκτελείται το έργο Κάρυστος-Μαρμάρι-Λέπουρα. Αυτό είναι ενταγμένο, χρηματοδοτείται και ολοκληρώνεται.
Δεύτερον, συντάσσεται η μελέτη περιβαλλοντικών επιπτώσεων της παράκαμψης Αιδηψού και ολοκληρώθηκε το τμήμα Αιδηψός-Ιστιαία από το περιφερειακό πρόγραμμα.
Τρίτον, έχουμε ήδη εντάξει σ' αυτό το ειδικό αναπτυξιακό πρόγραμμα, κύριε συνάδελφε, τα τμήματα που αναφέρετε στην ερώτησή σας,...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού.)
ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Υφυπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Τελειώνω αμέσως, κύριε Πρόεδρε.
...τις μελέτες Ψαχνά-Πολιτικά με προϋπολογισμό πενήντα εκατομμύρια (50.000.000) και το υπόλοιπο Δάφνη-Λίμνη με προϋπολογισμό είκοσι πέντε εκατομμύρια (25.000.000), για να προετοιμάσουμε ακριβώς αυτόν τον άξονα ολοκληρωμένο, εκτός αν μπορέσουμε και τον χρηματοδοτήσουμε -γιατί είναι τεράστιος- από το Γ' Κοινοτικό Πλαίσιο Στήριξης.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υφυπουργέ, τελειώστε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Πάντως αυτό δρομολογείται και συμφωνούμε απόλυτα ότι είναι μία πρώτης προτεραιότητας για την Κυβέρνηση έργο.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 48/8.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Γεωργίας, σχετικά με τα μέτρα προστασίας του εισοδήματος των ελαιοπαραγωγών, την παρακράτηση του προστίμου συνυπευθυνότητας κλπ.
Η ερώτηση του κυρίου Κόρακα έχει ως εξής:
"Το παρατεταμένο πάγωμα των τιμών παρέμβασης που επέβαλε η Ευρωπαϊκή 'Ενωση με τη σύμφωνη γνώμη των ελληνικών κυβερνήσεων στο λάδι κατάργησε στην πράξη κάθε προστασία των ελαιοπαραγωγών και δημιούργησε τεράστια περιθώρια αισχροκέρδειας στους εμπόρους που αγοράζουν το προϊόν σε εξευτελιστικές τιμές, ενώ την ίδια στιγμή το μοσχοπουλάνε στον καταναλωτή, λεηλατώντας έτσι παραγωγούς και καταναλωτές.
Και σαν να μην έφταναν οι χαμηλές τιμές, οι ελαιοπαραγωγοί με πάνω από πεντακόσια κιλά παραγωγή τιμωρούνται με πρόστιμο συνυπευθυνότητας 130 δραχμές ανά κιλό. Το πρόστιμο αυτό θα είναι πολύ μεγαλύτερο για τη φετινή σοδειά, επειδή η παραγωγή στην Ευρωπαϊκή 'Ενωση θα είναι πολύ αυξημένη.
Ταυτόχρονα από την Ευρωπαϊκή 'Ενωση προωθείται η καταστροφική αναθεώρηση του κανονισμού για το λάδι με κατάργηση του θεσμού και των τιμών παρέμβασης, με αλλαγή του τρόπου καταβολής των επιδοτήσεων, όχι σύμφωνα με την πραγματική παραγωγή αλλά ανά δέντρο, αδιαφορώντας για τις ολέθριες συνέπειες που κάτι τέτοιο θα έχει στον ελαιώνα και στο περιβάλλον.
Ερωτάται ο κύριος Υπουργός, τι μέτρα θα πάρει η Κυβέρνηση:
Για να προστατέψει το εισόδημα των ελαιοπαραγωγών, αλλά και των καταναλωτών.
Για να μην παρακρατηθούν τα εξοντωτικά πρόστιμα συνυπευθυνότητας για την περσινή, αλλά και για την αναμενόμενη φετινή σοδειά.
Για να προστατέψει μια από τις σημαντικότερες καλλιέργειες που εκτός από τη διατροφική της σημασία φέρνει σημαντικό συνάλλαγμα στη χώρα και συμβάλλει σημαντικά στην απασχόληση και στη συγκράτηση του πληθυσμού κύρια στις ορεινές και άγονες περιοχές."
Ο Υφυπουργός Γεωργίας κ.Δημήτριος Σωτηρλής έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε, κύριοι συνάδελφοι, είναι γνωστό σε όλους μας και πολύ καλύτερα στον αγαπητό συνάδελφο που κάνει την επίκαιρη ερώτηση ότι το ελαιόλαδο υπάγεται σε ΚΟΑ και κάθε μέτρο στήριξης ή παρέμβασης προβλέπεται από τους κοινοτικούς κανονισμούς και δεν έχει καμία σχέση αυτό που αναφέρει στο κείμενό του για σκόπιμο, παρατεταμένο πάγωμα των τιμών στο ελαιόλαδο και με τη συμφωνία της ελληνικής Κυβέρνησης.
Σύμφωνα, λοιπόν, με το σχετικό Κανονισμό το ύψος των τιμών παρέμβασης και της ενίσχυσης στην παραγωγή ελαιολάδου των μεγάλων παραγωγών είναι συνάρτηση της συνολικά επιδοτούμενης, σε επίπεδο Κοινότητας, ποσόστωσης ελαιολάδου. Η μέγιστη εγγυημένη ποσότητα είναι για όλες τις χώρες της Ευρώπης ένα εκατομμύριο τριακόσιες πενήντα χιλιάδες τόνοι. Σε περιπτώσεις υπερβάσεων μειώνεται ανάλογα και η ενίσχυση από την Ευρωπαϊκή 'Ενωση.
Φέτος η παραγωγή ελαιολάδου στις χώρες της Ευρωπαϊκής 'Ενωσης, στην Ισπανία, την Ιταλία και την Ελλάδα, ξεπερνάει σύμφωνα με τις δηλώσεις των ελαιοπαραγωγών το ένα εκατομμύριο οκτακόσιες πενήντα χιλιάδες τόνους, δηλαδή έχουμε μια υπέρβαση του πλαφόν πάνω από πεντακόσιους τόνους λαδιού.
Αυτό βεβαίως έχει σαν συνέπεια χαμηλότερες τιμές επιδοτήσεων και ήταν γνωστό στους παραγωγούς, όταν μάλιστα εκείνοι -και στην Ισπανία και στην Ιταλία και στην Ελλάδα- κατέθεταν τις δηλώσεις τους μέσα από τις οποίες φαίνεται η υπερπαραγωγή και ειδικότερα η τεχνική υπερπαραγωγή σε διάφορες χώρες.
Αυτό βεβαίως έχει συνέπειες και δεν είναι πρόστιμο ή παρακράτηση αλλά είναι η συνέπεια των υπερβάσεων των δηλώσεων των παραγωγών, που για τη χώρα μας, σύμφωνα με τα στοιχεία που έχουμε στη διάθεσή μας, φαίνεται πως ξεπερνά τους εκατό χιλιάδες τόνους και έτσι οι 'Ελληνες παραγωγοί επιβαρύνονται με μια συνυπευθυνότητα, λόγω υπερπαραγωγής κατά 20% της επιδότησης. 
ΣΤΡΑΤΗΣ ΚΟΡΑΚΑΣ: Τιμωρία, γιατί παράγουμε περισσότερο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): 'Οχι μόνο. Είναι συμφωνία το ύψος παραγωγής και η υπέρβαση είναι αυτή που τιμωρείται. Και βεβαίως, όσο περισσότερο είναι το προϊόν, μετακυλίεται το κόστος στην ποσότητα.
Για την περίοδο 1996-1997 η Ευρωπαϊκή 'Ενωση αποδέχτηκε σαν συνολική κοινοτική παραγωγή ελαιολάδου, με βάση τις δηλώσεις, το ένα εκατομμύριο οκτακόσιους πενήντα εννέα χιλιάδες τόνους και αυτό έχει βεβαίως σαν συνέπεια η προκαταβολή στους μεγάλους ελαιοπαραγωγούς, μετά και την εφαρμογή ποσοστού ασφαλείας 10%, να οριστεί στο 66% της συνολικής επιδότησης.
Βεβαίως, στο τέλος της περιόδου θα αποκομίσουν και άλλα οφέλη, αλλά αυτό είναι συνάρτηση του όγκου της παραγωγής.
Θέτω υπόψη σας ότι οι μικροί παραγωγοί, που είναι άνω του 60% του συνόλου των παραγωγών, εξαιρούνται από το μέτρο της συνυπευθυνότητας και αυτό είναι ευνοϊκό, τουλάχιστον για τη χώρα μας, χωρίς να σημαίνει ότι είναι και αυτό που επιδιώκουμε.
Για το τρίτο ερώτημά σας που αφορά την πολιτική της Κυβέρνησης στην κατεύθυνση προστασίας των καλλιεργητών, όπως σας είναι γνωστό, η χώρα μας έχει βάλει θέμα αναμόρφωσης τώρα της ΚΟΑ ελαιολάδου και βεβαίως επιδιώκουμε σαν κυρίαρχο θέμα τον καθορισμό μιας μέγιστης εγγυημένης ποσότητας σε εθνικό επίπεδο και τη συνέχιση της ενίσχυσης, όχι ανά δέντρο, όπως ζητούν οι Ευρωπαίοι, αλλά στην πραγματική παραγωγή.
Επιπλέον, κύριε συνάδελφε, θέλω να ξέρετε ότι το Υπουργείο Γεωργίας, επιθυμώντας να προστατεύσει και να κατοχυρώσει την ποιότητα και τη φήμη του ελληνικού ελαιολάδου, ώστε να πωλείται ως επώνυμο προϊόν και να απολαμβάνουν οι παραγωγοί υψηλότερα εισοδήματα, προέβη στην αναγνώριση εξήντα τριών ελαιολάδων προστατευομένης ονομασίας προέλευσης και γεωγραφικής ένταξης, εκ των οποίων μέχρι σήμερα έχουν τύχει και της κοινοτικής αναγνώρισης δεκαοκτώ από αυτές, διαδικασία που είναι σε εξέλιξη αναγνώρισης και των υπολοίπων, με κυρίαρχο στόχο πραγματικά να βοηθήσουμε τους 'Ελληνες παραγωγούς.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, μια πρώτη παρατήρηση που θέλουμε να κάνουμε, για ένα θέμα που δεν συζητιέται για πρώτη φορά εδώ, είναι ότι εμείς πιστεύουμε πράγματι πως σκόπιμα γίνεται το πάγωμα, γιατί αλλιώς δεν εξηγείται. Βεβαίως η σκοπιμότητα είναι να εξυπηρετηθούν τα μεγάλα συμφέροντα των πολυεθνικών που ελέγχουν την παραγωγή άλλων ελαίων, στον κόσμο όπως των Αμερικανών για παράδειγμα.
Η Κομισιόν ζητάει αναθέωρηση της ΚΟΑ του λαδιού με κατάργηση του μηχανισμού παρέμβασης και αυτό θα έχει τραγικές συνέπειες, με αλλαγή του τρόπου της επιδότησης ανά δένδρο. Αν τελικά περάσουν αυτές οι προτάσεις, οι οποίες αντικρούσθηκαν τεκμηριωμένα στο Ευρωπαϊκό Κοινοβούλιο και το ξέρετε πολύ καλά -και μου κάνει εντύπωση ότι δεν παίρνετε υπόψη σας αυτήν τη συζήτηση και έρχεστε σήμερα ουσιαστικά να δικαιολογήσετε την Κομισιόν στις αποφάσεις της- τότε θα έχουμε μείωση ποσότητας και ποιότητας του ελαιολάδου, μείωση της απασχόλησης- όταν διατείνεσθε ότι πάτε να κτυπήσετε ανεργία- μείωση του εισοδήματος των ελαιοπαραγωγών και όλων των κατοίκων των ελαιοκαλλιεργητικών περιοχών. Σε πολλές από αυτές, όπως ξέρετε, η ελαιοκαλλιέργεια είναι μόνο καλλιέργεια, όπως για παράδειγμα στη Λέσβο όπου το 60% του εισοδήματος προέρχεται από την καλλιέργεια της ελιάς.
Η Κομισιόν ισχυρίζεται ότι έτσι θα αντιμετωπισθεί η πλεονασματική παραγωγή. 'Ομως, αυτό είναι παράλογο, διότι αφού το ελαιόλαδο γίνεται περιζήτητο ανά τον κόσμο -είναι φάρμακο όπως λένε πολλοί- αντί να προωθηθεί η κατανάλωσή του, τόσο στο εσωτερικό της Κοινότητας όσο και στο εξωτερικό, με αύξηση και ενθάρρυνση των εξαγωγών, αντί λοιπόν, να παίρνονται μέτρα προώθησης του ελαιολάδου, έχουμε μέτρα για τη συρρίκνωσή του.
Και βεβαίως αφήσατε να υπονοηθούν και εσείς απάτες κλπ. Από πού και από ποιον γίνονται; Εδώ έχει καταγγελθεί από δικούς σας ανθρώπους:
Ελαιοτρίβης στος Μεσσολόγγι έβαζε ένα μηδενικό στο τέλος παραπάνω και από δύο χιλιάδες εννιακόσια κιλά πηγαίναμε στα είκοσι εννέα χιλιάδες. Τιμωρήθηκε με αφαίρεση της άδειας για ένα χρόνο και με παρέμβαση του Υπουργού Γεωργίας έγινε η τιμωρία δέκα ημέρες μόνο.
Το πρόβλημα, λοιπόν, είναι τι θα γίνει φέτος που προβλέπεται υπερπαραγωγή και, όπως είπε ο κύριος Υπουργός, μόνο η Ισπανία πάει για εννιακόσιους χιλιάδες τόνους και συνολικά ένα εκατομμύριο οκτακόσιους χιλιάδες τόνους.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ.)
'Ετσι, με βάση τον αυθαίρετο περιορισμό του πλαφόν παραγωγής στο ένα εκατομμύριο τριακόσιες πενήντα χιλιάδες τόνους, είχαμε φέτος εκατόν τριάντα (130) δραχμές πρόστιμο συνυπευθυνότητας, ανά κιλό, στην επιδότηση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)
Κύριε Πρόεδρε, την ανοχή σας για μισό λεπτό.
Βεβαίως, ο παραλογισμός είναι ότι η ελιά δεν είναι κάτι όπως το βαμβάκι, που μπορείς να ρυθμίσεις πόσα στρέμματα θα καλλιεργήσεις. Οι ελαιώνες υπάρχουν. Τι να κάνουμε, λοιπόν, να τους καταστρέψουμε, να ξεριζώσουμε τις εληές. Πείτε στον κόσμο την αλήθεια, ότι εσείς υποτάσσεσθε στις διαταγές της Ευρωπαϊκής 'Ενωσης και δεν θέλετε να προωθήσετε το λάδι μας, αυτό το δυναμικό προϊόν.
Θα πέσουν, λοιπόν, ακόμη περισσότερο οι τιμές. 'Ηδη σε σχέση με τις τιμές που υπήρχαν πριν από πέντε-έξι χρόνια είμαστε 50% κάτω, ενώ την ίδια στιγμή, όπως λέμε, έχουμε το μοσχοπούλημα στον καταναλωτή. Χίλιες ενιακόσιες ο 'Ασσος, κύριε Υπουργέ, στον καταναλωτή του σούπερ-μάρκετ, εξακόσιες στον παραγωγό. Και με τα σημερινά δεδομένα, τα φετινά, όπως προβλέπονται, θα πάμε στις τετρακόσιες (400) δραχμές στον παραγωγό, ενώ το κόστος παραγωγής αυξάνει συνεχώς.
Πού θα πάει, λοιπόν, αυτή η κατάσταση; Το θέμα είναι: Θα στηρίξετε εσείς το λάδι στις οκτακόσιες-χίλιες (800-1000) δραχμές, θα παρέμβετε στην αγορά; Θα τρώει ο καταναλωτής φθηνότερα και καλύτερη ποιότητα, αλλά και ο παραγωγός θα εισπράττει περισσότερο;
ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Κόρακα.
ΣΤΡΑΤΗΣ ΚΟΡΑΚΑΣ: Σε μια σύσκεψη που έγινε στη Μυτιλήνη αποφασίστηκε να ζητηθεί τριακόσιες (300) δραχμές εισοδηματική στήριξη ανά κιλό για τις απώλειες εισοδήματος από τον παραγωγό λόγω της επικρατούσας κατάστασης.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Κόρακα, τελειώσατε.
ΣΤΡΑΤΗΣ ΚΟΡΑΚΑΣ: 'Ελεγχο αγορανομικό. Κύριε Πρόεδρε, είστε καταναλωτής ελαιολάδου και πρέπει να σας ενδιαφέρει. Δεν αισθάνεσθε λεηλατημένος; 
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, αισθάνομαι ότι υπερέβητε το χρόνο σας κατά ενάμισι λεπτό. Τελειώσατε, κύριε Κόρακα.
Ο Υφυπουργός Γεωργίας έχει το λόγο.
ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Ο κύριος συνάδελφος στην αρχή της τοποθέτησής του έκανε ορισμένες αξιόλογες παρατηρήσεις, υπενθυμίζοντας σε όλους μας ότι η Ευρωπαϊκή 'Ενωση επιδιώκει τα δικά της συμφέροντα και μας υπενθύμισε ότι οφείλουμε χωρίς εφησυχασμό, αλλά και χωρίς μηδενισμό να δίνουμε προϊόν -προϊόν και βήμα -βήμα τη μάχη μας για να προστατεύσουμε τα δικά μας συμφέροντα. Ο ίδιος και άλλες φορές έφερε αντίστοιχη ερώτηση στο ελληνικό Κοινοβούλιο και είχα καταθέσει τότε ολόκληρη την πρόταση της ελληνικής Κυβέρνησης, την πρόταση την οποία με βάση και το δικό του προβληματισμό διεκδικούμε να κερδίσουμε. Η υπόθεση της ΚΟΑ λαδιού με δικό μας αίτημα αρχίζει τώρα δειλά -δειλά να βγαίνει στο φως και αυτό γιατί στα πλαίσια του γνωστού θεματολογίου (αντζέντα) 2000 διαπιστώσαμε ότι έλειπαν μεσογειακά προϊόντα από την πολιτική στήριξής της μέχρι το 2006. Εμείς λοιπόν σε συνεργασία με ολόκληρο το Νότο ζητήσαμε κυρίαρχα προϊόντα, όπως τα δικά μας, το λάδι, το βαμβάκι, τον καπνό, να μπουν και αυτά στο ίδιο πλέγμα, στον ίδιο καμβά προστασίας, όπως προϊόντα των χωρών της Βόρειας και Κεντρικής Ευρώπης. Μάχη συμφερόντων γίνεται και βεβαίως δεν μπορείτε εσείς να παίρνετε προκαταβολικά σαν δεδομένα τις όποιες απόψεις κάποιων χωρών και να τις φέρνετε στο Ελληνικό Κοινοβούλιο και να κατηγορείτε κατ'αυτόν τον τρόπο την ελληνική Κυβέρνηση ότι αγνόησε να κάνει το χρέος της. Το κάνουμε με το παραπάνω και πιστεύω ότι στα πλαίσια της νέας ΚΟΑ, η χώρα μας θα βγει μέσα από αυτήν τη διαδικασία κερδισμένη. Αγώνας γίνεται, τίποτα δεν έχουμε δεδομένο και πράγματι υπάρχουν δυσκολίες και προβλήματα τα οποία γνωρίζει η ηγεσία του Υπουργείου Γεωργίας, τα γνωρίζει η ελληνική Κυβέρνηση, τα γνωρίζετε όλοι σας και ευτυχώς σ' αυτό το Κοινοβούλιο έχουμε κοινή στάση στη διεκδίκηση των συμφερόντων της χώρας μας.
ΠΡΟΕΔΡΕΥΩΝ (Νικόλαος Κατσαρός): Τέταρτη είναι η με αριθμό 33/7.10.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Ευάγγελου Αποστόλου προς τον Υπουργό Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων αποκατάστασης των απολυμένων εργαζομένων της "GOOD YEAR".
Η επίκαιρη ερώτηση έχει ως εξής:
"Το Υπουργείο Εργασίας με απόφασή του σύστησε ομάδα στήριξης των απολυθέντων από την επιχείρηση "GOOD YEAR", επιδιώκοντας την επαγγελματική τους αποκατάσταση.
Παρά τις προσπάθειες της επιτροπής, το πρόγραμμα επαγγελματικής αποκατάστασης απέτυχε και τα 2/3 των απολυμένων της GOOD YEAR παραμένουν άνεργοι.
Οι λόγοι της αποτυχίας εντοπίζονται κυρίως:
1. Στο ασφαλιστικό καθεστώς, δεδομένου ότι όλοι έχουν ένσημα βαρέα και ανθυγιεινά και μία ασφάλισή τους τα τελευταία χρόνια πριν βγουν στη σύνταξη με απλά ένσημα θα μείωνε την ασφαλιστική τους κλάση.
2. Στην απροθυμία των μεγάλων επιχειρήσεων να συμμετέχουν στο πρόγραμμα.
Κατά τη διάρκεια της Δ.Ε.Θ. έγιναν αρκετές εξαγγελίες, οι οποίες όμως μέχρι σήμερα δεν υλοποιήθηκαν.
Με βάση τα παραπάνω ερωτάται ο κύριος Υπουργός:
Ποια είναι τα συγκεκριμένα μέτρα που προτίθεται να πάρει για την αποκατάσταση των απολυμένων της "GOOD YEAR".
Ο Υφυπουργός Εργασίας και Κοινωνικών Ασφαλίσεων έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, χαίρομαι, διότι με την ευκαιρία της ερώτησης του κ.Αποστόλου μας δίνεται η δυνατότητα να παρουσιάσουμε μία ολοκληρωμένη παρέμβαση από αυτές που στο άμεσο μέλλον και με την ευκαιρία του αναμορφωμένου πολυετούς προγράμματος απασχόλησης, θα στηριχθεί και ένα μεγάλο κομμάτι της πολιτικής μας στην απασχόληση χρηματοδοτούμενο και από τους πόρους του Ευρωπαϊκού Κοινωνικού Ταμείου.
Συγκεκριμένα, πιλοτικά στην "GOOD YEAR" εφαρμόσαμε αυτό το σύστημα ολοκληρωμένης παρέμβασης, που περιλαμβάνει τη συμφωνία του ΟΑΕΔ, αφού προηγηθεί διερεύνηση της αγοράς με μία σειρά επιχειρήσεων και την με βάση τη συμφωνία αυτή ειδική κατάρτιση με έξοδα του ΟΑΕΔ επιδότηση του Ευρωπαϊκού Κοινωνικού Ταμείου και εν συνεχεία επιδότηση της εργασίας για είκοσι τέσσερις μήνες των ανέργων, προκειμένου και να αποκτήσουν τα αναγκαία προσόντα για να ξαναμπούν στην αγορά εργασίας, αλλά και να διευκολυνθεί με την επιδότηση η συγκεκριμένη και ελεγχόμενη είσοδός τους στην αγορά εργασίας σε επιχειρήσεις οι οποίες έχουν κάνει αυτήν τη σύμβαση με τον ΟΑΕΔ.
Ταυτόχρονα, μ' αυτόν τον τρόπο επιχειρούμε την καλύτερη καταγραφή των αναγκών της αγοράς εργασίας, των νέων επαγγελμάτων που δημιουργούνται και βέβαια σε κάθε περίπτωση, τη σύνδεση των προγραμμάτων επαγγελματικής κατάρτισης με την απασχόληση.
Η πιλοτική εφαρμογή αυτού του προγράμματος στην "GOOD YEAR" έδειξε μια μερική επιτυχία. 'Εως τώρα, εβδομήντα πέντε άνθρωποι απολυμένοι απο την "GOOD YEAR" βρήκαν δουλειά με το πρόγραμμα αυτό και αναμένεται, μέχρι το πέρας της εφαρμογής του, ο αριθμός αυτός να αυξηθεί στους εκατό. Εκατό άνεργοι θα καταστούν εργαζόμενοι με τη βοήθεια αυτού του προγράμματος. Και κανείς δεν μπορεί να αγνοήσει αυτό, τον αριθμό ή να μη λάβει υπόψη ότι χωρίς αυτήν την παρέμβαση οι άνθρωποι αυτοί θα είχαν ήδη καταταγεί στη δυσάρεστη και ιδιαίτερα ζοφερή κατάσταση του μακροχρόνια άνεργου.
Θεωρώ ότι υπάρχουν λόγοι για τους οποίους δεν κατέστη ή δεν θα καταστεί δυνατή η απορρόφηση του συνόλου των απολυμένων. Πρώτον, διότι δεν εκδήλωσαν όλοι ενδιαφέρον. Δεύτερον, διότι πρέπει να αλλάξουν επάγγελμα. Πρέπει στην Ελλάδα να υπάρχει κινητικότητα στην αγορά εργασίας. Αν δεν υπάρχει αυτή η κινητικότητα, θα δημιουργούμε μακροχρόνια ανέργους και θα εντείνουμε την κατάσταση του μακροχρόνια ανέργου. Δεν μπορεί να βρουν ακριβώς την ίδια δουλειά, στην ίδια ακριβώς πόλη. Αυτό δεν είναι δυνατόν. Αλλάζουν τα επαγγέλματα, αλλάζει η αγορά εργασίας, δημιουργούνται νέες ανάγκες και πρέπει το εργατικό δυναμικό να είναι προσαρμοστικό στις ανάγκες αυτές, να μπορεί να αιτιολογεί, να μπορεί να διεκδικεί την επανείσοδό του στην αγορά εργασίας, όταν για κάποιο λόγο μένει εκτός αυτής.
'Εχουμε, λοιπόν, αυτά τα προβλήματα. 'Εχουμε, όμως, και την πρώτη μερική επιτυχία, είναι ενθαρρυντική και αποτελεί τη βάση για να συνεχίσουμε με τέτοιες ολοκληρωμένες παρεμβάσεις και στο μέλλον. 'Οχι κατάρτιση για την κατάρτιση λοιπόν, κατάρτιση και επιδότηση απασχόλησης με βάση πρόγραμμα και ολοκληρωμένες παρεμβάσεις είναι το στοιχείο της νέας πολιτικής μας στον τομέα της απασχόλησης. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, είναι γεγονός ότι το πιλοτικό πρόγραμμα επαγγελματικής κατάρτισης που κατήρτισε ο ΟΑΕΔ για τους απολυμένους της "GOOD YEAR", εκινείτο προς τη θετική κατεύθυνση και θέσπιζε ειδικά κριτήρια, τόσο για τους εργοδότες που θα απασχολούσαν τους εργαζόμενους, όσο και για τους ίδιους τους εργαζόμενους, εφόσον εστρέφοντο προς την αυτοαπασχόληση. 'Ομως έχετε και εσείς υπόψη σας την έκθεση της επιτροπής προώθησης αυτού του προγράμματος, η οποία μιλά για αποτυχία. Εσείς τη λέτε μερική επιτυχία, εξαρτάται πώς βλέπει κανείς το ποτήρι: μισοάδειο ή μισογεμάτο. Το θέμα, όμως, είναι ότι η ίδια η επιτροπή διεπίστωσε έστω τη μερική επιτυχία, όπως λέτε εσείς, του προγράμματος. Κατ' εμάς, μόνο το 1/3 των εργαζομένων τακτοποιήθηκαν με βάση αυτό το πρόγραμμα. Το θέμα δεν είναι εκεί.
Ο κύριος Υπουργός Εργασίας ανακοίνωσε στα εγκαίνια της Διεθνούς Εκθέσεως Θεσσαλονίκης τη σύσταση ειδικής ομάδας, η οποία θα είχε ως έργο την επιμέλεια στην υπογραφή των συμβάσεων μεταξύ ΟΑΕΔ-εργαζομένων και εργοδοτών και όσον αφορά την κατάρτιση και όσον αφορά την απασχόληση. Το θέμα, λοιπόν, είναι ότι από τότε μέχρι σήμερα, δεν έχει γίνει καμιά ουσιαστική προώθηση αυτού του συγκεκριμένου έργου. Το πρόβλημα εξακολουθεί να παραμένει και ξέρετε ότι το επίδομα ανεργίας τελειώνει και για πάρα πολλούς εργαζομένους και ειδικά μάλιστα το πρόβλημα είναι μεγαλύτερο στις ηλικίες μεταξύ πενήντα και εξήντα ετών, που είναι δύσκολη η ανεύρεση εργασίας γι' αυτούς και θα υπάρξει και πρόβλημα εισοδήματος.
Κύριε Υπουργέ, υπάρχει μία συγκεκριμένη πρόταση από το Εργατικό Κέντρο Θεσσαλονίκης, που μιλά ειδικά για την περίπτωση εργαζομένων πενήντα-εξήντα ετών, να θεσπισθούν τα χίλια ημερομίσθια που προβλέπονται, τουλάχιστον να μην είναι βαρέα τα ένσημα.
Και επίσης ζητά το Εργατικό Κέντρο Θεσσαλονίκης, αν είναι δυνατόν να γίνει επέκταση της ειδικής επιδότησης που προβλέφθηκε για τους ανέργους του εργοστασίου της "Levis" στην Καλαμάτα, που αν θυμάσθε εκεί προβλέψατε εκατόν είκοσι χιλιάδες επίδομα ανεργίας, συν 10% αύξηση για κάθε παιδί.
Εμείς σας ζητάμε να δείτε ξανά πού βρίσκεται το πρόγραμμα αυτής της ομάδας και αν είναι δυνατόν να υιοθετήσετε τις προτάσεις του Εργατικού Κέντρου Θεσσαλονίκης.
ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Αποστόλου, σέβομαι απόλυτα την ανησυχία σας και πιστέψτε με ότι έχουμε ανάγκη πράγματι από την επίδειξη κοινωνικής ευαισθησίας σε τόσο μεγάλα προβλήματα και αυτό σας τιμά. 'Ομως θεωρώ ότι η πρόταση την οποία κάνετε δεν είναι δυνατόν να εφαρμοσθεί, ούτε στην περίπτωση της διεθνούς εταιρείας των ενδυμάτων στην Καλαμάτα, να υπάρχει δηλαδή μέτρο ειδικής επιδότησης της ανεργίας, και τούτο γιατί το μέτρο της ειδικής επιδότησης της ανεργίας δεν είναι επιλέξιμο από τα κονδύλια της Ευρωπαϊκής ' Ενωσης. Πρέπει να καλυφθεί με χρήματα του κρατικού προϋπολογισμού και αυτήν τη στιγμή δυστυχώς τα χρήματα του ΟΑΕΔ δεν φθάνουν για να καλύψουν όλη την Ελλάδα, γιατί θα έχει γενικό χαρακτήρα αν γίνει ένα τέτοιο μέτρο με μια τέτοια παρέμβαση. Ομως και στην περίπτωση της Καλαμάτας και στην περίπτωση της Θεσσαλονίκης μπορούμε να κάνουμε τις σημαντικές παρεμβάσεις, γιατί εγώ τις χαρακτηρίζω σημαντικές παρεμβάσεις, που γίνονται με τα ολοκληρωμένα μέτρα του προγράμματος σύνδεσης , κατάρτισης, απασχόλησης και επιδότησης αυταπασχόλησης, δηλαδή βοήθεια στους εργαζόμενους με αρκετά εκατομμύρια προκειμένου να ανοίξουν μια δική τους δουλειά και να ξαναμπούν έτσι έστω και έμμεσα στην αγορά εργασίας.
Δεν μπορούμε να παραγνωρίζουμε, κύριε συνάδελφε, ότι χάρις σ' αυτό το πρόγραμμα εκατό άνθρωποι δεν είναι μακροχρόνιοι άνεργοι. Δεν μπορούμε να παραγνωρίζουμε ότι χάρις σ' αυτό το πρόγραμμα εκατό άνθρωποι ξαναμπήκαν με αξιόπιστους όρους σε διαφορετικές δουλειές στην αγορά εργασίας και όχι μόνο σε μια ειδική δουλειά την οποία είχαν μάθει. Και δεν μπορούμε να παραγνωρίζουμε ότι για πρώτη φορά στη πιλοτική εφαρμογή αυτού του μέτρου υπήρχε έστω και αυτή η μερική επιτυχία.
Θέλω να πιστεύω ότι τόσο στη περίπτωση της Καλαμάτας, που θα γίνει πάλι αυτό το πρόγραμμα διορθωμένο πιθανά εκεί που έχουμε διαπιστώσει αδυναμίες στην πιλοτική εφαρμογή, όσο και πια στις γενικευμένες παρεμβάσεις που θα υπάρξουν στον ιδιωτικό τομέα από την 1.1.98, θα έχουμε την ευκαιρία πράγματι να αποδείξουμε ότι, όχι μόνο διαχειριζόμαστε και απορροφούμε σωστά, αλλά και απορροφούμε ποιοτικά τα κονδύλια του Ευρωπαϊκού Κοινωνικού Ταμείου. Και να σας διαβεβαιώσω, γιατί αυτό είναι πάρα πολύ κρίσιμο για μας, ότι ούτε μία δραχμή από τα κονδύλια αυτά δεν θα μείνει μέσα στις προβλεπόμενες προθεσμίες που να μην αξιοποιηθεί και να αξιοποιηθεί σωστά. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμαστε στην ημερήσια διάταξη
ΤΩΝ ΕΠΕΡΩΤΗΣΕΩΝ
Θα συζητηθεί η υπ' αριθμόν 3/13.10.97 επερώτηση των Βουλευτών της Νέας Δημοκρατίας κυρίων Α.Μπρατάκου, Κ.Σημαιοφορίδη, Β.Μιχαλολιάκου, Β.Γιαβανούδα, Α.Καραμάριου, Π.Παυλόπουλου, Ε.Πολύζου και Δ.Σιούφα προς τον Υπουργό Εσωτερικών , Δημόσιας Διοίκησης και Αποκέντρωσης, με αντικείμενο την προκήρυξη διαγωνισμού για την υποβολή και υλοποίηση ολοκληρωμένης πρότασης επικοινωνιακής εκστρατείας του προγράμματος "ΙΩΑΝΝΗΣ ΚΑΠΟΔΙΣΤΡΙΑΣ".
'Εχω την τιμή να ανακοινώσω στο Σώμα ότι από την πλευρά της Νέας Δημοκρατίας Κοινοβουλευτικός Εκπρόσωπος ορίζεται ο κ.Προκόπης Παυλόπουλος και εκ μέρους του Συνασπισμού της Αριστεράς και της Προόδου η κ. Στέλλα Αλφιέρη.
Επίσης έχω την τιμή να ανακοινώσω στο Σώμα ότι ο Βουλευτής κ. Κίμωνας Κουλούρης ζητεί άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.
Ο πρώτος των επερωτώντων κ. 'Αγγελος Μπρατάκος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αν μου επιτρέπετε το λόγο για ένα λεπτό, πριν αρχίσει η συζήτηση της επερώτησης.
ΠΡΟΕΔΡΕΥΩΝ (Νικόλαος Κατσαρός): Επί ποίου θέματος;
ΠΡΟΚΟΠΗΣ ΠΑΥΛΟΠΟΥΛΟΣ: Αναφορικά με τον τρόπο που διεξάγεται, όχι από πλευράς Προεδρείου, αλλά από πλευράς Κυβέρνησης η συζήτηση της επερώτησης. 
ΠΡΟΕΔΡΕΥΩΝ (Νικόλαος Κατσαρός): Θέλετε το λόγο δηλαδή επί διαδικαστικού θέματος.'Εχετε το λόγο για ένα λεπτό.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν υποτιμώ καθόλου την παρουσία του κυρίου Υφυπουργού.'Οταν όμως αυτήν τη στιγμή το μείζον ζήτημα, τουλάχιστον κατά τη γνώμη της Κυβέρνησης, που τίθεται, είναι το θέμα των αναγκαστικών συνενώσεων των δήμων και κοινοτήτων και επειδή πριν καν κατατεθεί στη Βουλή το εν λόγω νομοσχέδιο γίνεται αντικείμενο τηλεοπτικής διαφήμισης και διαφήμισης διά του Τύπου και συζητείται επερώτηση από την πλευρά της Αντιπολίτευσης και ιδίως της Αξιωματικής και δεν παρίσταται ο αρμόδιος Υπουργός, ο οποίος και μέχρι σήμερα εμφανίστηκε ως ο κύριος υπεύθυνος αυτός είναι που εμφάνισε και το νομοσχέδιο προχθές στη σχετική συνέντευξη Τύπου. Εμείς από την πλευρά μας το ερμηνεύουμε κατά διττό τρόπο. Είτε πρόκειται περί αδιαφορίας, είτε περί υπεκφυγής, για να μην αναλάβει τις ευθύνες τους.
Και δεν είναι η πρώτη φορά που σε μείζονα θέματα του Υπουργείου ο Υπουργός Εσωτερικών Δημόσιας Διοίκησης και Αποκέντρωσης δεν εμφανίζεται στη Βουλή. Και το τονίζω, αφορά τη σημασία των θεμάτων, όχι το πρόσωπο του κυρίου Υφυπουργού.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, ζήτησε το λόγο και ο Κοινοβουλευτικός Εκπρόσωπος του ΠΑΣΟΚ. Θα σας παρακαλέσω να κλείσετε εσείς με την παρέμβασή σας.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Σφυρίου.
ΚΟΣΜΑΣ ΣΦΥΡΙΟΥ: Κύριε Πρόεδρε, πρώτα απ' όλα θα ήθελα να επισημάνω το ασύνηθες γεγονός, πριν μιλήσουν οι επερωτώντες, να παίρνουν το λόγο οι Κοινοβουλευτικοί Εκπρόσωποι και να θέτουν ζητήματα. Νομίζω ότι αυτό είναι ευθύνη του Προεδρείου και κατά τη γνώμη μου κακώς εδόθη ο λόγος.
ΠΡΟΕΔΡΕΥΩΝ (Νικόλαος Κατσαρός): Θα σας απαντήσει το Προεδρείο, όταν έλθει η ώρα.
ΚΟΣΜΑΣ ΣΦΥΡΙΟΥ: Δεύτερον, θέλω να επισημάνω εκ μέρους της Πλειοψηφίας ότι είναι προφανές ότι υπάρχει το ενιαίο της πολιτικής ηγεσίας του Υπουργείου και είναι προφανές ότι οι απόψεις τις οποίες διατυπώνει η Κυβέρνηση δια όποιου εκπροσώπου, είναι οι επίσημες και οι τεκμηριωμένες θέσεις της Κυβέρνησης και δεν νομίζω ότι νομιμοποιείται ο κ. Παυλόπουλος να εγκαλεί την Κυβέρνηση γιατί παρίσταται ο αρμόδιος καθ'όλα Υφυπουργός κ. Παπαδήμας.
ΠΡΟΕΔΡΕΥΩΝ (Νικόλαος Κατσαρός): Ορίστε. κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο αξιότιμος συνάδελφος κ. Παυλόπουλος μας έχει συνηθίσει με την ευπρέπεια του λόγου του. Εγώ τη σημερινή τοποθέτησή του τη θεωρώ μια παρένθεση και θεωρώ ότι είναι αναρμόδιος και ο ίδιος και ο κάθε ένας μέσα σ' αυτήν την Αίθουσα να κρίνει ποιο θα είναι το πρόσωπο από την πολιτική ηγεσία του Υπουργείου το οποίο θα σταθεί σ' αυτά τα έδρανα, στον κοινοβουλευτικό έλεγχο ή στο νομοθετικό έργο.
Δόθηκε ήδη η απάντηση επί της ουσίας από τον Κοινοβουλευτικό μας Εκπρόσωπο. Θέλω να κλείσει εδώ το θέμα και ελπίζω, όπως είπα, ότι αυτό είναι μια παρένθεση στην κοινοβουλευτική ιστορία του κ. Παυλόπουλου.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, επειδή θέτω το θέμα θεσμικά και αποκτά προσωπικό τόνο, θα ήθελα να πω το εξής. Εγώ το αντιλαμβάνομαι ως παρένθεση τουλάχιστον στη νοοτροπία και την πρακτική μιας ολόκληρης Κυβέρνησης. Καταλαβαίνω το πρόβλημα το οποίο υπάρχει από πλευράς Κυβέρνησης αλλά βεβαίως τονίζω ότι αυτή η παρένθεση αφορά την κοινοβουλευτική πρακτική της Κυβέρνησης και όχι βεβαίως το λόγο της Αξιωματικής Αντιπολίτευσης.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Σφυρίου.
ΚΟΣΜΑΣ ΣΦΥΡΙΟΥ: Απλά και μόνο θέλω να υπογραμμίσω ότι και η πρωτολογία και η δευτερολογία του κ. Παυλόπουλου ήταν δυστυχώς ατυχέστατες.
(Θόρυβος στην Αίθουσα.)
ΠΡΟΕΔΡΕΥΩΝ (Νικόλαος Κατσαρός): Σας παρακαλώ! 
Επειδή ετέθη και θέμα ευθύνης Προεδρείου, διότι εδόθη ο λόγος στον κ. Παυλόπουλο, θέλω να πληροφορήσω τον Κοινοβουλευτικό Εκπρόσωπο του ΠΑΣΟΚ, ότι το θέμα το οποίο έθεσε ο κ. Παυλόπουλος ήταν θέμα επί του Κανονισμού. Ο Κοινοβουλευτικός Εκπρόσωπος δεν υποχρεούται να στέλνει αίτημα με υπογραφές δύο Βουλευτών, αλλά μπορεί να σηκώνει το χέρι του και να ζητήσει το λόγο. Εφόσον, λοιπόν, εθεώρησε ο κ. Παυλόπουλος τη μη παρουσία του Υπουργού ως ευθύνη και του Προεδρείου, διότι κατά την άποψή του έπρεπε να είναι παρών, το Προεδρείο είχε υποχρέωση να του δώσει το λόγο. Στο Προεδρείο απόκειται να πει στον κ. Παυλόπουλο ότι κατά τον Κανονισμό της Βουλής μπορεί και ο Υφυπουργός να εκπροσωπήσει το Υπουργείο Εσωτερικών. Επομένως δεν υπάρχει θέμα.
ΠΡΟΚΟΠΗΣ ΠΑΥΛΟΠΟΥΛΟΣ: Το γνωρίζω, κύριε Πρόεδρε. Το ζήτημα είναι ζήτημα προτεραιοτήτων από πλευράς Κυβέρνησης.
ΠΡΟΕΔΡΕΥΩΝ (Νικόλαος Κατσαρός): Δεν υπάρχει επομένως καμία παραβίαση του Κανονισμού και παρακαλείται ο πρώτος των επερωτώντων κ. Μπρατάκος να πάρει το λόγο.
ΑΓΓΕΛΟΣ ΜΠΡΑΤΑΚΟΣ: Βεβαίως, κύριε Πρόεδρε, το θέμα το οποίο ετέθη από τον Κοινοβουλευτικό μας Εκπρόσωπο δεν ήταν θέμα τυπικό -εάν έχει εκ του Κανονισμού το δικαίωμα ή όχι να κάνει την παρέμβασή του- αλλά ήταν θέμα ουσιαστικό. Συζητείται ένα τεράστιο θέμα, το θέμα της συνένωσης των κοινοτήτων και έχει ξεσηκωθεί όλη η Ελλάδα. Πίστευα ότι σύσσωμο το Υπουργείο Εσωτερικών, Δημόσιας Διοίκησης θα ήταν στα έδρανα των Υπουργών.
Κυρίες και κύριοι συνάδελφοι, η Κυβέρνηση του ΠΑ.ΣΟ.Κ. ξεκίνησε μία σειρά αλλαγών στη Δημόσια Διοίκηση, την αποκέντρωση και την αυτοδιοίκηση, χωρίς όραμα, χωρίς συγκεκριμένη φιλοσοφία, χωρίς επεξεργασμένη στρατηγική, χωρίς κατεύθυνση. Εφάρμοσαν και εφαρμόζουν και στον ευαίσθητο αυτόν τομέα μία πολιτική αλλοπρόσαλλη, αποσπασματική και πρόχειρη. Χρησιμοποίησαν και χρησιμοποιούν και εδώ τους θεσμούς με κοντόφθαλμη προοπτική για την εξυπηρέτηση μικροπολιτικών και κομματικών συμφερόντων και σκοπιμοτήτων.
Για λόγους χρόνου δεν θα αναφερθώ αναλυτικότερα. Θα αναφερθώ μόνο ειδικώς στο μέγα πρόβλημα, στο πρόβλημα που απασχολεί σήμερα και που θα απασχολεί για πολλά χρόνια την ελληνική κοινωνία, στο πρόβλημα της αναγκαστικής συνένωσης των κοινοτήτων.
Η πολιτική της συνένωσης των κοινοτήτων, άρχισε από το 1984 με το ν.1416. 'Ομως όλες οι διαδικασίες που ακολουθήθηκαν έκτοτε, ήταν λαθεμένες. Το παραδέχεται και η Κυβέρνηση. Το λέει στο πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ" που μας έχει διανεμηθεί. 
Ισχύοντος του ν.1416/1984 ψηφίζεται ο ν.1622/1986 για τον ίδιο σκοπό, με αποτέλεσμα ο ένας νόμος να υπονομεύει τον άλλον και να δημιουργείται έτσι μία ολέθρια σύγχυση λόγω της ταυτόχρονης εφαρμογής και των δύο νόμων.
Τα πολυδιαφημισμένα Συμβούλια Περιοχής του ν.2218, τα οποία μπορούσαν να βοηθήσουν στην προετοιμασία των περιοχών προς την κατεύθυνση της συνένωσης των κοινοτήτων, ακόμη δεν εφαρμόστηκαν και ήδη καταργούνται από το σχέδιο "ΚΑΠΟΔΙΣΤΡΙΑΣ", το οποίο έρχεται στη Βουλή.
Δεν παρέχονταν ουσιαστικά κίνητρα οικονομικά και διοικητικά. 'Οπου δίνονταν πόροι, αυτό γινόταν με αδιαφάνεια, με κομματικά και προσωπικά κριτήρια στα πλαίσια της πελατειακής αντίληψης που διαχρονικά χαρακτηρίζουν τις κυβερνήσεις του ΠΑ.ΣΟ.Κ.
Δυστυχώς, κυρίες και κύριοι συνάδελφοι, και η σημερινή Κυβέρνηση συνεχίζει την ίδια πολιτική, την πολιτική που είχαμε και στο παρελθόν. Την πολιτική δηλαδή, του βλέποντας και κάνοντας. Και είναι βέβαιο ότι και αυτή η πολιτική της Κυβέρνησης θα αποτύχει στο μήκος του χρόνου. Και θα αποτύχει μεταξύ των άλλων και για τους εξής λόγους:
Πρώτον, γιατί η Κυβέρνηση έχει καταστεί αναξιόπιστη γενικά και ειδικά με όλες τις πρωτοβουλίες που κατά καιρούς έχει πάρει για την Τοπική Αυτοδιοίκηση. Μεγάλο παράδειγμα είναι η θέσπιση του δευτέρου βαθμού Τοπικής Αυτοδιοίκησης που αχρηστεύτηκε αμέσως μετά την εφαρμογή του.
Δεύτερον, γιατί ο σχεδιασμός της αγνοεί τις ανάγκες της πραγματικότητας και αγνοεί και τα ιστορικά και κοινωνικά δεδομένα του τόπου.
Τρίτον, γιατί δεν έχουν προηγηθεί σοβαρές μελέτες που να έχουν εξετάσει σε βάθος όλα τα δεδομένα και τα στοιχεία για όλη την επικράτεια και για κάθε περιοχή συνένωσης ξεχωριστά.
Τέταρτον, γιατί η μόδα των συνενώσεων έχει περάσει πλέον και δεν ασχολούνται οι διάφορες χώρες της Ευρώπης με το θέμα της συνένωσης. Και όπου έγιναν συνενώσεις χρειάστηκαν είκοσι έως τριάντα χρόνια για να επιτευχθούν οι συνενώσεις αυτές -όπως παραδείγματος χάρη στη Σουηδία- και αφού προηγουμένως έγιναν ορισμένες βασικές αναπροσαρμογές στο δημοσιονομικό και στο φορολογικό σύστημα των χωρών αυτών.
Πέμπτος λόγος, για τον οποίο η πολιτική της Κυβέρνησης θα αποτύχει στο μήκος του χρόνου είναι γιατί ο ετσιθελισμός και οι μέθοδοι εξαναγκασμού που αποπνέουν από το νομοσχέδιο, που θα φέρετε στη Βουλή για την υλοποίηση του σχεδίου "Καποδίστριας", θα προσκρούσει στη φιλελεύθερη ιδεολογία και το τοπικό συναίσθημα των Ελλήνων πολιτών.
Κυρίες και κύριοι συνάδελφοι, τη σίγουρη αποτυχία της η Κυβέρνηση στους μέχρι τώρα χειρισμούς της άργησε αλλά την κατάλαβε καλά. 'Ομως τώρα πια είναι αργά και δεν μπορεί να κάνει πίσω. Γι' αυτό έβαλε σε εφαρμογή τα "μεγάλα μέσα". Ρίχνοντας και το τελευταίο προσωπείο, κύριοι της Κυβέρνησης, προσφεύγετε σε αυταρχικές, αντιδημοκρατικές και αδιαφανείς μεθόδους προκειμένου να επιτύχετε το σκοπό σας. Εξαναγκάζετε τους 'Ελληνες πολίτες σε υποχρεωτικές συνενώσεις των κοινοτήτων τους. Περιορίζετε την από το άρθρο 60, παράγραφος 1 του Συντάγματος κατοχυρωμένη ελευθερία γνώμης των Ελλήνων Βουλευτών, θέτοντας κομματική πειθαρχία για την υπερψήφιση του νομοσχεδίου. Και επιπλέον δηλώνετε διά στόματος Πρωθυπουργού το πρωτοφανές, το πρωτάκουστο, ότι θα απαγορεύσετε στη Βουλή οποιαδήποτε παρέκκλιση από τις διατάξεις του νομοσχεδίου, αποκλείοντας κάθε είδους τροπολογία. Απαγορεύετε, δηλαδή με αυτόν τον τρόπο τον κοινοβουλευτικό διάλογο και υποβαθμίζετε το κοινοβουλευτικό μας σύστημα.
Και σαν να μην έφθανε αυτή η επίδειξη πρωτοφανούς αυταρχισμού, που καλύπτει στην ουσία την αίσθηση της κυβερνητικής αποτυχίας στο θέμα της συνένωσης των κοινοτήτων, επειδή είναι γνωστή σε σας η παντελής αποστροφή του ελληνικού λαού στα σχέδιά σας, έχουμε εδώ επιπλέον και φαινόμενα αδιαφανών διαδικασιών και μεθόδων.
Πέρα από τις επιλεκτικές πριμοδοτήσεις στις οποίες προβαίνετε με αδιαφανή και κομματικά κριτήρια, σε μία ύστατη προσπάθεια να κάμψετε τις αντιρρήσεις των εκπροσώπων της Τοπικής Αυτοδιοίκησης, μέγα πολιτικό θέμα δημιουργείται και από το γενονός ότι η Ελληνική Εταιρεία Τοπικής Ανάπτυξης και Αυτοδιοίκησης, που είναι Νομικό Πρόσωπο Ιδιωτικού Δικαίου του ευρύτερου δημόσιου τομέα, προκήρυξε διαγωνισμό με τον τίτλο "Για την υποβολή και υλοποίηση ολοκληρωμένης πρότασης επικοινωνιακής εκστρατείας του προγράμματος "ΙΩΑΝΝΗΣ ΚΑΠΟΔΙΣΤΡΙΑΣ" που συγχρηματοδοτείται και από το κοινοτικό πρόγραμμα "ΚΛΕΙΣΘΕΝΗΣ" προϋπολογισμού τριακοσίων ογδόντα δύο εκατομμυρίων (382.000.000) δραχμών κατ' αρχήν και χωρίς να γνωρίζουμε ακόμη πιο είναι το συνολικό ποσό.
Αλήθεια, διερωτάται κανείς: Σε τι χρειάζεται αυτή η ολοκληρωμένη πρόταση επικοινωνιακής εκστρατείας του προγράμματος "ΙΩΑΝΝΗΣ ΚΑΠΟΔΙΣΤΡΙΑΣ", όταν ο ίδιος ο Πρωθυπουργός, αναφερόμενος στο θέμα της συνένωσης των κοινοτήτων, δηλώνει επί λέξει ότι "η συντριπτική πλειοψηφία κατανοεί και συναινεί στην τολμηρή πρωτοβουλία". Και ο ίδιος ο Υπουργός Εσωτερικών, Δημόσιας Διοίκησης και Αποκέντρωσης λέει ότι το σχέδιο τυγχάνει της συνολικής αποδοχής. 
Και μπαίνει το ερώτημα: Είναι τόσο απαραίτητο να δαπανηθεί ένα τεράστιο ποσό, για να πείσετε -ποιον, αφού όλοι συμφωνούν- τη συντριπτική μειοψηψία, μία και η συντριπτική πλειοψηφία συναινεί στο σχέδιο "ΚΑΠΟΔΙΣΤΡΙΑΣ"; Ασφαλώς όχι. Δύο τινά συμβαίνουν εδώ. Είτε ο κύριος Πρωθυπουργός δεν έχει γνώση της πραγματικής κατάστασης και της καθολικής αντίδρασης στο πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ" -θέμα μάλλον απίθανο- είτε γνωρίζοντας την τελική απήχηση των σχεδίων σας, κύριοι της Κυβέρνησης, προσπαθείτε να επηρεάσετε ευνοϊκά στο παρά πέντε την κοινή γνώμη με προπαγανδιστικές μεθόδους.
Αλλά υπάρχει και ένα άλλο σοβαρό θέμα εδώ, που προκύπτει από τις πληροφορίες που υπάρχουν: 'Οτι το έργο ανατέθηκε στην ίδια εταιρεία που έχει αναλάβει και τη διαφημιστική εκστρατεία του ΠΑ.ΣΟ.Κ. στο θέμα των δημοτικών εκλογών.
Και από σας περιμένουμε, κύριε Υπουργέ, να διευκρινίσετε εάν αυτές οι πληροφορίες αληθεύουν, για να βγάλει η Βουλή τα συνολικά της συμπεράσματα για τον τρόπο με τον οποίο η Κυβέρνηση διαχειρίζεται το δημόσιο χρήμα.
Κύριε Υπουργέ, είναι γνωστό ότι το σύνολο των κομμάτων της Αντιπολίτευσης και ιδίως η Νέα Δημοκρατία, έχει ζητήσει κατ' επανάληψη να προχωρήσετε σε κάθε είδους διάλογο με τις τοπικές κοινωνίες και πολύ περισσότερο, να αναζητήσετε τη συναίνεσή τους στο κρίσιμο θέμα των συνενώσεων. Αποφύγατε επιμελώς να πράξετε αυτόν το διάλογο. Και αφού πήρατε τις όποιες αποφάσεις σας, έρχεσθε εκ των υστέρων να "ενημερώσετε" τον ελληνικό λαό.
Ασφαλώς πρέπει να ενημερωθεί ο ελληνικός λαός, αλλά μέσα από ανοιχτό, έντιμο, διαυγή και καθαρό διάλογο, ανάμεσα στα κόμματα, την Κυβέρνηση και τις τοπικές κοινωνίες. Εσείς, αντίθετα, αδιαφορείτε επιδεικτικά για το δημοκρατικό διάλογο και κάνετε πληρωμένη προπαγάνδα και εξαγορά συνειδήσεων.
Πώς είναι δυνατόν να αναθέτετε σε ιδιωτική εταιρεία τη διαφήμιση ενός σχεδίου νόμου πριν καν το καταθέσετε στην Εθνική Αντιπροσωπεία και το οποίο είναι άγνωστο στο ακριβές του περιεχόμενο, ακόμα και στην Κοινοβουλευτική Ομάδα του ΠΑΣΟΚ;
Και ερωτάται κανείς εάν το νομοσχέδιο αυτό δεν ψηφισθεί από τη Βουλή -γιατί εάν αφήσετε τη Βουλή να λειτουργήσει δημοκρατικά, υπάρχει ισχυρό ενδεχόμενο το νομοσχέδιο αυτό να μην ψηφισθεί- ποιος θα είναι ο υπεύθυνος για τη διασπάθιση του δημοσίου χρήματος;
Πώς είναι δυνατόν μία ιδιωτική εταιρεία να γνωρίζει εκ των προτέρων το περιεχόμενο του νομοσχεδίου και να προετοιμάζει τα διαφημιστικά της μηνύματα, τα οποία ήδη βγήκαν στον αέρα, πριν από τους εκπροσώπους του έθνους;
Πείτε μας εάν πιστεύετε ότι αυτή τουλάχιστον η περίεργη πρακτική αποτελεί προσήλωσή σας στους κανόνες λειτουργίας της δημοκρατίας και του δημοκρατικού πολιτεύματος και της χρηστής διαχείρισης του ιδρώτα του ελληνικού λαού.
Κυρίες και κύριοι συνάδελφοι, εδώ έχουμε καθαρή σύγκρουση πολιτικών. Από τη μία την προχειρότητα, την άρνηση του διαλόγου, την αυταρχική νοοτροπία και την αδιαφάνεια και από την άλλη, την επιδίωξη της συναίνεσης, τη μελέτη του προβλήματος σε βάθος και το σεβασμό της βούλησης των πολιτών.
Είναι σαφές ότι η Κυβέρνηση δαπανά το υπέρογκο αυτό ποσό, για το οποίο αναφέρθηκα πρωτύτερα, όχι για να προβάλει το έργο της σαν Κυβέρνηση, αλλά για να προπαγανδίσει τις πολιτικές και κομματικές της θέσεις.
Δεν κάνετε καμπάνια για να προβάλετε παραδείγματος χάρη ένα κρατικό μέτρο όπως είναι ο αναδασμός, αλλά κάνετε καμπάνια για να προβάλετε τη δική σας την πολιτική.
Εάν σέβεσθε, κύριοι της Κυβέρνησης, τους κανόνες της δημοκρατίας, θα έπρεπε να διαθέσετε και στην Αντιπολίτευση αντίστοιχο μέρος του παραπάνω ποσού, για να εκθέσει και αυτή στον ελληνικό λαό τις θέσεις της και τις αντιρρήσεις της ως προς τις αναγκαστικές συνενώσεις.
Εμείς όμως πιστεύουμε ότι η διαχείριση του δημοσίου χρήματος πρέπει να σέβεται τις ολοένα και αυξανόμενες, από την ανερμάτιστη οικονομική πολιτική σας, θυσίες του ελληνικού λαού. Ενώ εσείς ανενδοίαστα σπαταλάτε το δημόσιο χρήμα στην εξυπηρέτηση της κομματικής σας προπαγάνδας.
Με ποια νόμιμη δικαιολογία διαθέτετε από το κοινοτικό πρόγραμμα "ΚΛΕΙΣΘΕΝΗΣ" συγκεκριμένους κοινοτικούς πόρους για την κομματική σας προπαγάνδα;
Με ποια κριτήρια και με ποιους υπολογισμούς προέκυψε το συνολικό ποσό, το οποίο διετέθη στην εταιρεία που κάνει την καμπάνια; Ποια είναι τα αναλυτικά νούμερα; Πόσο είναι το συνολικό ποσό; Είσθε υποχρεωμένος να απαντήσετε, κύριε Υπουργέ.
Δεν νομίζετε, κύριε Υπουργέ, ότι η στοιχειώδης ευαισθησία απέναντι στον ελληνικό λαό, τον οποίο καλείτε κάθε τρεις και λίγο να σφίγγει ακόμα περισσότερο το ζωνάρι του, επιβάλλει ότι πρέπει να μάθει επιτέλους πού πηγαίνει ο ιδρώτας του, πού πηγαίνει ο φόρος τον οποίο πληρώνει στην εφορία;
Επίσης, θα πρέπει να μας πείτε, κύριε Υπουργέ, ποιο είναι το ποσοστό που προέρχεται από το πρόγραμμα "ΚΛΕΙΣΘΕΝΗΣ" και ποιο είναι το ποσοστό που προέρχεται από ιδίους εθνικούς πόρους.
Κυρίες και κύριοι συνάδελφοι, κατά κοινή ομολογία, η διοικητική υποδομή στη χώρα μας νοσεί και μάλιστα βαριά. Αντί η Κυβέρνηση να αξιοποιεί τους κοινοτικούς πόρους για τον εκσυγχρονισμό της Δημόσιας Διοίκησης, προτιμά να τους αναλώνει, να προπαγανδίζει τις πολιτικές της και να γεμίζει τις τσέπες των ημετέρων της.
Εμείς πιστεύουμε ότι καλύτερη και πιο ειλικρινής επικοινωνία με το λαό γίνεται με ορθόδοξο πολιτικό τρόπο και όχι με πληρωμένες διαφημίσεις. Η επιλογή της Κυβέρνησης να σπαταλήσει ένα τεράστιο ποσό στους μηχανισμούς της φτηνής προπαγάνδας δείχνει την πλήρη αδυναμία της να υποστηρίξει τις θέσεις της και καταδεικνύει ταυτόχρονα και το ιδεολογικό της πιστεύω στον κρατικισμό, που επιβάλλει βιαίως τις απόψεις του, χωρίς να ασκεί την πεμπτουσία της δημοκρατίας, που είναι ο διάλογος με τους πολίτες.
Η αυταρχική Κυβέρνηση Σημίτη λοιδορεί τους πολίτες, αγνοεί τους πολίτες, στραγγαλίζει τη συνταγματική επιταγή της ελεύθερης γνώμης των Βουλευτών. Σπαταλά το υστέρημα του ελληνικού λαού στο βωμό της κομματικής προπαγάνδας και των μικροπολιτικών σκοπιμοτήτων και επιδιώξεων και ενταφιάζει την προοπτική του εκσυγχρινισμού της Δημόσιας Διοίκησης και της αναβάθμισης της περιφερειακής διοίκησης και οργάνωσης του κράτους.
Κύριε Υπουργέ, υπάρχουν αμείλικτα ερωτήματα, στα οποία θα πρέπει να απαντήσετε, αλλά προπαντός θα πρέπει να απαντήσετε στο ερώτημα ποια ήταν η ανάγκη η οποία επέβαλε αυτήν την καμπάνια που βλέπουμε πλουσιοπάροχα να εμφανίζονται στα διάφορα Μέσα Μαζικής Επικοινωνίας και να γίνεται αυτή η προπαγάνδα,τη στιγμή που εσείς οι ίδιοι λέτε ότι δεν υπάρχει πρόβλημα από τον ελληνικό λαό και ότι ο ελληνικός λαός συμφωνεί στην πλειοψηφία του.
Δεύτερον, θα πρέπει να μας πείτε ποιο είναι το συνολικό ποσό που διαθέτετε γι αυτήν την καμπάνια και ποιος έχει πάρει αυτήν την καμπάνια και ποια είναι η σχέση αυτού που έχει πάρει την καμπάνια με το ΠΑΣΟΚ και ιδίως με την καμπάνια που θα κάνει το ΠΑΣΟΚ στις δημοτικές εκλογές.
Πιστεύω ότι από τις απαντήσεις σας, κύριε Υπουργέ, θα ξεκαθαριστεί το θέμα. Θα επανέλθουμε στη δευτερολογία μας. Ευχαριστώ.
(Χειροκροτήματα από την πτέρυγα της Νέας Δημοκρατίας.)
ΠΡΟΕΔΡΕΥΩΝ (Νικόλαος Κατσαρός): Ο κ. Σημαιοφορίδης έχει το λόγο.
ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Κύριε Πρόεδρε, θα ξεκινήσω από ορισμένες παραδοχές, γενικές αρχές και σαν τέτοια θεωρώ πρώτη την πεμπτουσία της δημοκρατίας, το διάλογο, γιατί ο διάλογος είναι η ασφαλέστερη οδός που οδηγεί στο ορθολογικότερο αποτέλεσμα. Και αυτός απεφεύχθη εκ συστήματος, παρά τις προκλήσεις και τις πιέσεις.
Ποιος αποφεύγει το διάλογο; 'Οποιος αισθάνεται ισχυρός, όποιος αισθάνεται ότι έχει το δίκιο με το μέρος του, όποιος αισθάνεται ότι η φαρέτρα του είναι γεμάτη από επιχειρήματα, επιδιώκει το διάλογο γιατί στο διάλογο ισχυρότερος αποδεικνύεται ο πειστικότερος. Εάν όμως αισθάνεται ότι τα επιχειρήματά του είναι ανίσχυρα ή δεν μπορούν να επιτύχουν την πειθώ, εκείνος δικαιολογημένα αποφεύγει το διάλογο. 
Αυτό, δυστυχώς, έγινε από πλευράς Κυβερνήσεως και μάλιστα για ένα μείζων θέμα. 'Οταν για κάθε Αναθεώρηση Συντάγματος γίνεται ανοικτός διάλογος για πολύ καιρό, για να καταλήξει με τη διασταύρωση των διαφόρων γνωμών στο καλύτερο δυνατό αποτέλεσμα.
Για την Τοπική Αυτοδιοίκηση που τόσο έχει δεινοπαθήσει στον ενάμιση και πλέον αιώνα ζωής του τόπου, ένα θέμα μείζον, μέγιστο, υπαρξιακό για τον τόπο μας, για την Ελλάδα, αυτός ο διάλογος δεν υπήρξε και αυτό καταγράφεται ασφαλώς στο παθητικό της Κυβερνήσεως. Τι θα πείραζε; Και μιλώ πρώτα απ'όλα σε σμίκρυνση στο χώρο το δικό μου, στο νομό το δικό μου. Τι θα ενοχλούσε εάν εκαλούντο πρώτα-πρώτα οι Βουλευτές να καταθέσουν την άποψή τους, η οποία δεν ήταν υποχρεωτικό να δεσμεύσει την Κυβέρνηση; Την τελική απόφαση την παίρνει η Κυβέρνηση και αυτή έχει και την ευθύνη. Αλλά ουδέποτε από κανέναν τουλάχιστον -μιλώ προσωπικά- ζητήθηκε η γνώμη ή η άποψη μου. Ούτε όμως συνέβη αυτό με τους φορείς και αν θέλετε και με τους εκπροσώπους της ίδιας της Τοπικής Αυτοδιοικήσεως. Αλλά τελικώς όλες οι διεργασίες έγιναν εν κρυπτώ και παραβύστω από ανθρώπους επιλεκτικά ορισμένους, που έκαναν τις όποιες εισηγήσεις τους.
Τι παρατηρούμε τώρα, κύριε Υπουργέ; Μία προσπάθεια, μία καμπάνια δαπανηρή, δαπανηρότατη, που εμφανίζεται σαν υστερόπρωτο. Αυτή η προσπάθεια, αυτή η σταυροφορία, αν θέλετε, για να πειστεί ο λαός ότι αυτό είναι το ενδεδειγμένο που απαιτεί το συμφέρον του τόπου, γίνεται τώρα και πώς μάλιστα; Εμφανιζόμενο σαν τετελεσμένο γεγονός. Η Κυβέρνηση λέει: "ου με πείσετε καν με πείσετε", δεν πρόκειται να αλλάξει τίποτα. Φιμώνονται τα πάντα. Παρέλκει κάθε περαιτέρω προσπάθεια όταν η ίδια η Κυβέρνηση αποκλείει κάθε δυνατότητα βελτιώσεως αυτού του όποιου νομοσχεδίου θα κατατεθεί στη Βουλή. Αυτό νομίζω λειτουργεί βλαπτικά και ζημιογόνα και για τους δημοκρατικούς θεσμούς, για την ίδια τη δημοκρατία, αλλά προπαντός τραυματίζει αυτόν τον ευαίσθητο χώρο της Τοπικής Αυτοδιοικήσεως. Και σήμερα ανά το πανελλήνιο τι παρατηρείται; Παρατηρείται μία αντιπαλότητα μεταξύ γειτονικών χωριών ή μεταξύ των κατοίκων του ίδιου του χωριού, ενώ υπήρχε ηρεμία και σύμπνοια, ακριβώς διότι σε όλο αυτό το οκτάμηνο τι παρατηρούνταν, κύριε Υπουργέ; Εκινούνταν τα πάντα σαν την άμμο. 'Οχι, εδώ θα γίνει το κέντρο, η έδρα, όχι, εκεί θα γίνει, όχι, ενώνονται ή δεν ενώνονται αυτά. Και αυτά αφήνονταν να διαρρέουν, έτσι έμεναν ελπίδες σε πολλούς, καλλιεργούσαν τις ελπίδες. Ωστοσο όμως κάποτε έπρεπε να καταλήξουν. Και η αποκρυστάλλωση ήδη εδόθη δια του Τύπου πάλι. Και εγώ τουλάχιστον μέχρι τώρα δεν είδα να κατατεθεί στη Βουλή τίποτα σχετικό.
Αυτή η αποφυγή του διαλόγου, κύριε Υπουργέ, δυστυχώς λειτούργησε τελικά και θα λειτουργήσει σε βάρος και της ίδιας της Τοπικής Αυτοδιοίκησης. Γιατί ευελπιστούσε και η Τοπική Αυτοδιοίκηση ότι κάτι καλό θα προκύψει. Θα σας πω ένα-δύο δείγματα για να καταλάβετε. 
Σας βεβαιώνω ειλικρινά ότι στο νομό το δικό μου εάν υπήρχε αυτή η συνολική προσπάθεια όλων, να πειστούν ορισμένοι, ήδη πολλές από τις αντιδράσεις όταν θα είχαν πειστεί ότι αυτό πράγματι υπαγορεύει το συμφέρον τους, ενδεχομένως να συναινούσαν εθελοντικά, αυτοθέλητα να συνενωθούν. Και υπάρχουν στο Νομό το δικό μου τέτοιες περιπτώσεις. Συστάδα, οκτώ χωριών που δέχονταν να συνενωθούν, αυτοί δεν συνενώθηκαν. Και δημιουργήθηκαν κάποιες τερατογενέσεις.
Πληροφορούμαι σήμερα ότι χωριά που κουβαλούν ιστορία απαλείφονται, δεν είναι έδρες, όπως οι Μυκήνες, οι Πλαταιές, ή ο Μελάς στο νομό το δικό μου. Ο Μελάς, έστω και αν είναι μία μικρή κοινότητα, έπρεπε να ληφθεί υπόψη το τι συμβολίζει. Υπάρχει 'Ελληνας που να μην ξέρει τι συμβολίζει ο Μελάς; Και αυτοί αυτήν τη στιγμή μένουν με το παράπονο, γιατί δεν τους έχει πείσει κανένας ότι το συμφέρον τους είναι να ξεχάσουν αυτό το όνομα, να ξεχάσουν το χθες, να δουν το από δω και πέρα.
Αυτή λοιπόν η αποφυγή διαλόγου, αυτός ο ετσιθελικός τρόπος με τον οποίο οδηγήθηκε η Κυβέρνηση στην υλοποίηση αυτού του σχεδιασμού του "ΚΑΠΟΔΙΣΤΡΙΑ" νομίζω ότι καταγράφεται στο παθητικό της Κυβερνήσεως. 
Λειτουργεί και θα λειτουργήσει τραυματικά σε βάρος της ίδιας της Τοπικής Αυτοδιοίκησης. Δεν ξέρω τι παρενέργειες θα έχει και ως πού μπορεί να φτάσει.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο κ. Γιοβανούδας έχει το λόγο.
ΒΑΡΣΑΜΗΣ ΓΙΟΒΑΝΟΥΔΑΣ: Κύριε Πρόεδρε, η Κυβέρνηση λέει ότι έκανε διάλογο με τον ελληνικό λαό σχετικά με το θέμα των αναγκαστικών συνενώσεων. Είναι γνωστό ότι έχει στήσει συγκεντρώσεις δημοκοινοταρχών σε κάθε νομό, χωρίς να κληθούν οι Βουλευτές της Αντιπολίτευσης και μάλιστα κάνοντας ένα μονόλογο και τονίζοντας στους δημοκοινοτάρχες ότι είναι ανάγκη πλέον να γίνουν οι αναγκαστικές συνενώσεις, οι οποίες και θα προχωρήσουν. Αλλά εσείς δημοκοινοτάρχες θα έπρεπε να πείτε, η κοινότητά σας με ποια άλλη κοινότητα θα πρέπει να συνενωνεί και πού θα είναι η έδρα. Αυτό έκανε η Κυβέρνηση. "Δηλαδή αποφασίσαμε να κάνουμε τις αναγκαστικές συνενώσεις, άρα αποφασίζουμε και διατάζουμε να γίνει αυτό". Αυτό είναι διάλογος! Ρωτήθηκε η γνώμη του νομαρχιακού συμβουλίου κάθε νομού, που ξέρει καλύτερα πού πέφτει κάποια κοινότητα, που ξέρει καλύτερα ποια είναι, πώς μπορεί να αναπτυχθεί; Αλλά και κάτι ακόμη. Τι έχει πει μέχρι σήμερα σχετικά με το ότι θα ωφελήσουν αυτές οι συνενώσεις; Τίποτε απολύτως.
Μάλιστα, ακούμε τον Υπουργό Εσωτερικών να διακηρύσσει ότι ο ελληνικός λαός συναινεί να γίνουν αυτές οι αναγκαστικές συνενώσεις και επομένως πρέπει να προχωρήσουμε. Και θεωρώ απαράδεκτο, κύριε Πρόεδρε, που πριν ακόμα κατατεθεί το νομοσχέδιο στη Βουλή, πριν ακόμη το πάρουν οι Βουλευτές να το μελετήσουν, δόθηκε στους δημοσιογράφους, λες κι εμείς εδώ μέσα δεν είμαστε τίποτα απολύτως, δεν έχουμε καμία θέση και καμία απολύτως ευθύνη γι' αυτό που πάει να γίνει με τις αναγκαστικές συνενώσεις, με τις οποίες αναγκαστικά θα αλλάξει ο πολιτικός χάρτης της χώρας. Ουσιαστικά το ΠΑ.ΣΟ.Κ. έχει σκοπό να αλώσει την Τοπική Αυτοδιοίκηση και να την υποτάξει στο κόμμα. Αυτή είναι η πραγματικότητα. Και ενώ λέει ότι ο ελληνικός λαός συναινεί να γίνουν οι αναγκαστικές συνενώσεις, από την άλλη ξοδεύει εκατομμύρια σε μία περίοδο αυστηρής λιτότητος, που δεν δίνει ούτε στον αγρότη ούτε στο συνταξιούχο ούτε στον εκπαιδευτικό. Κόβει αρκετά εκατομμύρια, που κατά τη γνώμη μου θα πλησιάσουν το ένα δισεκατομμύριο, για να προπαγανδίσει με μεθόδους κεμπελικούς, για να πείσει τον ελληνικό λαό ότι οι αναγκαστικές συνενώσεις θα φέρουν την ανάπτυξη στην περιφέρεια και στην ύπαιθρο. Ποια ανάπτυξη λοιπόν; Καμία. Εδώ είναι το μεγάλο ερώτημα: Πού στοχεύει η Κυβέρνηση; Η Κυβέρνηση βλέπει ότι δεν υπάρχει συναίνεση. Πάνω από τέσσερις χιλιάδες κοινότητες, πάνω από τέσσερις χιλιάδες κοινοτικά συμβούλια έχουν στείλει ομόφωνες αποφάσεις, που είναι εναντίον στις αναγκαστικές συνενώσεις. Και αυτό το λέει η Πανελλήνια 'Ενωση Εναντίον των Αναγκαστικών Συνενώσεων. Υπάρχουν τέσσερις χιλιάδες ομόφωνες αποφάσεις. Και αλλού παραδίδουν τα εκλογικά βιβλιάρια και τα καίνε, αλλού παραιτούνται κοινοτικά συμβούλια. Και εσείς είσθε απαθείς. Και τώρα, αφού βλέπετε ότι δεν υπάρχει συναίνεση του ελληνικού λαού, τι κάνετε; Στις 27 Αυγούστου στείλατε ένα έγγραφο στα νομαρχιακά συμβούλια, για να ξεγελάσετε αυτούς τους δημοκοινοτάρχες και να πουν το "ναι", με το οποίο τους ζητούσατε να προτείνουν από ένα έργο προϋπολογισμού εκατό εκατομμυρίων (100.000.000) δραχμών για κάθε νέο δήμο. Ξέρετε πάρα πολύ καλά ότι ορισμένα νομαρχιακά συμβούλια δεν σας απάντησαν και άλλα είπαν ότι είναι απαράδεκτο, διότι το νομοσχέδιο δεν έχει κατατεθεί στη Βουλή και γιατί δεν ήξεραν πού θα είναι οι έδρες των νέων δήμων.
Και τι κάνετε; 'Ενα δεύτερο. Θέλετε να προπαγανδίσετε τον ελληνικό λαό, για να διαφημίσετε τι; Για να διαφημίσετε ένα σχέδιο, που υποχρεωτικά καταργεί την ελεύθερη θέληση του ελληνικού λαού. Μάλιστα θέλω να τονίσω ότι δεν σέβεσθε και κανένα θεσμό που έχετε παλιότερα ψηφίσει, όπως το θεσμό των λαϊκών συνελεύσεων. Γιατί δεν κάνετε λαϊκές συνελεύσεις στις κοινότητες, ώστε να αποφασίσουν τι θέλουν, αν θέλουν να συνενωθούν, αν πιστεύουν ότι θα ωφεληθούν; Γιατί δεν το κάνετε; Αλλά θέλετε να προπαγανδίσετε ότι οι αναγκαστικές συνενώσεις θα φέρουν την ανάπτυξη και την προκοπή στην περιφέρεια.
Τελειώνοντας, θέλω να πω και κάτι άλλο, κύριε Υφυπουργέ. Γιατί αντί να ξοδέψετε τα χρήματα αυτά, που είναι αρκετά για τη διαφήμιση -με την οποία δεν θα πετύχετε τίποτα, απεναντίας στρέφετε το λαό εναντίον σας, επειδή δεν πιστεύετε στις αρχές της δημοκρατίας και της ελευθερίας- τις ημέρες που θα συζητείται στη διαρκή επιτροπή της Βουλής και στην Ολομέλεια, να αφήσετε τις τηλεοράσεις ελεύθερα να δείξουν απευθείας τη συζήτηση.
'Ετσι θα μπει σε κάθε σπίτι το θέμα των αναγκαστικών συνενώσεων με τη συζήτηση στη Βουλή. Αντί λοιπόν να ξοδεύετε τα χρήματα έτσι, αυτός θα είναι ένας καλός τρόπος για να πεισθεί ο ελληνικός λαός από τους Βουλευτές που θα τοποθετηθούν. Αυτή θα είναι μια ξεκάθαρη λύση και όχι το να δίνετε χρήματα σε ιδιωτικές εταιρείες για να ικανοποιήσετε οικονομικά και δικούς σας ανθρώπους. Από την άλλη ακολουθείτε γκεμπελικές μεθόδους διαφήμισης ενός προγράμματος, που βασικά είναι εναντίον του λαού, εναντίον της αποκέντρωσης και εναντίον της Τοπικής Αυτοδιοίκησης.
(Χειροκροτήματα από την πτέρυγα της Νέας Δημοκρατίας.)
ΠΡΟΕΔΡΕΥΩΝ (Νικόλαος Κατσαρός): Ο κ. Καραμάριος έχει το λόγο.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, πέραν των όσων είπαν οι αξιότιμοι συνάδελφοί μου, εγώ θα θέσω στον κύριο Υφυπουργό το θέμα σε άλλη βάση. Κάνετε ένα διαγωνισμό, κύριε Υφυπουργέ, στον οποίο έχετε χρησιμοποιήσει μία λέξη που είναι και το μεγάλο λάθος σας. Ζητάτε από αυτήν την αναπτυξιακή εταιρεία, που σκοπός της είναι μόνον η υποβοήθηση του έργου της Τοπικής Αυτοδιοίκησης στην ανάπτυξή της να σας υποβάλει προτάσεις επικοινωνιακής εκστρατείας του προγράμματος "ΙΩΑΝΝΗΣ ΚΑΠΟΔΙΣΤΡΙΑΣ".
Διάβασα στην εγκυκλοπαίδεια σήμερα τι θα πει "εκστρατεία". Είδα ότι "εκστρατεία" είναι το σύνολο των πολεμικών επιχειρήσεων ευρείας κλίμακας και μεγάλης διάρκειας με σκοπό την επίτευξη επί καθορισμένου αντικειμενικού σκοπού σε ένα θέατρο επιχειρήσεων. Περιλαμβάνει πολλές πολεμικες ενέργειες οι οποίες διεξάγονται από στρατιωτικές δυνάμεις σε εδάφη εκτός των ορίων της χώρας.
Με το άρθρο 73 του Συντάγματος το δικαίωμα πρότασης νόμου ανήκει στη Βουλή και στην Κυβέρνηση. Το ίδιο ακριβώς αναφέρεται και στην παράγραφο 1 του άρθρου 84 του Κανονισμού της Βουλής. Σύμφωνα με το άρθρο 38 παράγραφος 2, προκειμένου για μεγάλης σημασίας σχέδια ή προτάσεις νόμων οι διαρκείς επιτροπές μπορούν να καλούν σε ακρόαση δημόσιους λειτουργούς ή υπαλλήλους εκπροσώπους των Οργανισμών Τοπικής Αυτοδιοίκησης.
Η υλοποίηση λοιπόν ενός κυβερνητικού σχεδίου όπως αυτό, γίνεται υποχρεωτικά είτε με νόμο είτε με προεδρικά διατάγματα και υπουργικές αποφάσεις κατ'εξουσιοδότηση φυσικά νόμου. Ο νόμος συζητείται και ψηφίζεται μόνον από τη Βουλή. Μόνον εάν ψηφισθεί γίνεται νόμος του κράτους και υποχρέωση των πολιτών να τον σεβαστούν, χωρίς πλέον να ερωτάται η γνώμη τους. Υπάρχει νομική και ηθική υποχρέωση να σεβόμεθα τους νόμους και εδώ δεν υπάρχει αντίλογος. Σε περίπτωση μη εφαρμογής ή ανυπακοής στο νόμο ο πολίτης τιμωρείται.
Προς τι λοιπόν ο προκηρυχθείς διαγωνισμός; Σε ποιους απευθύνεται και τη γνώμη ποιων θέλετε για την υποβολή ολοκληρωμένης πρότασης επικοινωνιακής εκστρατείας; Εναντίον ποίου γίνεται η εκστρατεία; Ποιος είναι ο υποτιθέμενος εχθρός; Είναι δυνατόν η πολιτεία να ξεχωρίζει ως εχθρούς πολίτες της; Και ποιοι θα είναι εκείνοι οι πολεμιστές που θα επιτεθούν στους εχθρούς;
Υπάρχει λοιπόν εκστρατεία, χωρίς προηγουμένως να εξεγερθούν τα αντίπαλα πολέμια μέρη; Εσείς προφανώς τίθεσθε επικεφαλής του νόμιμου εκστρατευτικού σώματος και οι αντίπαλοί σας θα είναι οι ανυπάκουοι πολίτες ή εκείνοι που δεν συμφωνούν με το νομοσχέδιό σας. 'Ετσι είναι; Να μας πείτε τη γνώμη σας. Και αφού εκείνοι που θέλουν να θεμελιώσουν τη νίκη σας είναι οι κυβερνητικοί Βουλευτές, γιατί θα τους πληρώσετε διαφημίζοντας το νόμο σας προκαταβολικά; Για να εξοντώσετε τους αντιπάλους Βουλευτές της Μειοψηφίας; Υπάρχει τέτοιο προηγούμενο διαφήμισης νομοσχεδίου στην ελληνική Βουλή; 
Δυστυχώς, κύριε Υφυπουργέ, όχι μόνο το όλο νομοσχέδιό σας είναι αντισυνταγματικό -πιστεύω να το δούμε κάποτε, γιατί μέχρι τώρα δεν το έχουμε δει- αλλά επιπλέον νομοθετείτε ερήμην των τοπικών κοινωνιών. Και μην ξεχνάτε ότι αν δεν ψηφισθεί αυτό το νομοσχέδιο από τη Βουλή, αυτές οι ενέργειές σας, δηλαδή η διαφήμιση του υποτιθέμενου αποτελέσματος ενός νομοσχεδίου, θα αποτελούν σπατάλη του δημοσίου χρήματος. Τι θα γίνει, κύριε Υφυπουργέ, με την καταβολή αυτών των χρημάτων;
Απαντήστε στο ερώτημα αυτό. Αν για διάφορους λόγους άλφα ή βήτα διακοπεί η συζήτηση και δεν συζητήθει αυτό το νομοσχέδιο, πού θα πάνε αυτά τα λεφτά; Αυτόν το σκοπό έχει η εταιρεία του ν.1282; 'Οταν γινόταν ο νόμος, δεν υπήρχε τέτοιο σχέδιο "ΚΑΠΟΔΙΣΤΡΙΑΣ". Ο νόμος έγινε και πήρε τη μορφή Ν.Π.Ι.Δ. για να βοηθήσει την ανάπτυξη των τοπικών κοινωνιών, των ΟΤΑ, αλλά ποιος είναι εκείνος που ελέγχει αυτήν την εταιρεία; Εσείς, ο Υφυπουργός Εσωτερικών; Σεις θα ελέγξετε αν αύριο αυτή η καμπάνια που γίνεται, η διαφημηστική, είναι παράνομη;
Σας εφιστώ την προσοχή σας, κύριε Υφυπουργέ. Η καταβολή αυτού του ποσού είναι παράνομη και σταματείστε αμέσως τη διαφημηστική εκστρατεία, ενός νομοσχεδίου, που από εμάς εξαρτάται αν θα γίνει νόμος του κράτους ή όχι και μην προχωρήσετε παραπάνω.
Αυτή είναι η έννοια της σημερινής ομιλίας μου για την επερώτηση που είχα την τιμή να υπογράψω με τους αξιότιμους συναδέλφους μου και δεν αναφέρθηκα στο εάν ο νόμος είναι συνταγματικός ή όχι, ή ουσιαστικά είναι καλός ή όχι. Αυτό είναι θέμα της Βουλής. Εκεί στη διαδικασία της νομοθετικής εξουσίας θα αναπτύξουμε τις προτάσεις μας.
Σήμερα σας προκαλώ και παρακαλώ να αποσύρετε αμέσως και να διακόψετε αυτήν την καμπάνια, γιατί όχι μόνο είναι παράνομη, αλλά σπαταλάτε χρήματα που μπορείτε να τα δώσετε κάπου αλλού για την ανάπτυξη. Αφήστε στο κάτω -κάτω να τον διαφημίσετε μετά. Τι να διαφημίσουμε εξάλλου, κύριε Υφυπουργέ, έναν νόμο που έχουμε υποχρέωση να τον σεβόμαστε ; Πού ξανακούστηκε αυτό;
ΠΡΟΕΔΡΕΥΩΝ (Νικόλαος Κατσαρός): Ο τελευταίος ομιλητής ο κ. Ευάγγελος Πολύζος έχει το λόγο.
ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε και κύριοι συνάδελφοι, πιστεύω ότι από την πράξη αυτή της Κυβέρνησης πιστοποιούνται κατά τρόπο περίτρανο μεγάλης σημασίας γεγονότα, που σίγουρα την έχουν προβληματίσει και γι' αυτό προχώρησε στην πληρωμένη ενημέρωση. Πρώτον, το νομοσχέδιο "ΙΩΑΝΝΗΣ ΚΑΠΟΔΙΣΤΡΙΑΣ" δεν αντέχει σε δημοκρατικό διάλογο, γιατί αν πίστευε η Κυβέρνηση το αντίθετο, θα προκαλούσε η ίδια διάλογο στα εθνικά και περιφερειακά Μέσα Ενημέρωσης με εκπροσώπους των κομμάτων και της Τοπικής Αυτοδιοίκησης, προκειμένου να ενημερώσει τον ελληνικό λαό χωρίς καμία δαπάνη σε βάρος του. Δεύτερον, ανησυχεί φανερά η Κυβέρνηση για το αποτέλεσμα της εφαρμογής του νόμου, αν τελικά γίνει νόμος του κράτους από την κυβερνητική Πλειοψηφία. Γι' αυτό καταφεύγει σε προπαγάνδα και όχι σε ενημέρωση. Ενημέρωση σημαίνει διάλογος και επιχειρήματα και όχι πληρωμένους μονόλογους και όλα αυτά, για να πείσει τον ελληνικό λαό περί της ορθότητας των αντιδημοκρατικών, αντισυνταγματικών και αντιπροοδευτικών της επιλογών.
Πρέπει να ξέρει η Κυβέρνηση ότι οποιαδήποτε πληρωμένη ή όχι προπαγάνδα, δεν μπορεί να δημιουργεί στον ελληνικό λαό άποψη υπέρ των αναγκαστικών συνενώσεων, γιατί πολύ καλά ξέρει ο ελληνικός λαός και μάλιστα της υπαίθρου, ότι οποιαδήποτε πρόοδος, ανάπτυξη ή ποιότητα ζωής που έγινε στο χωριό τους, είναι δημιούργημα, μεράκι και ενδιαφέρον των ανθρώπων του χωριού, της μικρής τοπικής κοινωνίας. Οι πάντες πλέον ξέρουν ότι στους μεγάλους αναγκαστικά δήμους και κοινότητες μειώνεται το ενδιαφέρον των κατοίκων τους για τις τοπικές υποθέσεις.
Τρίτον, έχει αντιληφθεί η Κυβέρνηση ότι υπάρχει πρόβλημα και γι' αυτό κάνει αυτήν την προπαγάνδα να πείσει τον ελληνικό λαό ότι οι συνενώσεις θα συμβάλλουν θετικά στην Τοπική Αυτοδιοίκηση.
Αλλά πώς να πείσει η Κυβέρνηση, όταν εδώ και χρόνια αρκετά πειραματίστηκε σε θεσμικά την Tοπική Aυτοδιοίκηση, αλλά και την αποστέρησε μόνο από θεσμοθετημένους πόρους τα τελευταία χρόνια πεντακόσια δισεκατομμύρια δραχμές (500.000.000.000) περίπου.
Τέταρτον, νιώθει αμήχανα πλέον η Κυβέρνηση, γιατί τώρα ίσως κατάλαβε το μέγεθος και την ένταση της λαϊκής κατακραυγής του ελληνικού λαού και δη της υπαίθρου, τον οποίο θέλει, με την πληρωμένη προπαγάνδα της από τον δικό του ιδρώτα, τάχα να τον ενημερώσει. Αλήθεια, με ποια προπαγάνδα είναι δυνατόν να πείσει η Κυβέρνηση πλέον για τις αναγκαστικές συνενώσεις, όταν οι πάντες γνωρίζουν ότι το πρόβλημα της Τοπικής Αυτοδιοίκησης δεν είναι η διασπορά των πολλών Οργανισμών Τοπικής Αυτοδιοίκησης, αλλά είναι η οικονομική αυτοδυναμία, η διοικητική αυτοτέλεια και η διαδημοτική και η διακοινοτική συνεργασία, που σε όλα αυτά η Κυβέρνηση συμπίεσε την Τοπική Αυτοδιοίκηση τα τελευταία χρόνια.
Τελειώνοντας θέλω να πω, ότι το μεγαλύτερο και χειρότερο κακό που κάνει η Κυβέρνηση είναι, ότι δημιουργεί προϋποθέσεις μίσους και διχόνοιας μεταξύ των γειτονικών χωριών, γεγονός το οποίο βέβαια θα πληρώσει η ίδια η Κυβέρνηση, αλλά κρίμα, γιατί θα το πληρώσει και ο τόπος. Ευχαριστώ. 
Χειροκροτήματα από την πτέρυγα της Νέας Δημοκρατίας.)
ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Εσωτερικών κ. Λάμπρος Παπαδήμας έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, ήταν αναμενόμενο ότι η συγκεκριμένη επερώτηση θα γενικευόταν σε μια συζήτηση εφ'όλης της ύλης για τον "ΚΑΠΟΔΙΣΤΡΙΑ". Αν κανείς πρέπει να αναγνωρίσει κάτι στη Νέα Δημοκρατία σε όλη τη διάρκεια του βίου της μέχρι σήμερα, είναι η συνέπεια με την οποία υπηρέτησε και εξακολουθεί να υπηρετεί τον αναχρονισμό και τη διατήρηση της φυσιογνωμίας ενός κράτους, το οποίο η ίδια είχε μοχθήσει πάρα πολύ επί δεκαετίες να χτίσει. Το κράτος της εξάρτησης, των πελατειακών σχέσεων, το κράτος της συγκέντρωσης, το κράτος του αυταρχισμού, της ετεροδιοίκησης -μια και μιλάμε για αυτοδιοίκηση. Και εκεί πραγματικά η συνέπεια ήταν υποδειγματική.
Προς τα τέλη της δεκαετίας του 1970, ένας φωτεινός δικός σας άνθρωπος, ο αείμνηστος Δοξιάδης, είχε φτιάξει πριν από το ΠΑ.ΣΟ.Κ το Εθνικό Σύστημα Υγείας. Δεν τον αφήσατε ποτέ να το προωθήσει στη Βουλή. Στη δεκαετία του 1980, ο αείμνηστος Γεννηματάς ξεκίνησε με το θεσμό του Νομαρχιακού Συμβουλίου -το οποίο το πολεμήσατε λυσσαλέα εδώ μέσα-προχώρησε με το ν. 1416, όπου έκανε μεγάλες τομές στην αυτοδιοίκηση και για το θεσμό των συνενώσεων, της ανακυττάρωσης -όπως λέγαμε- της πρωτοβάθμιας αυτοδιοίκησης και για τις δημοτικές επιχειρήσεις, όπου ήταν αρνητική η θέση της Νέας Δημοκρατίας. Πήρε τη σκυτάλη από το Γεννηματά ο Κουτσόγιωργας και έφτιαξε τον ν. 1622, όπου ήταν φοβερή η αντίδρασή σας, παρ'ότι είχε προηγηθεί η σύσταση διακομματικής επιτροπής, είχε συζητηθεί στη διακομματική επιτροπή, είχατε πάρει θέση υπέρ των συνενώσεων, διαφωνούσατε ίσως μόνο στο μεταβατικό διάστημα των εθελουσίων συνενώσεων για να περάσουν μετά σε αναγκαστικές και το αποτέλεσμα ήταν, ότι κάποια στιγμή διαφοροποιηθήκατε, διαχωρίσατε τη θέση σας, είπατε όχι στις συνενώσεις και τις πολεμήσατε λυσσαλέα, σε μια περίοδο βέβαια που η αυτοδιοίκηση δεν ήταν ώριμη ακόμα να το δεχθεί και για αυτό τότε δεν πέτυχε το να υπάρξει η μεταβατική περίοδος των τριών ετών και να προχωρήσει μετά το κράτος στις σχεδιασμένες πλέον συνενώσεις.
'Ερχεται στη συνέχεια, με την επάνοδο του ΠΑ.ΣΟ.Κ στην εξουσία, ο νόμος για τη νομαρχιακή αυτοδιοίκηση, που είχατε δεσμευθεί στην οικουμενική κυβέρνηση οι ίδιοι να προωθήσετε στη Βουλή το Σεπτέμβριο του 1990.
Δεν τον προωθείτε εσείς, έρχεται το ΠΑΣΟΚ νομοθετεί, δίνετε μάχη. Δίνετε μια μάχη απελπισμένη και χαμένη εκ των προτέρων γιατί δεν είχατε θέσεις. Γιατί ο ένας Βουλευτής σας μιλούσε για καθιέρωση νομαρχιακής αυτοδιοίκησης σε επίπεδο επαρχίας και ο άλλος ο Βουλευτής σας σε επίπεδο περιφέρειας.
'Ερχεται στη συνέχεια ο νόμος για τη περιφέρεια. Θα θυμάσθε τι αγώνα δώσατε όλοι σας με τον κοινοβουλευτικό σας εκπρόσωπο επικεφαλής να βάζει σε κάθε άρθρο του θέμα συνταγματικότητας. Και το αστείο ξέρετε ποιο είναι; 'Οτι όλα αυτά που πολεμήσατε, όλους αυτούς τους θεσμούς που εμείς καθιερώσαμε μετά από έξι μήνες, εσείς ήσασταν οι υπέρμαχοί τους. Εσείς βγαίνετε μπροστάρηδες τώρα και αγωνίζεσθε για τη νομαρχιακή αυτοδιοίκηση που μας λέγατε ότι θα διαλύσει το κράτος, σήμερα λοιπόν αγωνίζεσθε -και καλά κάνετε- να της δώσουμε περισσότερες αρμοδιότητες.
Βέβαια, αν μιλάμε για κάποια ασυνέπεια, η ασυνέπεια σε σας υπήρξε μόνο εκείνο το μικρό διάστημα όπου αλλάξατε πρόσφατα την ηγεσία σας. Διότι τότε -και αυτά θα τα δείτε όταν θα έρθει στην Ολομέλεια το νομοσχέδιο-πλειάδα δικών σας Βουλευτών, αλλά και προέδρων των νομαρχιακών σας επιτροπών, στις περιοδείες που κάναμε ως πολιτική ηγεσία του Υπουργείου Εσωτερικών, σε όλους τους νομούς ετοποθετείτο θετικά στο νομοσχέδιο, πολλές φορές υπερακόντιζε τις δικές μας θέσεις και μάλιστα έλεγε ότι αυτές τις θέσεις -και αυτά τα κείμενα είναι γραπτά- τις υιοθετεί ο νέος ηγέτης σας, ο οποίος είναι ένας νέος άνθρωπος, έχει μια άλλη θέση για την αυτοδιοίκηση και εν πάση περιπτώσει αυτοί θα είναι και μπροστάρηδες στον αγώνα να πείσουν το λαό και να φθάσουμε έτσι στην καλύτερη δυνατή πρόταση.
Θα μου επιτρέψετε όμως, να αναφερθώ για λίγο και στη δική μας συνέπεια. Εμείς, κύριοι συνάδελφοι, υπηρετούμε με συνέπεια από το 1981 που πρωτοαναλάβαμε την Κυβέρνηση, την αποκέντρωση με αυτοδιοίκηση. Δεν θέλω να αναφερθώ σε όλα τα νομοθετήματα της δεκαετίας του 1980 πολλά από τα οποία τα απαρίθμησα. Θα ήθελα, όμως, να σας πω ότι αυτά τα δυο τελευταία χρόνια μας δόθηκε πολλές φορές η ευκαιρία στη Βουλή να συζητήσουμε αυτό το νέο μοντέλο κράτους το οποίο με επιμέλεια από το 1981 και όχι από τώρα κτίζει το ΠΑΣΟΚ. 'Ενα κράτος αποκεντρωμένο με τέσσερα διακριτά επίπεδα εξουσίας, την κεντρική κυβέρνηση, δηλαδή, τα Υπουργεία με τον επιτελικό τους ρόλο, την Περιφέρεια με τις αποκεντρωμένες αρμοδιότητες του κράτους σ' αυτήν την κρατική μονάδα της περιφέρειας και τα δυο επίπεδα αυτοδιοίκησης. Είναι ένα έργο δύσκολο, χρειάστηκε χρόνος πολύς, θα χρειαστεί ακόμη περισσότερο. Είμαστε, όμως, στο σωστό δρόμο. Είμαστε βέβαιοι ότι τα αποτελέσματα όλης αυτής της ανασυγκρότησης του κράτους και της Δημόσιας Διοίκησης άρχισαν να φαίνονται και στο μέλλον θα φανούν πολύ εντονότερα.
Και έρχομαι στο αντικείμενο της επερώτησής σας. Για να το αντιληφθείτε, όμως, θα πρέπει να σας πω πώς ξεκίνησε ο "ΚΑΠΟΔΙΣΤΡΙΑΣ". Τα ξέρετε, αλλά απλώς να τα υπενθυμίσω.
Προεκλογικό πρόγραμμα του ΠΑΣΟΚ. Προβλέπει όλα τα μέτρα για την ανασυγκρότηση του κράτους και την ανασυγκρότηση της Δημόσιας Διοίκησης. 
Προγραμματικές δηλώσεις της Κυβέρνησης. Πρώτη προτεραιότητα στην πρωτοβάθμια αυτοδιοίκηση οι συνενώσεις. Στη δευτεροβάθμια αυτοδιοίκηση η οικονομική αυτοτέλεια. 
ΠΡΟΚΟΠΗΣ ΠΑΥΛΟΠΟΥΛΟΣ: Τη λέξη "αναγκαστικές" την είπατε ποτέ; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Παυλόπουλε, θα σας δοθεί η ευκαιρία σε λίγο να τοποθετηθείτε. Αν θέλετε να με διακόψετε, ευχαρίστως, δεν έχω καμιά αντίρρηση. 
ΠΡΟΚΟΠΗΣ ΠΑΥΛΟΠΟΥΛΟΣ: Τη λέξη "αναγκαστικές" την αναφέρατε έστω και μια φορά στο πρόγραμμά σας; 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: "Υποχρεωτικές", λέει.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δηλαδή, κύριε Παυλόπουλε, αυτό σας ενοχλεί, το αν θα είναι υποχρεωτικές ή αν θα είναι σχεδιασμένες; Γιατί όλες αυτές οι λέξεις αναφέρονται κατά κόρον σε όλη τη διάρκεια της πορείας του ΠΑΣΟΚ μέχρι σήμερα.
Προγραμματικές δηλώσεις της Κυβέρνησης, σύσταση ομάδας μελέτης όχι του νομοσχεδίου, αλλά του επιχειρησιακού σχεδίου "ΚΑΠΟΔΙΣΤΡΙΑΣ". Γιατί ο "ΚΑΠΟΔΙΣΤΡΙΑΣ" δεν είναι νομοσχέδιο, ούτε σαν νομοσχέδιο πρωτοπαρουσιάστηκε στην αυτοδιοίκηση, στα κόμματα και στον ελληνικό λαό. Είναι ένα συγκεκριμένο επιχειρησιακό πρόγραμμα το οποίο έχει χρονοδιάγραμμα, έχει υποπρογράμματα, έχει συγκεκριμένες ενέργειες και μέσα στο συνολικό χρονοδιάγραμμα, το οποίο προβλέπεται να είναι μια πενταετία, ολοκληρώνεται για μας όλη η διαδικασία της ανασυγκρότησης της πρωτοβάθμιας αυτοδιοίκησης.
Ο μεγάλος αγώνας, κύριοι συνάδελφοι, δεν τελειώνει με την ψήφιση του νομοσχεδίου, αρχίζει με την ψήφιση του νομοσχεδίου. Και αυτά όλα, αν είχε κανείς το χρόνο και τη θέληση να σκύψει με ενδιαφέρον πάνω στο επιχειρησιακό σχέδιο "ΚΑΠΟΔΙΣΤΡΙΑΣ", θα τα έβλεπε αναλυτικά γραμμένα γραμμή προς γραμμή, όπως εκεί μέσα θα έβλεπε και κάτι άλλο -και απορώ πως δεν το είδατε- ότι αυτό το πρόγραμμα ενημέρωσης και δημοσιότητας, που μας εγκαλείτε κάποιοι ότι εμείς υπό το κράτος του πανικού λόγω συνολικής εξέγερσης της αυτοδιοίκησης ή του ελληνικού λαού προσπαθούμε αυτήν τη στιγμή εσπευσμένα να προωθήσουμε, το είχαμε μέσα στο πρόγραμμα "ΚΑΠΟΔΙΣΤΡΙΑΣ" από τότε που είχε δοθεί και σε σας και σε όλο τον ελληνικό λαό, από τις 27.2.1997. Τότε τέλειωσε η ομάδα μελέτης, τότε πέρασε από το Υπουργικό Συμβούλιο, τότε δόθηκε στην κεντρική ένωση δήμων και κοινοτήτων Ελλάδας, τότε δόθηκε στα κόμματα και σε όλους τους φορείς. Επειδή εμείς δεν θέλαμε να περιοριστούμε στη γνώμη του Δ.Σ. της ΚΕΔΚΕ, όσο και αν η ΚΕΔΚΕ είναι το υπεύθυνο όργανο που εκφράζει το σύνολο της αυτοδιοίκησης, ζητήσαμε να συγκαλέσει ένα συνέδριο της αυτοδιοίκησης στο Ηράκλειο της Κρήτης. 'Ηταν το πιο μαζικό συνέδριο στην ιστορία της αυτοδιοίκησης. 'Ηταν παρόντες δυο χιλιάδες δήμαρχοι και κοινοτάρχες και στο τέλος εγκρίθηκε το πρόγραμμα "ΚΑΠΟΔΙΣΤΡΙΑΣ" ομόφωνα με εξαίρεση μια λευκή ψήφο. Είχε τους δικούς του λόγους αυτός που έριξε τη λευκή ψήφο και τους εξήγησε.
'Οταν, λοιπόν, υπήρξε και η πανηγυρική έγκριση από το συνέδριο της αυτοδιοίκησης, για να μπορέσουν να περπατήσουν από εκεί και πέρα τα υποπρογράμματα του "ΚΑΠΟΔΙΣΤΡΙΑ", έπρεπε να έχουμε συγκεκριμένη τεχνική στήριξη. Υπεγράφη, λοιπόν, μια προγραμματική σύμβαση μεταξύ της Κυβέρνησης δια του Υπουργού Εσωτερικών, της Κ.Ε.Δ.Κ.Ε. δια του Προέδρου της κ. Αβραμόπουλου και της Ε.Ε.Τ.Α.Α, της Ελληνικής Εταιρείας Τοπικής Ανάπτυξης και Αυτοδιοίκησης, την οποία προφανώς αγνοείτε. Η Ε.Ε.Τ.Α.Α είναι Ν.Π.Ι.Δ. του ευρύτερου δημόσιου τομέα, την πλειοψηφία, όμως των μετοχών την έχει η Κ.Ε.Δ.Κ.Ε. και οι φορείς της αυτοδιοίκησης και έχει και ένα πακέτο μετοχών και το Υπουργείο Εσωτερικών και το Υπουργείο Εθνικής Οικονομίας. Παλιότερα στη δική σας εποχή την πλειοψηφία των μετοχών την είχε η Κυβέρνηση, σήμερα την έχει η ίδια η αυτοδιοίκηση. Είναι, λοιπόν, μια εταιρεία της αυτοδιοίκησης. Η προγραμματική σύμβαση που υπεγράφη προβλέπει υποχρεώσεις για όλους τους συμβαλλόμενους υποχρεώσεις της Κ.Ε.Δ.Κ.Ε. -ήταν συγκεκριμένες αναφέρονται μέσα και δεν θέλω να σας κουράσω με αυτά- υποχρεώσεις του Υπουργείου Εσωτερικών και της Ε.Ε.Τ.Α.Α.
Η βοήθεια την οποία έδωσε η ΕΕΤΑΑ δεν ήταν απλώς η ανάληψη των διαδικασιών προκήρυξης και αξιολόγησης των προσφορών για τη συγκεκριμένη ενημερωτική καμπάνια. Η ΕΕΤΑΑ σε όλη αυτήν την πορεία μέχρι σήμερα, οργάνωσε σε κάθε νομό μαζί με τις τοπικές ενώσεις δήμων και κοινοτήτων τα συνέδρια των τοπικών ενώσεων δήμων και κοινοτήτων, όπου παρίσταντο όλοι οι φορείς του νομού, ασφαλώς όλοι οι άνθρωποι της πρωτοβάθμιας αυτοδιοίκησης, αλλά και νονομάρχης και τα περισσότερα μέλη του νομαρχιακού συμβουλίου, γιατί όλοι τους είχαν πρόσκληση, καθώς και εκπρόσωποι των Επιμελητηρίων του ΕΒΕ, του ΤΕΕ κλπ.
Εκεί δεν γινόταν μονόλογος. Γινόταν διάλογος, ο οποίος πολλές φορές είχε διάρκεια επτά και οκτώ ωρών. Αυτός δε ο διάλογος μεταδιδόταν απευθείας από τα Μέσα Μαζικής Ενημέρωσης του νομού και της περιφέρειας και επειδή στα περιφερειακά και τοπικά κανάλια και ραδιόφωνα, όπως ξέρετε, οι σημαντικές ειδήσεις και τα σημαντικά γεγονότα για το νομό δεν είναι τόσο συχνά, αυτές οι εκπομπές επαναλαμβάνονταν αρκετές φορές.
Αυτή ήταν η πρώτη φάση για μας. Η φάση της ενημέρωσης της αυτοδιοίκησης, αλλά και όλων των πολιτών μέσα απ' αυτές τις διαδικασίες, γιατί ασφαλώς, κανείς από εσάς δεν θα είχε την απαίτηση να ήταν σε θέση η ηγεσία του Υπουργείου να πάει χωριό-χωριό, καφενείο-καφενείο. Κάναμε, όμως, κάτι άλλο. Σας είπα πριν, ότι πήγαμε σε όλους τους νομούς, όχι, όμως, μόνο σε όλους τους νομούς, αλλά και όπου λόγω γεωγραφικής θέσης υπήρχε πρόβλημα. Πήγαμε σχεδόν σε όλα τα νησιά.
Υπήρξε, λοιπόν, η ενημέρωση, και από αυτήν τη διαδικασία της επαφής και του διαλόγου που κάναμε, βγήκαμε κερδισμένοι. Και το διάλογο δεν τον κάναμε επί της αρχής του νομοσχεδίου. Εμείς δεν διαπραγματευόμασταν την αρχή, να πούμε ότι θα σας βάλουμε να αποφασίσετε να συνενωθείτε. Αυτό το κάναμε δεκαπέντε χρόνια τώρα. Δεκαπέντε χρόνια ίσχυε ο νόμος για τις εθελούσιες συνενώσεις, με φοβερά οικονομικά κίνητρα. Και είναι καταδικαστέοι από τις τοπικές κοινωνίες εκείνοι που στέρησαν από αυτά τα οικονομικά κίνητρα τις κοινωνίες τους επί δεκαπέντε χρόνια. Γιατί; Για να υπερασπίσουν καθαρά προσωπικά συμφέροντα, όπως τη διατήρηση καρέκλας και τη διατήρηση του μισθού. Να τα λέμε ωμά τα πράγματα.
Δεν διαπραγματευόμασταν, λοιπόν, στο διάλογο την αρχή του νομοσχεδίου. Ο διάλογος για μας ήταν απαραίτητος για να μπορέσουμε να εντοπίσουμε και την τελευταία λεπτομέρεια που μπορεί να έβαζε ένας κοινοτάρχης ή ένας εκπρόσωπος ενός φορέα, ώστε το νομοσχέδιο να γίνει όσο το δυνατόν πιο λειτουργικό. Βγήκαμε πολύ κερδισμένοι απ' αυτήν τη διαδικασία.
Επισκέφθηκα προσωπικά τους νομούς τεσσάρων περιφερειών της χώρας και κέρδισα πάρα πολλά και πιστεύω ότι κέρδισε πάρα πολλά και το νομοσχέδιο από τα ερεθίσματα που δεχθήκαμε ο Υπουργός, οι Υφυπουργοί και η Γενική Γραμματέας του Υπουργείου.
Σας είπα και πριν, ότι σ' αυτές τις περιοδείες το δικό σας χαρακτηριστικό ήταν ότι δεν είχατε θέση. Βρισκόμασταν μετά, όταν γυρίζαμε από την περιοδεία, στο Υπουργείο και λέγαμε: "Τι έγινε εκεί; Α, εμένα βγήκε και ήταν υπέρμαχος ο Βουλευτής ή οι δύο Βουλευτές της Νέας Δημοκρατίας του συγκεκριμένου νομού". Μαζί βγήκε και ο πρόεδρος της νομαρχιακής επιτροπής και είπαν ότι μπαίνουν μπροστάρηδες στον αγώνα.
Αυτούς τους ανθρώπους δεν τους υπολογίσατε όταν τους αδειάσατε με αυτήν την οβιδιακή μεταμόρφωση και αλλαγή της θέσης σας; Τι θα τους πείτε; Τι θα πείτε στον Αβραμόπουλο; Τι θα πείτε στους δικούς σας δημάρχους των πρωτευουσών νομών; Τι θα πείτε σε ένα σωρό αξιότιμους ανθρώπους, εργάτες της αυτοδιοίκησης, δικά σας στελέχη που έχουν προσφέρει και σε σας, αλλά κύρια έχουν προσφέρει στην αυτοδιοίκηση με αυτή τη σημερινή σας θέση;
ΑΝΑΣΤΑΣΙΟΣ ΚΑΡΑΜΑΡΙΟΣ: Ποιοι είναι; Δεν ξέρουμε κανέναν.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Στην πορεία, λοιπόν, μετά απ' αυτήν την ενημέρωση, ακολούθησε, βάσει της προγραμματικής σύμβασης, μια κατάρτιση των επιτροπών νομού. 'Ολα τα στελέχη των επιτροπών νομού σε ειδικά σεμινάρια καταρτίστηκαν από ειδικούς επιστήμονες για το πώς θα προχωρήσουν, τους δόθηκε το απαραίτητο υλικό το οποίο είχε ετοιμάσει η ΕΕΤΑΑ, οι χάρτες του νομού τους με όλες τις διαιρέσεις σε ανοιχτές πόλεις, σε γεωγραφικές ενότητες του 1622, σε συμβούλια περιοχής, σε αναπτυξιακούς συνδέσμους και τους ζητήσαμε, όπως είχαμε αναπτύξει σε κάθε νομό, να ακολουθήσουν στη χωροθέτηση μια συγκεκριμένη πορεία.
Ζητήσαμε, επίσης, να λάβουν υπόψη τους ιδιαιτερότητες συγκεκριμένων κοινοτήτων, που για άλλους λόγους -και όχι γεωγραφικούς-δεν μπορούσαν να ενταχθούν στη συγκεκριμένη ενότητα. Και τέτοιες ιδιαιτερότητες είχαμε πάρα πολλές στην Ελλάδα. Είχαμε χωριά διπλανά, που δεν δέχονταν να συνομιλήσουν οι κάτοικοι του ενός χωριού με τους κατοίκους του άλλου.
Στην κριτική σας μιλήσατε για σκοπιμότητες κομματικές και μικροπολιτικές. Αν υπήρχαν σκοπιμότητες κομματικές ή μικροπολιτικές, θα είχαμε εγκαταστήσει μια ομάδα δουλειάς στο Υπουργείο -δεν είχαμε κανένα λόγο να βγούμε προς τα έξω- και θα σχεδιάζαμε τους δήμους κατά το δοκούν.
Εάν, όμως, εσείς έχετε -και πιστεύω ότι έχετε- κάποια ικανά στελέχη, ώστε να συγκροτήσετε μια ομάδα δουλειάς, για να καθήσει να κάνει αυτήν την ανάλυση, θα δείτε ότι ούτε σε μια περίπτωση δεν υποκρύπτεται η οποιαδήποτε εκλογική σκοπιμότητα.
Εμείς, όταν ξεκινούσαμε τον "ΚΑΠΟΔΙΣΤΡΙΑ", είπαμε ένα πράγμα, ότι δεν υπολογίζουμε το πολιτικό κόστος, όπως δεν το υπολογίσαμε σε καμιά μεγάλη θεσμική τομή, σε καμία μεγάλη μεταρρύθμιση, όπως δεν το υπολογίσαμε στον 2190, όπως δεν τον υπολογίσαμε στο νόμο για τη νομαρχιακή αυτοδίοικηση.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ)
Βέβαια, προσωπικά αν θέλετε, πιστεύω ότι αυτό όχι απλώς δεν θα έχει πολιτικό κόστος για το ΠΑΣΟΚ, αλλά θα επιφέρει πολιτικό όφελος, διότι θα αντιληφθούν οι τοπικές κοινωνίες πόσο σημαντική αλλαγή είναι για τους ίδιους τους κατοίκους αυτών των μικρών χωριών, αυτή η διαδικασία της συνένωσης και της δημιουργίας ενός ισχυρού, βιώσιμου και λειτουργικού Οργανισμού Τοπικής Αυτοδίοικησης.
Ας πάμε στη διαδικασία της ανάδειξης του συγκεκριμένου αναδόχου. Σας είπα πριν ότι υπεγράφη προγραμματική σύμβαση. Βάσει της προγραμματικής σύμβασης, εκτός των άλλων ενεργειών που υπεχρεούτο να κάνει η Ε.Ε.Τ.Α.Α. για λογαριασμό της προώθησης του "ΚΑΠΟΔΙΣΤΡΙΑ" -και σας είπα ότι ήταν από επιμόρφωση στελεχών μέχρι την έκδοση των χαρτών εις πολλαπλούν για όλους τους νομούς της χώρας και επίσης, η επιστημονική στήριξη όλης αυτής της προσπάθειας και η οργάνωση των επιμέρους συνελεύσεων των τοπικών ενώσεων δήμων και κοινοτήτων- είχε και την υποχρέωση να μπορέσει να αναδείξει, με διαδικασία που θα έκανε η ίδια, ένα φορέα ο οποίος θα είχε σαν στόχο του να ενημερώσει πάνω στο νομοσχέδιο πλέον τον ελληνικό λαό, διότι αυτό δεν ήταν μόνο δικαίωμα της Κυβέρνησης να το κάνει από το συγκεκριμένο πρόγραμμα "ΚΛΕΙΣΘΕΝΗΣ", αλλά και ήταν και υποχρέωσή της, που απορρέει από όλους τους Κοινοτικούς Κανονισμούς.
Ξέρουν όλες οι κυβερνήσεις -και η δική σας η Κυβέρνηση χθες- ότι σε όλα τα κοινοτικά προγράμματα, υποχρεωτικά πρέπει να υπάρχει μέτρο ενημέρωσης. Και περιλαμβάνεται ξεχωριστό κονδύλι για την ενημέρωση μέσα σ' αυτά τα προγράμματα.
'Εγινε, λοιπόν, προκήρυξη διεθνούς διαγωνισμού. Κλήθηκαν όλες οι ευρωπαϊκές εταιρείες, που έχουν τα προσόντα που προέβλεπε η προκήρυξη για να εκδηλώσουν ενδιαφέρον γι' αυτό το πρόγραμμα.
'Eφτασαν -από την ενημέρωση που έχω από την Ε.Ε.Τ.Α.Α.-κάπου ενενήντα εταιρείες και ζήτησαν τη λεπτομερή ανάλυση της προκήρυξης. Μάλιστα, σε κάποια στιγμή ο Πρόεδρος ΕΕΤΑΑ ζήτησε τη γνώμη μου, αν θα έπρεπε αυτές τις ενενήντα εταιρείες που έφθασαν εκεί να τις καλέσει όλες μαζί σε ένα μεγάλο χώρο και να τις ενημερώσει αναλυτικά -αν είχαν κάποια απορία πάνω στην προκήρυξη- για το τι ακριβώς λέει η προκήρυξη. Εγώ του ζήτησα να το κάνει, αλλά αφού προηγουμένως δημοσίευε σε δύο μεγάλες εφημερίδες των Αθηνών ότι θα καλούσε και αυτούς αλλά και κάθε ενδιαφερόμενο, που δεν έχει ακόμα εκδηλώσει ενδιαφέρον, γιατί βρισκόμασταν στο μέσον του προβλεπόμενου από την προκήρυξη χρόνου και τότε είχαν αρχίσει να έρχονται οι εταιρείες.
'Εγινε, λοιπόν, αυτή η συνάντηση και τους κάλεσε όλους στο "Τιτάνια". Τελικά ενδιαφέρον από τις ενενήντα εταιρείες που είχαν ξεκινήσει, εξεδήλωσαν δεκατρείς εταιρείες. Είχε συγκροτηθεί μία επιτροπή αξιολόγησης των προσφορών, η οποία αποτελείτο από τον κ.Χαιρετάκη Μανώλη, ο οποίος είναι ειδικός Επικοινωνιολόγος -γνωστός σε πολλούς από εσάς- τον κ.Δελαπόρτα, που είναι Νομικός Σύμβουλος του Κράτους, τον κ. Λύτρα, που είναι Διευθυντής της Εθνικής Σχολής Δημόσιας Διοίκησης, τον κ. Χρυσοστομίδη, που είναι στέλεχος της Ελληνικής Εταιρείας Τοπικής Ανάπτυξης και Αυτοδιοίκησης και τον κ. Μοσχανδρέου, ο οποίος είναι εκπρόσωπος της 'Ενωσης Διαφημιστικών Εταιρειών Ελλάδος.
Βλέπετε εδώ μέσα να υπάρχει κάποιος έλεγχος από κάποιο φορέα, πολύ περισσότερο από την Ε.Ε.Τ.Α.Α., που έχει ένα μόνο μέλος στην Επιτροπή;
ΠΡΟΚΟΠΗΣ ΠΑΥΛΟΠΟΥΛΟΣ: Μα, δεν μίλησε κανένας για το διαγωνισμό.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, απουσιάζατε. Είπαν και για το διαγωνισμό. Γι' αυτό είμαι υποχρεωμένος να απαντήσω και γι' αυτό. Δεν θα απαντούσα αλλιώς.
ΠΡΟΚΟΠΗΣ ΠΑΥΛΟΠΟΥΛΟΣ: Είπαν άλλα για το διαγωνισμό.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αναδείχθηκε, λοιπόν, επειδή βάλατε και αυτό -έλειπε ο κ. Παυλόπουλος- απ' αυτό το διαγωνισμό η Εταιρεία ΜΑΣ.
Και ξέρετε ποιο είναι το σημαντικό; Πρώτον, ότι δεν υπήρξε καμία ένσταση και δεύτερον, ότι για πρώτη φορά -το τονίζω- μέσα σε έναν τέτοιο διαγωνισμό υπάρχουν συγχαρητήριες και ευχαριστήριες επιστολές προς τον Πρόεδρο της Ε.Ε.Τ.Α.Α. για την άψογη διαδικασία και διεξαγωγή του διαγωνισμού.
Αυτά όλα τα λέω και επιμένω, διότι το μόνο, κύριοι συνάδελφοι, που δεν ανέχομαι είναι να μπαίνει μέσα σ' αυτήν την Αίθουσα θέμα διαφάνειας και διαχείρισης του δημοσίου χρήματος.
ΑΝΑΣΤΑΣΙΟΣ ΚΑΡΑΜΑΡΙΟΣ: Δεν είπαμε τέτοια πράγματα. Δεν είπαμε για διαφάνεια.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εντάξει...
ΑΝΑΣΤΑΣΙΟΣ ΚΑΡΑΜΑΡΙΟΣ: Για ποιο λόγο;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Το λόγο σας τον εξήγησα. Μία μεγάλη μεταρρύθμιση, μία θεσμική αλλαγή, όπως είναι ο "ΚΑΠΟΔΙΣΤΡΙΑΣ", είχε υποχρέωση η Κυβέρνηση και με δικά της χρήματα ακόμα να το κάνει. Εδώ, όμως, εμείς τον "ΚΑΠΟΔΙΣΤΡΙΑ" σε όλες του τις φάσεις και όχι στην πρώτη φάση, κύριε Παυλόπουλε, της χωροθέτησης και της σύνταξης του νομοσχεδίου, τον έχουμε εντάξει στον "ΚΛΕΙΣΘΕΝΗ".
ΣΤΡΑΤΗΣ ΚΟΡΑΚΑΣ: ΤΙ δουλειά έχει ο "ΚΛΕΙΣΘΕΝΗΣ" με αυτό;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η Ευρωπαϊκή 'Ενωση θα δώσει πάρα πολλά χρήματα για τον "ΚΑΠΟΔΙΣΤΡΙΑ". Και θα δώσει πολλά χρήματα, διότι καταλαβαίνετε ότι αυτή η ενδυνάμωση της πρωτοβάθμιας αυτοδιοίκησης εξυπηρετεί στόχους εθνικούς, αλλά και στόχους της Ευρωπαϊκής 'Ενωσης, ανάμεσα στους οποίους είναι ακόμη και η καταπολέμηση της ανεργίας.
ΣΤΡΑΤΗΣ ΚΟΡΑΚΑΣ: Και η συρρίκνωση του αγροτικού πληθυσμού.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Ηδη με το Υπουργείο Εργασίας και με χρηματοδότηση από το Ευρωπαϊκό Κοινωνικό Ταμείο έχουμε εξασφαλίσει κονδύλια άνω των δώδεκα δισεκατομμυρίων (12.000.000.000), για να μπορέσουν αυτοί οι Δήμοι από την επόμενη χρονιά να στελεχωθούν με τρεις ειδικούς επιστήμονες, ώστε να προετοιμάσουν όλο τον επόμενο χρόνο τις νέες δημοτικές αρχές, για να εγκατασταθούν και να λειτουργήσουν.
'Ηταν, λοιπόν, και δικαίωμά μας αλλά ήταν και συμβατική υποχρέωσή μας να το κάνουμε. Δεν είναι δυνατόν μια τόσο μεγάλη θεσμική αλλαγή να γίνεται, χωρίς να είναι ενήμερος ο πολίτης και χωρίς να ζητάς τη συμμετοχή του πολίτη σε αυτήν τη διαδικασία.
Εξηγούμαι όμως και το επαναλαμβάνω. Δεν υπάρχει για μας θέμα επί της αρχής του νομοσχεδίου. 'Εγινε αναφορά στα δημοψηφίσματα, που υποτίθεται πως έγιναν σε κάποιες κοινότητες. Γιατί όλοι προερχόμαστε από χωριά, όλοι ξέρουμε τι δημοψήφισμα μπορεί να γίνει σε μία κοινότητα, όταν ο εκλογικός της πληθυσμός είναι χίλιοι κάτοικοι, ο απογραφικός πεντακόσιοι και ο πραγματικός εκατό.
Ποιοι στο δημοψήφισμα ψήφισαν, τι; Ο δημότης, όμως, πρέπει να ξέρει ότι αύριο δεν θα απομακρυνθεί από το δήμο, όπως όσοι ήθελαν να τον παραπληροφορήσουν σκόπιμα διέδιδαν μέχρι σήμερα, για να πάει στην έδρα του δήμου να βγάλει πιστοποιητικό, δεν θα ταφεί ο συγγενής του στο νεκροταφείο της έδρας του δήμου. Γιατί μέχρι αυτά τα φαιδρά ακούστηκαν σε όλη αυτήν τη διάρκεια της "καμπάνιας παραπληροφόρησης" η οποία γίνονταν, κύριοι συνάδελφοι, από καφενείο σε καφενείο.
Βάλατε βέβαια ένα θέμα, το οποίο μετά από όλα αυτά δεν νομίζω ότι αξίζει να το απαντήσω, δηλαδή, γιατί δεν δίνουμε λεφτά στη Νέα Δημοκρατία να κάνει το ίδιο. Μα, δεν είμαστε δύο αντιμαχόμενα στρατόπεδα. Εμείς ερχόμαστε με καλή πίστη στην Εθνική Αντιπροσωπεία, φέρνουμε ένα σχέδιο νόμου, θέλουμε τη συνεργασία όλων των πτερύγων της Βουλής για να βελτιωθεί αυτό το νομοσχέδιο και είναι η πολλοστή φορά που επαναλαμβάνω στη Βουλή ότι εμείς δεν διεκδικήσαμε, ούτε διεκδικούμε το αλάθητο. Θα μας βοηθήσετε, όπως βοηθήσατε ουσιαστικά -παρά την αρνητική σε ορισμένα σημεία θέση σας- στα προηγούμενα νομοσχέδια που φέραμε να τροποποιηθούν κάποιες διατάξεις και να γίνουν ουσιαστικότερες.
Ελπίζουμε, λοιπόν, ότι και στη διαδικασία που σε λίγες μέρες θα έχουμε στη διαρκή επιτροπή αλλά και στην Ολομέλεια θα βοηθήσετε να φτιάξουμε το καλύτερο δυνατόν νομοσχέδιο.
ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, επιβεβαιώθηκε σήμερα αυτό που συνήθως λέγεται: 'Οτι λέει πολλά αυτός που δεν έχει να πει τίποτα και πως ό,τι είναι πληθωρικό γίνεται ευτελές. Το συμπέρασμα από την παρέμβαση του κυρίου Υπουργού είναι αυτό και μόνο.
Δεν σκόπευα να μιλήσω για την προϊστορία της Τοπικής Αυτοδιοίκησης. Αλλά με την ευκαιρία που μου έδωσε ο κύριος Υπουργός, θα ήθελα να πω λίγα πράγματα σε σχέση με τις αναφορές που έκανε στην παράταξη την οποία εκπροσωπώ και στην πολιτική ιστορία του κόμματός του.
Πρώτα-πρώτα μίλησε για τη θέση της Νέας Δημοκρατίας στο Εθνικό Σύστημα Υγείας. Μα, περιμένετε, κύριε Υπουργέ. Μεθαύριο θα πάρουμε το παράδειγμα του Εθνικού Συστήματος Υγείας- γιατί το ίδιο πράγμα συμβαίνει με το σχέδιο νόμου για τις αναγκαστικές συνενώσεις- για να σας αποδείξουμε πως ό,τι κάνατε με το Εθνικό Σύστημα Υγείας -το οποίο πήγατε να το εμφανίσετε ως πανάκεια δια πάσαν νόσον του ελληνικού λαού, σε ό,τι αφορά την υγεία του, για να έρθετε στη συνέχεια να το τροποποιήσετε επτά ή οκτώ φορές θα κάνετε και εδώ.
'Οταν ο μακαρίτης ο Δοξιάδης ονειρευόταν Εθνικό Σύστημα Υγείας, ονειρευόταν Εθνικό Σύστημα Υγείας που ήθελε προγραμματισμό και σκέψη. Και τούτη η παράταξη δεν έκανε σχέδια επί χάρτου, ούτε διαμόρφωσε θέσεις, μόνο και μόνο για να εντυπωσιάσει τον ελληνικό λαό.
Σε ό,τι αφορά την Τοπική Αυτοδιοίκηση, μιας και το αναφέρατε για την ιστορία, εσείς ο ίδιος βγήκατε επανειλημμένα και είπατε ότι η Νέα Δημοκρατία δεν είχε θέσεις. 
Θα ήθελα να σας θυμήσω, κυρίες και κύριοι συνάδελφοι, ότι το συνταγματικό πλαίσιο, με το οποίο σήμερα πορεύεται αυτός ο τόπος, το άρθρο 102 του Συντάγματος, το πληρέστερο από συνταγματική άποψη σε ολόκληρο τον ευρωπαϊκό χώρο κατά γενική ομολογία, είναι δημιούργημα αυτής της παράταξης.
'Οταν σε αυτήν τη Βουλή γινόταν συζήτηση για το Σύνταγμα και βεβαίως για το άρθρο 102, εσείς και οι άλλες πολιτικές δυνάμεις της Αντιπολίτευσης απουσιάζατε.
Στη Νέα Δημοκρατία ανήκει η τιμή να έχει ψηφίσει το συνταγματικό πλαίσιο, πάνω στο οποίο εσείς επιθυμείτε να βαδίσετε, χωρίς να μπορείτε βεβαίως. Στη Νέα Δημοκρατία ανήκει η τιμή να έχει ψηφίσει τον τελειότερο νόμο για την Τοπική Αυτοδιοίκηση, το ν. 1065/80, που τον αποδυναμώσατε, αλλά σε γενικές γραμμές, τουλάχιστον τύποις, εξακολουθεί να ισχύει και σήμερα.
Και τολμήσατε να επικαλεσθείτε τη δήθεν μεταρρύθμιση μετά το 1981. Μα, αποτέλεσμα της "μεταρρύθμισης" που κάνατε το 1981 και των "οραμάτων" της ιακωβίνικης εποχής του ΠΑΣΟΚ είναι το γεγονός ότι σήμερα ομολογείτε την αποτυχία της Τοπικής Αυτοδιοίκησης που έρχεσθε δήθεν να ενδυναμώσετε.
Τι κάνατε τότε; 'Ακριτα, χωρίς προγραμματισμό, όπως πάτε να το κάνετε και τώρα, παραχωρήσατε αφειδώς αρμοδιότητες στους Οργανισμούς Τοπικής Αυτοδιοίκησης. Ενώ η Νέα Δημοκρατία σας είπε τότε: Δώστε πρώτα τα μέσα για να μπορέσει να τις ασκήσει η Τοπική Αυτοδιοίκηση και κατόπιν παραχωρείτε τις αρμοδιότητες. Γιατί ένας Οργανισμός Τοπικής Αυτοδιοίκησης, όταν επωμίζεται αρμοδιότητες, χωρίς να έχει τη δυνατότητα να τις ασκήσει, γίνεται αναξιόπιστος και αναδεικνύεται μόνον η "Θεία Χάρις" του κράτους.
Εσείς περίπου υιοθετήσατε την άποψη, "ας τους ρίξουμε στη θάλασσα να κολυμπήσουν και θα μάθουν κολύμπι". Το κολύμπι δεν το έμαθαν από ό,τι είδατε και έρχεσθε εσείς αυτήν τη στιγμή να τους πετάξετε σωσίβιο, το σχέδιο νόμου για τις αναγκαστικές συνενώσεις.
Αν σήμερα η Τοπική Αυτοδιοίκηση βρίσκεται στο χάλι που βρίσκεται, είναι αποκλειστικά και μόνο, γιατί την αποδυναμώσατε με το να μη δώσετε τα μέσα εκείνα που της χρειαζόντουσαν. Αυτές οι δήθεν θέσεις που υιοθετήσατε κατά καιρούς, ήταν θέσεις για προπαγάνδα και πολιτική εκμετάλλευση. Ποτέ δεν πήρατε καμία θέση που να στηρίξει την Τοπική Αυτοδιοίκηση στον τόπο.
Πήρατε παράδειγμα τη δευτεροβάθμια Τοπική Αυτοδιοίκηση. Βεβαίως, θα ξεχάσατε ότι η Νέα Δημοκρατία στη περίπτωση της κυβέρνησης Ζολώτα ήταν εκείνη, η οποία μαζί με τις άλλες πολιτικές δυνάμεις, αλλά ως πλειοψηφούσα πολιτική δύναμη, θεσμοθέτησε το πλαίσιο. Αλλά η Νέα Δημοκρατία και τότε ακόμη έλεγε, αυτό που σας λέμε και τώρα. Πρώτα δημιουργείς προϋποθέσεις για να ασκηθούν αρμοδιότητες και κατόπιν διαμορφώνεις το πλαίσιο. Μόλις ήρθατε, χωρίς κανένα προγραμματισμό, τροποιήσατε το πλαίσιο για τη νομαρχιακή αυτοδιοίκηση που τώρα υποκριτικά -και το ξέρετε πολύ καλά- προσπαθείτε να αποδυναμώσετε. Γιατί το όλο σχέδιο των αναγκαστικών συνενώσεων -σας έχουμε πει, θα το λέμε και δεν θα κουραστούμε να το λέμε- στόχο έχει να αποκομίσετε μικροκομματικά οφέλη στις ερχόμενες εκλογές. Γιατί γι' αυτό το κάνετε, γι' αυτό πάτε γρήγορα, γιατί πιστεύετε ότι έτσι θα έρθουν τα αποτελέσματα. Δεν θα έρθουν και θα το δείτε.
Ο δεύτερος και σημαντικότερος στόχος σας, ποιος είναι; Να αποδυναμώσετε τη νομαρχιακή αυτοδιοίκηση. Διότι κάνετε ένα θεσμικό σάντουϊτς, βάζετε μέσα τη νομαρχιακή αυτοδιοίκηση που δεν μπορέσατε να την ελέγξετε, και τι κάνετε; Φτιάξατε έναν κομματικό γκαουλάϊτερ τον περιφερειάρχη με αυτό το εξάμβλωμα που φέρατε στη Βουλή. Και μας κατηγορείτε ότι θέσαμε ένα σωρό συνταγματικά θέματα, όταν γνωρίζετε ότι και επιβεβαιώθηκε αυτό που σας λέγαμε. Σας είχα πει εγώ προσωπικά εδώ, ότι δεν μπορείτε να βγάλετε, ούτε ένα διάταγμα εφαρμογής, αυτού του σχεδίου νόμου που ψηφίσατε. Μπορείτε να πληροφορήσετε αυτήν τη στιγμή τη Βουλή, αν βγήκε, έστω ένα διάταγμα εφαρμογής του νόμου για την περιφέρεια από την ημέρα που ψηφίστηκε, δηλαδή, από τον περασμένο Μάϊο;
Και βεβαίως, θεσμοθετήσατε τον περιφερειάρχη. Πώς; Ενώ, σας είπαμε βάλτε θητεία και κριτήρια για να βάλουμε ανθρώπους άξιους στο χώρο της περιφέρειας ,τον φτιάξατε κομματικό όργανο. Δηλαδή, τον φτιάξατε μετακλητό υπάλληλο για να τον ελέγχετε, για να μπορεί με τη σειρά του εκείνος να ελέγχει το νομό. Πάτε να δημιουργήσετε μια πρωτοβάθμια αυτοδιοίκηση, επικαλούμενοι δήθεν τη σημερινή αδυναμία της πρωτοβάθμιας που εσείς διαμορφώσατε, να την ελέγξετε και εκείνη κατά την πρόθεσή σας και βέβαια να αποδυναμώσετε τη νομαρχιακή αυτοδιοίκηση που είναι το κάρφος των οφθαλμών σας και το μεγάλο σας πρόβλημα. Αυτή είναι η αλήθεια και την ξέρετε. Τα υπόλοιπα, τα οποία μας λέτε και ιδιαίτερα αυτός ο περίφημος δημοκρατικός διάλογος για τις αναγκαστικές συνενώσεις είναι στην πραγματικότητα, όπως όλα τα πράγματα τα οποία κάνετε, ένα προπέτασμα καπνού. Είναι ένα προκάλυμμα και τίποτα παραπάνω.
Φαίνεται δε -και δεν παίζω με τις λέξεις, εσείς παίζετε όπως μονίμως θελήσατε να πλαστογραφήσετε την ιστορία- ότι χρησιμοποιείτε το όνομα του Καποδίστρια. Θα μου πείτε, εμμένω σε αυτό το πράγμα. Και έχω την εμμονή. Θα το κάνω, γιατί δεν μπορεί να σας επιτρέψει κανένας, να πλαστογραφείτε την ιστορία. Τι δουλειά έχει το όνομα του Ιωάννη Καποδίστρια, κυρίες και κύριοι συνάδελφοι, με μια μεταρρύθμιση που αν ρίξετε μια ματιά στο σχέδιο νόμου, το οποίο κυκλοφορεί θα δείτε ότι ακόμη και τα ονόματα των υπό διαμόρφωση δήμων, στην Πελοπόννησο ιδίως -γιατί αυτή υπήρχε την επόχή εκείνη- είναι ακριβώς τα ίδια με τα ονόματα του βασιλικού διατάγματος της 8ης Ιανουαρίου 1834 της αντιβασιλείας του 'Οθωνα. Τι δουλειά έχει ο Ιωάννης Καποδίστριας; Η μεταρρύθμιση του Καποδίστρια το 1827 και το 1828 σεβάστηκε την Τοπική Αυτοδιοίκηση. Αν δεν θυμάται ο κύριος Υπουργός ή αν δεν ξέρει ιστορία, θα θυμίσω ότι ο Καποδίστριας, δεν έθιξε ούτε έναν οργανισμό Τοπικής Αυτοδιοίκησης από εκείνους που βρήκε. Τι έκανε; Πήρε τους υφιστάμενους οργανισμούς, τους διαίρεσε σε τρεις κατηγορίες, πόλεις κώμες και χωρία και κατόπιν σε επίπεδο περιφερειακής οργάνωσης -γιατί εδώ βλέπετε πως πρέπει στο ΠΑΣΟΚ να μάθει κανένας και ιδίως στους αρμοδίους του Υπουργείου Εσωτερικών, Δημόσιας Διοίκησης και Αποκέντρωσης ότι άλλο η αυτοδιοίκηση άλλο η αποκέντρωση- ήρθε και οργάνωσε την αποκέντρωση. Πώς; Διαίρεσε τη χώρα σε δέκα τρεις θεματαρχίες -σε δεκατρείς νομαρχίες θα λέγαμε- διαίρεσε στη συνέεια θεματαρχίες σε επαρχίες και εκεί ενέταξε, αλλά με τη μορφή οργανισμών Τοπικής Αυτοδιοίκησης και δη αυτοτελών, τους οργανισμούς Τοπικής Αυτοδιοίκησης που είχαν προκύψει από την επανάσταση, αυτούς που στήριξαν τη συνείδηση του ελληνικού λαού.
Και επειδή αυτό το πράγμα δεν μπορούσε να μείνει γιατί θεωρούσε ότι έπρεπε να ποδηγετήσει την Τοπική Αυτοδιοίκηση η Αντιβασιλεία του 'Οθωνα, τι ήρθε και έκανε; θεσμοθέτησε τις αναγκαστικές συνενώσεις, έφτιαξε μερικούς τερατώδεις δήμους ένα οιωνεί φεουδαρχικό σύστημα, που το κατήργησε ο Βενιζέλος με το νόμο ΔΝΖ του 1912, που δημιούργησε αυτήν τη μεγάλη δημοκρατική παράδοση την οποία αποτύπωσε το Σύνταγμά μας και το 1952, αλλά ιδίως το 1975, είναι αυτό το οποίο επιχειρείτε σήμερα να καταργήσετε. Σήμερα δεν κάνετε τίποτε άλλο, παρά να υιοθετείτε τη νοοτροπία της Αντιβασιλείας του 'Οθωνα. Και αν είστε συνεπείς με τον εαυτό σας και με την ιστορία του τόπου, έπρεπε να επιλέξετε ένα όνομα μεταξύ "'Οθωνα 'Αρμανζπεργκ ή Μάουρερ". 
Το δεύτερο που προσπαθήσατε να μας πείτε, αυτός ο περίφημος διάλογος. Μα, ποιος διάλογος; 'Οπου και αν πήγατε να συνεννοηθείτε, με τις ΤΕΔΚ, ούτε μια φορά δεν υιοθετήσατε τις προτάσεις τους. Πήγατε απλώς και μόνο να ζητήσετε τη γνώμη τους, την πήρατε, αναχωρήσατε ως κύριοι, γυρίσατε στο Υπουργείο, ψάξατε να δείτε κομματικά τι βολεύει και τι δεν βολεύει, ποιοι σας επικρότησαν τις απόψεις και ποιοι όχι. Δεν ακούσατε ούτε τις ΤΕΔΚ. Και θα παρακαλούσα το Υπουργείο όταν θα έρθει η ώρα της συζήτησης σ' αυτήν τη Βουλή, να μας φέρει τις γνώμες των ΤΕΔΚΕ και να δούμε πόσες απ' αυτές υιοθετήθηκαν. Το ότι πήγατε να συζητήσετε με αυτούς, να τους ακούσετε και κατόπιν να αποχωρήσετε για να κάνετε το δικό σας, αν εσείς αυτό το λέτε διάλογο, εμείς το λέμε διάλογο κωφών. Μας έχει συνηθίσει σε τέτοια ο Πρωθυπουργός σας, σ' αυτήν την ιστορία των παράλληλων μονολόγων, όπως μας συνήθισε το Υπουργείο στο γεγονός ότι ουδέποτε δεχθήκατε ούτε εσείς ούτε ο αρμόδιος Υπουργός, να βγείτε στην τηλεόραση να κάνετε διάλογο. 
'Οσον δε αφορά τους Βουλευτές της Νέας Δημοκρατίας, θα σας παρακαλούσα να μου πείτε ένα Βουλευτή της Νέας Δημοκρατίας μέχρι σήμερα που να υιοθέτησε τη νοοτροπία του σχεδίου, για τις αναγκαστικές συνενώσεις. 
Σε ό,τι αφορά κάποιους δημάρχους, κανείς δεν είπε, ότι ενδεχομένως, σε εμάς δεν υπάρχουν και άνθρωποι που είχαν διαφορετική άποψη σ' αυτό το σημείο. Μεμονωμένοι ναι. Εμείς δεν είμαστε χώρος που χρησιμοποιεί τους ανθρώπους ως κοπάδι. Εσείς ήρθατε για ένα σχέδιο που επαίρεσθε ότι έχετε συναίνεση του ελληνικού λαού και θέσατε με τον Πρωθυπουργό σας θέμα κομματικής πειθαρχίας, πριν καν δουν οι Βουλευτές το σχέδιο νόμου.
Για να φθάνουν οι Βουλευτές να λένε και από ραδιοφώνου, όπως έλεγε συνάδελφός σας που είχα την τιμή προχθές να μιλάω μαζί του, ότι καλά έκανε τελικά η Κυβέρνηση και έβαλε θέμα κομματικής πειθαρχίας, για να μπορέσουν να απαλλαγούν λέει οι Βουλευτές από τις πιέσεις που είχαν από τις τοπικές κοινωνίες. Δηλαδή, να μπορούν να επικαλούνται ως ομπρέλα την κομματική πειθαρχία, για να γλυτώσουν από το γεγονός της κατακραυγής του ελληνικού λαού. Αυτή είναι η πραγματικότητα γύρω από τον δήθεν δημοκρατικό διάλογο.
Και θα έρθω στο κυρίως ζήτημα. Αν έκανα αυτήν την παρέκβαση, είναι γιατί αντί να απαντήσετε στην επερώτηση την οποία κάναμε, θελήσατε να κάνετε αναδρομή στην ιστορία της Τοπικής Αυτοδιοίκησης και την πολιτική ιστορία των κομμάτων γενικότερα. Αλλά εμείς το θέμα το οποίο θέσαμε, είναι ένα θέμα αρχής.
Κυρίες και κύριοι συνάδελφοι, είναι γνωστό πως ο κοινοβουλευτικός έλεγχος δεν αποδίδει πολλά πράγματα, εκτός από το γεγονός, ότι μπορεί να πει κανείς την άποψή του και να την καταγράψουν εκείνοι που θέλουν να ακούσουν. Αλλά θα σας παρακαλούσα, όσοι λίγοι βρίσκεσθε σ' αυτήν την Αίθουσα, να δείτε πως έχουν τα πράγματα μ' αυτό το νομοσχέδιο, το οποίο έχουμε μπροστά μας και μ' αυτήν τη διαφημιστική εκστρατεία.
Πρώτα-πρώτα, κύριε Υπουργέ, θα ήθελα μια ξεκάθαρη απάντηση και αν θέλετε με διακόπτετε και τώρα. 'Οταν λέτε, ότι δόθηκαν τριακόσια ογδόντα δύο εκατομμύρια (382.000.000) δραχμές γι' αυτήν τη διαφημιστική εκστρατεία, είναι τριακόσια ογδόντα δύο εκατομμύρια (382.000.000) συμπεριλαμβανομένης της δαπάνης για όλα τα Μέσα Μαζικής Ενημέρωσης του γραπτού και του ηλεκτρονικού Τύπου. Τα τριακόσια ογδόντα δύο εκατομμύρια (382.000.000) καλύπτουν το σύνολο της εκστρατείας; Εν πάση περιπτώσει, δηλαδή, είναι όλα τα spots στην τηλεόραση, όλες οι καταχωρήσεις στις εφημερίδες, η αμοιβή της εταιρίας και το κόστος του διαγωνισμού; 'Η υπάρχει έστω και μια δραχμή παραπάνω που δόθηκε για spot, πέραν από το ποσόν των τριακοσίων ογδόντα τριών (382.000.000) δραχμών; Αυτήν την απάντηση τη θέλω αυτήν τη στιγμή, γιατί απ' αυτήν εξαρτάται και η περαιτέρω ανάλυση, αυτών που πρόκειται να πω. Μπορείτε να μου δώσετε την απάντηση.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τα τριακόσια ογδόντα δύο εκατομμύρια (382.000.000) καλύπτουν το σύνολο της ενημερωτικής καμπάνιας και τα φυλλάδια και την τηλεόραση και το ραδιόφωνο και τις εφημερίδες. 
ΠΡΟΚΟΠΗΣ ΠΑΥΛΟΠΟΥΛΟΣ: Αφού είναι έτσι τα πράγματα, εκείνο το οποίο θα ήθελα να θέσω είναι το εξής: Συμβαίνει για πρώτη φορά στην ιστορία του τόπου αυτό το οποίο έχουμε προ οφθαλμών αυτήν τη στιγμή. Μέχρι τώρα, η διαφημιστική εκστρατεία της Κυβέρνησης γινόταν για ένα συγκεκριμένο έργο, γινόταν για μια συγκεκριμένη ενέργεια. 
Εδώ βρισκόμαστε στο εξής καταπληκτικό φαινόμενο: Διαφημίζεται σχέδιο νόμου το οποίο δεν έχει εμφανισθει ακόμα στη δημοσιότητα, το οποίο και αυτήν τη στιγμή που μιλάμε δεν έχει κατατεθεί στη Βουλή. Διότι όταν το μεσημέρι απευθύνθηκα στις υπηρεσίας του Υπουργού Εσωτερικών και ζήτησα να δοθεί η δισκέτα, για να μπορούμε να ενημερωθούμε πλήρως, ξέρετε ποια ήταν η απάντηση; Παρεισέφρησαν λάθη και αυτήν τη στιγμή γίνονται διορθώσεις. Μετά από τόσο χρόνο κυοφορίας, υπήρχαν λάθη -και πράγματι υπήρχαν- διότι έλειπαν ολόκληροι δήμοι. Υπάρχουν παραδείγματα δήμων που έλειπαν. Τόση ήταν η επιμέλεια της εταιρείας, η οποία και κατασκεύασε το πρόγραμμα για τις αναγκαστικές συνενώσεις. Γιατί και αυτό δεν δημιουργήθηκε από το επιτελείο του Υπουργείου, αλλά από μια εταιρεία, κατ' ανάθεση, η οποία μάλιστα αποτελείται από ανθρώπους οι οποίοι παλιά είχαν σχέση με την Ε.Ε.Τ.Α.Α. Δεν υπονοώ τίποτα πάλι σε επίπεδο διαφάνειας. Τις λεπτομέρειες θα τις πούμε στη συζήτηση του νομοσχεδίου.
Εκείνο, όμως, που θέλω να σας πω είναι το εξής: Πριν καν αυτό το σχέδιο νόμου εμφανισθεί στη δημοσιότητα, πριν κατατεθεί στη Βουλή και ενώ το ίδιο το Υπουργείο ομολογεί ότι υπάρχουν λάθη που πρέπει να διορθωθούν για να κατατεθεί στη Βουλή, έρχεται μια διαφημιστική εταιρεία να αναλάβει τη διαφήμισή του. 'Εχετε θυμηθεί ποτέ διαφήμιση σχεδίου νόμου;
Είναι δυνατόν ποτέ να ακολουθεί η Κυβέρνηση την πρακτική, να δίνει χρήματα από Κοινοτικό πρόγραμμα το "ΚΛΕΙΣΘΕΝΗΣ" του οποίου η απορροφητικότητα είναι 17% μέχρι σήμερα και εν πάση περιπτώσει από ένα πρόγραμμα το οποίο δεν προορίζεται για θέματα αυτού του είδους;
Σ' αυτήν δε την υποκριτική απάντηση του κυρίου Υπουργού "μα, τέλος πάντων, όλοι τον ίδιο στόχο έχουμε" ή σε κάτι άλλο που μου ελέχθη "μα, είναι Κοινοτικά χρήματα, δεν μπορούσαν να δοθούν στην Αντιπολίτευση" απαντώ ότι ο στόχος αυτού που ρωτήσαμε είναι για να αποδείξουμε ότι τα χρήματα του ελληνικού λαού χρησιμοποιούνται για κρατική προπαγάνδα, κομματική προπαγάνδα. Και, βεβαίως, αυτήν τη στιγμή θέλουμε να δείξουμε ότι με τον τρόπο αυτό φιμώνεται η Αντιπολίτευση -και κάθε άλλος-για να μπορέσει να αναδείξει τις θέσεις της.
Αλλά δεν είναι μόνο αυτό. Εκτός από αυτό το γεγονός ότι προπαγανδίζεται πριν κατατεθεί και πριν δοθεί στη δημοσιότητα σχέδιο νόμου και όχι μια συγκεκριμένη ενέργεια, ακούστε ποιο ήταν το αποτέλεσμα. Και εδώ θα σας παρακαλέσω να δώσετε λίγη προσοχή στον τρόπο με τον οποίο εμφανίσθηκε. Ούτε καν θέλησε αυτή η διαφημιστική εταιρεία, με τις εντολές που είχε προφανώς απο το Υπουργείο, να εμφανίσει τις γενικές γραμμές αυτού του σχεδίου νόμου και να ενημερώσει τον ελληνικό λαό περί τίνος πρόκειται. Ακούστε ποιοι ήταν οι τίτλοι αυτού του διαφημιστικού φυλλαδίου που πέρασε και στην τηλεόραση και στο ραδιόφωνο: "Η ζωή ξαναριζώνει στην ελληνική ύπαιθρο. Οι κοινότητες αποκτούν υποδομές, υπηρεσίες, οφέλη. Οι δήμοι πάνε στις κοινότητες και όχι οι κοινότητες στους δήμους. Οι κάτοικοι βρίσκουν δουλειά και μένουν στον τόπο τους". 
Αυτό λέγεται, κυρίες και κύριοι συνάδελφοι, ενημέρωση του σχεδίου νόμου. Αυτό το πράγμα λέγεται ότι ενημερώνει τον ελληνικό λαό για το τι περιέχει το σχέδιο νόμου για τις αναγκαστικές συνενώσεις. Είναι προφανές ότι αυτό που θέλει το ΠΑ.ΣΟ.Κ. να προκύψει από τις αναγκαστικές συνενώσεις, το θεωρεί ως δεδομένο. Ο δε ανώνυμος 'Ελληνας, ο άνθρωπος εκείνος, ο οποίος αυτήν τη στιγμή δέχεται αυτό το μήνυμα, το μόνο που καταλαβαίνει ή προσπαθεί να καταλάβει είναι τι περιέχει το σχέδιο νόμου. Και αντί για το τι περιέχει το σχέδιο νόμου, του λένε ότι αυτά έγιναν. Δηλαδή, του λένε ότι έχουν συμβεί πράγματα, που μπορεί να συμβουν κατά τη γνώμη του ΠΑ.ΣΟ.Κ. και της Κυβέρνησης, αλλά που δεν έχουν συμβεί ακόμα και κατά τη γνώμη μας δεν πρόκειται να συμβούν ποτέ.
'Υστερα απ' αυτά, θα ήθελα να σας πω το εξής: Τον ορισμό της προπαγάνδας, το έχετε; Θα σας το διαβάσω. Κατά τον κλασικό ορισμό στην πολιτική επιστήμη -αν θέλετε θα σας δώσω και τη βιβλιογραφία στη συνέχεια, "προπαγάνδα" είναι η διασπορά πληροφοριών, γεγονότων, επιχειρημάτων, φημών, μισοαληθειών, ψευδών με σκοπό τον επηρεασμό της κοινής γνώμης και τη διαμόρφωσή της προς ορισμένη κατεύθυνση πολιτική, θρησκευτική και άλλη. Ως συστηματική προσπάθεια υποβολής ή πειθούς, η προπαγάνδα συνίσταται στην υποστήριξη μιας θέσης, που περιλαμβάνει σκοπίμως τη μονόπλευρη ανάπτυξη ενός θέματος ενώπιον μαζικού ακροατηρίου. Οι μονόπλευρες παρουσιάσεις, συνήθεις στην προπαγάνδα, χρησιμοποιούνται για τη διάδοση και καλλιέργεια συγκεκριμένων εικόνων, με τον ιδιαίτερο τονισμό μόνο των θετικών σημείων μίας θέσης και των αρνητικών σημείων μιάς άλλης".
Αυτός είναι ο επίσημος ορισμός προπαγάνδας, από επίσημη εγκυκλοπαίδεια, μια από τις εγκυρότερες. 
Τι περιμένετε να ακούσετε παραπάνω απ' αυτό; 'Εχετε μια εκστρατεία, η οποία αντί να ενημερώσει τον ελληνικό λαό για το τι περιλαμβάνει αυτό το περίφημο νομοσχέδιο, λέει ότι βρήκαν δουλειά οι άνθρωποι, ότι πήγε η Τοπική Αυτοδιοίκηση δίπλα στον πολίτη και ότι έπαψαν τα γραφειοκρατικά προβλήματα. Το μόνο που δεν είπε είναι ότι αν δεν έχουν ποτάμια, θα φέρει και ποτάμια και ότι τα γεφύρια μπορούν να γίνουν νωρίτερα.
Νομίζω, λοιπόν, ότι βρισκόμαστε μπροστά σε ένα φαινόμενο μιας εκστρατείας που δεν έχει σε καμιά περίπτωση ως σκοπό την ενημέρωση. Είναι προϊόν αμηχανίας της Κυβέρνησης. Και το ότι είπε ο κύριος Υπουργός, "μα, υπήρχε προηγουμένως μέσα στο πλαίσιο του σχεδίου για τις αναγκαστικές συνενώσεις αυτή η πρόβλεψη", δεν έχει σημασία. Διότι βεβαίως και θα υπήρχε πρόβλεψη. Δεν γνώριζε η Κυβέρνηση τις αντιδράσεις που θα συμβούν; Το ήξερε ότι θα συμβούν και το πρόβλεψε. Αποτελεί δικαιολογία το ό,τι υπήρχε αυτό το πράγμα;
Εν πάση περιπτώσει σας είπα και πάλι ότι όταν μιλάμε για ενημέρωση τηλεοπτική, εννοούμε αυτό που μέχρι τώρα είχαμε. Την πρακτική και την παράδοση να ενημερώνεται ο ελληνικός λαός για συγκεκριμένα πράγματα που υπάρχουν, έστω και αν πρόκειται για έργα που δέκα φορές μπορεί να εγκαινίαζε το ΠΑ.ΣΟ.Κ. Εμείς σαν Νέα Δημοκρατία, εκτός από περιπτώσεις που είχαμε εκ μέρους του ΠΑΣΟΚ πολυδάπανες εκστρατείες, θέσαμε ζήτημα. Αν το δημιουργούμε, κύριε Πρόεδρε, κυρίες και κύριοι συνάδελφοι, αυτήν τη στιγμή είναι γιατί ξεκινάμε ένα δρόμο ολισθηρό, πρώτον να διαφημίζονται σχέδια νόμου που δεν έχουν δει το φως της δημοσιότητας και δεύτερον όχι να διαφημίζεται το περιεχόμενο του σχεδίου νόμου, αλλά οι στόχοι που θα επιτευχθούν, τη στιγμή κατά την οποία αποτελούν απλώς και μόνο προδιαγραφές και όχι βεβαίως στόχους, οι οποίοι έχουν επιτευχθεί. Πρόκειται στην πραγματικότητα για προσπάθεια επηρεασμού της κοινής γνώμης ανεπίτρεπτη, αντιδημοκρατική και έξω από τη λογική του προγράμματος "ΚΛΕΙΣΘΕΝΗΣ".
Εμείς βέβαια δεν πρόκειται να σταματήσουμε εδώ. Θα ζητήσουμε από το Ελεγκτικό Συνέδριο να υπάρξει έλεγχος, αν και κατά πόσο η δαπάνη η οποία έχει γίνει είναι νόμιμη.
Θα ήθελα, όμως, στο σημείο αυτό να πω ότι η Κυβέρνηση οφείλει να αναλογιστεί την ευθύνη την οποία αναλαμβάνει για τον τρόπο με τον οποίο προβάλλεται το κομματικό της έργο. Και πρέπει να καταλάβει ότι αυτές οι μέθοδοι δεν ταιριάζουν σε μια δημοκρατία. Και πρέπει η Κυβέρνηση, κύριε Πρόεδρε και κύριοι συνάδελφοι, να αποφασίσει: Είναι αυτήν τη στιγμή άραγε μιμητής γκεμπελικών μεθόδων ή απόγονος και του αλήστου μνήμης Μαυρογιαλούρου, του περίφημου εκείνου υπουργού που διαμόρφωσε ο ελληνικός κινηματογράφος σε μια από τις καλύτερες και πιο χαρακτηριστικές στιγμές; 'Οταν αποφασίσει ποιο από τα δύο είναι, ας μας το πει. Και εν πάση περιπτώσει καιρός είναι ακόμα να αποφασίσει ότι δεν είναι τίποτα από τα δύο, ότι είναι μια Κυβέρνηση δημοκρατική και μια σύγχρονη Κυβέρνηση. Δεν έχουμε την ελπίδα ότι εύκολα θα το κάνει αυτό το πράγμα. Νομίζουμε, όμως, ότι είναι χρέος της σήμερα να αναλογιστεί τις ευθύνες της.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΚΚΕ κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, φυσικά ακούσαμε σήμερα τους συναδέλφους Βουλευτές της Νέας Δημοκρατίας να κατακεραυνώνουν την Κυβέρνηση γι' αυτό το απαράδεκτο σχέδιο νόμου, το τερατούργημα θα λέγαμε σχέδιο "ΚΑΠΟΔΙΣΤΡΙΑΣ". Ωστόσο δεν μπόρεσα να κατανοήσω, ίσως μετά οι συνάδελφοι να το εξηγήσουν. Τελικά είναι, αν τηρηθούν αυτές οι διαδικασίες που ζητάτε υπέρ των αναγκαστικών συνενώσεων;
ΑΔΑΜ ΡΕΓΚΟΥΖΑΣ: Ακόμα δεν το καταλάβατε;
ΣΤΡΑΤΗΣ ΚΟΡΑΚΑΣ: Και τούτο γιατί βλέπω ότι όλο το βάρος πέφτει απλά και μόνο στο διαδικαστικό ζήτημα. Δεν βγήκε από τη συζήτηση αν είναι κατά των αναγκαστικών συνενώσεων, αν είναι τελικά υπέρ της κατάργησης των κοινοτήτων, στην οποία προχωρεί το συγκεκριμένο σχέδιο. Ωστόσο θα ήθελα να αναφερθώ σε ορισμένα από αυτά που είπε ο κύριος Υπουργός. Στη συνέχεια θα τονίσω ορισμένα πράγματα σχετικά με το σχέδιο "ΚΑΠΟΔΙΣΤΡΙΑΣ" και τη διαφήμισή του.
Μας είπε ο κύριος Υπουργός, κύριε Πρόεδρε, ότι ο μεγάλος αγώνας αρχίζει με τη ψήφιση του νομοσχεδίου. Αυτό είναι αλήθεια. Μόνο που πρέπει να καταλάβει ότι ο μεγάλος αγώνας κατά του νομοσχεδίου, κατά του νόμου μετά τη ψήφισή του -εάν τελικά η Κυβέρνηση επιμείνει μέχρι τέλους να το φέρει στη Βουλή και αν καταφέρει με την πειθαρχία που επιβάλλει ο κύριος Πρωθυπουργός να αποσπάσει υπερψήφιση αυτού του αντισυνταγματικού κατασκευάσματος- θα είναι αγώνας του λαού μας, ιδιαίτερα των κατοίκων της υπαίθρου, της Τοπικής Αυτοδιοίκησης της υπαίθρου για να μην εφαρμοστεί στην πράξη, για να ακυρωθεί στην πράξη όπως κατάφερε ο λαός μας και για άλλα νομοθετήματα να τα ακυρώσει.
Επίσης, μας είπατε για την έγκριση από το συνέδριο του Ηρακλείου με ένα λευκό. Δεν ξέρω αν ήταν ένα λευκό ή ήταν λίγα κατά. Αυτό δεν έχει σημασία. Σημασία ξέρετε τι έχει; Αυτοί που ψήφιζαν αυτό το σχέδιο ήξεραν περί τίνος επρόκειτο. Γιατί προσωπικά εγώ, κύριε Υπουργέ, βρήκα μερικούς απ' αυτούς που έλεγαν ότι "δεν είχαμε υπόψη μας", "δεν είχαμε αναλογιστεί τις διαστάσεις που μπορεί να έχει ένα τέτοιο πρόβλημα".
Επίσης λέτε ότι περιμένατε δεκαπέντε χρόνια για να προχωρήσουν αυτές οι συνενώσεις, γιατί θεωρείτε τις συνενώσεις, όπως λέτε καθημερινά, ως την πανάκεια που θα λύσει τα προβλήματα της ελληνικής υπαίθρου και δεν διστάζετε, ξεδιάντροπα να ισχυριστείτε ότι ο κύριος λόγος για την ερήμωση της υπαίθρου και τα προβλήματα που έχει η ύπαιθρός μας, είναι ο κατακερματισμός, ο μεγάλος αριθμός των ΟΤΑ. Φυσικά δεν κάνετε τον κόπο να μας πείτε, τις προηγούμενες δεκαετίες πριν τριάντα, σαράντα χρόνια που ανθούσαν αυτές οι κοινότητες, που ανθούσε η ύπαιθρός μας, γιατί ο μεγάλος αριθμός δεν ήταν αιτία ερήμωσής τους τότε, αποδυνάμωσης και έντασης των προβλημάτων της υπαίθρου.
Και θεωρώ αθλιότητα αυτό που προσπαθείτε λέγοντας, ότι όσοι κοινοτάρχες αντιδρούν, αντιδρούν για την καρέκλα και το μισθό. Ξέρετε πολύ καλά ότι πάρα πολλοί είναι αυτοί που σας έχουν προτείνει να απαλλαγούν, να καταργήσετε τα παραστατικά. Ορίστε, "ιδού η Ρόδος ιδού και το πήδημα". Πάψτε να συκοφαντείτε, να διασύρετε ανθρώπους που αφιερώνουν τη ζωή τους στον αγώνα για τα συμφέροντα της κοινότητας και των κατοίκων, για τα συμφέροντα της υπαίθρου μας. Και επειδή προέρχομαι από νησιωτικό χώρο, κύριε Υπουργέ, επιτρέψτε μου να πω ότι για τα νησιά ειδικά, για εθνικούς λόγους, για την εθνική μας άμυνα, αυτό το τερατούργημα, γίνεται και επίθεση ενάντια στην εθνική μας άμυνα.
Πείτε μας την αλήθεια, κακά τα ψέματα, ναι προωθείται από την Ευρωπαϊκή 'Ενωση γιατί στόχος της και δικός σας είναι να συρρικνώσετε τον αγροτικό πληθυσμό στο 8% από το 19% που το φθάσατε μαζί Νέα Δημοκρατία και ΠΑΣΟΚ. Και ξέρετε ότι ο "ΚΑΠΟΔΙΣΤΡΙΑΣ" θα συμβάλει τα μέγιστα προς αυτήν την κατεύθυνση. 'Οπως σκόπιμα κρατάτε χαμηλά τις τιμές παραγωγού του λαδιού, των διαφόρων αγροτικών προϊόντων, ενώ φουντώνουν συνεχώς καταναλωτή και φουντώνει φυσικά και το κόστος παραγωγής, πράγμα που οδηγεί αναγκαστικά πάρα πολλούς νέους να εγκαταλείπουν την αγροτική ενασχόληση και να φεύγουν από την ύπαιθρο. Και έτσι μειώνετε και τον αγροτικό πληθυσμό.
Διερωτηθήκατε και ρωτήσατε τη Νέα Δημοκρατία -εγώ θα συμφωνήσω μαζί σας- τι θα πουν στους Βουλευτές, στους νομάρχες, στους δικούς τους, στον κ. Αβραμόπουλο, το Δήμαρχο της Αθήνας που υποστήριξαν και υποστηρίζουν τον "ΚΑΠΟΔΙΣΤΡΙΑ" ακόμα και σήμερα. Εσείς, όμως, διερωτάσθε τι θα πείτε στους εκατοντάδες, τους χιλιάδες προέδρους που πρόσκεινται στο Κόμμα σας, που εκλέχθηκαν με την υποστήριξη του κόμματός σας και που σήμερα βρίσκονται στους δρόμους ενάντια σ' αυτό το σχέδιο "ΚΑΠΟΔΙΣΤΡΙΑΣ";
Πήγα προχθές στη συγκέντρωσή τους στην Αθήνα. 'Ηταν πάνω από χίλιοι οι πρόεδροι που κατέβηκαν απ' όλη την Ελλάδα. Και δεν είναι μόνο αυτοί που αντιτάσσονται. Μπορώ να σας φέρω το παράδειγμα της ιδιαίτερης πατρίδος μου, του Νομού Λέσβου, ειδικά της Λέσβου, όπου η συντριπτική πλειοψηφία των κοινοταρχών, έχουν υπογράψει τη ριζική αντίθεσή τους σ' αυτό το σχέδιο. Και μην προσπαθείτε να τους κοροϊδέψετε με το πού θα είναι η έδρα κλπ.
Ξέρετε, κύριε Πρόεδρε, ένα τερτίπι; Βρήκα μια μέρα το Γενικό Γραμματέα του Υπουργείου Αιγαίου σε μία κοινότητα όπου είναι αντίθετοι όλοι οι κάτοικοι. Υπέγραψαν κιόλας την αντίθεσή τους στο σχέδιο "ΚΑΠΟΔΙΣΤΡΙΑΣ". Και με έπιασε κάποιος εστιάτορας και μου είπε, "γιατί θέλετε να διαλύσετε την κοινότητά μας"; Του απάντησα εδώ είναι ο κύριος Γενικός, πέστε τα, μην τα λέτε σε μένα". Ξέρετε τι τους είπε ο κύριος Γενικός; Τους είπε ότι "η κοινότητά σας είναι η μόνη που αντιδρά". Και έμαθα μετά ότι σε κάθε κοινότητα που πηγαίνουν και βρίσκουν την αντίδραση, λένε το ίδιο, "η κοινότητά σας είναι η μόνη που αντιδρά".
Και απαντάει ο άλλος: "Μα πως είναι η μόνη, αφού και η τάδε...". Και η απάντηση είναι: "'Ασε τι λένε δημόσια" -για να καταλάβετε πού φθάνει η αθλιότητα- "τι είπαν σε μένα να ξέρεις". Και έτσι προσπαθούν να διχάσουν, να διαιρέσουν τον κόσμο που σύσσωμος αντιτάσσεται σ' αυτό το απαράδεκτο κατασκεύασμα.
Μιλήσατε για τα προβλήματα της Δημόσιας Διοίκησης, της Τοπικής Αυτοδιοίκησης που με το σχέδιο αυτό θα λυθούν κλπ. Και εδώ παραπλανάτε και εδώ υποκρίνεσθε, διότι ξέρετε πολύ καλά ότι τα προβλήματα που αντιμετωπίζει η Δημόσια Διοίκηση και η ύπαιθρος, δεν έχουν να κάνουν με τον αριθμό των Ο.Τ.Α.. 'Εχουν να κάνουν με την πολιτική που εφαρμόστηκε μέχρι σήμερα και με το συγκεκριμένο τρόπο που είναι οργανωμένη η Δημόσια Διοίκηση, γραφειοκρατικά, για να μπορεί καλύτερα να υπηρετεί κομματικά και κυρίως μεγάλα οικονομικά συμφέροντα και επιδιώκετε επίσης, η Τοπική Αυτοδιοίκηση να είναι επίσης το "μακρύ χέρι" του σκληρά ταξικού κράτους σας.
Πολλές φορές έχουμε συχνές - πυκνές διώξεις εκλεγμένων αρχόντων της Τοπικής Αυτοδιοίκησης γιατί θέλησαν να φανούν συνεπείς προς τους εκλογείς τους. Εσείς θέλετε την Τοπική Αυτοδιοίκηση φορομπήκτη, φοροεισπράκτορα, προωθητή της αντιλαϊκής σας πολιτικής.
Εδώ μπαίνει πάλι το εξής ερώτημα, κύριε Πρόεδρε: Ο 'Ελληνας πολίτης πληρώνει, κάθε χρόνο όλο και μεγαλύτερους φόρους. Οι φόροι αυξάνονται κατά κανόνα δύο-τρεις και, πολλές φορές, τέσσερις φορές περισσότερο απ' ό,τι ο πληθωρισμός. Γιατί πληρώνουμε ολοένα και περισσότερους φόρους;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, νομίζω ότι θα έπρεπε να είχα λίγα περισσότερα λεπτά.
Πληρώνουμε, λοιπόν, περισσότερους φόρους διότι απλούστατα θέλουμε να έχουμε δωρεάν υπηρεσίες. Αυτές που προσφέρει η Τοπική Αυτοδιοίκηση. Η Κυβέρνηση και οι "αφέντες" της Ευρωπαϊκής 'Ενωσης λένε ότι πρέπει να πληρώσουμε άλλη μια φορά γι' αυτές.
Τα όποια έστω επιμέρους θετικά μέτρα πήρατε, δεν άλλαξαν την κατάσταση. Πάντα κύριο μέλημά σας ήταν ο ασφυκτικός έλεγχος της Τοπικής Αυτοδιοίκησης, γι' αυτό καθιερώσατε περιφερειακό διευθυντή και του περιφερειάρχη. Θεσμοθετήσατε το θεσμό της νομαρχιακής αυτοδιοίκησης και, όπως πολλοί λένε, το κάνατε για να τον θάψετε.
Ισχυρίζεσθε ότι τα προβλήματα της υπαίθρου προέρχονται από το μεγάλο αριθμό των κοινοτήτων. Είπαμε, όμως, ότι άλλοι είναι οι λόγοι. Πιστεύουμε ότι μόνο μία συγκεκριμένη πολιτική ανάπτυξης της υπαίθρου, με συγκεκριμένα μέτρα, που, όμως, βρίσκονται στον αντίποδα αυτής της πολιτικής που ακολουθεί η Κυβέρνηση σύμφωνα με τις υποδείξεις της Ευρωπαϊκής 'Ενωσης, θα μπορούσε να αλλάξει την κατάσταση. Μόνο τότε θα μπορούσαμε να συζητήσουμε για συνενώσεις. Και πάλι όμως, μόνο σε εθελοντική βάση. Και αυτό σημαίνει δημοψήφισμα σε κάθε κοινότητα για συνένωση.
Εάν η Κυβέρνηση πιστεύει ότι όλοι συμφωνούν με το σχέδιό της, γιατί δεν δέχεσθε να κάνουμε δημοψήφισμα στην κάθε κοινότητα; Και αν το κερδίσετε, με γεια σας, με χαρά σας. Γιατί δεν το δέχεσθε; Η δική σας, όμως, συμμετοχή περιορίζεται στο "κανένας τρόπος, καμία δυνατότητα διαφυγής δεν υπάρχει". Η ενημέρωση για εσάς είναι συμμετοχή και εκεί σταματάμε ή -όπως λέτε στην εισηγητική έκθεση- υποτάσσετε τη Δημοκρατία στην αποτελεσματικότητα. Δεν με παίρνει ο χρόνος να σας το διαβάσω.
Ξέρετε, όμως, ότι και η χούντα στο όνομα της αποτελεσματικότητας, κατάργησε ακόμα και τη Βουλή και έφτιαξε αυτήν τη συμβουλευτική επιτροπή. Γι' αυτό προσέξτε τι ισχυρίζεσθε και τι λέτε. Για μας η Δημοκρατία είναι ένα αγαθό που δεν ανταλάσσεται με τίποτα. 'Ολα αυτά είναι επικίνδυνα γλιστρήματα.
Εάν λοιπόν, θέλατε συμμετοχή, θα ενημερώνατε και θα ζητούσατε τη γνώμη των άμεσα ενδιαφερομένων με δημοψήφισμα. Εσείς τώρα δίνετε σε μία εταιρεία αυτό το τεράστιο κονδύλι και φυσικά δεν της λέτε ότι θα πρέπει να πάρει και τη δική μου την άποψη για να ενημερώσει τον ελληνικό λαό.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή).
Τελειώνω, κύριε Πρόεδρε.
Και είναι πρωτοφανές, κύριε Πρόεδρε, στα χρονικά της ελληνικής ιστορίας -εάν ξέρετε κάποια περίπτωση εσείς να μας την πείτε- νόμος ο οποίος δεν συζητήθηκε καν στο Υπουργικό Συμβούλιο, που δεν συζητήθηκε στη Βουλή, ούτε καν είχε κατακριθεί, να διαφημίζεται για να προωθηθεί. Για να ενηνερώσετε ποιον και γιατί;
Θα μπορούσε να πει κανείς πολλά. Θα τα πούμε όμως, εάν τελικά έρθει αυτό για συζήτηση στη Βουλή.
Δεν μπορείτε λοιπόν, να καταργήσετε τις κοινότητες, να τις διαλύσετε, γιατί έχουν, η κάθε μια την ιστορία της, έχουν τη συγκεκριμένη πολιτιστική τους ταυτότητα, την προσφορά τους κλπ.
Εμείς κάνουμε μια ύστατη έκκληση, κύριε Πρόεδρε. Θα πρέπει, πριν προxωρήσετε στη συζήτηση και ακόμη περισσότερο, στην ψήφιση αυτού του τερατουργήματος, θα το ξανασκεφτείτε. Δεν με ενδιαφέρει, ούτε θα σας πω, αν θα έχετε πολιτικό κόστος ή όχι. Αυτό είναι το λιγότερο.
ΠΡΟΕΔΡΕΥΩΝ (Λουκάς Αποστολίδης): Ολοκληρώστε παρακαλώ, κύριε συνάδελφε.
ΣΤΡΑΤΗΣ ΚΟΡΑΚΑΣ: Το κύριο είναι το έγκλημα, που προωθείτε και η αναταραχή σε ολόκληρη την ύπαιθρο. 
Και επειδή λέτε, κάπου εκεί στη σελίδα 44 στο έκτο κεφάλαιο, ότι τα οικονομικά κίνητρα μπορούν να δικαιολογηθούν -κατά κάποιο τρόπο, έτσι το λέτε- μόνον ως δέλεαρ για να προχωρήσουν οι συνενώσεις, θα ήθελα να τονίσω ότι αυτό αποδείχνει, πόσο εσείς θέλετε πραγματικά να βοηθήσετε την Τοπική Αυτοδιοίκηση να αντιμετωπίσει τα προβλήματά της. Αν θέλατε κάτι τέτοιο, το πρώτο που θα κάνατε θα ήταν να της δίνατε τα εννιακόσια τόσα δισεκατομμύρια, από θεσμοθετημένους πόρους, που παρακρατείτε Νέα Δημοκρατία και ΠΑ.ΣΟ.Κ., επί επτά χρόνια από την Τοπική Αυτοδιοίκηση. Αυτά που λέτε ότι θα δώσετε, είναι λεφτά της Τοπικής Αυτοδιοίκησης. Ούτε μια δραχμή δεν βάζετε από τον προϋπολογισμό. Σε λίγο θα κατατεθεί ο Προϋπολογισμός. Πέστε μας, τι θα διαθέσετε. Τίποτε απολύτως! Συνεχίζετε τους περιορισμούς και απλά και μόνον ανακατανέμετε τα κονδύλια που δίνονται και σήμερα.
ΠΡΟΕΔΡΕΥΩΝ (Λουκάς Αποστολίδης): Τελειώνετε παρακαλώ, κύριε Κόρακα.
ΣΤΡΑΤΗΣ ΚΟΡΑΚΑΣ: Γι' αυτό, κύριε Πρόεδρε, εμείς επιμένουμε ότι θα πρέπει και το πρόγραμμα διαφήμισης να ανακληθεί, να σταματήσει αυτή η υπόθεση, αλλά κατά κύριο λόγο, να πάρει πίσω η Κυβέρνηση αυτό το τερατούργημα.
ΠΡΟΕΔΡΕΥΩΝ (Λουκάς Αποστολίδης): Κύριε Κόρακα!
Η Κοινοβουλευτική Εκπρόσωπος του Συνασπισμού της Αριστεράς και της Προόδου κ. Αλφιέρη ....
ΣΤΡΑΤΗΣ ΚΟΡΑΚΑΣ: Εάν θέλουν οι κοινότητες να ενωθούν, με βάση τα κίνητρα που τους δίνετε, με γειά τους με χαρά τους!
'Ομως, από το Σύνταγμα δεν έχετε το δικαίωμα να καταλύσετε τις κοινότητες. Γιατί δεν τις δημιουργήσατε εσείς ούτε καμία Κυβέρνηση. Τις δημιούργησε ο λαός. Και αυτός μόνο έχει το δικαίωμα να αποφασίσει κάτι τέτοιο.
ΠΡΟΕΔΡΕΥΩΝ (Λουκάς Αποστολίδης): Η Κοινοβουλευτική Εκπρόσωπος του Συνασπισμού της Αριστεράς και της Προόδου κ. Αλφιέρη έχει το λόγο.
ΣΤΥΛΙΑΝΗ ΑΛΦΙΕΡΗ: Κύριοι συνάδελφοι, θα μου επιτρέψετε να κάνω μερικές επισημάνσεις στην ομιλία του κυρίου Υφυπουργού. Γιατί, για την αποκέντρωση και την αυτοδιοίκηση, θα μας επιτρέψει να έχουμε διαφορετική άποψη. Πιστεύουμε ότι η Κυβέρνηση του ΠΑ.ΣΟ.Κ. δεν έχει υπηρετήσει την περιφερειακή αποκέντρωση, γιατί δεν έχει κάνει το πιο απλό πράγμα: Δεν έχει δώσει αρμοδιότητες. Δεν έχει δώσει οικονομικά κίνητρα. Δεν έχει καταθέσει προγράμματα αναπτυξιακών όρων. Ως εκ τούτου, η σημερινή εικόνα της νομαρχιακής αυτοδιοίκησης είναι υπό κατάρρευση. Και θα παρακαλέσω τον κύριο Υφυπουργό να μην είναι υπερήφανος, ότι πραγματικά έχει δώσει αρμοδιότητες και ότι αυτές οι αρμοδιότητες είναι στην υπηρεσία του λαού. Θέλω, όμως, να επισημάνω και κάτι άλλο: Η παρελθοντολογία σε αυτήν την Αίθουσα θεωρώ ότι δεν εξυπηρετεί, κύριοι συνάδελφοι, τις υποθέσεις τις σημερινές. Γιατί είναι γεγονός ότι αυτή η αντίληψη πάει τις υποθέσεις πίσω.
Σήμερα λοιπόν, το ζητούμενο είναι, αν ενημερώνεται ο λαός για το πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ" ή εάν υπάρχει προπαγάνδα.
Τα ερωτηματικά, που μπαίνουν από την ενημέρωση που μας έκανε και από τη θέση που πήρε ο κύριος Υφυπουργός, είναι πολλά. Και τον ερωτώ ευθέως:
Αφού ενημερώσατε τόσο αναλυτικά την ελληνική περιφέρεια και έχετε αποφάσεις ομόφωνες συνεδρίων, γιατί ακυρώνεται το ρόλο της Βουλής και ζητάτε από τους Βουλευτές σας κομματική πειθαρχία, που ακυρώνει τον πολιτικό διάλογο και δημιουργεί προϋποθέσεις κακής λειτουργίας της δημοκρατίας;
Γιατί φοβάστε να ανοίξετε τη συζήτηση στη Βουλή, όπου και τεκμηριωμένες προτάσεις θα γίνουν και θα βελτιωθεί το πρόγραμμα "ΙΩΑΝΝΗΣ ΚAΠΟΔΙΣΤΡΙΑΣ";
Αυτός ο φόβος, λοιπόν, θεωρώ ότι δημιουργεί υποψίες στην ελληνική κοινωνία και αποδεικνύει ότι η πολιτική σας και η τακτική της Κυβέρνησης είναι αντιφατική. Προπαγανδίζει ένα σχέδιο νόμου, τη στιγμή που δεν έχει έρθει, τη στιγμή που το ονομάζει αναγκαστικό, τη στιγμή που δεν κάνει διάλογο, αλλά ενημερώνει, με δαπανηρό τρόπο και προπαγανδίζοντας, τους πολίτες.
Για τι ενημερώνετε, κύριε Υφυπουργέ; Για το αναγκαστικό, το οποίο, όμως, είναι δεδομένο, τελειωμένο, οριστικό, αναλλοίωτο και δεν επιδέχεται καμία τροποποίηση;
Προς τι η κυβερνητική προπαγάνδα; Γίνεται μόνο για δημόσιες σχέσεις της Κυβέρνησης και όχι για την ουσία, δηλαδή, για το δημοκρατικό διάλογο.
Τη συμμετοχή των πολιτών, που κατά κόρον εσείς λέτε ότι δημιουργεί τις προϋποθέσεις για να συμμετέχουν οι πολίτες στα πολιτικά δρώμενα, πώς την στηρίζετε μ'αυτές τις ντεφάκτο αποφάσεις σας;
Είναι, λοιπόν, ένα μεγάλο πολιτικό θέμα για το Συνασπισμό ο τρόπος με τον οποίο η Κυβέρνηση χειρίζεται τα κρίσιμα πολιτικά προβλήματα και προβαίνει σε μεγάλες πολιτικές επιλογές, όπως είναι το πρόγραμμα "ΚΑΠΟΔΙΣΤΡΙΑΣ", το πρόγραμμα συνενώσεων δήμων και κοινοτήτων, οι Ολυμπιακοί Αγώνες και τα δημόσια έργα.
Η διαφήμιση του κυβερνητικού έργου έχει κατηγορηθεί πολλές φορές και στο παρελθόν και τώρα, γιατί ουσιαστικά ανατρέπει την πολιτική αντιπαράθεση και την αντικαθιστά με τις διαφημιστικές εταιρείες.
Αν η Κυβέρνηση αντιμετωπίζει στις επιλογές της πρόβλημα επικοινωνίας, εάν υπάρχει κενό στην αποδοχή του κυβερνητικού έργου από τον κόσμο, αυτό δεν αφορά το δημόσιο χρήμα, κύριοι συνάδελφοι, αλλά την ίδια την άσκηση της κυβερνητικής πολιτικής.
Η άσκηση κυβερνητικής πολιτικής επιφέρει αποτέλεσμα του έργου αυτού, ο κόσμος κρίνει και σχηματίζει εικόνα και άποψη για την πολιτική του ΠΑΣΟΚ.
Απόλυτο κριτήριο της πολιτικής είναι η πράξη. Απόλυτο κριτήριο της κυβερνητικής πολιτικής είναι το κυβερνητικό έργο, κύριε Υφυπουργέ, και αυτό κρίνεται.
Η επικοινωνιακή πολιτική της Κυβέρνησης εάν αντιμετωπίζει πρόβλημα αποδοχής, είναι ευθύνη της Κυβέρνησης και πρέπει να αναζητήσει τα αίτια.
Η σπατάλη του δημόσιου χρήματος δεν επιλύει το επικοινωνικό πρόβλημα της Κυβέρνησης. Η κάλυψη του κενού δια της διαφήμισης, μετατρέπει την κυβερνητική πολιτική ως εμπορικό προϊόν για διάθεση. 
'Ολοι γνωρίζουμε ότι μάρκετινγκ σημαίνει πουλάω. Εάν η κυβερνητική πολιτική δεν "περπατάει", ευθύνη της Κυβέρνησης, αλλά και των διακηρύξεών της, είναι να καλυτερεύσει την επικοινωνία, τις σχέσεις αντιπροσώπευσης με τους πολίτες. Να δει και να αντιμετωπίσει τα υπαρκτά προβλήματα των κυβερνητικών επιλογών του ΠΑΣΟΚ και να βοηθήσει την κοινωνία των πολιτών να γίνει πραγματικότητα. Να επιχειρήσει να ανατρέψει την αρνητική εικόνα που έχει δημιουργηθεί με συγκεκριμένες πολιτικές και με συγκεκριμένα έργα που θα ωφελούν την ελληνική κοινωνία και θα αντιμετωπίζουν ουσιαστικά προβλήματα, όπως είναι το πρόβλημα της φτώχειας, της ανεργίας, της προστασίας του περιβάλλοντος, της κακής διαχείρισης του δημόσιου χρήματος.
Δεν αποτελεί εκσυγχρονιστική διαδικασία η υποκατάσταση της πολιτικής από τη διαφήμιση. Ουσιαστικά, ασκείται κυβερνητική προπαγάνδα και αυτό είναι απαράδεκτο. Αποτελεί επαναλαμβανόμενο ολίσθημα παραβίασης της δημοκρατικής τάξης, μια και χρησιμοποιείται δημόσιο χρήμα, εθνικοί και κοινοτικοί πόροι, για την άσκηση προπαγάνδας.
Για το Συνασπισμό δεν είναι ο "ΚΑΠΟΔΙΣΤΡΙΑΣ" η αφορμή για την άσκηση της κριτικής του. Είναι η συσσώρευση των περιπτώσεων, η συχνότητα της κυβερνητικής προσφυγής στη διαφήμιση για να περάσει πολιτικά μηνύματα.
Κανείς δεν κατηγόρησε την Κυβέρνηση για τη διαφήμιση των κρατικών δημόσιων τίτλων. Κανείς δεν κατηγόρησε την Κυβέρνηση για τη διαφήμιση του ελληνικού τουρισμού. 'Ομως, γενικεύεται η άσκηση πολιτικής δια μέσου της διαφήμισης. Μόνο το τελευταίο διάστημα, τους τελευταίους έξι μήνες, είχαμε έναν καταιγισμό κρατικής διαφήμισης όλων των μορφών.
Για το Συνασπισμό υπάρχει ένα κρίσιμο πολιτικό θέμα, γιατί η πολιτική μετατοπίζεται από τα κατ'εξοχήν θεσμικά πολιτικά κέντρα στήριξης, σε εξωθεσμικά κέντρα, όπως είναι οι διαφημιστικές εταιρείες.
'Εχουμε, λοιπόν, σήμερα την αντικατάσταση του κυβερνητικού έργου με τις διαφημιστικές εταιρείες.
Εάν το ΠΑΣΟΚ το επιθυμούσε, είχε όλη την ευχέρεια να αναπτύξει τη δική του διαφημιστική καμπάνια, με δικούς του πόρους, με δικά του χρήματα, για τις επιλογές που προκρίνει να στηρίξει ως κυβερνητικό έργο.
Η στήριξη του πολιτικού έργου της Κυβέρνησης είναι υπόθεση του κόμματος, της πλειοψηφίας που τη στηρίζει και όχι της κρατικής διαφήμισης. Αυτή η μετατόπιση της πολιτικής αποτελεί βαθιά αντιδημοκρατική πρακτική και δεν είναι σίγουρα εκσυγχρονισμος.
Η Κυβέρνηση και το νέο ΠΑΣΟΚ υποβαθμίζουν και μετατοπίζουν το κέντρο βάρους της πολιτικής ζωής σε εξωθεσμικούς ρόλους, δημιουργώντας σοβαρό πρόβλημα λειτουργίας της δημοκρατίας και ενισχύει ιδιωτικά συμφέροντα που στηρίζουν κυβερνητικές επιλογές με στόχο τη συμμετοχή τους στο δημόσιο χρήμα.
Το ΠΑΣΟΚ και η Κυβέρνηση εκφράζουν με τις επιλογές τους έναν ιδιόρρυθμο πολιτικό αυταρχισμό. Αφού απέκλεισαν την κρατική τηλεόραση, το κρατικό ραδιόφωνο και τα Μέσα Μαζικής Ενημέρωσης από ένα οργανωμένο και ουσιαστικό διάλογο και αντιπαράθεση για το πρόγραμμα "ΚΑΠΟΔΙΣΤΡΙΑΣ", οδήγησαν δια του αποκλεισμού, στην επιλογή και την υποκατάσταση των μέσων.
Εμείς δικαιούμαστε σαν Συνασπισμός να ρωτήσουμε πόσες δημόσιες συζητήσεις οργανώθηκαν από την Κυβέρνηση για την πολιτική αντιπαράθεση και την ενημέρωση για το σχέδιο "ΚΑΠΟΔΙΣΤΡΙΑΣ", αλλά και για τα μεγάλα πολιτικά θέματα. Είδατε για παράδειγμα καμιά συζήτηση για τους Ολυμπιακούς Αγώνες; Μόνο από τη μεριά της Κυβέρνησης ασκήθηκε προπαγάνδα και μάλιστα με έντονα στοιχεία αυταρχισμού. Είδατε καμιά συζήτηση για τα μεγάλα δημόσια έργα; Είδατε καμιά συζήτηση για το Μετρό; Είδατε καμιά συζήτηση για τη διαφανή διαχείριση του δημόσιου χρήματος; 
Η Κυβέρνηση, ενώ αποφάσισε και εξήγγειλε το Φεβρουάριο του 1997 το πρόγραμμα "ΚΑΠΟΔΙΣΤΡΙΑΣ", μετά τη δημοσίευση δύο δημοσκοπήσεων που κατέγραψαν την αρνητική εικόνα της κοινής γνώμης για τις συνενώσεις, αποφάσισε εσπευσμένα δύο κινήσεις. Η πρώτη κίνηση ήταν ότι ο Πρωθυπουργός ανακοίνωσε με πρωτοφανή προκλητικό τρόπο ότι ήθελε να μετατρέψει τη Βουλή σε γραφείο διεκπεραίωσης του κυβερνητικού έργου, αρνούμενος να δεχθεί οποιαδήποτε τροποποίηση ή αλλαγή στο νόμο, έστω και αν ήταν τεκμηριωμένη. Επέβαλε δια του Τύπου την κομματική πειθαρχία στους Βουλευτές, πριν καν δει το φως της δημοσιότητας το σχετικό νομοσχέδιο, υποβαθμίζοντας το ρόλο της Βουλής και καταρρακώνοντας τον κοινοβουλευτικό δημοκρατικό διάλογο.
Δεύτερον, αποφάσισε να παραπέμψει ένα σοβαρότερο νομοθέτημα σε διαφημιστική εταιρεία και να καλύψει το κενό, αλλά και τις αντιδράσεις που συνάντησε στο πρόγραμμα "ΚΑΠΟΔΙΣΤΡΙΑΣ".
Θέλω να θέσω ορισμένα ερωτήματα και παρακαλώ πολύ, κύριε Υπουργέ, να μου απαντήσετε. 'Ενα άλλο θέμα που ανοίγει η Κυβέρνηση είναι η φημολογούμενη αλλά μη διαψευδόμενη πληροφορία ότι η χρηματοδοτική κάλυψη της διαφημιστικής καμπάνιας γίνεται με πόρους από το πρόγραμμα "ΚΛΕΙΣΘΕΝΗΣ". Υπάρχει πράγματι πρόβλημα νομιμότητας. Πότε εντάχθηκε ο "ΚΑΠΟΔΙΣΤΡΙΑΣ" στο πρόγραμμα "ΚΛΕΙΣΘΕΝΗΣ"; 'Εχει την έγκριση της Επιτροπής Παρακαλούθησης του "ΚΛΕΙΣΘΕΝΗ" για έγκριση της νομιμότητας και την ένταξη της καμπάνιας στο πρόγραμμα; Γιατί και με ποιον επελέγη το Κοινοτικό Πλαίσιο Στήριξης να χρηματοδοτήσει τη διαφήμιση του "ΚΑΠΟΔΙΣΤΡΙΑ", ενώ το Υπουργείο Τύπου έχει κονδύλια και μάλιστα μυστικά;
Γιατί η Κυβέρνηση κατέφυγε στην απευθείας διαφήμιση και δεν ενεργοποίησε την Επιτροπή Θεσμών και Διαφάνειας της Βουλής για να συζητήσει αυτό το θέμα;
Αυτά είναι ερωτήματα, κύριε Υπουργέ, που περιμένουν απάντηση. 'Ολοι δηλώνουμε μέσα σ'αυτήν την Αίθουσα, ότι η Δημόσια Διοίκηση νοσεί. Ακόμα και η Υπουργός κ. Βάσω Παπανδρέου επέκρινε χθες δριμύτατα την Κυβέρνηση για την ελλειψη εκσυγχρονισμού στη Δημόσια Διοίκηση. Πώς παίρνετε, λοιπόν, τώρα κονδύλια από τη Δημόσια Διοίκηση για να προπαγανδίσετε τον "ΚΑΠΟΔΙΣΤΡΙΑ";
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του Δημοκρατικού Κοινωνικού Κινήματος κ. Τσαφούλιας, έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Το σχέδιο "ΚΑΠΟΔΙΣΤΡΙΑΣ" που έρχεται προς συζήτηση είναι μία σοβαροτάτη επιχείρηση αλλαγής ενός θεσμού που εδραιώθηκε τουλάχιστον με μεγάλη δύναμη τα τελευταία ογδονταπέντε χρόνια. Είναι θεσμός από το 1912 μέχρι το 1997 και αυτό το θεσμό τον γκρεμίζετε. Ουσιαστικά είναι ένα μέτρο, μία επανάσταση εναντίον μίας δύναμης συνηθείας η οποία καθιέρωσε τη λειτουργία του έθνους στο επίπεδο της Τοπικής Αυτοδιοίκησης.
Αυτό, όμως, το επαναστατικό μέτρο γίνεται με την έγκριση του λαού, γιατί επανάσταση χωρίς λαό δεν γίνεται. Επανάσταση χωρίς λαό, είναι πραξικόπημα. Επομένως, αυτήν τη στιγμή εκτελείτε ένα πραξικόπημα ενάντια στη θέληση του λαού, διότι αυτό το επαναστατικής μορφής έργο που πάτε να περάσετε, μόνο με τη βούληση και με την έγκριση του λαού περνάει. Εσείς, όμως, καταργείτε το λαό, καταργείτε την έγκριση του λαού και περνάτε αναγκαστικά με την Πλειοψηφία των εκατόν εξήντα δύο το νομοθετικό διάταγμα. 
'Εχετε ακούσει καμιά επανάσταση, κύριοι συνάδελφοι, να γίνεται χωρίς το λαό; Την επανάσταση την κάνει το Υπουργείο Εσωτερικών. Ο κ. Παπαδόπουλος κάνει μια επανάσταση εδώ και λέει "καταργώ τις κοινότητες, είτε το θέλουν είτε δεν το θέλουν".
Επομένως, από τη στιγμή που καταργεί τις κοινότητες με το έτσι θέλω, χωρίς τη συναίνεση του λαού, οδηγεί την υπόθεση στη μορφή λειτουργίας πραξικοπήματος ενάντια στη θέληση του λαού. Και ενάντια στη θέληση του λαού όταν αποφασίσετε να εφαρμόσετε το νόμο, να είστε βέβαιοι ότι τα αποτελέσματα της λειτουργίας της εφαρμογής θα είναι τελείως αντίθετα από εκείνα τα οποία ελπίζετε. Ποτέ μην πιστέψετε στη δύναμη της αληθείας της εφαρμογής ορισμένων διατάξεων επειδή ακριβώς υπάρχουν στο νόμο.
'Οταν δεν υπάρχουν οι προϋποθέσεις εφαρμογής, όταν απέχει η ψυχή του λαού, όταν απέχει και δεν συμμετέχει ο λαός στην εφαρμογή αυτών των διατάξεων που προσπαθείτε να επιβάλετε, δεν είναι δυνατόν να επιτύχει ο θεσμός αυτός τον οποίο θέλετε αυτήν τη στιγμή να εμπεδώσετε.
Για διαφήμιση, υποβολή και υλοποίηση ολοκληρωμένης πρότασης επικοινωνιακής εκστρατείας και προγράμματος "ΙΩΑΝΝΗΣ ΚΑΠΟΔΙΣΤΡΙΑΣ", τριακόσια ογδόντα δύο εκατομμύρια (382.000.000). Κύριε Υφυπουργέ, η υπόθεση αυτή είναι υπόθεση διαλόγου και επικοινωνίας με τη βάση του λαού. Αφής στιγμής δεν κατορθώσατε να επικοινωνήσετε σε διαλεκτική μορφή για το περιεχόμενο αυτού του μέτρου, το οποίο προσπαθείτε να βάλετε με τη λαϊκή βάση, έχετε αποτύχει 100%. Είναι δυνατόν να λέτε "υποβολή και υλοποίηση ολοκληρωμένης πρότασης επικοινωνιακής εκστρατείας"; Τι είναι αυτό; Εμπόρευμα είναι, το οποίο πουλάτε με το διαφημιστικό έργο, το οποίο προσπαθήσατε να αποτελέσει το περιεχόμενο αυτής της ενέργειας την οποία πάτε να κάνετε;
Αντί να έχετε διάλογο με τη βάση του λαού, στείλατε ένα φυλλάδιο, ένα απλό σημείωμα στη δημοτική γλώσσα, σε όλες τις κοινότητες, σε όλες τις δημοτικές και κοινοτικές βιβλιοθήκες, σε όλες τις λέσχες, σε όλα τα χωριά της Ελλάδος, με το οποίο σημείωμα στη δημοτική γλώσσα εκθέτετε τα υπέρ και τα κατά αυτής της περιπτώσεως με συγκεκριμένα απτά παραδείγματα και ιδίως για τις περιοχές προς τις οποίες αποστέλλετε αυτό το έντυπο υλικό. Αυτό έπρεπε να γίνει προ δύο και τριών ετών. 'Επρεπε να έχει υπάρξει προεργασία και επικοινωνία με το λαό προ δύο και τριών ετών σε επίπεδα λειτουργίας επαφής με τη μόρφωση την οποία έχουν στη δημοτική γλώσσα και να έχετε πάρει πλέον εκείνη τη γνώμη. Διότι οι γνώμες που προσπαθήσατε να πάρετε μέσω της ΚΕΔΚΕ κλπ., είναι γνώμες κομματικοποιημένες, είναι γνώμες κομματικών μηχανισμών λειτουργίας.
'Εφθασαν ακόμη στο σημείο οι περιφερειάρχες να καλούν μόνο τους Βουλευτές του ΠΑ.ΣΟ.Κ. και τα στελέχη του ΠΑ.ΣΟ.Κ. για να κάνετε Ελλάδα χωρίς Τοπική Αυτοδιοίκηση.
Στο Νομό Αχαϊας που είμαι Βουλευτής, ο περιφερειάρχης κάλεσε μόνο τους Βουλευτές του Νομού Αχαϊας και συνδιασκέφθηκε μυστικώς για να αντιμετωπίσει το πρόβλημα του 'Εθνους. Δεν είναι δικό σας εμπόρευμα, δεν είναι δική σας υπόθεση. Είναι υπόθεση του 'Εθνους και αυτήν τη στιγμή στραγγαλίζεται την αξία της έννοιας ενός θεσμού, ο οποίος υπηρέτησε τη χώρα επί ογδόντα πέντε χρόνια με το, διατάσσομεν, επειδή το θέλουμε εμείς. Το ίδιο έγινε και στην Κεφαλλονιά, που είχα πάει περιοδεία. Το ίδιο έγινε προχθές με το συνάδελφο σας τον κ. Μαντέλη. Πήγε και κάλεσε τους πασοκικούς ανθρώπους, τα πασοκικά στελέχη, το Βουλευτή του ΠΑ.ΣΟ.Κ. και όλους του ΠΑ.ΣΟ.Κ. Εσείς το ΠΑ.ΣΟ.Κ. είστε το 'Εθνος;
Φθάνετε στο σημείο της ανυπαρξίας του διαλόγου, της ανταλλαγής των απόψεων με τη λαϊκή βάση. 'Οχι μόνο διάλογο με τους κοινοτάρχες και την ΚΕΔΚΕ. Διότι την ΚΕΔΚΕ και τους κοινοτάρχες είναι εκείνους τους οποίους εσείς έχετε βγάλει και υπηρετούν αυτόν το θεσμό. Και οι περισσότεροι από αυτούς σήμερα είναι αντιτιθέμενοι και σας υβρίζουν καθημερινώς και σας λένε ότι αυτό το έκτρωμα το οποίο κάνετε, είναι ενάντια στο Σύνταγμα, είναι ενάντια σε εκείνο και σε εκείνο. Παρά ταύτα οι ίδιοι, όπως έχετε διαμορφώσει το πεδίο λειτουργίας των ανθρώπων, οι οποίοι ασχολούνται με την πολιτική, έρχονται να σας παρακαλούν για να τους δώσετε το κομματικό πηλίκιο του δημάρχου. Ρώτησα και κάποιον κ.Νικολακόπουλο από το Διακοφτό της Αχαϊας, γιατί φωνάζεις εναντίον του ΠΑ.ΣΟ.Κ., γιατί καθυβρίζεις το ΠΑ.ΣΟ.Κ. και εάν τελειώσει η υπόθεση του νόμου εάν θα πάει να ζητήσει την έγκριση για να κατέβει δήμαρχος του ΠΑ.ΣΟ.Κ. στην περιοχή του Διακοφτού, και μου λέει "ναι".
Σκεφθείτε σε τι κατάντημα λειτουργίας σκέψεως, ανδρισμού, υπόληψης, εγωϊσμού και αποδοχής ορισμένων αρχών, τις οποίες πρέπει να έχουν τα πολιτικά στελέχη για να υπηρετούν την αξία της έννοιας της πατρίδος, έχουν φθάσει που από τη μία μεριά να σας βρίζουν και από την άλλη να λένε ότι θα κατέβουν με εσάς.
Αυτό το κατάντημα που κυριολεκτικά μαστίζει την ελληνική ύπαιθρο, το προωθείτε με την έννοια της αναγκαστικής συνένωσης. Και έρχεσθε τώρα στα τριακόσια ογδόντα δύο εκατομμύρια (382.000.000) με μία διαφημιστική λεζάντα ότι πουλάτε εμπορεύματα τύπου Βασιλόπουλου σούπερ μάρκετ ή Βερόπουλου ή τύπου Μάκρο κλπ. Αυτή η ιστορία είναι αυτή που επιδέχεται την αξία της έννοιας της σοβαρότητας, είναι η ιστορία που επιδέχεται την εκστρατεία που κάνετε τις τελευταίες στιγμές. Τελευταίες στιγμές που έρχεται ο "ΚΑΠΟΔΙΣΤΡΙΑΣ" στο ελληνικό Κοινοβούλιο κάνετε μία διαφήμιση με την οποία προσπαθείτε να πωλήσετε εμπόρευμα Βασιλόπουλου, Βερόπουλου κλπ. όταν έχετε επί δύο-τρία χρόνια εγκαταλείψει την αξία της έννοιας του διαλόγου στη βάση με το λαό. Στην περιοχή των δήμων που προσπαθείτε να συνενώσετε θα υπάρξουν με μελλοντολογική υλικοτεχνική μελέτη τα εξής ωφελήματα. Είπατε σε κανένα δήμο που φτιάχνετε με τη συνένωση, ότι σε μία δεκαετία ή μέχρι το 2010 θα υπάρξουν αυτές οι αναπτυξιακές προτάσεις ή ενδεχομένως ότι κάνετε πρώτη σκέψη ότι θα υπάρξουν αναπτυξιακές προτάσεις, οι οποίες οπωσδήποτε θα είναι εκείνες οι οποίες θα ωφελήσουν την περιοχή του δήμου που συγκροτείτε; Είπατε αν θα απαλλαγούν από τέλη και κατά ποιο ποσοστό; Είπατε τι θα γίνει ώστε να έχει κάθε πολίτης στο μυαλό του, στη σκέψη του ότι από αυτήν τη δουλειά θα προκύψει με ωφέλεια, διότι θα υπήρχε ένας διάλογος από μία μελέτη;
Στείλατε μία διαφήμιση και μία λεζάντα "ζήτω οι κοινότητες, θα καταργηθεί η ανεργία". Το μεγαλύτερο ψεύδος της ιστορίας στην ανθρωπότητα! Η ανεργία έφθασε 10,6% στην Ευρώπη. Οι μεγαλύτεροι θεωρητικοί εγκέφαλοι, οι αντίποδες του Μαρξ, Καρμπρέι κλπ. λένε ότι είναι αδύνατον ούτε η Ευρωπαϊκή 'Ενωση ούτε η Αμερική ούτε η Ιαπωνία να αντιμετωπίσουν μέχρι το 2050 την ανεργία. Και έρχεσθε εσείς με διαφημιστικές λεζάντες να λέτε ότι θα αντιμετωπίσετε την ανεργία σε αυτήν την περίπτωση. Είναι γνωστό το περιεχόμενο της αξίας της έννοιας του αγώνα που κάνετε. Σήμερα ο αγροτικός τομέας έχει καταργηθεί. 'Ενα τρισεκατομμύριο οκτακόσια δισεκατομμύρια (1.800.000.000.000) είναι τα χρέη των αγροτών στην Αγροτική Τράπεζα. Εξακόσια δισεκατομμύρια (600.000.000.000) είναι των συνεταιρισμών.
Ο αγροτικός τομέας είναι πλέον στην ιστορία, είναι κατηργημένος. Και επειδή βλέπετε κοινότητες που δεν έχουν ούτε ένα νέο, βλέπετε κοινότητες που υπηρετούν γραμματείς κλπ. προσπαθείτε να καταργήσετε αυτές τις κοινότητες και να αστικοποιήσετε τον πληθυσμό επειδή βρίσκεσθε σε πραγματική αδυναμία να αντιμετωπίσετε τη λειτουργία του αγροτικού τομέα και την αποκατάσταση των αγροτοπαίδων και τη ζωή στην ύπαιθρο. Και όχι μόνο τη ζωή στην ύπαιθρο τη διαλύετε, αλλά την ωθείτε σε συγκεντρωτισμό για να αποτελέσουν μικρά αστικά κέντρα, πλήρους λειτουργίας αστικοποίησης με το σχέδιο που προτείνετε ως ψήφιση. Αυτό είναι το πραγματικό περιεχόμενο της όλης σας προσπάθειας και αυτό το περιεχόμενο οπωσδήποτε δεν θα το αντιμετωπίσετε ευμενώς, διότι οπωσδήποτε θα δημιουργηθούν αντίθετα πλειοψηφικά ρεύματα προς το ρεύμα "ΚΑΠΟΔΙΣΤΡΙΑ" και θα δείτε ότι οι δικοί σας δήμαρχοι με τα πηλίκια που θα τους απονείμετε, δεν θα είναι οι εκλεγμένοι. Οι αντίθετοι δήμαρχοι θα είναι εκείνοι προς τους οποίους απευθύνεται το διάγγελμα και εκείνοι δεν θα πειθαρχήσουν, γιατί θα έχουν μαζί την ψυχή του λαού η οποία θα είναι αντίθετη προς τις διατάξεις αυτές του νομοσχεδίου και στο ίδιο το νομοσχέδιο που επιχειρείται να εφαρμόσετε. Επομένως, έχετε χάσει την ψυχή του 'Εθνους, την ψυχή του λαού και τους ανθρώπους που θα ηγηθούν των συνδυασμών εκείνων ενάντια στο πνεύμα του "ΚΑΠΟΔΙΣΤΡΙΑ". 'Ετσι, δεν θα έχετε κάνει απολύτως τίποτε. Πόσοι νόμοι δεν έχουν εφαρμοστεί;
Και σήμερα πλανάται το ερώτημα: Αυτές τις διαφημιστικές λεζάντες και τη διαφημιστική εταιρεία ο λαός λέει ότι τις ευνοήσατε. Και την ευνοήσατε εσείς ως Κυβέρνηση προκειμένου να έχετε οφέλη από αυτήν τη διαφημιστική εταιρεία. Και αν όχι οφέλη, και οποιαδήποτε συναλλαγή με τη διαφημιστική εταιρεία. 'Ετσι εγράφησαν σχόλια στις εφημερίδες και έτσι αντιμετωπίζει ο λαός αυτήν τη διαφημιστική εκστρατεία ευτελεστάτης μορφής, όπως είναι δυνατόν να την αποκαλέσουμε από αυτήν τη θέση.
Επομένως, τι υπηρετείτε; Υπηρετείτε συνθήματα. Τα συνθήματα είναι η μαγεία των λέξεων. Αυτά χρησιμοποιούνταν και στο παρελθόν. Σήμερα με τις τεχνοκρατικές αντιλήψεις και με την πραγματικότητα επί ποδός, δεν είναι δυνατόν να φθάσουμε στο σημείο ν'αποδεχθούμε όλα αυτά που κάνετε. 'Ολα αυτά είναι εις βάρος του λαού, είναι εις βάρος της οικονομίας των πολιτών, είναι εις βάρος του 'Εθνους, είναι εις βάρος της οικονομικής αντοχής των κατεστραμμένων πολιτών και ως εκ τούτου θα έχετε πλέον αντίθετη, αρνητική την απάντηση ότι αυτό το έργο είναι ένα μεγάλο μηδέν στην περιόδο που διατρέχουμε.
Δεν αποτελεί περιεχόμενο ιστορίας. Αποτελεί περιεχόμενο ιστορικού αρνητισμού, ο οποίος θα οδηγήσει προς τον όλεθρο.
ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΠΑΣΟΚ κ. Κοσμάς Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, άκουσα με προσοχή τις τοποθετήσεις των επερωτώντων και των κοινοβουλευτικών εκπροσώπων των κομμάτων της Αντιπολίτευσης. Πρώτα απ' όλα θέλω να επισημάνω ότι στην υπόθεση της μεταρρύθμισης για την ισχυροποίηση της αυτοδιοίκησης πρώτου βαθμού στην Ελλάδα όλο αυτό το διάστημα παρακολουθούμε με ενδιαφέρον την υποκριτική στάση των κομμάτων της Αντιπολίτευσης και ιδιαίτερα της Νέας Δημοκρατίας και του ΚΚΕ. Και είναι πέρα για πέρα υποκριτική η στάση τους, γιατί είναι μια στάση μικροπολιτική, που δεν έχει καμία σχέση με το συμφέρον αυτής καθ' εαυτής της αυτοδιοίκησης
'Οταν το 1984 είχε συγκροτηθεί διακομματική επιτροπή για τον καταστατικό χάρτη της αυτοδιοίησης, τα κόμματα της Αντιπολίτευσης, ομόφωνα -το υπογραμμίζω αυτό- αναγνώριζαν την αναγκαιότητα της ίδρυσης νέου τύπου δήμων από συνένωση κοινοτήτων. Βεβαίως από τότε ζητούσαν να μη γίνει αμέσως με νόμο. 'Αλλοι έλεγαν αφήστε πέντε χρόνια, άλλοι έλεγαν να προηγηθούν επτά χρόνια προαιρετικής ίδρυσης νέου τύπου δήμων. Μάλιστα, η Νέα Δημοκρατία επέμενε στη παροχή σχετικών κινήτρων, οικονομικών, τεχνικών και άλλων επί ορισμένα χρόνια. Απ' ό,τι θυμάμαι εννοούσε μέχρι το 1991. Τα κίνητρα θεσπίστηκαν το 1986. Τώρα δεκατρία χρόνια μετά την διακομματική επιτροπή έρχονται τα κόμματα της Αντιπολίτευσης και υποκρίνονται. Δηλαδή, αποσιωπούν από τον ελληνικό λαό ότι διήρκεσε η προαιρετική ίδρυση των δήμων διπλάσιο χρόνο από αυτόν που τα ίδια πρότειναν το 1984 και προσπαθούν μέσα από μια μικροπολιτική να αποκομίσουν τα όποια κομματικά οφέλη από εκείνους που εκφράζουν με τον άλφα ή βήτα τρόπο τη δυσαρέσκειά τους προς τη μεταρρύθμιση.
Τι άλλο είναι παρά υποκρισία η στάση που τηρούν η Νέα Δημοκρατία και το ΚΚΕ (και τα άλλα κόμματα εκείνης της Βουλής στη διακομματική επιτροπή) σε σχέση με αυτά έλεγαν τότε και σήμερα δεκατρία χρόνια μετά. 'Οταν το χρονικό διάστημα της προαιρετικής εφαρμογής με κίνητρα της ίδρυσης δήμων νέου τύπου, έχει περάσει και όχι μόνο όσο πρότειναν τότε, αλλά και διπλάσιο. Ασφαλώς, αυτή η υποκριτική στάση δεν αποβλέπει στην ανάγκη αναβάθμισης του ρόλου της αυτοδιοίκησης, αλλά στην αποκόμιση μικροκομματικών οφελών.
Υπογραμμίζω ακόμη μια φορά την αναγκαιότητα για την ενίσχυση της αυτοδιοίκησης πρώτου βαθμού μέσα από την ίδρυση δήμων νέου τύπου, ώστε τα νέα νομικά πρόσωπα να έχουν τη δυνατότητα να παίξουν το ρόλο της αυτοδιοίκησης, όπως υπαγορεύεται από το Σύνταγμα, όπως γίνεται και στις άλλες αναπτυγμένες χώρες του κόσμου. Αυτήν την αναγκαιότητα δεν την αμφισβητεί κανείς. 'Ερχεται η Νέα Δημοκρατία και λέει, δώστε κίνητρα και αφήστε να γίνει προαιρετικά. 'Αρα, την αναγκαιότητα για να γίνουν δήμοι νέου τύπου μέσα από τη συνένωση νομικών προσώπων και όχι βέβαια των χωριών, για να μην υπάρχει ο κατακερματισμός της αυτοδιοίκησης, την αναγνωρίζει.
Αναμφισβήτητα την αναγνωρίζει. Διαφορετικά δεν θα έλεγε, δώστε κίνητρα για να γίνει. Και αν δώσουμε κίνητρα για να γίνει, όπως γινόταν από το 1986, εδώ και ένδεκα χρόνια, τότε η ίδρυση αυτών των δήμων, νέου τύπου, δεν θα εντασσόταν στη νοοτροπία της αντιβασιλείας 'Οθωνα; Τώρα, επειδή προωθείται ο νόμος, (όπως ακριβώς έκαναν και οι υπόλοιπες ευρωπαϊκές χώρες που έκαναν παρόμοιες μεταρρυθμίσεις, εδώ και σαράντα χρόνια), είναι τάχα η νοοτροπία της αντιβασιλείας 'Οθωνα, όπως ισχυρίστηκε ο κ. Παυλόπουλος; 'Οταν δώσουμε τα κίνητρα για να γίνουν οι δήμοι δεν θα είναι η νοοτροπία της αντιβασιλείας.
Πάντως, την αναγκαιότητα την αναγνωρίζετε και σεις, την έχετε υπογραμμίσει σαν κόμμα, άσχετα αν σήμερα υποκρίνεσθε.
ΠΡΟΚΟΠΗΣ ΠΑΥΛΟΠΟΥΛΟΣ: 'Αλλο να το θέλεις και άλλο να σε εξαναγκάσουν.
ΚΟΣΜΑΣ ΣΦΥΡΙΟΥ: Λέτε πως η Κυβέρνηση δεν άκουσε τις ΤΕΔΚ. Μα, τη βάση της όλης επεξεργασίας, απ'ό,τι είμαι σε θέση να ξέρω, απετέλεσαν οι προτάσεις των τοπικών ενώσεων δήμων και κοινοτήτων. Λέτε εσείς, δεν την άκουσε η Κυβέρνηση.
ΠΡΟΚΟΠΗΣ ΠΑΥΛΟΠΟΥΛΟΣ: Θα τα ζητήσουμε από το Υπουργείο και θα δούμε.
ΚΟΣΜΑΣ ΣΦΥΡΙΟΥ: Ο κ.Τσαφούλιας αντιθέτως λέει "ακούσατε τις ΤΕΔΚ που κομματικά τους έχετε αναδείξει για να σας λένε αυτά που θέλετε". Καταλαβαίνετε πως αυτές οι αντιφάσεις ασφαλώς δεν έχουν καμία θέση σε μια υπεύθυνη επιχειρηματολογία πάνω στο θέμα.
Κύριοι συνάδελφοι, έχει πάρει διαστάσεις τεράστιας παραπληροφόρησης, τεράστιας προπαγάνδας, αυτό το οποίο γίνεται και από στελέχη σας και από στελέχη άλλων κομμάτων, που εμφανίζουν ότι τάχα πρόκειται να καταργηθεί η πολιτιστική ταυτότητα των χωριών μας. Καμία κατάργηση τέτοια δεν πρόκειται να γίνει, γιατί όλα τα χωριά θα έχουν και την πολιτιστική τους ταυτότητα και την κοινωνική τους ζωή. Μέχρι τα πιο απίθανα πράγματα ακούγονται ότι πρόκειται να καταργηθούν, ότι θα πρέπει οι πολίτες να συνοστίζονται στην έδρα του δήμου για να εξυπηρετηθούν και ότι τάχα τους νεκρούς θα τους θάβουν στις έδρες των δήμων, ότι θα χάσουν τα ασφαλιστικά τους δικαιώματα και άλλα. 'Ολη αυτή η προπαγάνδα αποτελεί ένα μεγάλο ψέμα. Δεν νομίζετε ότι οδηγεί σε μεγάλο βαθμό στην παραπληροφόρηση των πολιτών; Ενοχλεί γιατί μια τομή που κάνει η Κυβέρνηση, ασφαλώς θα ενισχύσει το ρόλο της αυτοδιοίκησης πρώτου βαθμού και θα τον αναβαθμίσει. Είναι μια τομή που συμβάλλει στην αναδιάρθρωση της όλης διοικητικής δομής στη χώρα μας και γνωρίζετε πολύ καλά ότι το πρόγραμμα "ΚΛΕΙΣΘΕΝΗΣ" μιλάει ρητά για τον "εκσυγχρονισμό και την ανασυγκρότηση της Δημόσιας Διοίκησης". Ο "ΚΑΠΟΔΙΣΤΡΙΑΣ" είναι σημαντική τομή σε ό,τι αφορά τα διάφορα επίπεδα διοίκησης και αυτοδιοίκησης, γιατί προκειμένου ν'αναλάβουν αρμοδιότητες που σήμερα είναι συγκεντρωμένες στις πόλεις ή και στην πρωτεύουσα, η αυτοδιοίκηση πρέπει να είναι ισχυρή για να μπορεί ν'αναλάβει αρμοδιότητες και να μπορεί να γίνει ουσιαστική αποκέντρωση.
Γνωρίζετε πολύ καλά ότι μέσα στο ίδιο το πρόγραμμα "ΚΛΕΙΣΘΕΝΗΣ" το μέτρο 1.3 αναφέρεται στην ενημέρωση, την ευαισθητοποίηση και την κατάρτηση και παρέχει πόρους γι'αυτόν το σκοπό. Και βέβαια η Κυβέρνηση χρησιμοποιεί αυτό το πρόγραμμα (και έχει εγκριθεί από την Επιτροπή Παρακολούθησης τον Ιούλιο '97), για να ενημερώσει τους πολίτες με βάση τα επιχειρήματα και τα στοιχεία τα οποία συνάδουν προς το περιεχόμενο του νόμου, γιατί παραπλανώνται με την ψευδή προπαγάνδα, στην οποία έχετε αναλωθεί εσείς και οι διάφοροι "ακροβολισμένοι", που έχετε στα καφενεία των χωριών. Αυτό ενόχλησε. Τι να κάνουμε όμως, πρέπει ν'ακουστεί η αλήθεια, μέσα από ένα εκτεταμένο πρόγραμμα ενημέρωσης. Βέβαια, καταφεύγετε και σε άλλου είδους πολιτικά ατοπήματα. 'Οπως αυτό που έκανε ο εισηγητής της επερώτησης, ο κ. Μπρατάκος, να υποστηρίξει ότι τάχα η εταιρεία η οποία ανέλαβε τη διαφήμιση (η οποία, όπως εξήγησε ο Υπουργός, έγινε από την Ελληνική Εταιρεία Τοπικής Ανάπτυξης και Αυτοδιοίκησης, η οποία και συνεβλήθη με τη σχετική σύμβαση ύστερα από διαγωνισμό που το εξήγησε πόσοι πήραν και πού κατέληξε, με βάση τα κριτήρια βαθμολόγησης τα οποία έλεγε η προκήρυξη, σε ποια εταιρεία ανέθεσε η επιτροπή αυτό το πρόγραμμα της προβολής και ενημέρωσης) τάχα είναι η ίδια η εταιρεία η οποία ανέλαβε και τη διαφήμιση του ΠΑ.ΣΟ.Κ εν όψει των δημοτικών εκλογών. Είναι μέγα ψέμα. Ως εκπρόσωπος του ΠΑ.ΣΟ.Κ το διαψεύδω, διότι το ΠΑ.ΣΟ.Κ δεν ανέθεσε σε καμία εταιρεία οποιαδήποτε διαφημιστική καμπάνια εν όψει των δημοτικών εκλογών ή εν όψει οποιασδήποτε άλλης πολιτικής αυτής της περιόδου.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα μου δώσετε δεκατέσσερα λεπτά, κύριε Πρόεδρε, όπως και στον Κοινοβουλευτικό Εκπρόσωπο του ΚΚΕ, τον κ. Κόρακα.
ΠΡΟΕΔΡΕΥΩΝ (Λουκάς Αποστολίδης): Να σας αφήσω λίγο χρόνο, κύριε Σφυρίου, αλλά αυτή δεν είναι λογική.
ΚΟΣΜΑΣ ΣΦΥΡΙΟΥ: Επομένως, καταφεύγετε σε πολιτικά ατοπήματα, τα οποία δείχνουν ότι δεν έχετε επιχειρηματολογία, προκειμένου να στηρίξετε το τι είναι εκείνο το οποίο εξυπηρετεί την ενίσχυση του ρόλου της αυτοδιοίκησης και πώς είναι αναγκαίο τελικά η αυτοδιοίκηση να μην είναι αποδυναμωμένη με μικρούς-μικρούς οργανισμούς τοπικής αυτοδιοίκησης, ανίκανους να συμβάλουν στην υπόθεση της τοπικής ανάπτυξης.
Την αναγκαιότητα, αγαπητοί συνάδελφοι -γιατί εκεί πρέπει να σταθούμε αν θέλουμε με υπευθυνότητα να μιλήσουμε απέναντι στον ελληνικό λαό- πρέπει να την αναγνωρίσουν όλες οι πτέρυγες της Βουλής. Οι δήμοι οι οποίοι ιδρύονται, με το νομοσχέδιο που θα έχουμε την ευκαιρία να συζητήσουμε σε λίγες μέρες στην επιτροπή και στην Ολομέλεια, θα είναι πράγματι η αυτοδιοίκηση με οικονομικούς πόρους πρόσθετους. Είπατε ούτε μια δραχμή δίνετε επιπλέον. Και ψεύδεσθε, διότι από αυτό που δόθηκε στη δημοσιότητα, προκύπτει σαφέστατα το πρόγραμμα χρηματοδότησης το οποίο αριθμεί μερικές εκατοντάδες δισεκατομμύρια δραχμές.
ΣΤΡΑΤΗΣ ΚΟΡΑΚΑΣ: Εσείς ψεύδεσθε. Να προσέχετε τα λόγια σας! 'Εχω εδώ τα κονδύλια.
ΚΟΣΜΑΣ ΣΦΥΡΙΟΥ: Να σας πω ένα απλό παράδειγμα, κύριε συνάδελφε, για να δείτε ότι ψεύδεσθε. Δεν δίνεται επιπλέον ο φόρος των τόκων των καταθέσεων; χωρίς πρόσθετη φορολογία. Βέβαια χωρίς πρόσθετη φορολογία, δίνεται υπέρ της αυτοδιοίκησης.
ΣΤΡΑΤΗΣ ΚΟΡΑΚΑΣ: Να το δώσουμε για να το δει ο κύριος συνάδελφος.
ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, σας παρακαλώ!
ΚΟΣΜΑΣ ΣΦΥΡΙΟΥ: Δεν μπορείτε να έρχεσθε και με ψευδή στοιχεία να προσπαθείτε να στηρίξετε την επιχειρηματολογία σας, με οικονομική ενίσχυση και με τεχνολογική στήριξη και με στελέχωση με επιστημονικό προσωπικό να μπορούν οι δήμοι να παίξουν το ρόλο της αυτοδιοίκησης και με τοπικά αναπτυξιακά προγράμματα να προωθήσουν την υπόθεση της τοπικής ανάπτυξης. Αυτό είναι απόλυτα αναγκαίο. Η υποκρισία δεν σας επιτρέπει να το παραδεχθείτε. Το έχετε παραδεχθεί πολλές φορές στο παρελθόν. 'Ομως, εκείνο που σας ενδιαφέρει αυτήν τη στιγμή δεν είναι να πείτε τη αλήθεια στον κόσμο, για το τι συμφέρει για την αυτοδιοίκηση, αλλά σας ενδιαφέρει να έχετε μια μικροπολιτική συμπεριφορά, επιδιώκοντας να επωφεληθείτε πολιτικά από τυχόν δυσαρεστημένους κατά τη διάρκεια αυτής της μεταρρύθμισης.
Φοβούμαι, ότι κάνετε ακόμα μια φορά το ατόπημα που κάνατε και σε άλλες μεταρρυθμίσεις σε άλλους θεσμούς που έχουν καθιερωθεί στην Ελλάδα και θα εισπράξετε ασφαλώς και το αντίτιμο αυτής της μικροπολιτικής σας στάσης. 
ΠΡΟΕΔΡΕΥΩΝ (Λουκάς Αποστολίδης): Ο κ. Μπρατάκος έχει το λόγο για δέκα λεπτά για να δευτερολογήσει.
ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, θα περίμενε κανείς ότι ο κύριος Υπουργός θα ανταποκρινόταν στο αίτημα της Αξιωματικής Αντιπολίτευσης και θα ενημέρωνε τη Βουλή και θα έδινε τις διευκρυνίσεις και τις απαντήσεις πάνω στα ερωτήματα τα οποία του ετέθησαν. Δυστυχώς, ο κύριος Υπουργός προτίμησε την πάγια και δοκιμασμένη πρακτική της απόκρυψης, της συσκότισης, της παρελθοντολογίας και του αποπροσανατολισμού της συζήτησης. 
Ετέθησαν καυτά ερωτήματα για τα οποία ο κύριος Υπουργός δεν απάντησε. Ετέθη το ερώτημα γιατί ξοδεύονται τόσα χρήματα για καμπάνια προς την κατεύθυνση της συνένωσης των κοινοτήτων, όταν εσείς οι ίδιοι έχετε διαπιστώσει ότι ο ελληνικός λαός ενστερνίστηκε στην ολοκληρία του τη διαδικασία των αναγκαστικών συνενώσεων.
Σας είπα και στην πρωτολογία μου, ότι υπάρχει δήλωση του Πρωθυπουργού που μιλάει για συντριπτική πλειοψηφία του λαού, ότι κατανοεί και συναινεί στην τολμηρή πρωτοβουλία της Κυβέρνησης.
Επίσης, υπάρχει η δήλωση του Υπουργού, που μιλάει ότι το σχέδιο τυγχάνει της συνολικής αποδοχής. Και τίθεται το ερώτημα: Γιατί αυτή η καμπάνια; Είπε ο κύριος Υπουργός, την είχαμε εγγράψει λέει στο σχέδιο "ΚΑΠΟΔΙΣΤΡΙΑΣ". Και επειδή την είχατε εγγράψει, κύριε Υπουργέ, σημαίνει ότι και αντικειμενικά είναι χρήσιμη; Είναι δυνατόν να μου λέτε ότι πληρώνετε μία καμπάνια την οποία πληρώνει ο ελληνικός λαός, μόνο και μόνο γιατί την είχατε εγγράψει στο σχέδιο "ΚΑΠΟΔΙΣΤΡΙΑΣ";
Ετέθη το ερώτημα επίσης, σε τι αποσκοπεί αυτή η καμπάνια. Και πήραμε την απάντηση, ότι σκοπός της καμπάνιας είναι να προβάλει τα πλεονεκτήματα τα οποία περιέχουν οι διατάξεις του νόμου για τις συνενώσεις. Ποιανού νόμου; Εδώ όχι νόμο δεν έχουμε, αλλά ούτε σχέδιο νόμου δεν έχουμε στη Βουλή. Και ενώ δεν έχουμε σχέδιο νόμου, εσείς μας λέτε ότι η καμπάνια γίνεται για να προβάλει τις επιτεύξεις τις οποίες προβλέπει ο νόμος. Μάλιστα, έφθασε στο σημείο η καμπάνια να λύνει δια μέσου του τρόπου αυτού και το πρόβλημα της ανεργίας.
Είπατε επίσης, ότι με την καμπάνια θα πάρει μέρος ο 'Ελληνας πολίτης στη συζήτηση για τη συνένωση των κοινοτήτων. Η καμπάνια είναι πλύση εγκεφάλου, δεν είναι διάλογος. Πώς θα πάρει μέρος ο πολίτης στη συζήτηση για τις συνενώσεις μέσα από την καμπάνια; Αυτό για πρώτη φορά το ακούω.
Μιλήσατε για διάλογο και μάλιστα είπατε ότι πολλοί Βουλευτές της Νέας Δημοκρατίας έχουν αποφανθεί θετικά σε διάφορες συναθροίσεις, συνελεύσεις, που έγιναν στην περιφέρεια. Δεν έχετε, παρά να αφήσετε ελεύθερη τη συζήτηση στη Βουλή. Εσείς τη συζήτηση στη Βουλή εκ προοιμίου τη φαλκιδεύσατε, διότι βγήκατε και είπατε, ότι δεν πρόκειται να δεχθείτε καμία απόκλιση από το σχέδιο νόμου που θα κατατεθεί στη Βουλή και απαγορεύετε την οποιαδήποτε τροπολογία. 
Και όχι μόνο αυτό, αλλά προχωρήσατε και παραπέρα. Δεσμεύσατε με κομματική πειθαρχία τους Βουλευτές σας. Γιατί, λοιπόν, δεν αφήνετε τους Βουλευτές επίσημα, εδώ υπεύθυνα στη Βουλή να εκφράσουν την άποψή τους και να πουν και οι Βουλευτές της Νέας Δημοκρατίας και οι Βουλευτές των άλλων κομμάτων ποιες είναι οι θέσεις τους στο θέμα της συνένωσης των κοινοτήτων;
Είπε ο Κοινοβουλευτικός Εκπρόσωπος του ΠΑ.ΣΟ.Κ. ότι δόθηκαν κίνητρα και τα κίνητρα αυτά δεν είχαν αποτέλεσμα. Εσείς οι ίδιοι στο σχέδιο "ΚΑΠΟΔΙΣΤΡΙΑΣ", αποδέχεσθε ότι ή δε δόθηκαν κίνητρα, ή δόθηκαν κατά τρόπο λανθασμένο. Λέτε παραδείγματος χάρη, στη σελίδα 34 περίπτωση α' και β', ότι ενώ ίσχυε ο ν.1416/84, ψηφίζεται ο ν.1622 για τον ίδιο σκοπό, με αποτέλεσμα ο ένας νόμος να υπονομεύει τον άλλο και η σύγκρουση αυτή των νόμων να μην επιτρέπει και να μη διευκολύνει τη συνένωση.
Τα πολυδιαφημισμένα συμβούλια που καθιερώσατε με το ν.2218/94 λειτούργησαν; Δεν λειτούργησαν. Και τα καταργείτε τώρα με το σχέδιο "ΚΑΠΟΔΙΣΤΡΙΑΣ". 
Λέτε στη σελίδα 35, παράγραφος γ': "Δεν παρέχονται ουσιαστικά κίνητρα, οικονομικά και διοικητικά και όπου δινόντουσαν πόροι, αυτό γίνονταν με αδιαφάνεια, με κομματικά και προσωπικά κριτήρια στα πλαίσια της αντίληψης των πελατειακών σχέσεων". Δεν το λέω εγώ, το λέτε εσείς στο σχέδιο "ΚΑΠΟΔΙΣΤΡΙΑΣ".
Λέτε πάλι στο σχέδιο "ΚΑΠΟΔΙΣΤΡΙΑΣ" στη σελίδα 37, παράγραφος δ': "Δεν υπήρξε στοιχειώδης διαρκής υποστηρικτικός μηχανισμός στο Υπουργείο Εσωτερικών, που να φροντίζει τις εθελοντικές συνενώσεις".
Δηλαδή, σεις οι ίδιοι παραδέχεσθε και το γράφετε στο σχέδιο "ΚΑΠΟΔΙΣΤΡΙΑΣ" ότι ούτε κίνητρα ουσιαστικά υπήρξαν ούτε και αυτά που υπήρξαν λειτούργησαν κατά το σωστό τρόπο. 
Και μιλήσατε για τη θέση της Νέας Δημοκρατίας πάνω στο θέμα της συνένωσης των κοινοτήτων.
Κύριε Υπουργέ, η θέση της Νέας Δημοκρατίας είναι ξεκάθαρη και μην ψάχνετε να βρείτε άλλοθι, όσον αφορά τη θέση της Νέας Δημοκρατίας για τη δική σας κακή πολιτική. Εμείς έχουμε ξεκαθαρίσει το θέμα. Δεν είμαστε εναντίον της συνένωσης των κοινοτήτων. Είμαστε υπέρ των βιωσίμων συνενώσεων και κυρίως είμαστε υπέρ των συνενώσεων που γίνονται εθελουσίως, των συνενώσεων που γίνονται με τη συναίνεση των πολιτών. 
Δεύτερον, για να γίνει συνένωση κοινοτήτων σε κάθε περιοχή, το πρώτο πράγμα που έπρεπε να γίνει, είναι να υπάρξει μία μελέτη των συνθηκών που υπάρχουν σ' αυτές τις περιοχές. Για να μη σας πω ότι στη δική μου περιοχή, στη Λακωνία, υπάρχουν χωριά -πέραν του ότι έχετε ξεχάσει και δεν έχετε εντάξει χωριά- που δεν έχουν καν επικοινωνία με το δήμο τον οποίο ιδρύετε. 
'Αλλο ένα το οποίο εμείς ζητάμε, είναι, πριν γίνει οποιαδήποτε συνένωση, να υπάρξει ένα πρόγραμμα ανάπτυξης. Πώς είναι δυνατόν να γίνονται συνενώσεις χωρίς εκ των προτέρων να ξέρουμε αν αυτές οι κοινότητες, οι οποίες θα συνενωθούν σε ένα νέο δήμο, θα παίξουν κάποιο ρόλο ή θα ωφεληθούν από κάποιο πρόγραμμα ανάπτυξης; Ξέρετε τι θα γίνει στο τέλος; Θα προχωρήσετε στις συνενώσεις και στην πράξη θα δείτε ότι αυτή η κατανομή που έχει γίνει είναι σε λάθος κατεύθυνση και θα αρχίσει πάλι ένας φαύλος κύκλος ανακατανομής των κοινοτήτων στους καινούριους δήμους. Εμείς θέλουμε, λοιπόν, τις συνενώσεις τις εθελοντικές και υπό προϋποθέσεις.
Και στο κάτω-κάτω της γραφής, αφού πιστεύετε ότι ο ελληνικός λαός αποδέχεται τις συνενώσεις, γιατί δεν κάνετε δημοψήφισμα, που το προβλέπει το Σύνταγμα; Και αν δεν κάνουμε τώρα δημοψήφισμα, σε ένα τεράστιο κοινωνικό θέμα, πότε θα κάνουμε τα δημοψηφίσματα τα οποία προβλέπει το Σύνταγμα;
Κύριε Πρόεδρε, μιλήσαμε για το σχέδιο νόμου και αναφερθήκαμε όλοι σ' αυτό, αλλά το σχέδιο νόμου κατέστη φάντασμα, κύριε Υπουργέ. Και ήθελα να σας ρωτήσω τώρα και να σας παρακαλέσω να δεσμευτείτε: Πρόκειται, και πότε θα κατατεθεί το σχέδιο νόμου στη Βουλή για συζήτηση και ψήφιση; Διότι ακούμε -και είναι αληθές- ότι ήδη έχουν παρεισφρήσει μεγάλα λάθη, έχουν ξεχαστεί κοινότητες και ότι από την αρχή ξαναμελετάτε την κατανομή των κοινοτήτων στους νέους δήμους.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Νομίζω ότι σας διακρίνει μία προχειρότητα και με τέτοιες προχειρότητες δεν λύνονται θεμελιώδη προβλήματα που απασχολούν την ελληνική κοινωνία.
Και τελειώνω, λέγοντάς σας, κύριε Υπουργέ, ότι τέτοιες τομές μεγάλες στη Δημόσια Διοίκηση ή σε άλλα μεγάλα θέματα που απασχολούν την ελληνική κοινωνία γίνονται με την ευρύτερη δυνατή συναίνεση. Και σεις αυτήν τη συναίνεση, φοβάμαι, ότι δεν την έχετε και γι' αυτό προσφεύγετε στην πλύση εγκεφάλου με την προπαγάνδα.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Μπρατάκο.
Ο κ. Καραμάριος έχει το λόγο.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, θα επαναλάβω στον κύριο Υφυπουργό τη θέση μας που είναι ξεκάθαρη.
Η προγραμματική σύμβαση που υπογράψατε, κύριε Υφυπουργέ, είναι άκυρη, δεν θεμελιώνεται σε διάταξη νόμου. Αυτό δεν μας το απαντήσατε. Δεύτερον, οι επιτροπές τις οποίες συστήσατε, για να προβούν στη χωροθέτηση και ονοματοθεσία δεν εδράζονται επί κάποιας διατάξεως του νόμου, ήσαν άκυρες. Μη μας πείτε, κύριε Υφυπουργέ, ότι τα μέλη των επιτροπών αυτών αποφάσισαν τα ονόματα των χωριών ή των δήμων και ποια χωριά θα συνενωθούν για να απαρτίσουν τους δήμους. Δεν πιστεύω να έχετε την αξίωση να πιστέψουμε ότι στο Νομό Δωδεκανήσου, τον οποίο έχω την τιμή να εκπροσωπώ, αποφάσισε η ΤΕΔΚ ή οι κοινότητες δέχθηκαν την αναγκαστική συνένωση. Δεν νομίζω να έχετε τέτοια άποψη ότι και εκεί αποφάσισε ο κόσμος αυτός υπέρ των αναγκαστικών συνενώσεων.
Κύριε Υφυπουργέ, η διαφήμιση που κάνετε αυτήν τη στιγμή είναι ότι τάχα θέλετε να βοηθήσετε στην ενημέρωση του ελληνικού λαού. Την προπαγάνδα την μετονομάζετε και τη βαφτίζετε ενημέρωση. Αλήθεια πιστεύετε ότι αυτήν τη στιγμή για να ορθοποδήσει το νομοσχέδιό σας αυτό, αν γίνει πράξη, χρειάζεται προηγουμένως να ενημερωθεί ο ελληνικός λαός; Είπατε ότι ενημερώθηκαν όλοι οι νομοί, διότι, τάχα, έγιναν ορισμένες συγκεντρώσεις. Μα είπατε ποτέ στις συγκεντρώσεις αυτές ποιο είναι το χωροταξικό σχέδιο, τι σκοπεύατε να κάνετε; Απλώς μιλούσατε για αναγκαστικές συνενώσεις. Δεν τους είπατε ποτέ πως θα γίνουν.
Για όνομα του Θεού, κύριε Υφυπουργέ! Γιατί διαφημίζετε ένα νομοσχέδιο του οποίου την αρμοδιότητα και την ψήφιση την έχει μόνο η Βουλή, εμείς οι Βουλευτές; Κακώς σπαταλάτε αυτά τα χρήματα. Να είστε βέβαιος ότι αυτά θα ελεγχθούν και πειθαρχικά και ποινικά, γιατί πραγματικά καταβάλλονται χρήματα από το δημόσιο κορβανά. Και εγώ απόψε άκουσα μία καινοφανή θεωρία. "Εμείς, η Κυβέρνηση μπορούσαμε να καταβάλουμε και δικά μας λεφτά". Από που θα καταβάλετε αυτά τα λεφτά; 'Εχει η Κυβέρνηση δικά της χρήματα; Κύριε Υφυπουργέ για όνομα του Θεού! Δεν ξέρω πώς το είπατε αυτό, αλλά αν νομίζετε πως έχετε μυστικά κονδύλια, αυτό δεν μπορώ να το φανταστώ. Αυτό το οποίο κάνετε απόψε είναι μεγάλο λάθος.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, Κοινοβουλευτικός Εκπρόσωπος είστε. Θα μιλήσει ο κύριος Υφυπουργός πρώτα και μετά εσείς για να κλείσουμε. Γιατί αν μιλήσετε εσείς μετά θα κλείσει ο Υπουργός. Εκτός αν θέλετε να μιλήσετε.
ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, άκουσα με μεγάλη προσοχή τους κοινοβουλευτικούς εκπροσώπους στις τοποθετήσεις τους. Ο κοινοβουλευτικός εκπρόσωπος της Νέας Δημοκρατίας με κατηγόρησε ότι σπατάλησα το χρόνο μου στην ιστορία του θεσμού, στο τι έγινε από το 1981 μέχρι σήμερα. Εγώ, επειδή είχα μοιράσει το χρόνο μου, ξέρω ότι ένα πολύ μικρό μέρος ξόδεψα στο να αναφερθώ στην ιστορία και περισσότερο μπήκα στην ουσία, στις διαδικασίες και στο συγκεκριμένο θέμα που ρωτάτε. Εσείς βέβαια, επειδή με αναγκάσατε να σας χρονομετρήσω, το 1/4 του χρόνου σας το καταναλώσατε στο να πείσετε το Σώμα ότι ήταν αδόκιμο το όνομα "ΚΑΠΟΔΙΣΤΡΙΑΣ" με το χαρακτηρισμό αυτού και το υπόλοιπο ήμισυ του λόγου σας απολογηθήκατε για τη στάση που είχε η παράταξή σας και το κόμμα σας μέχρι σήμερα σε όλες τις βασικές τομές που επιχείρησε το ΠΑΣΟΚ σε όλη τη διαδρομή του. Αναφερθήκατε στο ΕΣΥ, ότι το τροποποιήσαμε πολλές φορές και επομένως δεν ήταν καλός θεσμός, αγνοώντας ότι το ίδιο γίνεται και με τους θεσμούς της αυτοδιοίκησης και θα χρειαστούν αυτοί οι θεσμοί και άλλες τροποποιήσεις, γιατί ενέχουν μία δυναμική, η οποία απαιτεί και προσαρμογές του θεσμικού τους πλαισίου.
Βέβαια δικαιολογείται ο κάθε κοινοβουλευτικός εκπρόσωπος γιατί δεν μπορεί να κατέχει στο σύνολο το αντικείμενο των κυβερνητικών δραστηριοτήτων, ώστε να είναι πάντοτε μέσα στα πράγματα. 
Εγώ θα προσπαθήσω να απαντήσω και στον κοινοβουλευτικό εκπρόσωπο, ο οποίος δεν έκανε σημαντική κριτική πάνω στην τοποθέτησή μου, αλλά και στον πρώτο επερωτώντα, ο οποίος έχει υπηρετήσει το Υπουργείο Εσωτερικών και έπρεπε να ξέρει πολύ καλύτερα τα προβλήματα που είχε ο θεσμός μέχρι σήμερα.
Το βασικό θέμα της επερώτησης είναι γιατί ξοδεύουμε λεφτά. Εσείς λέτε για να διαφημίσουμε. Εγώ σας απαντάω ότι δεν διαφημίζουμε, αλλά ενημερώνουμε. Ερωτάτε γιατί ξοδεύουμε τόσα λεφτά, τριακόσια ογδόντα δύο και όχι τριακόσια ογδόντα τρία, ή διακόσια πενήντα. Εγώ σας απαντώ ότι το κάθε έργο ή υποέργο του "ΚΛΕΙΣΘΕΝΗΣ" πρέπει να έχει ένα συγκεκριμένο προϋπολογισμό, πρέπει να έχει τεχνικό δελτίο, στο οποίο να περιγράφεται με κάθε λεπτομέρεια ποιες είναι οι συγκεκριμένες ενέργειες και μόνο όταν έχει άρτιο προϋπολογισμό και τεχνικό δελτίο περνάει από την Επιτροπή Παρακολούθησης και εγκρίνεται.
Αυτό το έργο κυρία συνάδελφος, έχει εγκριθεί από την Επιτροπή Παρακολούθησης, όπως εγκρίθηκε το συνολικό πρόγραμμα των ενεργειών του "ΚΛΕΙΣΘΕΝΗΣ" στο Υπουργείο μας, το οποίο έχει τον τίτλο "Συνολικό πρόγραμμα για την υλοποίηση των έργων εκσυγχρονισμού της Δημόσιας Διοίκησης και της Τοπικής Αυτοδιοίκησης του επιχειρησιακού προγράμματος "ΚΛΕΙΣΘΕΝΗΣ"".
Αν θέλετε και περισσότερες λεπτομέρειες θα σας πω ότι στο μέτρο 1-3 υπάρχει το έργο 1-3-3 με τον τίτλο "Κατάρτιση, ευαισθητοποίηση για την υποστήριξη του εκσυγχρονισμού και της ανασυγκρότησης της πρωτοβάθμιας Τοπικής Αυτοδιοίκησης" και σε αυτό υπάρχουν τέσσερα υποέργα. Το ένα είναι προγράμματα κατάρτισης για το αρχικό πρόγραμμα υποστήριξης της ανασυγκρότησης της πρωτοβάθμιας Τοπικής Αυτοδιοίκησης. Είναι αυτό που σας είπα ότι έγινε σε όλες τις επιτροπές νομού.
Το δεύτερο που ενδιαφέρει και που είναι το αντικείμενο της επερώτησής σας, είναι το πρόγραμμα ενημέρωσης δημοσιότητας για την προώθηση των συνενώσεων των Ο.Τ.Α. Το τεχνικό δελτίο του έργου είναι αυτό και ο προϋπολογισμός -αν σας ενδιαφέρει αναλυτικά- προβλέπει για τα έντυπα: Αναπαραγωγή της μελέτης σε δέκα χιλιάδες αντίτυπα, ενημερωτικά φυλλάδια σε πενήντα χιλιάδες αντίτυπα, διαφημηστικό τρίπτυχο σε εκατόν πενήντα χιλιάδες αντίτυπα, τετράχρωμες αφίσες σε εβδομήντα χιλιάδες αντίτυπα, έντυπα και ένθετα εφημερίδων διακόσιες χιλιάδες αντίτυπα -λέμε συνολικά για τον αριθμό των φύλλων των εφημερίδων- η πανελλαδική προβολή του εντύπου που κάθε ένα από αυτά έχει συγκεκριμένο προϋπολογισμό και το σύνολο του προϋπολογισμού ανέρχεται σε τριακόσια ογδόντα δύο εκατομμύρια (382.000.000).
Τώρα, για το αν ξοδεύουμε τα λεφτά του ελληνικού λαού σκόπιμα ή άσκοπα, εγώ σας λέω ότι ακόμα και αν δεν θέλαμε εμείς να κάνουμε αυτήν την καμπάνια ενημέρωσης του ελληνικού λαού ήταν συμβατική μας υποχρέωση από την Ευρωπαϊκή 'Ενωση να την κάνουμε και μάλιστα θα σας διαβάσω κατά μετάφραση ακριβώς, τη σύμβαση:
"Θα πρέπει να διατίθενται πόροι από τα έργα, που είναι ενταγμένα στο Δεύτερο Κοινοτικό Πλαίσιο Στήριξης για την ενημέρωση των πολιτών σχετικά με τη συμβολή των υλοποιούμενων έργων στη βελτίωση των παρεχομένων υπηρεσιών και στην εξυπηρέτηση του πολίτη και την εξοικονόμηση πόρων και την αύξηση παραγωγικότητος".
Εσείς κάνετε κριτική τώρα, την έκανε και ο κ.Παυλόπουλος πριν, ότι αυτό που κάνουμε δεν είναι ενημέρωση, αλλά είναι προπαγάνδα. Πουθενά μέσα σε όλα τα κείμενα, στα έντυπα, αλλά και στα οπτικοακουστικά μέσα που είδαν το φως της δημοσιότητας αυτές τις τελευταίες μέρες, δεν φαίνεται ότι έχουμε στόχο να διαφημίσουμε. Ενημερώνουμε για το πώς θα λειτουργεί αύριο ο δήμος, αν προσέξατε.
ΣΤΥΛΙΑΝΗ ΑΛΦΙΕΡΗ: Σε ποιο σχέδιο νόμου;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οταν δείχνουμε το Δήμο Καλλιθέας με τις τάδε κοινότητες και σε κάθε μια απ'αυτές υπάρχει μια συγκροτημένη αποκεντρωμένη υπηρεσία του δήμου -όπως βλέπετε στην τάδε κοινότητα υπάρχει ένα ΚΑΠΗ, σε μια άλλη κοινότητα υπάρχει κάτι άλλο- αυτό είναι το μήνυμα που μπορεί να φτάσει στον κάθε κάτοικο και της τελευταίας κοινότητας μέσα από το τηλεοπτικό γυαλί.
Και είναι απαραίτητο να έχει αυτό το μήνυμα ο κάτοικος, γιατί τέτοιες μεγάλες μεταρρυθμίσεις χρειάζονται πριν απ'όλα την ενημέρωση του κόσμου για τη θετική τους συμμετοχή. Δεν μιλάω εγώ για κανένα διάλογο. Ο διάλογος, είπαμε, έγινε σε πρώτη φάση. Και ο διάλογος δεν αφορούσε την αρχή του νομοσχεδίου.
Εμείς δεν κρυφτήκαμε ποτέ πίσω από το δάκτυλο, όπως κάνετε εσείς, λέγοντας στον κόσμο ότι θέλουμε τις συνενώσεις, αλλά τις θέλουμε εθελοντικά. Λες και μέχρι τώρα, δεν τις θέλατε εθελοντικά, εδώ και δεκαπέντε χρόνια ή λες και θα λέγατε ότι "δεν τις θέλουμε, ούτε εθελοντικά".
Εμείς είπαμε ξεκάθαρα ότι θα προχωρήσουμε σε σχεδιασμένες συνενώσεις. Πολλοί από εσάς είπατε ότι προχωρήσαμε απερίσκεπτα χωρίς να υπάρχουν μελέτες. Οι συνάδελφοι, όπως ο κ.Σημαιοφορίδης που τον τιμώ, έχει υπηρετήσει στην Τοπική Αυτοδιοίκηση, αλλά και άλλοι συνάδελφοι, όπως ο κ.Τσαφούλιας, που υπηρετεί στη Νομαρχιακή Αυτοδιοίκηση, ξέρουν πολύ καλά ότι σε όλη αυτήν την δεκαπενταετία, έγιναν τόσες μελέτες για το θέμα, που δεν έχουν γίνει ποτέ στην ιστορία της χώρας για κανένα άλλο από τα μεγάλα προβλήματα που έχει να αντιμετωπίσει.
O μακαρίτης ο Τρίτσης με μια σοβαρότατη ομάδα χωροτακτών επί δύο χρόνια δούλευε τις ανοικτές πόλεις. Αν καθήσετε και δείτε σήμερα τη χωροθέτηση των περισσοτέρων δήμων της χώρας, συμπίπτει με εκείνη την πρόταση του Τρίτση. Ο Γεννηματάς μελέτησε το θέμα για τους αναπτυξιακούς συνδέσμους, ο Κουτσόγιωργας έφτιαξε τις ενότητες του ν.1622 για τις ημιεθελοντικές ενώσεις. Ο κ.Τσοχατζόπουλος έφτιαξε τα συμβούλια περιοχής.
Πόσες μελέτες δηλαδή να υπάρχουν; Να το στείλουμε πάλι στις καλένδες το θέμα; Θα πούμε πάλι για μελέτη; Εμείς χρησιμοποιήσαμε όλα αυτά τα στοιχεία, δώσαμε τις βασικές κατευθύνσεις, κάναμε εξαντλητικό διάλογο με την αυτοδιοίκηση και η αυτοδιοίκηση στο σύνολό της, το έχουμε ξαναπεί, αγαπητέ συνάδελφε κύριε Καραμάριε, με εξαίρεση τη Δωδεκάνησο, που δεν έφτασε η ΤΕΔΚ να κάνει πρόταση, παντού έφτασε με προτάσεις των ΤΕΔΚ.
Εκεί που δεν υπήρξε πρόταση της ΤΕΔΚΕ, υπήρξε στη συνέχεια πρόταση επιτροπής, η οποία συγκροτήθηκε από την περιφέρεια και πάνω σ'αυτήν την πρόταση και σεις ο ίδιος και όποιος συνάδελφος έφτασε στο Υπουργείο, πήρε την πληροφόρηση που ήθελε, με κάθε λεπτομέρεια για τη χωροθέτηση των άλλων δήμων, έκανε προτάσεις, έκανε υποδείξεις. Επομένως, μην ισχυρίζεσθε εδώ ότι το Υπουργείο σχεδίασε με κομματικούς στόχους, με μικροπολιτικές και με μικροκομματικά συμφέροντα.
ΑΝΑΣΤΑΣΙΟΣ ΚΑΡΑΜΑΡΙΟΣ: Θέλετε να σας πω και παραδείγματα;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς όμως, βρεθήκατε εκτεθειμένοι, όπως είπα και στην πρωτολογία μου, γιατί ξεκινήσατε έναν άπελπη αγώνα για να πείσετε πρώτα-πρώτα τα δικά σας στελέχη της αυτοδιοίκησης ότι έχετε δίκιο -και δεν τα πείσατε, ούτε έναν δεν έχετε πείσει απ'αυτούς, σας διαβεβαιώ- για έναν αγώνα που εκ των προτέρων ξέρατε ότι θα τον χάσετε και βρίσκεσθε με την πλάτη στον τοίχο, γιατί εγώ θέλω να ξέρω την άλλη μέρα τι θα κάνετε.
Και η άλλη μέρα θα ξεκινήσει με την ψήφιση του νομοσχεδίου και με την κατάρτιση των συνδυασμών και με τη στήριξη κάποιων υποψηφίων από πλευρά σας, στους οποίους 
τι θα λέτε τότε; 'Οτι "κατεβείτε να διεκδικήσετε το δήμο αυτό για να τον διαλύσετε, όταν θα έλθουμε στην εξουσία"; 'Ετσι θα διεκδικήσουν το δήμο αυτοί που θα στηριχθούν από εσάς;
ΑΝΑΣΤΑΣΙΟΣ ΚΑΡΑΜΑΡΙΟΣ: Δεν είναι αιτιολογία αυτή.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Βάλατε ένα θέμα κριτικής για την κομματική πειθαρχία. Εμείς ξεκαθαρίσαμε ένα πράγμα. Η κομματική πειθαρχία στην οποία αναφέρθηκε ο Πρωθυπουργός αφορά ένα άρθρο: Τη χωροθέτηση των νέων δήμων.
Και έξω από την αναγκαιότητα να υπάρξει κομματική πειθαρχία σ' ένα τέτοιο θέμα και σ' έναν τέτοιο σημαντικό θεσμό, εγώ θα ήθελα να ξέρω πρακτικά πώς θα μπορούσε να λειτουργήσει αυτό, αν ήταν ανοικτό στη Βουλή και ο κάθε Βουλευτής -σε πολλούς νομούς έχουμε πέντε και έξι Βουλευτές στο ίδιο κόμμα- μπορεί να προτείνει η μία κοινότητα να φύγει από τον ένα δήμο να πάει στον άλλο και ο άλλος Βουλευτής να την ξαναφέρνει στον προηγούμενο δήμο ή να τη δίνει σε έναν τρίτο;
Με τι τρόπο θα βλέπατε εσείς ότι θα μπορούσε να λειτουργήσει αυτή η πεμπτουσία της δημοκρατίας σ' ένα τέτοιο νομοσχέδιο, που δεν αφορά βασικές διατάξεις και λειτουργικότητα, αφορά χωροθέτηση και πώς θα μπορούσε η Βουλή να χωροθετήσει σωστά; Και τι θα ψήφιζα εγώ από την πρόταση του κ. Καραμάριου στη Ρόδο, που δεν την ξέρω τη Ρόδο, ούτε την έχω δει ποτέ;
ΑΝΑΣΤΑΣΙΟΣ ΚΑΡΑΜΑΡΙΟΣ: Γι' αυτό κάνατε λάθη.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμείς είπα και πριν ότι δεν διεκδικούμε το αλάθητο. Φροντίσαμε να κάνουμε όσο γίνεται λιγότερα λάθη. Αλλά, αν μία τέτοια κουβέντα ανοίξει στη Βουλή, αυτή η κουβέντα δεν θα τελειώσει ποτέ και δεν θα έχει αποτέλεσμα. Γι' αυτό υπήρχε η ανάγκη της κομματικής πειθαρχίας στο συγκεκριμένο μόνο άρθρο.
Εσείς βέβαια από την άλλη μεριά, όπως είπα και πριν, αγνοούσατε το ότι όλα αυτά ήταν μέσα σε μία διαδικασία προγραμματικής σύμβασης που προβλέπεται από το νόμο. Είναι ο νόμος 1416 -να τον διαβάσετε- και πρέπει να είναι το άρθρο 16, αν δεν κάνω λάθος.
ΑΝΑΣΤΑΣΙΟΣ ΚΑΡΑΜΑΡΙΟΣ: 'Αλλα προβλέπει, κύριε Υπουργέ...
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι ο 1416/84, και υπήρξαν τροποποιήσεις του στη συνέχεια.
Θα ήθελα να κλείσω απαντώντας σε δύο ακόμα θέματα που βάλατε. Το ένα είναι πότε θα κατατεθεί το σχέδιο νόμου. Επειδή είμαι μέσα στην Αίθουσα της Βουλής, δεν ξέρω αν ήδη έχει κατατεθεί.
ΠΡΟΚΟΠΗΣ ΠΑΥΛΟΠΟΥΛΟΣ: Μέχρι τώρα όχι, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εντάξει, θα κατατεθεί αύριο το πρωί. 'Ελειπε κάποιος από τους Υπουργούς, που έπρεπε να υπογράψει και δεν υπέγραψε.
ΠΡΟΚΟΠΗΣ ΠΑΥΛΟΠΟΥΛΟΣ: 'Αλλος ήταν ο λόγος.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Να μου επιτρέψετε να ξέρω πολύ καλύτερα από εσάς, κύριε Παυλόπουλε, ποιος ήταν ο λόγος.
ΠΡΟΚΟΠΗΣ ΠΑΥΛΟΠΟΥΛΟΣ: Το γραφείο του Υπουργού μας είπε ότι το μεσημέρι παρεισέφρησε λάθος στις δισκέτες.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Αλλο αυτό. Δεν συζητάω για τα λάθη στις δισκέτες. Εδώ μιλάμε για το νόμο. Για το θέμα τώρα των λαθών που μπορεί να έγιναν στην εκτύπωση...
ΠΡΟΚΟΠΗΣ ΠΑΥΛΟΠΟΥΛΟΣ: Στο πρόγραμμα ήταν τα λάθη, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επισημάνθηκαν αυτά και το ξέρετε πολύ καλά. Θα τα δείτε ότι αυτά είναι επουσιώδη λάθη. Δηλαδή, ή ορθογραφικά λάθη ή παράλειψη οικισμού κάποιας συγκεκριμένης κοινότητας.
ΠΡΟΚΟΠΗΣ ΠΑΥΛΟΠΟΥΛΟΣ: Ο Δήμος Αγίων Θεοδώρων ήταν παράλειψη οικισμού;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό πιθανότατα να έφυγε τελείως στην εκτύπωση της πρότασης. Μέσα στο νόμο είναι αυτό. Δεν ήταν αυτό το λάθος.
Και το τελευταίο. Επειδή μπήκε από πλευράς ΚΚΕ ένα θέμα, αν μας υποχρέωσε η Ευρωπαϊκή 'Ενωση να προχωρήσουμε σ' αυτόν το θεσμό, θα πω τούτο. Η Ευρωπαϊκή 'Ενωση όχι σ' αυτό το θεσμό, αλλά πουθενά δεν μπορεί να υποχρεώσει τη χώρα για το τι θα κάνει σε θέματα που έχουν σχέση καθαρά με τη δική της εσωτερική πολιτική. 
Εκείνη όμως, που πραγματικά μας υποχρέωσε να προχωρήσουμε είναι η ίδια η αυτοδιοίκηση. Και εσείς το ξέρετε καλά -το ανέλυσα στην αρχή- ότι δεν είναι το ομόφωνο ψήφισμα του Συνεδρίου του Ηρακλείου, αλλά είναι το ότι επί οκτώ, εννέα χρόνια κάθε χρόνο η ΚΕΔΚΕ με ομόφωνες αποφάσεις από όλες τις κυβερνήσεις ζητούσε να δοθεί τέλος στην περίοδο των εθελουσίων συνενώσεων.
Δεν λέω ότι εμείς ακούσαμε την ΚΕΔΚΕ, γιατί και δική μας επιθυμία -της Κυβέρνησης- ήταν να προχωρήσουμε στον εκσυγχρονισμό του συνόλου της Δημόσιας Διοίκησης και ένα κομμάτι από αυτήν τη Δημόσια Διοίκηση αποτελεί και η ίδια η αυτοδιοίκηση και ιδιαίτερα η αυτοδιοίκηση πρώτου βαθμού.
Δεν αγνοήσαμε, όπως είπε κάποιος συνάδελφος, τη Νομαρχιακή Αυτοδιοίκηση και ούτε το ότι ενισχύουμε τον πρώτο βαθμό αυτοδιοίκησης ζημιώνει, υποβαθμίζει τη Νομαρχιακή Αυτοδιοίκηση. Αν γινόταν κάτι τέτοιο, θα έπρεπε πρώτη να αντιδράσει η Νομαρχιακή Αυτοδιοίκηση δια των οργάνων της και όχι δια στόματος κοινοβουλευτικού εκπροσώπου της Αξιωματικής Αντιπολίτευσης.
ΣΤΡΑΤΗΣ ΚΟΡΑΚΑΣ: Γιατί δεν κάνετε δημοψηφίσματα στις κοινότητες και ταλαιπωρούμαστε, αφού όλοι συμφωνούν μαζί σας;
ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Κύριε Πρόεδρε, επειδή λόγω δικαιολογημένης ολιγόλεπτης απουσίας μου δεν έλαβα το λόγο στη σειρά μου, μου δίνετε το λόγο για τρία λεπτά;
ΠΡΟΕΔΡΕΥΩΝ (Παναγιώτης Σγουρίδης): Σας εκφώνησα, αλλά δεν σας διέγραψα.
Ορίστε, κύριε Σημαιοφορίδη, έχετε το λόγο για τρία λεπτά.
ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Ευχαριστώ πολύ, κύριε Πρόεδρε.
Κύριε Υπουργέ, νομίζω ότι είμαι από τους ανθρώπους που πρώτα μετρούν και ύστερα μιλούν.
Επέμεινα ιδιαίτερα στο εννοιολογικό περιεχόμενο του διαλόγου και δεν με πείσατε ότι υπήρξε ο διάλογος, όπως τον εννοώ εγώ. Διάλογος όπου οι διαλεγόμενοι δε διαλέγονται με ανοικτά χαρτιά, δεν μπορεί να είναι παρά μονομερής. 
Τι εννοώ; 'Οταν όλο αυτό το διάστημα αφήνονταν η εντύπωση ότι η Α' Κοινότητα θα είναι η έδρα του Νομού και δεν απεκάλυπτε η Κυβέρνηση αυτό το τελικό της συμπέρασμα, όταν για όλο αυτό το διάστημα μιλούσαμε για όλα αυτά, σας ερωτώ, ποια λογική και ποια συλλογιστική έπεισε την Κυβέρνηση;
Φαντασθείτε τώρα τον Ταϋγετο που έχει από τη μία πλευρά πέντε-δέκα χωριά και από την άλλη άλλα τόσα, χωρίς να έχουν επαφή και συγκοινωνιακή επικοινωνία, να υπάγονται με το χωροταξικό αυτό σχεδιασμό σας, στον ίδιο δήμο. Υποτίθεται ότι θα αποκτήσουν κοινότητα ζωής, που για να επικοινωνήσουν οι κοινότητες που σε ευθεία γραμμή απέχουν δύο ή τρία χιλιόμετρα, πρέπει να διανύσουν ημικυκλικά σαράντα ή πενήντα χιλιόμετρα.
Ποια λογική υπαγορεύει, κύριε Υπουργέ, κάτι τέτοιο; Μιλώ πάντα με τα δεδομένα της περιοχής μου. Φαντασθείτε ένα πλατό, όπου σε ακτίνα τριών ή τεσσάρων ή πέντε χιλιομέτρων, υπάρχουν πέντε δήμοι, όπου υπάρχει κοινότητα ζωής, κοινότητα ασχολιών, κοινότητα συμφερόντων, άμεση επικοινωνία, άνετη επικοινωνία στη χειμερινή και καλοκαιρινή περίοδο και υπάρχει άλλος δήμος μαμούθ που διασχίζεται από ένα ορεινό όγκο. Αυτά είναι τα εξωφρενικά.
Εγώ πάντα ήμουν υπέρμαχος της ισχυρής Τοπικής Αυτοδιοικήσεως και δεν αναιρώ τίποτε από όλα αυτά.
Θα ήθελα να διορθώσω όμως τον κ. Σφυρίου, γιατί σε εκείνη τη διακομματική επιτροπή είχα την τιμή να εκπροσωπώ εγώ τη Νέα Δημοκρατία και πράγματι εισηγητής του ν.1416 από πλευράς Νέας Δημοκρατίας ήμουν εγώ. Αλλά επειδή είναι καταγεγραμμένα αυτά, θα ήθελα απλώς να τον διορθώσω. Το ότι με σθένος υπεστήριζα πάντα την ισχυροποίηση της Τοπικής Αυτοδιοικήσεως είναι γεγονός, εκφράζοντας πάντα τις απόψεις της Νέας Δημοκρατίας.
Αυτό που με ενοχλεί και με εξοργίζει -και όχι μόνο εμένα, αλλά το σύνολο της φιλελεύθερης παράταξης όπου ανήκω- είναι ο πειθαναγκασμός, ο καταναγκασμός. Μ' αυτόν δεν μπορώ να συμβιβασθώ και αυτό με ενοχλεί.
Εκείνο που ήθελα να πω είναι ότι, αν ο διάλογος ήταν καθαρός, κάλλιστα πολλές από τις εξοργισμένες τώρα κοινότητες -ανεξάρτητα από την κομματική τους τοποθέτηση- θα είχαν ήδη πεισθεί. Ακριβώς αυτό είναι το πρώτο και αυτό είναι το εγγραφόμενο, όπως είπα, στο παθητικό της Κυβερνήσεως. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο δέκα λεπτά για να δευτερολογήσετε.
ΠΡΟΚΟΠΗΣ ΠΑΥΛΟΠΟΥΛΟΣ: Ο κύριος Υπουργός με κατηγόρησε ότι κατανάλωσα το περισσότερο του χρόνου μου απολογούμενος και ότι δεν έδωσα τη σημασία που έπρεπε στο αντικείμενο της επερώτησης.
Θα ήθελα να του θυμίσω πόση ώρα αφιέρωσε για να απολογηθεί εκείνος σε αυτά που η επερώτηση καταμαρτύρησε στην Κυβέρνηση και βεβαίως σε θέματα στα οποία δεν απάντησε αυτός. Γιατί δεν υπήρξε καμιά απάντηση στα καίρια ζητήματα που έθεσε η επερώτηση.
Θα ήθελα να πω, ότι η Νέα Δημοκρατία δεν απολογήθηκε. Υπενθύμισε απλώς και μόνο προς την πλευρά της Κυβέρνησης, ότι αυτή είναι το μόνο κόμμα που είχε υπεύθυνες θέσεις για την Τοπική Αυτοδιοίκηση. Αν η Κυβέρνηση και το ΠΑΣΟΚ θεωρούν, ως υπεύθυνες θέσεις για την Τοπική Αυτοδιοίκηση, το γεγονός ότι η όλη πολιτική της μέχρι σήμερα εξαντλήθηκε σε μερικά συνθήματα, τα οποία αποδυνάμωσαν την Τοπική Αυτοδιοίκηση, την ύπαιθρο και τον αγροτικό κόσμο, τότε αυτό εναπόκειται στην κρίση βέβαια του ελληνικού λαού.
Θα έλθω όμως, στα καίρια ζητήματα που τέθηκαν στη συζήτηση και ιδιαίτερα στις δευτερολογίες, κυρίως στα θέματα τα οποία έθεσε από τη μια πλευρά ο κύριος Υπουργός και από την άλλη ο αξιότιμος κοινοβουλευτικός εκπρόσωπος του ΠΑΣΟΚ, ο κ. Σφυρίου.
Κύριε Πρόεδρε, κυρίες και κύριοι συνάδελφοι, παρατηρήστε σας παρακαλώ τον προγραμματικό λόγο του ΠΑΣΟΚ κατά τη διάρκεια των εκλογών και στη συνέχεια κατά τη διάρκεια των προγραμματικών δηλώσεων. Δεν τόλμησε να μιλήσει για αναγκαστικές συνενώσεις, μίλησε για σχεδιασμένες. Τι θα πει σχεδιασμένες; Σχεδιάζω είναι πολύ διαφορετικό από το εξαναγκάζω τις κοινότητες να ακολουθήσουν ένα ορισμένο πρότυπο. Ο σχεδιασμός μπορούσε να σημαίνει, ότι υπάρχει μια συγκεκριμένη σχεδίαση της χωροταξίας και από κει και πέρα αποφασίζουν οι Οργανισμοί Τοπικής Αυτοδιοίκησης και βεβαίως οι τοπικές κοινωνίες με τη θέλησή τους. Δεν τόλμησε να πει την αλήθεια. Δείχνει, όμως την υστεροβουλία και δείχνει την κρυψίνοια με την οποία συμπεριφέρθηκε απέναντι στον ελληνικό λαό το ΠΑΣΟΚ την εποχή εκείνη. Δείχνει τον αυταρχισμό με τον οποίο αντιμετώπισε πάντοτε την Τοπική Αυτοδιοίκηση.
Δεν υπήρχε ψήγμα ή κόκκος αν θέλετε, ενημέρωσης του ελληνικού λαού για το ποίες ήταν οι πραγματικές προθέσεις. Και δεν τολμούσε να το πει. Σκεφθείτε προεκλογικά να δεχόταν το ΠΑΣΟΚ να πει μια τέτοια λέξη. Μίλησε ο κύριος Υπουργός για μελέτες που έκανε ο μακαρίτης ο Τρίτσης. Θα ήθελα παρακαλώ, σεβόμενος τη μνήμη νεκρών, να μη φθάσουμε να μιλήσουμε για εκείνη την εποχή, για τις ασκήσεις επί χάρτου που γινόντουσαν και που έγιναν αργότερα. 
Το ερώτημα που θέτουμε και θα το θέσουμε αργότερα και στη Βουλή όταν θα έλθει να συζητηθεί το σχέδιο νόμου είναι: Ποια είναι η χωροταξική μελέτη που συνόδευσε αυτό το σχέδιο νόμου; Ποια είναι η χωροταξική μελέτη που κατάρτισε το Υπουργείο ή εν πάση περιπτώσει αυτή η περίεργη εταιρεία; Για το περίεργη, μην πάει αλλού ο νους σας. Το λέω, γιατί είναι η πρώτη φορά που ανέλαβε αυτού του είδους μελέτη. 'Εμαθε στου κασίδι το κεφάλι. Αυτή είναι η πραγματικότητα. Ουδέποτε είχε κάνει στο παρελθόν τέτοιου είδους μελέτη για οποιοδήποτε θέμα αυτή η εταιρεία, η οποία κατάρτισε το πρόγραμμα "ΚΑΠΟΔΙΣΤΡΙΑΣ". Τα στοιχεία θα έλθουν όταν θα έλθει στη Βουλή το θέμα και εκεί θα δείτε. Δεν μιλώ πάντοτε σε επίπεδο διαφάνειας. Μιλάω σε επίπεδο σοβαρότητας και συνέπειας. Για να καταλάβετε ποιοι είναι εκείνοι που σχεδιάζουν την πολιτική μας.
Επομένως μελέτες δεν έγιναν και δεν συνοδεύεται το συγκεκριμένο σχέδιο νόμου από οποιαδήποτε χωροταξική ή προηγούμενη μελέτη, πράγμα που συνέβη σε όλες τις χώρες της Ευρώπης, πριν φθάσουν να κάνουν όχι αναγκαστικές συνενώσεις, όπως θα αποδείξουμε, έστω και αν έχει μαζέψει κάποιες περίεργες επίσης -με την καλή έννοια του όρου περίεργες- αλλά μονομερείς γνωμοδοτήσεις το Υπουργείο. 
Είπε ο Υπουργός, ότι έγιναν προηγουμένως προσπάθειες συνενώσεων. Σοβαρά μιλάει κανείς σ' αυτό το Κοινοβούλιο, ότι έγιναν προσπάθειες συνενώσεων με κίνητρα; Ξέρουν όλοι ότι επρόκειτο μόνο για κάποια οικονομικά κίνητρα που τις περισσότερες φορές δεν υπήρχαν στους προϋπολογισμούς του Υπουργείου. 
ΣΤΡΑΤΗΣ ΚΟΡΑΚΑΣ: Και αυτά δεν δόθηκαν.
ΠΡΟΚΟΠΗΣ ΠΑΥΛΟΠΟΥΛΟΣ: Και όταν πήγαιναν ορισμένοι δήμοι και κοινότητες να συνενωθούν, όταν δεν βόλευε την Κυβέρνηση, ως δια μαγείας χάνονταν τα κονδύλια μέσα από τον προϋπολογισμό; Μιλάμε γι' αυτού του είδους τα κίνητρα συνενώσεων;
Τέλος φθάνω στην ουσία του προβλήματος. Ακούστηκαν περίεργα πράγματα σ' αυτήν την Αίθουσα από τον Υπουργό και ιδίως από τον κοινοβουλευτικό εκπρόσωπο του ΠΑΣΟΚ. Τι μας είπε;
Μα εσείς, λέει, υπέρ των συνενώσεων είσθε. Η διαφορά είναι αν θα γίνουν αναγκαστικές ή όχι. Στη διαδικασία θα τα χαλάσουμε; Ξέρετε τι μας λέει; Δημοψήφισμα έκανε ο Παπαδόπουλος, δημοψήφισμα κάνουμε και εμείς, επομένως τη διαφορά αυτή που τη βρήκατε; Αυτή είναι η έννοια της αυταρχικής νοοτροπίας σε όλο της το μεγαλείο. Εμείς είμαστε υπέρ της ισχυρής Τοπικής Αυτοδιοίκησης και οι συνενώσεις αποτελούν ένα μέσο. Μόνο που οι συνενώσεις δεν μπορούν να γίνουν αναγκαστικά. Οι συνενώσεις μπορεί να γίνουν μέσα από συγκεκριμένη χωροταξική μελέτη, συγκεκριμένο πλέγμα κινήτρων και μέσα από διαδικασίες δημοκρατικές, δηλαδή μέσα από δημοψηφίσματα τοπικά. Και προτείναμε αν η Κυβέρνηση θεωρεί ότι ο ελληνικός λαός συναινεί σ' αυτήν την πολιτική, υπάρχει η διαδικασία των εμψηφισμένων νομοσχεδίων. Το ψηφίζει αυτό; Πριν σταλεί στον Πρόεδρο της Δημοκρατίας προς κύρωση ας ακολουθήσει τη διαδικασία την οποία προβλέπει το Σύνταγμα και να το θέσει υπό την κρίση του ελληνικού λαού, αν δεν θέλει να κάνει τώρα δημοψήφισμα. Γιατί δεν το κάνει; Τι την εμποδίζει; Και μη μου πείτε ότι στην περίπτωση αυτή είναι το ίδιο πράγμα να κάνεις αναγκαστικές συνενώσεις και συνενώσεις που θα τις θέτεις υπό την κρίση του ελληνικού λαού. Αν το ΠΑΣΟΚ είτε σαν Κυβέρνηση είτε ως Κοινοβουλευτική του Ομάδα δεν καταλαβαίνει τη διαφορά της αναγκαστικής συνένωσης από την προαιρετική συνένωση που είναι προϊόν γνήσιας ετυμηγορίας του ελληνικού λαού, τότε είναι άξιο πραγματικά της τύχης και της παράδοσής του.
Ακούστηκε επίσης από τον κοινοβουλευτικό εκπρόσωπο του ΠΑΣΟΚ το εξής περίεργο. Λέει, γυρνάτε και κάνετε προπαγάνδα στα καφενεία ότι δεν θα θαύονται οι νεκροί εκεί που πρέπει κλπ. Δηλαδή μια περίεργη ιστορία. Πάτε να αποδώσετε στη Νέα Δημοκρατία φήμες και σπερμολογίες που ουδέποτε έγιναν. Φαίνεται ότι εμνήσθη ο κ. Σφυρίου του αλήστου μνήμης ΠΑΣΟΚ την εποχή της εισόδου της Ελλάδας στην ΕΟΚ. Τότε που όλοι οι σημερινοί μεταρρυθμιστές, οι οποίοι φορούν τη λεοντή του εκσυγχρονισμού, περιέρχονταν την Ελλάδα και έλεγαν όσα έλεγαν, συμπεριλαμβανομένου και του Πρωθυπουργού στο Μεγανήσι της Λευκάδας, όπου έλεγε στους ψαράδες στους κατοίκους ότι θα χάσουν τα καϊκια τους, θα χάσουν τα ξενοδοχεία τους και τα καταστήματά τους. Η λογική εκείνης της εποχής ΕΟΚ και ΝΑΤΟ, το ίδιο συνδικάτο. Εμείς δεν έχουμε την ίδια λογική. Δεν καταλογίζουμε τέτοια πράγματα. Εμείς καταλογίζουμε ανευθυνότητα, προχειρότητα, έλλειψη δημοκρατικής συνείδησης και ευαισθησίας. Αυτά τα οποία επινόησε ο κ. Σφυρίου, δεν ξέρω ποιος τα είπε. Πάντως εμείς δεν τα είπαμε. Εάν θεωρεί ότι έπρεπε να τα πούμε υπεμνήσθη αρχαίων ημερών. Αυτά χρησιμοποίησε το ΠΑΣΟΚ. Και δεν πάω πολύ μακριά. Βρέθηκε ο κύριος Υπουργός να μας πει τι κάναμε το 1981 και το 1974. Αυτό το ΠΑΣΟΚ που επαίρεται σήμερα για οποιαδήποτε μεταρύθμιση ας θυμηθεί ποια ήταν η λογική του και τι είπε γι' αυτά για τα οποία σήμερα θέλει να θεωρεί ότι μάχεται.
Και ας έρθουμε στο θέμα που μας απασχολεί. 'Εφαγα πολύ ώρα για άλλα πράγματα, αλλά καλό είναι να θυμόμαστε περί τίνος πρόκειται. 'Ερχομαι στο θέμα της διαφήμισης. Ελέχθη προηγουμένως το σχέδιο "ΚΛΕΙΣΘΕΝΗΣ" αφορά τη Δημόσια Διοίκηση. Και αφού αφορά τη Δημόσια Διοίκηση δεν μπορούμε να πάρουμε διαφήμιση μέσα από το πρόγραμμα "ΚΛΕΙΣΘΕΝΗΣ"; Το είχα πει και θα το πω πολλές φορές. Εάν το ΠΑΣΟΚ δεν καταλαβαίνει τη διαφορά της Δημόσιας Διοίκησης και της συγκέντρωσης και αποκέντρωσης, που αφορά τη Δημόσια Διοίκηση, με την Τοπική Αυτοδιοίκηση, είναι δικό του θέμα, δεν είναι δικό μου θέμα. Είναι θέμα πρωτοετών σε οποιαδήποτε σχολή είτε Νομική είτε Δημόσιας Διοίκησης. Είναι πολύ διαφορετικό το θέμα της Δημόσιας Διοίκησης, που είναι η κρατική διοίκηση και ανάγεται σε επίπεδο συγκέντρωσης και αποκέντρωσης και πολύ διαφορετικό το θέμα της αυτοδιοίκησης. Η αυτοδιοίκηση δεν είναι βραχίονας του κράτους. Αν στη λογική του ΠΑΣΟΚ κάτι που συνέβαινε πάντοτε η αυτοδιοίκηση είναι προέκταση της αποκέντρωσης γιατί μονίμως θεωρούσε την αυτοδιοίκηση βραχίονα του κράτους, αυτό είναι στη δική του λογική, όχι στη δική μας. 'Οταν το πρόγραμμα "ΚΛΕΙΣΘΕΝΗΣ" αναφέρεται στη Δημόσια Διοίκηση, εννοεί κεντρική διοίκηση και αποκέντρωση. Η αυτοδιοίκηση είναι κάτι έξω από αυτά και ας φροντίσουν να μας πουν για ποιο λόγο 17% απορροφητικότητα έχει μόνο μέχρι σήμερα το πρόγραμμα "ΚΛΕΙΣΘΕΝΗΣ" και γιατί σπαταλώνται από τους γλίσχρους πόρους αυτού του προγράμματος τριακόσια ογδόντα δύο εκατομμύρια (382.000.000). Παίρνω δεδομένο τον αριθμό, σέβομαι την ομολογία του κυρίου Υπουργού στο σημείο αυτό και δέχομαι αυτόν τον αριθμό. Αλλά γιατί από αυτό το πρόγραμμα βγαίνει αυτού του είδους το ποσό το οποίο δεν ανάγεται στην Τοπική Αυτοδιοίκηση.
Εμείς -το ξαναείπα- θα θέσουμε το θέμα στο Ελεγκτικό Συνέδριο που είναι το αρμόδιο όργανο για τη νομιμότητα της σχετικής δαπάνης, έτσι για να υπάρξει στο σημείο αυτό διαφάνεια.
Τέλος, μένω για ενάμισι περίπου λεπτό στο ζήτημα το οποίο σχετίζεται με τη λογική της καμπάνιας. Το ερώτημα που θέσαμε είναι απλό και το ξαναθέτουμε. Πρώτον, γιατί η Κυβέρνηση διαφημίζει σχέδιο νόμου και μάλιστα ένα σχέδιο νόμου που όταν ξεκίνησε τη σχετική καμπάνια δεν είχε τεθεί ούτε υπόψη της Κοινοβουλετικής Ομάδας του ΠΑΣΟΚ; Ενημερώνω τον κύριο Υπουργό, τουλάχιστον πριν από λίγο δεν είχε κατατεθεί το σχέδιο νόμου. Το γραφείο του Υπουργού μας ενημέρωσε ότι έχουν παρεισφρήσει λάθη στο πρόγραμμα, λείπουν δήμοι. Αυτό σημαίνει μία προχειρότητα άνευ προηγουμένου όταν μετά από τόση κυοφορία φθάσαμε στο σημείο να υπάρχουν σημαντικά λάθη. 
Θεωρούμε, λοιπόν, ότι είναι αδιανόητο σχέδιο νόμου αυτήν τη στιγμή να διαφημίζεται. Δεν έχει συμβεί ποτέ στο παρελθόν και συμβαίνει για πρώτη φορά αυτό το πράγμα τώρα.
Το ερώτημα είναι το εξής: Γιατί δεν περίμενε η Κυβέρνηση να ψηφιστεί, να γίνει νόμος του κράτους ισχύων και να πει στον ελληνικό λαό ότι αυτός ο νόμος ισχύει. Εν πάση περιπτώσει είναι δυνατόν ποτέ να διαφημίζεται όχι το περιεχόμενο του σχεδίου νόμου, αλλά οι στόχοι που θα πετύχει μετά από πέντε χρόνια; Γιατί είναι πενταετές το πρόγραμμα και η εφαρμογή του εξαρτάται από πέντε συν δύο προγράμματα. Τα δύο ανήκουν στο Υπουργείο Εσωτερικών, Δημόσιας Διοίκησης και Αποκέντρωσης και τα άλλα πέντε ανήκουν σε άλλα Υπουργεία τα οποία δεν μας έχουν πει τι θα κάνουν.
Είναι δυνατόν ποτέ να διαφημίζεται ένα σχέδιο νόμου, όχι ως προς το περιεχόμενό του, αλλά ως προς τους στόχους και να τους θεωρεί ότι έχουν επιτευχθεί; Εγώ φανέρωσα τι δημοσιεύθηκε στον κυριακάτικο Τύπο. Ο κυριακάτικος Τύπος εμφανίζει τα θέματα αυτά σαν να έχουν επιτευχθεί. Αν αυτό δεν λέγεται προπαγάνδα, τότε τι θα μπορούσε να λεχθεί ως προπαγάνδα;
Αν δεν είναι προπαγάνδα το γεγονός ότι θεωρούν ως δεδομένους στόχους, που δεν έχουν επιτευχθεί, αλλά θα επιτευχθούν κατά τη γνώμη τους, τότε τι είναι;
Για όλους αυτούς τους λόγους, και για το θέμα της νομιμότητας της σχετικής δαπάνης και για το χρόνο που έχει επιλεγεί να γίνει η διαφήμιση, και για το γεγονός ότι πριν καν ψηφιστεί "ενημερώνεται" ο ελληνικός λαός εμείς είμαστε αντίθετοι. 
Πέραν τούτου, κύριε Πρόεδρε, το θέμα της κομματικής πειθαρχίας δεν είναι απλό. Δεν είναι μόνο το θέμα της χωροταξίας. 'Οταν λες στο Βουλευτή ότι χωροταξία είναι θέμα το οποίο ανάγεται σε ζήτημα κομματικής πειθαρχίας καταλύεις την έννοια του άρθρου του Συντάγματος που λέει ότι ο Βουλευτής έχει δικαίωμα γνώμης και ψήφου.
Παρατήρησα δε το εξής ολίσθημα. Δεν το θέτει, λέει, όλο το ζήτημα σε επίπεδο κομματικής πειθαρχίας. Το θέτει μόνο ως προς την χωροταξία. Ξέρετε τι ομολογεί με αυτό; Σκεφτείτε τον παραλογισμό. Δεν θέτουμε λέει κομματική πειθαρχία στο μείζον -ενώ η κομματική πειθαρχία όπως ξέρετε είναι μορφή παροχής ψήφου εμπιστοσύνης στην Κυβέρνηση κατά το Σύνταγμα, άρα υφίσταται μόνο για μείζονα θέματα που αφορούν την κυβερνητική πολιτική- τη θέτει στο έλασσον. Δηλαδή μας λέγει ότι χρησιμοποιεί το θεσμό της κομματικής πειθαρχίας, που μόνο κατ' εξαίρεση μπορεί να χρησιμοποιείται, για να κάνει το έλασσον. Δηλαδή να κρατήσει τους Βουλευτές και να τους παράσχει ομπρέλα προστασίας απέναντι στις τοπικές κοινωνίες. Αυτή είναι η ευαισθησία της Κυβέρνησης και του Πρωθυπουργού απέναντι στην κοινοβουλευτική του ομάδα.
Αν έλεγε ότι θεωρούμε το ζήτημα αυτό μείζον θέμα κυβερνητικής πολιτικής και εξαρτά την εμπιστοσύνη της Βουλής από το ζήτημα αυτό, τότε θα το καταλάβαινα. Να λέγει όμως ότι για το έλασσον θέτει θέμα κομματικής πειθαρχίας, σημαίνει ότι δε γνωρίζει η Κυβέρνηση ούτε καν την κοινοβουλευτική διαδικασία.
Για όλα αυτά πιστεύουμε ότι οι απαντήσεις που δόθηκαν ήταν απαντήσεις αμηχανίας. Είναι απαντήσεις που περισσότερο ενίσχυσαν τις ανησυχίες μας και λιγότερο τις καθησύχασαν.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν προσετέθη τίποτα καινούριο ούτε μπήκε κανένα ερώτημα που να έμεινε αναπάντητο. Θα εκμεταλλευτώ το χρόνο που έχω αναγκαστικά σχολιάζοντας αυτά που ελέχθησαν.
Τόνισα στην πρωτολογία μου ότι εμείς επί της αρχής δεν διαπργματευόμαστε το νομοσχέδιο. Αν θέλετε να τις πούμε "αναγκαστικές" τις συνενώσεις να τις πούμε "αναγκαστικές"
ΠΡΟΚΟΠΗΣ ΠΑΥΛΟΠΟΥΛΟΣ: Δεν τις είπατε προεκλογικά.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι εκεί το θέμα. Διάλογο κάναμε και μάλιστα εξαντλητικό και επί της χωροταξίας και επί της ουσίας του νομοσχεδίου με την αυτοδιοίκηση. Θεωρήσαμε ότι ο πλέον αρμόδιος σε αυτό το διάλογο είναι η αυτοδιοίκηση. 'Οχι κοινότητα - κοινότητα. Με όλη αυτήν την τοπικιστική αντίληψη, με όλα αυτά που κακώς κάποιος πριν είπε ότι τα λέγω για τους Κοινοτάρχες κλπ. έχουμε καταφέρει δυστυχώς όλοι μας να δημιουργήσουμε επαγγελματίες του είδους σε ορισμένα σημεία της αυτοδιοίκησης...
ΣΤΡΑΤΗΣ ΚΟΡΑΚΑΣ: Αυτό μπορεί να το πουν και για τους Βουλευτές και θέλει προσοχή όταν το λέτε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό δεν αφορά την πλειοψηφία των ανθρώπων της αυτοδιοίκησης τους οποίους τιμώ, αλλά υπάρχουν ανάμεσά τους επαγγελματίες της αυτοδιοίκησης, οι οποίοι υπολογίζουν περισσότερο στην καρέκλα και στο αξίωμα παρά στην πρόοδο του τόπου τους.
Μ'αυτήν την έννοια είπα ότι στέρησαν κιόλας τα χωριά τους και τις περιοχές τους από σημαντικά οικονομικά κίνητρα. Γιατί, κύριε Παυλόπουλε, πέστε μου έστω και έναν δήμο απ'αυτούς που συνενώθηκε, που δεν τα πήρε τα χρήματα.
Εμείς όταν κάνουμε κριτική μέσα στον "ΚΑΠΟΔΙΣΤΡΙΑ" και λέμε ότι αυτές οι συνενώσεις μέχρι σήμερα δεν απέδωσαν τα αναμενόμενα, δεν είναι μόνο από πλευράς αριθμού κοινοτήτων που συνενώθησαν ή νέων δήμων που προέκυψαν από τις συνενώσεις, αλλά είναι και από άλλης πλευράς, το ότι οι περισσότερες δηλαδή συνενώσεις γίνανε με το νόμο 1416, όπου μπορούσαν δύο κοινότητες να συνενωθούν, να κάνουν πληθυσμό εξακοσίων κατοίκων και να πάρουν διπλά λεφτά. Ε, αυτή η συνένωση δεν απέδιδε. Δεν είναι αυτές οι συνενώσεις που θέλαμε. Γι'αυτό μιλούσαμε για σχεδιασμένες συνενώσεις. Και ο σχεδιασμός, οι μελέτες, αυτές που είπατε, έχουν γίνει κατά εξαντλητικό τρόπο. Το ΥΠΕΧΩΔΕ έχει αυτήν τη στιγμή στα χέρια του χωροταξική μελέτη των συμβουλίων περιοχής. Μάλιστα αν διαβάσετε τον οικιστικό νόμο θα δείτε ότι αναφέρεται στις συγκεκριμένες ενότητες. Αυτό ο νόμος τροποποιείται τώρα, γιατί και το ίδιο το ΥΠΕΧΩΔΕ αναγνώρισε ότι τα συμβούλια περιοχής το στόχο τους τον εκπλήρωναν για θέμα διακοινοτικής συνεργασίας. Δεν μπορούν όμως να εκπληρώσουν το στόχο του ενιαίου, συγκροτημένου, δυνατού και λειτουργικού δήμου.
Ούτε λίγο ούτε πολύ μας είπατε εδώ μέσα ότι το ΠΑΣΟΚ με την πολιτική του όλα αυτά τα χρόνια αποδυνάμωσε την ελληνική ύπαιθρο. Βέβαια δεν φέρετε εσείς ευθύνη για το τι έκανε η παράταξη, την οποία εκπροσωπείτε σήμερα, στο παρελθόν. Δεν χρειάζεται παρά να γυρίσει κανείς μερικά χρόνια πίσω για να δει ποια παράταξη οδήγησε την ύπαιθρο σ'αυτό το χάλι που βρίσκεται σήμερα.
Μιλήσατε για αυταρχισμό του ΠΑΣΟΚ προς την Τοπική Αυτοδιοίκηση. Το ΠΑΣΟΚ όμως είναι εκείνο το οποίο κατήργησε ελέγχους σκοπιμότητας που υπήρχαν στην αυτοδιοίκηση, τους έδωσε φτερά να πετάξουν και τους άνοιξε καινούριους ορίζοντες.
Ξοδέψατε αρκετό χρόνο από την ομιλία σας για να μας πείτε για τη διαφορά μεταξύ της Δημόσιας Διοίκησης και της αυτοδιοίησης. Δηλαδή, για να καταλάβω, μας εγκαλείτε γιατί τον "ΚΛΕΙΣΘΕΝΗ" εμείς τον έχουμε προσανατολίσει -και όχι μόνοι μας, αλλά με έγκριση της Κομισιόν- στο να μπορέσει να εξυπηρετήσει την ανασυγκρότηση της Δημόσιας Διοίκησης και της αυτοδιοίκησης στο σύνολο;
ΠΡΟΚΟΠΗΣ ΠΑΥΛΟΠΟΥΛΟΣ: Για τη διαφήμιση και μόνο σας το είπα.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι. Αυτό το ξέρετε πολύ καλά, μα πάρα πολύ καλά ότι είναι συμβατική μας υποχρέωση. Ακριβώς απ'αυτήν τη σύμβασή μας απορρέει και η υποχρέωση του ενημερωτικού προγράμματος. Αντίθετα εάν ξοδέψεις χρήματα για έργο που χρηματοδοτείται από την Ευρωπαϊκή 'Ενωση και δεν βγάλεις καμπάνια ενημέρωσης, πρόγραμμα δημοσιότητας, τότε υπάρχει φόβος να σου καταλογιστεί η δαπάνη για όλο το έργο.
Και θα ήθελα να κλείσω τονίζοντας ότι έχετε παρασύρει το νέο ηγέτη σας σε ένα λαθεμένο δρόμο. Προσπαθείτε να διατηρήσετε αυτήν την παράταξη, που μπορεί να είναι παράταξη και κόμμα εξουσίας σ'αυτήν την τυφλή υποταγή, στη συντήρηση, στην οπισθοδρόμηση, στη στασιμότητα που τελικά δημιουργεί ένα τέλμα.
'Ηταν μία ευκαιρία με την αλλαγή της ηγεσίας να μπορέσετε να αλλάξετε και πρόσωπο. Εγώ φοβάμαι για λογαριασμό σας, ότι αυτό που κάνετε στο χώρο της αυτοδιοίκησης θα το πληρώσετε μέσα σε ένα χρόνο που θα στηθούν οι κάλπες για τις δημοτικές εκλογές, πάρα, μα πάρα πολύ ακριβά.
ΠΡΟΚΟΠΗΣ ΠΑΥΛΟΠΟΥΛΟΣ: Θα το δούμε στις εκλογές.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ'αριθμό 3/13-10-97 επερώτησης Βουλευτών της Νέας Δημοκρατίας προς τον Υπουργό Εσωτερικών, Δημόσιας Διοίκησης και Αποκέντρωσης, με αντικείμενο την προκήρυξη διαγωνισμού για την υποβολή και υλοποίηση ολοκληρωμένης πρότασης επικοινωνιακής εκστρατείας του προγράμματος "ΙΩΑΝΝΗΣ ΚΑΠΟΔΙΣΤΡΙΑΣ".
Κύριοι συνάδελφοι, δέχεστε σ'αυτό το σημείο να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.30' λύεται η συνεδρίαση για αύριο Τρίτη 14 Οκτωβρίου 1997 και ώρα 18.00' με αντικείμενο εργασιών του Σώματος νομοθετική εργασία:
α) Συζήτηση επί της αρχής των άρθρων και του συνόλου του σχεδίου νόμου: "Κύρωση Πράξης Νομοθετικού Περιεχομένου" και 
β) Συνέχιση της συζήτησης επί των άρθρων και του συνόλου του σχεδίου νόμου: "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις". 
Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ

