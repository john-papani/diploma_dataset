Σελίδα 4369 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΠΗ'

Τετάρτη 26 Φεβρουαρίου 1997

Αθήνα, σήμερα, στις 26 Φεβρουαρίου 1997, ημέρα Τετάρτη και ώρα 18.20' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Β' Αντιπροέδρου κ. ΠΑΝΑΓΙΩΤΗ ΣΓΟΥΡΙΔΗ.

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 25.2.97 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΠΖ' συνεδριάσεώς του, της 25ης Φεβρουαρίου 1997, σε ό,τι αφορά την ψήφιση στο σύνολο του σχεδίου νόμου "Περιορισμός και βελτίωση της αποτελεσματικότητας των κρατικών δαπανών και άλλες διατάξεις").

Παρακαλείται ο Γραμματέας κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Βουλευτή Ηρακλείου κ. Σπυρίδωνα Δανέλλη, τ' ακόλουθα:)

Α' ΚΑΤΑΘΕΣΗ ΑΝΑΦΟΡΩΝ 
1) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η Επιστημονική Εταιρεία Μελέτης Φερών - Βελεστίνου - Ρήγα υποβάλλει προτάσεις για τον εορτασμό της ιστορικής επετείου των 200 χρόνων από το θάνατο του Ρήγα Φεραίου.

2) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε δημοσίευμα εφημερίδας στο οποίο η Κοινότητα Κισσού Πηλίου του Νομού Μαγνησίας ζητεί την ικανοποίηση των οικονομικών αιτημάτων των αγροτών των ορεινών περιοχών του Πηλίου.

3) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Νέας Αγχιάλου του Νομού Μαγνησίας ζητεί χρηματοδότηση για την κατασκευή δικτύου αποχέτευσης των ομβρίων υδάτων.

4) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η 'Ενωση Αγροτικών Συνεταιρισμών Μονοφατσίου Κρήτης ζητεί τη διαγραφή των χρεών της προς την ΑΤΕ.

5) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Σύλλογος Μονίμων Εργαζομένων του ΠΙΚΠΑ ΚΕΠΕΠ Πόμπιας ζητεί την εφαρμογή της νομοθετικής διάταξης αναφορικά με το επίδομα τροφής και στα προνοιακά ιδρύματα.

6) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Υπαλλήλων ΗΛΠΑΠ διαμαρτύρεται για τις μελετώμενες προσλήψεις στον Οργανισμό του που όμως δεν ανταποκρίνονται στις πραγματικές ανάγκες του.

7) Οι Βουλευτές κ.κ. ΑΧΙΛΛΕΑΣ ΚΑΝΤΑΡΤΖΗΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία Εκπαιδευτικοί Γονείς και Μαθητές Τρίπολης Αρκαδίας ζητούν να αντιμετωπιστούν τα προβλήματα της παιδείας, των εκπαιδευτικών καθώς και την επίλυση του στεγαστικού προβλήματος των σχολείων του Νομού Αρκαδίας.

8) Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ, ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Δήμαρχος Βελεστίνου Μαγνησίας ζητεί τη χορήγηση των απαραίτητων κονδυλίων προκειμένου να προχωρήσει η διαδικασία αναδημιουργίας του "Ιερού 'Αλσους" στο Βελεστίνο.

9) Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Ομοσπονδία Επαγγελματοβιοτεχνών Λέσβου ζητεί η φορολόγηση των μελών της να γίνεται σύμφωνα με τα βιβλία τους και όχι με αντικειμενικά κριτήρια.

10)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κοινότητα Πηγαϊδακίων του Νομού Ηρακλείου ζητεί να χρηματοδοτηθεί ο οικισμός της Καλοί Λιμένες για την εκτέλεση έργων ανάπλασης στην περιοχή του.

11)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Σύλλογος Ιδιοκτητών Γραφείων Ενοικιάσεως Αυτοκινήτων ΙΧ Νομού Ηρακλείου ζητεί την πλήρη ασφαλιστική κάλυψη των πελατών οδηγών των ενοικιαζομένων οχημάτων.

12)Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία η Γενική Γραμματεία Αθλητισμού του Εθνικού Σταδίου "Ο Διαγόρας" ζητεί το Εθνικό Στάδιο της Ρόδου να μεταταγεί σε Διεύθυνση Γυμναστηρίων με τμήματα βάσει του ΠΔ 456/88.

13)Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Οινοφοίτων του Νομού Βοιωτίας ζητεί την κατάργηση του σταθμού διοδίων, ο οποίος λειτουργεί στην έξοδο προς τα Οινόφυτα.

14)Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Δ.Ε.Π.Ο.Α.Θ. υποβάλλει προτάσεις σχετικά με τη ρύθμιση του νομοθετικού καθεστώτος των προσλήψεων, αποσπάσεων και μετατάξεων στις δημοτικές επιχειρήσεις.

Σελίδα 4370 

 

15)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Εμπορικός Σύλλογος Δράμας ζητεί νέες φορολογικές ρυθμίσεις του κλάδου του.

16)Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Κοινότητα Μικροκλεισούρας Δράμας και ο Σύλλογος Θιγομένων Περασμιωτών ζητούν να χορηγηθεί άμεση αποζημίωση στους κατοίκους του οικισμού της "Πέρασμα" λόγω της ζημιάς που υπέστησαν από την κατασκευή του υδροηλεκτρικού έργου "Θησαυρού Νέστου" της ΔΕΗ στις καλλιεργήσιμες εκτάσεις τους.

17)Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Κοινότητα Ωριά του Νομού Αρκαδίας ζητεί οικονομική ενίσχυση για την μετατροπή του Δημοτικού της Σχολείου σε οίκο ευγηρίας.

18)Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία η 'Ενωση Αγροτικών Συνεταιρισμών Αξιούπολης Νομού Κιλκίς ζητεί τη χορήγηση αποζημίωσης στους βαμβακοπαραγωγούς της περιοχής της για την κάλυψη των ζημιών τους από τις βροχοπτώσεις του Σεπτεμβρίου - Δεκεμβρίου 1996.

19)Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η Κοινότητα Τρικερίου του Νομού Μαγνησίας ζητεί οικονομική ενίσχυση για την αποπεράτωση του έργου της υδροδότησής της.

20)Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία η Κοινότητα Πινακάτων του Νομού Μαγνησίας ζητεί την αποπεράτωση της κατασκευής των εγκαταστάσεων του ξενώνα του ΕΟΤ "Αλατίνου" στην περιοχή της.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 1689/30-12-96 ερώτηση δόθηκε με το υπ' αριθμ. 288/17-2-97 έγγραφο από τον Υπουργό Εθνικής Οικονομίας η ακόλουθη απάντηση:

"Σε απάντηση της ερώτησης 1689/30-12-96 των Βουλευτών κ.κ. Νικ. Γκατζή και Βαγ. Μπούτα, σχετικά με το αντικείμενο του θιγομένου σε αυτήν θέματος και στα σημεία που μας αφορά, σας γνωρίζουμε τα ακόλουθα:

1. Η εταιρεία "Μ. ΤΣΙΠΛΑΚΟΣ - ΒΙΟΠΑΛ Α.Ε." κατά την τελευταία δεκαετία προέβη στην υλοποίηση δύο επενδύσεων, που έχουν υπαχθεί στις ευεργετικές διατάξεις του αναπτυξιακού ν. 1262/82 και έχουν ολοκληρωθεί.

Τα ποσά της καταβληθείσας επιχορήγησης στην ανωτέρω εταιρεία, κατά επένδυση, έχουν ως εξής:

Είδος επένδυσης Προϋπ/σμός ΕπιχορήγησηΑποφ. Ολοκλήρωσης

α. Μονάδα Καύσης Απορριμάτων 71.617.000 δρχ. 34.375.850 2568/41445/12.12.1990

β. Εκσυγχρονισμός και επέκταση 141.396.000 " δρχ. 48.781.620 2730/41408/ 21.12.1990 του Εκκοκιστηρίου

2. Σύμφωνα δε με το αρθ. 18 του ν. 1892/90 (που τροποποιήθηκε μεταγενέστερα με τους ν. 2234/94 Αρθ. 1 παρ. 16, και ν. 2324/95, Αρθ. 58, παρ. 36) ορίζονται οι όροι και προϋποθέσεις επιστροφής της επιχορήγησης που έχει καταβληθεί στις επιχειρήσεις εφόσον δεν τηρηθούν οι όροι της εγκριτικής απόφασης. Η εγκριτική απόφαση για να διασφαλίσει τα δικαιώματα του Κράτους προβλέπει τα εξής:

"Επιχειρήσεις των οποίων επενδύσεις έχουν υπαχθεί στον παρόντα ή στον ν. 1262/82, εφόσον από την ημερομηνία δημοσίευσης της απόφασης υπαγωγής και πριν παρέλθει δεκαετία από την ημερομηνία δημοσίευσης της απόφασης ολοκλήρωσης της επένδυσης παύσουν, για οποιονδήποτε λόγο να λειτουργούν ή μεταβιβάσουν αναγκαστικά πάγια περιουσιακά στοιχεία, που είχαν συμπεριληφθεί στην επένδυση, ή μεταβιβασθούν αναγκαστικά ή οι μέτοχοι ή οι εταίροι αυτών μεταβιβάσουν μετοχές ή εταιρικά μερίδια, πέραν ενός ποσοστού που θα καθοριστεί με απόφαση του Υπουργού Εθνικής Οικονομίας ή μειώσουν το εταιρικό τους κεφάλαιο, χωρίς η μείωση να επιβάλλεται από την κείμενη νομοθεσία, η απόφαση υπαγωγής της επένδυσής τους θεωρείται αυτοδικαίως ως μηδέποτε εκδοθείσα και η καταβληθείσα επιχορήγηση και επιδότηση επιτοκίου καθίσταται ολικά ή μερικά αμέσως απαιτητή, ή δε επιχείρηση υποχρεούται σε άμεση επιστροφή των ως άνω ποσών, εισπραττομένων κατά τις διατάξεις περί εισπράξεως περί δημοσίων εσόδων.

3. Σε ό,τι αφορά επί των λοιπών θιγομένων σε αυτήν θεμάτων, θα σας απαντήσει το Υπουργείο Ανάπτυξης (Τομ. Βιομηχανίας) ως καθ' ύλην αρμόδιο.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

2. Στην με αριθμό 2028/27-1-97 ερώτηση δόθηκε με το υπ' αριθμ. 20/18-2-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2028/27-1-1997 που κατέθεσε ο Βουλευτής κ. Α. Ανδρεουλάκος, σε ό,τι μας αφορά, σας γνωρίζουμε τα εξής:

Για τη δίωξη του λαθρεμπορίου ζώων, τροφίμων, ποτών και άλλων καταναλωτικών αγαθών έχουν δοθεί εντολές και διενεργούνται αυστηροί έλεγχοι σε όλη τη Χώρα από τις Υπηρεσίες της Ελληνικής Αστυνομίας, οι οποίες για το σκοπό αυτό συνεργάζονται στενά και με τις τελωνειακές, στρατιωτικές και άλλες συναρμόδιες Αρχές.

Τα αποτελέσματα της έντονης αυτής αστυνόμευσης είναι θετικά.

Από 1-1-1996 έως 2-2-1997 πραγματοποιήθηκαν 268.187 έλεγχοι και βεβαιώθηκαν 330 παραβάσεις για τις 321 από τις οποίες εφαρμόσθηκε η αυτόφωρη διαδικασία και τις 9 υποβλήθηκαν μηνύσεις. Επίσης δεσμεύτηκαν και κατασχέθηκαν 99.847 πακέτα τσιγάρα, 184 φιάλες βότκα, 5 φιάλες ουίσκυ, 456 κουτιά των 250 ML και 336 φιάλες αλκοολούχο ποτό "LUARANA", τυροκομικά προϊόντα, 286 αρνιά, 280 ρπόβατα, 33 ημίονοι, 8 ίπποι και 26 μοσχάρια, 2100 δολάρια ΗΠΑ και 1.055.000 δραχμές.

Παράλληλα έντονοι είναι οι αγορανομικοί και αστυκτηνιατρικοί έλεγχοι στα παντός είδους καταστήματα, στους χώρους αποθήκευσης και τα μέσα μεταφοράς, για την προστασία του καταναλωτικού κοινού από αλλοιωμένα, νοθευμένα και γενικά ακατάλληλα και επικίνδυνα στη δημόσια υγεία τρόφιμα και ποτά.

Κατά τους ελέγχους αυτούς, για 183 παραβάσεις που βεβαιώθηκαν εφαρμόσθηκε η αυτόφωρη διαδικασία, σε 26.733 περιπτώσεις υποβλήθησαν μηνύσεις, έγιναν 3.936 προτάσεις για επιβολή διοικητικών μέτρων, ελήφθησαν 14.909 δείγματα από τα οποία έχουν εξετασθεί τα 10.055 και βρέθηκαν μη κανονικά τα 1.184, για τα οποία οι υπεύθυνοι παραπέμφθηκαν στη Δικαιοσύνη. Ακόμη έχουν κατασχεθεί και καταστραφεί σημαντικές ποσότητες κρεάτων και παραπροϊόντων τους, αλιευμάτων, τυροκομικών, ελαίων και άλλων ειδών διατροφής.

Ο Υπουργός

ΓΕΩΡΓΙΟΣ ΡΩΜΑΙΟΣ"

3. Στην με αριθμό 2034/27-1-97 ερώτηση δόθηκε με το υπ' αριθμ. 4462/18-2-97 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 2034/27-1-97 του Βουλευτή κ. Ι. Βαρβιτσιώτη και απευθύνεται στον Υπουργό Μεταφορών και Επικοινωνιών, σας στέλνουμε για ενημέρωση του κ. Βουλευτή αντίγραφα καταστάσεων, με οικονομικά στοιχεία, από το τέλος εκσυγχρονισμού και ανάπτυξης αεροδρομίων (ΤΕΑΑ) μέχρι Οκτώβριο του 1996.

Ο Υπουργός

ΧΑΡ. ΚΑΣΤΑΝΙΔΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

Σελίδα 4371 

 

4. Στην με αριθμό 2036/27-1-97 ερώτηση δόθηκε με το υπ' αριθμ. 57/18-2-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της 2036/27-1-1997 που κατέθεσε ο Βουλευτής κ. Α. Καραμάριος, σε ό,τι μας αφορά, σας γνωρίζουμε τα εξής:

Το θέμα της παρεμπόδισης λάθρα εισόδου λαθρομεταναστών στη Χώρα μας αντιμετωπίζεται από το Υπουργείο μας με ιδιαίτερη υπευθυνότητα και λήψη έντονων μέτρων σε συνεργασία με τα Υπουργεία Εθνικής 'Αμυνας και Εμπορικής Ναυτιλίας.

Στα μέτρα αυτά είναι και η πληρέστερη στελέχωση με προσωπικό των Υπηρεσιών της Ελληνικής Αστυνομίας που αστυνομεύουν τις παραμεθόριες περιοχές της Χώρας, η οποία γίνεται κατά προτεραιότητα, μέσα από την ελλειμματική δύναμη του Σώματος, καθώς επίσης και η ενίσχυσή τους με σύγχρονα μέσα και εφόδια.

Στα πλαίσια αυτά έχει αυξηθεί σημαντικά και η δύναμη της Αστυνομικής Διεύθυνσης Δωδεκανήσου, η οποία από έτους ενισχύεται με απόσπαση προσωπικού από τη Γενική Αστυνομική Διεύθυνση Αττικής.

'Οσον αφορά τους 50 Ιρακινούς υπηκόους κουρδικής καταγωγής που εντοπίσθηκαν από άνδρες στρατιωτικής περιπόλου σε ερημικές τοποθεσίες της Μεγίστης, σας πληροφορούμε ότι οδηγήθηκαν στη Ρόδο προκειμένου να εξετασθεί σύμφωνα με τις ισχύουσες διατάξεις το αίτημά τους για άσυλο.

Στην αναφερόμενη Διεύθυνση δόθηκε εντολή να εξετάσει με προσοχή τα καταγγελλόμενα και να λάβει κατά την κρίση της τα απαιτούμενα μέτρα για την εντονότερη αστυνόμευση της Μεγίστης και των άλλων περιοχών ευθύνης της και την αποτελεσματικότερη αντιμετώπιση της λαθρομετανάστευσης.

Ο Υπουργός

ΓΕΩΡΓΙΟΣ ΡΩΜΑΙΟΣ"

5. Στις με αριθμό 2053/28-1-97, 2119/29-1-97 ερωτήσεις δόθηκε με το υπ' αριθμ. 1/18-2-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση των ερωτήσεων 2053/28-1-97 και 2119/29-1-97 που κατέθεσε ο Βουλευτής κ. Ι. Βαρβιτσιώτης, σας γνωρίζουμε ότι οι εν λόγω επιχειρήσεις λειτουργούν σύμφωνα με τις διατάξεις του Αστικού και Εμπορικού Δικαίου.

Η θέσπιση ειδικού νομικού πλαισίου για τη λειτουργία τους απασχολεί το Υπουργείο μας και για το σκοπό αυτό μελετάται η σχετική νομοθεσία των χωρών της Ευρωπαϊκής 'Ενωσης, ώστε με γνώμονα τα ισχύοντα στις χώρες αυτές και τα όσα επιβάλλει το δημόσιο και κοινωνικό συμφέρον να ενεργήσουμε το συντομότερο δυνατό για τη ρύθμιση του θέματος.

Ο Υπουργός

ΓΕΩΡΓΙΟΣ ΡΩΜΑΙΟΣ"

6. Στην με αριθμό 2054/28-1-97 ερώτηση δόθηκε με το υπ' αριθμ. 114/14-2-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2054/28.1.97 ερώτηση των Βουλευτών κ.κ. Σπύρου Δανέλλη και Πέτρου Κουνάλακη, σας γνωρίζουμε τα εξής:

Τα έργα στον αρχαιολογικό χώρο Κνωσού έχουν ήδη ενταχθεί από την αρχή του 1996 στα μεγάλα έργα του Υπουργείου Πολιτισμού με τον τίτλο "'Εργα συντηρήσεως στερεώσεως και αναδείξεως αρχαιολογικού χώρου Κνωσού". Η διαχείριση των πιστώσεων ανατέθηκε με την από 9.2.96 Υ.Α. στο Ταμείο Διαχείρισης Πιστώσεων για την εκτέλεση αρχαιολογικών έργων, η δε επιστημονική ευθύνη ανατέθηκε προσωρινά στην ΚΓ' Εφορεία Προϊστορικών και Κλασικών Αρχαιοτήτων δια της Προϊσταμένης της μέχρι της συστάσεως ομάδας εργασίας, η οποία θα έχει και την ευθύνη της τεχνικής υποστήριξης. 'Ηδη βρίσκονται σε εξέλιξη οι εργασίες διαμόρφωσης της πορείας των επισκεπτών στο ανάκτορο της Κνωσού.

Μετά τη δημοπράτηση του έργου "Περίφραξη και Ηλεκτροφωτισμός αρχ/κού χώρου Κνωσού" από το Ταμείο Αρχαιολογικών Πόρων βρίσκονται σε εξέλιξη οι σχετικές εργασίες.

Για την αναβάθμιση του αρχαιολογικού χώρου, με την από 28-12-1995 Υ.Α. έχουν εγκριθεί η διάθεση απαλλοτριωμένων για αρχ/κούς σκοπούς εκτάσεων για την κατασκευή χώρου σταθμεύσεως αυτοκινήτων καθώς και η σχετική μελέτη και τεχνική έκθεση που εκπονήθηκε από τη Διεύθυνση Προϊστορικών και Κλασικών Αρχαιοτήτων. Οι εργασίες για την κατασκευή του χώρου στάθμευσης εκτελούνται σε συνεργασία με της ΚΓ' ΕΠΚΑ και της 3ης ΔΕΚΕ. Για το τμήμα έργων που αφορά την ΚΓ' ΕΠΚΑ (τοιχία αντιστηρίξεως και αγωγοί απορροής ομβρίων υδάτων) έχει εγκριθεί με την από 21.5.1996 Υ.Α. δαπάνη ύψους 42.500.000 δραχμών.

Σχετικά με τα αναστηλωτικά και στερεωτικά έργα, σημειώνεται ότι έχει συντελεστεί σημαντικό έργο που αφορά τη "Στερέωση και συντήρηση κατασκευών από οπλισμένο σκυρόδεμα και άλλων έργων του Α. Evans στα διαμερίσματα Βασιλέως-Βασιλίσσης, καθώς και τη Νότια Οικία του ανακτόρου", που απαίτησε πολύμηνη μελέτη και εργασία. 'Εχει περατωθεί η μελέτη διατήρησης - συντήρησης του ευπαθούς γυψολίθου των δαπέδων και υπολείπεται η σύνταξη από τον μελετητή των οικονομικών τευχών για να εκτελεστεί το έργο, εκτελείται δε ήδη το έργο διαμόρφωσης πορείας επισκεπτών. Επιπλέον, έχει ήδη εγκατασταθεί Τριγωνομετρικό δίκτυο με προδιαγραφές ακριβείας τέτοιες ώστε να παρακολουθούνται μικρομετακινήσεις κάθε επιμέρους χώρου του κτιριακού συγκροτήματος του ανακτόρου.

Είναι επίσης γνωστό, ότι από εβδομηκονταετίας όλες οι τοιχογραφίες έχουν μεταφερθεί στο Μουσείο Ηρακλείου και έχουν αντικατασταθεί στο χώρο του ανακτόρου με αντίγραφα, η στερέωση των οποίων δεν ανήκει στην αρμοδιότητα της Διεύθυνσης Αναστηλώσεως Αρχαίων Μνημείων, αφού δεν αποτελούν "αρχαία".

Πρέπει, τέλος, να σημειωθεί ότι οι μελέτες και οι εργασίες για τη διαμόρφωση των αρχαιολογικών χώρων δεν μπορούν, από τη φύση τους, να ακολουθούν ρυθμούς συνηθισμένων εργολαβιών, επειδή τα έργα είναι εξειδικευμένα και πολλές φορές η συμπεριφορά των μνημείων κατά τη διάρκεια των εργασιών δημιουργεί ανάγκη νέων μελετών, οι οποίες βεβαίως δεν είναι εξ αρχής προβλέψιμες.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

7. Στην με αριθμό 2055/28-1-97 ερώτηση δόθηκε με το υπ' αριθμ. 4636/20-2-97 έγγραφο από τον Υφυπουργό Εσωτερικών η ακόλουθη απάντηση:

"Σχετικά με την αριθμ. 2055/28-1-1997 ερώτηση που κατέθεσε στη Βουλή ο Βουλευτής κ. Γεώργιος Καρασμάνης και αναφέρεται στην εγκύκλιο ΔΙΔΑΔ/Φ53/258/27824/17-12-1996 με θέμα "Στοιχεία απεργιών προσωπικού των δημοσίων Υπηρεσιών, ΝΠΔΔ και ΟΤΑ πρώτου και δεύτερου βαθμού", σας πληροφορούμε τα εξής:

'Οπως προκύπτει από το περιεχόμενο της εγκυκλίου στην οποία αναφέρεστε, δε ζητούνται ονομαστικά στοιχεία, αλλά πρόκειται για συγκέντρωση αριθμών για καθαρά στατιστική εκτίμηση και επομένως δε συντρέχει λόγος ανάκλησής της.

Θεωρούμε ότι κάθε προσπάθεια να αποδοθεί διαφορετικό νόημα στην παραπάνω εγκύκλιο, δεν ανταποκρίνεται στο κοινό αίσθημα αποδοχής των δημοκρατικών αντιλήψεων του ΠΑ.ΣΟ.Κ.

'Αλλωστε, το ΠΑ.ΣΟ.Κ. είναι αυτό που ως Κυβέρνηση από το 1982 κατοχύρωσε τα συνδικαλιστικά δικαιώματα των δημοσίων υπαλλήλων με ένα θεσμικό πλαίσιο πρωτοπόρο για τα ευρωπαϊκά δεδομένα.

Ο Υφυπουργός

ΑΝ. ΜΑΝΤΕΛΗΣ"

8. Στην με αριθμό 2068/28-1-97 ερώτηση δόθηκε με το υπ' αριθμ. 147/18-2-97 έγγραφο από τον Υπουργό Δικαιοσύνης 

Σελίδα 4372 

η ακόλουθη απάντηση:

"Απαντώντας στην υπ'αρ. 2068/28-1-97 ερώτηση, που κατατέθηκε στη Βουλή από τους Βουλευτές Βασίλη Κορκολόπουλο, Γεώργιο Τρυφωνίδη και Ηλία Βεζδρεβάνη και σε ό,τι αφορά το Υπουργείο Δικαιοσύνης σας γνωρίζουμε ότι έχει περατωθεί η τακτική ανάκριση σε βάρος της Προϊσταμένης της Πολεοδομίας Ν. Λάρισας Μαριέττας Λιβέρη και ήδη βρίσκεται στο στάδιο της σύνταξης πρότασης από τον αρμόδιο Εισαγγελέα ο οποίος έχει χειριστεί την ποινική δικογραφία.

Ο Υπουργός

ΕΥΑΓΓΕΛΟΣ ΓΙΑΝΝΟΠΟΥΛΟΣ"

9. Στην με αριθμό 2074/28-1-97 ερώτηση δόθηκε με το υπ' αριθμ. 4562/19-2-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της αριθ. 2074/28-1-97 ερώτησης που κατέθεσε στη Βουλή ο Βουλευτής κ. Σπήλιος Σπηλιωτόπουλος σχετικά με τη στελέχωση των ΕΛΤΑ στο Μεγάλο Χωριό Τήλου, σας πληροφορούμε τα εξής:

'Οπως μας ενημέρωσε το ΑΣΕΠ που είναι αρμόδιο για την έκδοση της σχετικής προκήρυξης έχουν δρομολογηθεί οι διαδικασίες και επίκειται η άμεση έκδοσή της (μέχρι τέλος μηνός Φεβρουαρίου), δεδομένου ότι έχει αναγνωρισθεί η επιτακτική ανάγκη πρόσληψης του προσωπικού αυτού.

Ο Υφυπουργός

ΑΝ. ΜΑΝΤΕΛΗΣ"

10. Στην με αριθμό 2078/29-1-97 ερώτηση δόθηκε με το υπ' αριθμ. 1364/21-2-97 έγγραφο από τον Υφυπουργό Εθνικής 'Αμυνας η ακόλουθη απάντηση:

"Σε απάντηση της 2078/29-1-97 ερώτησης που κατέθεσαν οι Βουλευτές κ.κ. Ι. Δραγασάκης, Σ. Δανέλλης και Σ. Αλφιέρη σχετικά με τη λειτουργία του παράκτιου σταθμού του ΟΤΕ στη Χίο, σας γνωρίζουμε ότι η μετάδοση του Μετεωρολογικού Δελτίου και του Δελτίου Προαγγελιών που εκδίδονται από την ΕΜΥ και την Υδρογραφική Υπηρεσία αντίστοιχα, γίνεται πλέον από τους παράκτιους σταθμούς Λήμνου, Ηρακλείου, Ρόδου και Κέρκυρας για την περιοχή κάλυψης καθ' ενός εξ' αυτών, ενώ από τον παράκτιο σταθμό Αθηνών μεταδίδονται ολόκληρα τα Δελτία. Ειδικότερα, όσον αφορά τη Χίο, θα πρέπει να σημειωθεί ότι ανάγκες της εν λόγω περιοχής καλύπτονται από τους σταθμούς Λήμνου και Ηρακλείου, οι οποίοι και καλύπτουν όλο το χώρο του Αιγαίου.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

11. Στην με αριθμό 2082/29-1-97 ερώτηση δόθηκε με το υπ' αριθμ. 115/14-2-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 2082/29.1.97 ερώτηση του Βουλευτή κ. Πέτρου Κουναλάκη, σας γνωρίζουμε τα εξής:

'Οπως με πληροφόρησαν οι αρμόδιες Υπηρεσίες στη θέση "Καρτερόλι" δυτικά της Κοινότητας Σηλίμνας σώζονται τρία γεφύρια εκ των οποίων τα δύο χρονολογούνται στους όψιμους μεταβυζαντινούς χρόνους. Η προστασία των γεφυριών έχει ήδη ενταχθεί στο ευρύτερο πρόγραμμα δραστηριοτήτων της 5ης Εφορείας Βυζαντινών Αρχαιοτήτων Σπάρτης για τη διάσωση και ανάδειξη του μνημειακού πλούτου του Νομού Αρκαδίας.

Η αποκατάσταση των μνημείων αυτών σε συνδυασμό με ένα πρόγραμμα ανάδειξης του αρχαίου οδικού δικτύου θα συμβάλλει στην αξιοποίηση και προβολή των αρχαιοτήτων του Μαινάλιου Πεδίου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

12. Στην με αριθμό 2083/29-1-97 ερώτηση δόθηκε με το υπ' αριθμ. 2/21-2-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2083/29-1-97 που κατέθεσε ο Βουλευτής κ. Φ. Κουβέλης, σας γνωρίζουμε τα εξής:

Η κτιριακή υποδομή και ο εξοπλισμός της Σχολής Αξιωματικών της Ελληνικής Αστυνομίας εξασφαλίζουν ικανοποιητικές συνθήκες διαμονής διαβίωσης και εκπαίδευσης των Δοκίμων Υπαστυνόμων.

Με την ανέγερση νέου συμπληρωματικού κτιρίου εμβαδού 4.260 τ.μ., για το οποίο πενταμελής επιτροπή συνέταξε και υπέβαλε στη Διεύθυνση Τεχνικών του Υπουργείου μας σχετικό κτιριολογικό πρόγραμμα προς υλοποίηση, θα γίνουν σύγχρονες εγκαταστάσεις και θα βελτιωθούν οι ανωτέρω συνθήκες. Σε ό,τι αφορά την υποχρεωτική διαμονή και σίτιση στη Σχολή των Δοκίμων (εγγάμων και αγάμων), αυτή καθιερώθηκε μετά την αποτυχία του συστήματος της Ακαδημαϊκής φοίτησης που είχε προηγηθεί, προκειμένου να εξασφαλισθεί η άρτια επαγγελματική κατάρτιση, η πειθαρχία και η ψυχική επαφή μεταξύ των Δοκίμων για τους οποίους η πολιτεία δαπανά σημαντικά χρηματικά ποσά.

Πέραν αυτού σας πληροφορούμε ότι τα καθήκοντα και οι υποχρεώσεις που προβλέπονται ρητά από τον Οργανισμό της Σχολής (π.δ. 319/1995) ήταν γνωστά στους υποψήφιους πριν από τη συμμετοχή τους στο διαγωνισμό και είναι αυτονόητο ότι ήταν αποδεκτά από αυτούς. Θα πρέπει επίσης να σημειωθεί ότι τέσσερις ημέρες την εβδομάδα την Τετάρτη και την Παρασκευή έως την Κυριακή έχουν έξοδο και βρίσκονται κοντά στην οικογένειά τους.

Κατόπιν τούτου δεν υφίσταται λόγος τροποποίησης του υφιστάμενου συστήματος εκπαίδευσης.

Ο Υπουργός

ΓΕΩΡΓΙΟΣ ΡΩΜΑΙΟΣ"

13. Στην με αριθμό 2093/29.1.97 ερώτηση δόθηκε με το υπ' αριθμ. 20/18.2.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2093/29.1.97 που κατέθεσε ο Βουλευτής κ. Α. Φούσας, σας γνωρίζουμε τα εξής:

Για την αντιμετώπιση της αναφερόμενης σε αυτή μορφής εγκληματικότητας από Αλβανούς και άλλους αλλοδαπούς που εισέρχονται λάθρα στη χώρα μας, έχουν δραστηριοποιηθεί όλες οι Υπηρεσίες της Ελληνικής Αστυνομίας.

Οι έλεγχοι και οι αστυνομικές έρευνες είναι έντονοι για την πρόληψη και καταστολή του φαινομένου (ανακάλυψη, σύλληψη παραπομπή των δραστών στη Δικαιοσύνη, εξάρθρωση των κυκλωμάτων, ανεύρεση και απόδοση των κλεμμένων στους δικαιούχους).

Οι μέχρι σήμερα προσπάθειες έχουν ικανοποιητικά αποτελέσματα. 'Εχουν ανευρεθεί αρκετά οχήματα και έχουν συλληφθεί και οδηγηθεί στη Δικαιοσύνη της Χώρας μας πολλοί Αλαβανοί, δράστες κλοπών οχημάτων και πινακίδων κυκλοφορίας αυτοκινήτων.

Επίσης, μέσω του γραφείου INTERPOL, διαβιβάζονται αμέσως για ευρείες αναζητήσεις στην INTERPOL Αλαβανίας και των άλλων κρατών, σοιτχεία και άλλες πληροφορίες για τα κλεμμένα και τουςδράστες.

Στα πλαίσια της συνεργασίας αυτής και μετά από σήμα που μας έστειλε την 27.12.1996 το γραφείο INTERPOL Αλαβανίας, με στοιχεία έξι αυτοκινήτων οπυ είχαν κατασχεθεί στη χώρα αυτή, της γνωστοποιήθηκαν για τα πέντε που είχαν κλαπεί από τη χώρα μας τα στοιχεία των διοκτητών οι οποιοι ειδοποιήθηκαν για να τα παραλάβουν.

Για τα καταγγελλόμενα σχετικά με τα όσα διαδραματίσθηκαν στην Αλβανία κατά την παραλαβή των κλεμμένων αυτοκινήτων, ζητήθηκαν και αναμένονται από το γραφείο της ΙΝΤΕRPOL Αλβανίας πληροφορίες και εξηγήσεις.

Ο Υπουργός

ΓΕΩΡΓΙΟΣ ΡΩΜΑΙΟΣ"

14. Στην με αριθμό 2105/29.1.97 ερώτηση δόθηκε με το υπ' αριθμ. 127/19.2.97 έγγραφο από τον Υφυπουργό Παιδείας η 

Σελίδα 4373 

ακόλουθη απάντηση:

"Απαντώντας στην ερώτηση με αριθμό 2105/29.1.97 που κατέθεσε ο Βουλευτής κ. Ν. Νικολόπουλος, και στα θέματα της αρμοδιότητάς μας, σας γνωρίζουμε τα ακόλουθα:

To δημοτικό σχολείο Δάφνης, επαρχίας Καλαβρύτων Ν. Αχαίας έχει σήμερα 46 μαθητές και, ενώ σύμφωνα με το νόμο θα έπρεπε να είχε υποβιβαστεί σε 2/θέσιο, διατηρήθηκε με την οργανικότητα του 3/θεσίου για να αντιμετωπίζονται με θετικότερο τρόπο λειτουριγκά και διδακτικά προβλήματα, δεδομένου ότι βρίσκεται σε προβληματική περιοχή και φιλοξενεί παιδιά από καταργημένα δημοτικά σχολεία γειτονικών κοινοτήτων.

Στο ίδιο δημοτικό σχολείο είναι τοποθετημένοι οργανικά τρεις δάσκαλοι, οι οποίοι πήραν από την αρχή του τρέχοντος σχολικού έτους απόσπαση με απόφαση του ΥΠΕΠΘ για άλλους νομούς από όπου κατάγονται.

ΤΟ ΠΥΣΠΕ Ν. Αχαίας κίνησε αμέσως τις διαδικασίες για την κάλυψη των κενών με πρόσληψη προσωρ. αναπληρωτών και στις 16/9/96 τοποθετήθηκαν 2 εκπ/κοί, με τους οποίους το σχολείο άρχισε κανονικά τα μαθήματα στη βάση του 2/θεσίου.

Η τοποθέτηση του 3ου δασκάλου έγινε μετά από ένα μήνα περίπου, συγκεκριμένα στις 14.10.1996, για το λόγο, ότι με τις διαδικασίες της επετηρίδας που ισχύουν για δυσπρόσιτα σχολεία σημειώθηκε μικρή καθυστέρηση, δεδομένου ότι υπήρξαν διαδοχικές αρνήσεις ενδιαφερομένων ν'αποδεχτούν την τοποθέτησή τους σε σχολείο δυσπρόσιτης περιοχής.

Από τα ανωτέρω προκύπτει, ότι δεν υπήρξε ούτε υπάρχει κανένα αξιοσημείωτο πρόβλημα στη λειτουργία του δημ. σχολείου Δάφνης τόσο από οργανωτική όσο και από διδακτική άποψη.

Το Γυμνάσιο και το Λύκειο Δάφνης Καλαβρύτων είχαν ελάχιστες απώλειες διδακτικών ωρών εξαιτίας του αποκλεισμού των αγροτών. Συγκεκριμένα, στο Γυμνάσιο απουσίασε, σε σύνολο 9 καθηγητών, μια καθηγήτρια επί δύο ημέρες, δηλαδή χάθηκαν συνολικά συνολικά 8 διδακτικές ώρες. Στο Λύκειο, σε σύνολο 10 καθηγητών, απουσίασαν δύο καθηγητές επί δύο ημέρες ο καθένας, δηλαδή χάθηκαν συνολικά 13 διδακτικές ώρες.

'Οπως είναι σαφές, οι απώλειες είναι μηδαμινές και καλύπτονται άνετα μέσα στα πλαίσια του υπολοίπου διδακτικού έτους, με κατάλληλη διαχείρηση της διδακτικής ύτλης από τους προαναφερθέντες διδάσκοντες.

'Οσον αφορά σε απουσίες καθηγητών λόγω καιρικών συνθηκών, σας πληροφορούμε ότι κατά το τρέχον σχολικό έτος, μέχρι τώρα, δεν υπήρξαν τέτοιες απουσίες.

Τέλος, η αρμόδια Δ/νση Δ/θμιας Εκπ/σης Αχαίας είναι πλήρως ενημερωμένη για όλα τα προβλήματα της περιοχής και φροντίζει γιατην έγκαιρη και κατά το δυνατόν καλύτερη επίλυσήτους.

Ο Υφυπουργός

ΙΩΑΝ. ΑΝΘΟΠΟΥΛΟΣ"

15. Στην με αριθμό 2107/29.1.97 ερώτηση δόθηκε με το υπ' αριθμ. 128/19.2.97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 2107/29.1.97 που κατέθεσε ο Βουλευτής κ. Ν. Νικολόπουλος, σας γνωρίζουμε τα ακόλουθα:

'Οπως μας πληροφόρησε ο Οργανισμός Σχολικών Κτιρίων (Ο.Σ.Κ.) με σχετικό έγγραφό του οι αίθουσες που κατέρρευσαν αποτελούσαν τμήμα 150 προκατασκευασμένων αιθουσών (ελαφρά προκατασκευή) συγκεκριμένης εργολαβίας ή δημοπράτηση της οποίας διεξήχθη στις 8 Ιουλίου 1991, οι δε τοποθετήσεις των αιθουσών έγιναν κατά τη διάρκεια του 1992 σε 70 διαφορετικά σημεία της Επικράτειας με αφορμή το σχετικό συμβάν, διεξάγεατι σχολαστικός έλεγχος όλων των αιθουσών της ιδίας εργολαβίας.

Ως προς το αναφερόμενο στην ερώτηση "αλλαγή σχολικού κτιρίου δεν κρίθηκε αναγκαία, πριν από μερικούς μήνες από επιτροπή του Υπουργείου Παιδείας και του Οργανισμού Σχολικών Κτιρίων...", το ακριβές είναι : με εξαιρετικώς επείγον Υπηρεσιακό Σημείωμα της 27.8.96 του Προέδρου του Ο.σ.Κ. προς την αρμόδια Δ/νση ΜΕΚΑΒΕ είχε δοθεί εντολή για άμεση αντικατάσταση των υπαρχουσών αιθουσών του 2ου Γυμν. Παλλήνης με 10 αίθουσες βαρειάς προκατασκευής. Η σχετική εισήγηση της Δ/νσης ΜΕΚΑΒΕ της 10.9.96 προς το Τεχνικο Συμβούλιο του Ο.Σ.Κ. να χαρακτηρισθεί το έργο ως ειδικής φύσεως προκειμένου να επισπευθεί ο χρόνος δεν εγκρίθηκε.

Με νέα εισήγηση στις 10.10.96 επανήλθε το θέμα στο Τεχνικό Συμβούλιο του Ο.Σ.Κ. και πάλι χωρίς αποτέλεσμα.

Ακολούθησε πλεον δημοπρασία για την κατασκευή των αιθουσών τον Νοέμβριο του 1996 καιαυτή τη στιγμή περαιώνεται η εκδίκαση των ενστάσεων.

Είναι εύλογο πως η ολοκλήρωση του έργου θα είναι σύντομη λόγω της φύσεώς του (προκατασκευή)

Τέλος και σχετικά με την ασφάλεια των κατασκευαζομένων σχολικών κτιρίων σας πληροφορούμε ότι:

α) Εφαρμόζονται πιστά οι νέοι αντισεισμικοί κανονισμοί.

β) Εφαρμόζεται πλήρως ο κτιριοδομικός κανονισμός του ΥΠΕΧΩΔΕ.

γ) Συντάσσεται πλήρης μελέτη ενεργητικής και παθητικής πυρασφάλειας η οποία και υποβάλλεται προς τελική έγκριση από τις κατά τόπους αρμόδιες Πυροσβεστικές Υπηρεσίες.

δ) κατά την εκπόνηση των μελετών του Ο.Σ.Κ. ακολουθεί προδιαγραφές που έχει συντάξει ειδική ομάδα εργασίας υπαλλήλων του και φυσικά έχει ληφθεί υπ' όψη η διεθνής εμπειρία.

- Κτιριολογικά Προγράμματα Γενικής Εκπαίδευσης

(Σύνταξη και έκδοση μετά το 1982)

- Τυποποιημένες Οικοδομικές Λεπτομέρειες.

(Σύνταξη και έκδοση κατά την περίοδο 1984-1987)

Επιπρόσθετα κάθε μελέτη που εκπονείται από τον Ο.Σ.Κ. με την ολοκλήρωση της υποβάλλεται προς γνωμοδότηση στο Τεχνικό Συμβούλιο του Ο.Σ.Κ. όπου ενδέχεται να διατυπώνονται παρατηρήσεις και προτάσεις προς περαιτέρω βελτίωση.

Η σύνθεση του Τεχνικού Συμβουλίου του Ο.Σ.Κ. (Π.Δ. 437/89, ΦΕΚ 190 Α)εκπρόσωπος ΥΠΕΧΩΔΕ, εκπρόσωπος Τ.Ε.Ε., 2 Τεχνικοί υπάλληλοι Α' βαθμίδας από τον Ο.Σ.Κ. ειδικοί σύμβουλοι, κ.λπ., θεωρείται πως διασφαλίζει την αρτιότητα των μελετών του Ο.Σ.Κ.

Ο Υφυπουργός

ΙΩΑΝ. ΑΝΘΟΠΟΥΛΟΣ

16. Στην με αριθμό 2117/29.1.97 ερώτηση δόθηκε με το υπ' αριθμ. 2/18.2.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2117/29.1.97 που κατέθεσε ο Βουλευτής κ. Γ. Γαρουφαλιάς σας γνωρίζουμε τα εξής:

Το θέμα της καλής υγιεινής κατάστασης του αστυνομικού προσωπικού παρακολουθείται με ιδιαίτερη ευαισθησία από τις αρμόδιες Υγειονομικές Υπηρεσίες του Σώματος, οι οποίες λαμβάνουν κάθε αναγκαίο μέτρο, ώστε να παρέχεται σε αυτό η απαραίτητη ενημέρωση επί θεμάτων υγείας και φαρμακευτική, νοσοκομειακή και εξωνοσοκομειακή περίθαλψη.

Στα πλαίσια αυτά ενημερώθηκε το προσωπικό για τον τρόπο μετάδοσης της ηπατίτιδας Β' και τα μέτρα προφύλαξης και έχει ζητηθεί επανειλημμένα από το Υπουργείο Υγείας και Πρόνοιας η ένταξή του στις ομάδες υψηλού κινδύνου, για να χορηγηθεί το εμβόλιο δωρεάν. Για το θέμα αυτό είναι σε εξέλιξη συνεννόηση με το ανωτέρω Υπουργείο.

Επίσης καταβάλλονται συνεχείς προσπάθειες και για τη διασφάλιση άνετων και υγιεινών συνθηκών εργασίας, χορηγούνται στις Υπηρεσίες γιατην προφύλαξη του προσωπικού πλαστικά χειρόκτια, λαμβάνονται για την καθαριότητα των χώρων εργασίας και διαμονής στα αστυνομικά καταστήματα τα απαιτούμενα μέτρα και ικανοποιείται κάθε αίτημα των Υπηρεσιών για έγκριση πιστώσεων προς απολύμανση.

Ο Υπουργός

ΓΕΩΡΓΙΟΣ ΡΩΜΑΙΟΣ"

 

Σελίδα 4374 

17. Στην με αριθμό 2124/30.1.97 ερώτηση δόθηκε με το υπ' αριθμ. 2007372/18.2.97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ.2124/30.1.97 ερώτηση που κατατέθηκε στη Βουλή των Ελλήνων από το Βουλευτή κ.Ευμοιρίδη Κ. σας πληροφορούμε ότι δεν υφίσταται διάταξη νόμου που να προβλέπει την ανάληψη από τον κρατικό προϋπολογισμό του κόστους μετάβασης των Ελλήνων που εργάζονται στο εξωτερικό και έρχονται στη Χώρα μας για την άσκηση των εκλογικών τους δικαιωμάτων.

Στην περίπτωση που αποφασισθεί να προωθηθεί ένα τέτοιο νομοσχέδιο αυτό θα εξετασθεί μέσα στα πλαίσια των προσπαθειών εξορθολογισμού των κρατικών δαπανών και επίτευξης των οικονομικών στόχων του προγράμματος σύγκλισης.

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

18. Στην με αριθμό 2127/30.1.97 ερώτηση δόθηκε με το υπ' αριθμ. 116/17.2.97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ.2127/1997 ερώτηση του Βουλευτή κ. Πέτρου Κουναλάκη, σας γνωρίζουμε τα εξής:

Στο πρόγραμμα της Πολιτιστικής Πρωτεύουσας της Ευρώπης-θεσσαλονίκη '97 περιλαμβάνεται σειρά εκδηλώσεων για τη μακραίωνη εβραϊκή παρουσία στη Θεσσαλονίκη. Στις εκδηλώσεις αυτές περιλαμβάνεται και ένα μεγάλο αφιέρωμα ανοικτού χώρου - απόδοση μνήμης στους Θεσσαλονικείς Εβραίους του Ολακαυτώματος.

Επιπλέον μετά την κήρυξη ως άγονου τουδιαγωνισμού για το μνημείο των Εβραίων της θεσσαλονίκης λόγω ανεπαρκούς ποιότητας των υποβληθέντων έργων (στην επιτροπή μετέχει και ο Πρόεδρος της Ισραηλιτικής κοινότητας της Θεσσαλονίκης), το ζήτημα αντιμετωπίστηκε σε συνεργασία που είχα με τη Διοίκηση του Κεντρικού Ισραηλιτικού Συμβουλίου πριν λίγες ημέρες. Κατόπιν αυτού, τόσο το ΥΠ.ΠΟ., όσο και το Κ.Ι.Σ. αισιοδοξούμε ότι θα μπορέσουν να γίνουν τα αποκαλυπτήρια του μνημείου που επέλεξε η ίδια η Ισραηλτική Κοινότητα θεσσαλονίκης μέχρι το καλοκαίρι. Για τα θέματα αυτά είχα την ευκαιρία να συζητήσω και με τον Αντιπρόεδρο και Υπουργό Πολιτισμού του Ισραήλ στη Θεσσαλονίκη στις 30-31.1.97 και 1.2.97.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

19. Στην με αριθμό 2130/30.1.97 ερώτηση δόθηκε με το υπ' αριθμ. 28/18.2.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2130/30.1.97 που κατέθεσε η Βουλευτής κ. Π.Φουντουκίδου, σας γνωρίζουμε ότι τα καταγγελλόμενα με αυτή δεν είναι ακριβή.

Καμία αδικία δεν έγινε σε βάρος του Λυκόπουλου Γεωργίου. Ο διαγωνισμός, στον οποίο συμμετείχε, έγινε σύμφωνα με τις διατάξεις του Π.Δ. 170/1996 με τις οποίες έχει καθιερωθεί ειδικό σύστημα προσλήψεων με κριτήρια αντικειμενικά και αξιοκρατικά και εξασφαλίζεται απόλυτη διαφάνεια και αμεροληψία.

Ο αναφερόμενος υποψήφιος δεν συμπεριελήφθη στον πίνακα επιτυχόντων ανδρών της κατηγορίας ΣΤ', για τις Πυροσβεστικές Υπηρεσίες Αθηνών-Πειραιώς, γιατί δεν κατέθεσε τον προβλεπόμενο από τη σχετική προκήρυξη τίτλο σπουδών (απολυτήριο λυκείου ή μέσης τεχνικής σχολής ισότιμης λυκείου), που απαιτείται για την κατηγορία αυτή, την οποία είχε επιλέξει στην αίτησή του για κατάταξη στο Πυροσβεστικό Σώμα.

Επισημαίνεται ότι η κατάθεση των δικαιολογητικών σε κάθε διαγωνισμό αποτελεί προσωπική υπόθεση των υποψηφίων, οι οποίοι λαμβάνουν πάντοτε γνώση του περιεχομένου της προκήρυξης και οφείλουν να συμμορφωθούν με τους όρους της.

Κατόπιν τούτου για οποιαδήποτε αμέλειά τους δεν μπορεί να κατηγορείται η Υπηρεσία και να της ζητούνται ευθύνες.

Ο Υπουργός

ΓΕΩΡΓΙΟΣ ΡΩΜΑΙΟΣ"

20. Στην με αριθμό 2133/30.1.97 ερώτηση δόθηκε με το υπ' αριθμ. 254/18.2.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 2133/30.1.97 που κατέθεσε ο Βουλευτής κ.Γ. Καρατζαφέρης, σας γνωρίζουμε ότι δεν ανταποκρίνονται στην πραγματικότητα τα καταγγελλόμενα περί διάλυσης της Υπηρεσίας Φυσικής Αγωγής και Αθλητισμού της Ελληνικής Αστυνομίας. Καμία τέτοια σκέψη δεν έχει γίνει.

Η οργάνωση και λειτουργία της αναφερόμενης Υπηρεσίας διέπεται από τις διατάξεις του π.δ. 203/1990, όπως τροποποιήθηκε και ισχύει, με τις οποίες περιορίζεται στα 121 άτομα ο ανώτατος αριθμός αθλητών που υπηρετούν σ'αυτή και καθορίζονται τα προσόντα, η προέλευση και τα καθήκοντά τους. Ως όριο ηλικίας για όλα τα αθλήματα πλην της σκοποβολής και ιστιοπλοίας ορίζεται το 35ο έτος.

Σημειώνεται ότι οι αθλητές προέρχονται απότο προσωπικό γενικών καθηκόντων του Σώματος και η καταλληλότητά τους για την ανωτέρω Υπηρεσία κρίνεται από την αρμόδια τριμελή Αθλητική Επιτροπή. Επίσης, σύμφωνα με το άρθρο 9 του εν λόγω προεδρικού διατάγματος, πέρα από τα αθλητικά τους καθήκοντα εκτελούν και τα καθήκοντα που ορίζονται από τους οικείους κανονισμούς του Σώματος, για τα οποία και εκπαιδεύονται στη Σχολή Αστυφυλάκων όταν κατατάσσονται.

Το Υπουργείο Δημόσιας Τάξης τιμά τους αθλητές για την προσφορά τους στον αθλητισμό και αντιμετωπίζει το θέμα της μετακίνησής τους, όταν τούτο επιβάλλεται, με ιδιαίτερη ευαισθησία, τοποθετώντας αυτούς κατά κανόνα σε Υπηρεσίες με έχουν σχέση με την αθλητική τους δραστηριότητα.

Ο Υπουργός

ΓΕΩΡΓΙΟΣ ΡΩΜΑΙΟΣ"

21. Στην με αριθμό 2135/30.1.97 ερώτηση δόθηκε με το υπ' αριθμ. 4441/18.2.97 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 2135/30.1.97 του Βουλευτή κ. Γ. Καρατζαφέρη και απευθύνεται στον Υπουργό Μεταφορών και Επικοινωνιών, σχετικά με την κάλυψη των θέσεων Προισταμένων των Τηλεπικοινωνιακών Διαμερισμάτων Ανατολικής και Δυτικής Θεσ/νίκης σας πληροφορούμε τα παρακάτω:

Η τοποθέτηση Προϊσταμένων Υπηρεσιακών Λειτουργιών στάθμης Δ/νσης, Υποδ/νσης και Τομέα, σύμφωνα με τις διατάξεις του Γενικού Κανονισμού Προσωπικού Ο.Τ.Ε., είναι αρμοδιότητα του Διοικητικού Συμβουλίου Ο.Τ.Ε. και του Συμβουλίου Προσωπικού ΟΤΕ, αντίστοιχα, καθώς και της Διοίκησης σε επείγουσες περιπτώσεις.

Με Επιχειρησιακή Συλλογική Σύμβαση Εργασίας που υπογράφηκε μεταξύ των Διοικήσεων Ο.Τ.Ε. και Ομοσπονδίας Εργαζομένων Ο.Τ.Ε. την 17.4.95, καθιερώθηκε, κατ'εξαίρεση των διατάξεων του Γενικού Κανονισμού Προσωπικού Ο.Τ.Ε., σύστημα επιλογής Προισταμένων Υπηρεσιακών Λειτουργιών στάθμης Τομέα, Υποδ/νσης και Δ/νσης, μέσω προκήρυξης των αντίστοιχων θέσεων και αξιολόγησης των υποψηφίων από ειδική επιτροπή, με τη διαδικασία της προσωπικής συνέντευξης.

Η ανωτέρω διαδικασία έχει ήδη εφαρμοστεί για την επιλογή Προισταμένων 60 περίπου θέσεων ευθύνης του Οργανισμού και συνεχίζεται σήμερα για την κάλυψη και άλλων θέσεων.

Το Διοικητικό Συμβούλιο Ο.Τ.Ε. κατά την 2463 συνεδρίασή του της 11.7.96, στα πλαίσια γενικής οργανωτικής δομής των περιφερειακών Υπηρεσιακών Λειτουργιών του Οργανισμού, ενέκρινε τη σύσταση Υπηρεσιακών Λειτουργιών με τίτλο "Τηλεπικοινωνιακό Διαμέρισμα", επτά (7) στο Νομό Αττικής, μιας (1) στο Νομό Αχαίας και δύο (2) στο Νομό Θεσσαλονίκης, με άμεση έναρξη της λειτουργίας τους, η οποία συνδέεται υποχρεωτικά, με την τοποθέτηση σ'αυτές, Προϊσταμένων.

Σελίδα 4375 

 

Προκηρύχθηκαν, σε εφαρμογή του νέου θεσμού επιλογής Προϊσταμένων θέσεων ευθύνης, οι θέσεις Προϊσταμένων των δύο Τηλεπ/κών Διαμερισμάτνω Νομού Θεσσαλονίκης (Ανατολικής και Δυτικής Θεσσαλονίκης-στάθμης Υποδ/νσης), καθώς και οι υπόλοιπες στους Νομούς Αττικής και Αχαίας.

Η διαδικασία επιλογής των Προϊσταμένων, όπως εύκολα γίνεται αντιληπτό, απαιτεί ικανό χρονικό διάστημα, το οποίο πάντοτε εξαρτάται και από το εύρος της συμμετοχής στην προκήρυξη.

Προκειμένου λοιπόν να λειτουργήσουν τα νεοσυσταθέντα Τηλεπικοινωνιακά Διαμερίσματα τους νομούς Αττικής, Αχαίας και Θεσσαλονίκης, αποφασίστηκε να τοποθετηθούν Προιστάμενοι στις αντίστοιχες θέσεις, οι αρχαιότεροι από τους Προισταμένους των Τηλεπικοινωνιακών και Τεχνικών Τμημάτων που υπήχθησαν στα Διαμερίσματα, παράλληλα με τα καθήκοντα οπυ ασκούσαν και προσωρινά μέχρι να τοποθετηθούν οι Προϊστάμενοι που θα επιλέγονταν με το θεσμό της προκήρυξης.

Κατά τα ανωτέρω, στα Τηλεπ/κά Διαμερίσματα Ανατολικής και Δυτικής Θεσσαλονίκης, τοποθετήθηκαν Προϊστάμενοι, αντίστοιχα, οι υπάλληλοι του Οργανισμού ΧΡΟΝΤΣΙΟΣ ΙΩΑΝΝΗΣ και ΚΩΝΣΤΑΝΤΙΝΟΥ ΚΥΡΙΑΚΟΣ, από 26.11.96, οι οποίοι ασκούσαν καθήκοντα Προισταμένου Υπηρεσιακών Λειτουργιών στάθμης Υποδ/νσης, ιδίας δηλαδή με εκείνη των ανωτέρω Τηλεπ/κών Διαμερισμάτων και συνεπώς η μοριοδότηση στο κριτήριο "ασκηση καθηκόντων προισταμένου" των ανωτέρω υπαλλήλων, υποψηφίων και με το θεσμό της προκήρυξης για τις ίδιες θέσεις, ήταν δεδομένη από την προηγούμενη θέση τους και δεν επηρεάστηκε από την παράλληλη τοποθέτησή τους.

Ακολούθησε η διαδικασία επιλογής των Προϊσταμένων των ανωτέρω δύο Τηλεπ/κών Διαμερισμάτων, μεταξύ 32 κοινών υποψηφίων για τα δύο Διαμερίσματα και 4 επί πλέον για το Διαμέρισμα Ανατ. θεσσαλονίκης, η οποία, σύμφων αμε το από 11.1.97 πρακτικό της ειδικής προς τούτο Επιτροπής, ανέδειξε πρώτη τη Ζωγράφου Μαρία (Μηχανολόγος - Ηλεκτρολόγος ΕΜΠ και Αρχιτέκτων Μηχανικός ΑΠΘ) με μόρια 2.733 καιδεύτερο τον Χροντσιο Ιωάννη (πτυχιούχος Νομικών και Οικονομικών Σπουδών ΑΠΘ) με μόρια 2.628, οι οποίοι κατέλαβαν πλέον οριστικά τις θέσεις Προισταμένων Τηλεπ/κών Διαμερισμάτων Ανατολικής και Δυτικής Θεσσαλονίκης, αντίστοιχα.

Η ανωτέρω Επιτροπή Επιλογής Προϊσταμένων θέσεων ευθύνης, όπως προβλέπεται από την Ειδική Συλλογική Σύμβαση Εργασίας της 17.4.95, συγκροτείται από ένα μέλος του Διοικητικού Συμβουλίου Ο.Τ.Ε., δύο Γενικούς Διευθυντές, τον Προϊστάμενο της Τηλεπικοινωνιακής Περιφέρειας Κεντρικής Μακεδονίας, τέσσερις εμπειρογνώμονες από την ελεύθερη αγορά, ειδικούς σε θέματα επιλογής προσωπικού και δύο εκπροσώπους της Ομοσπονδίας Εργαζομένων Ο.Τ.Ε., ως παρατηρητές, και αξιολογεί τους υποψηφίους με βάση τα κριτήρια που επισυνάπτουμε, τα οποία αποτελούν παράρτημα της προκήρυξης των θέσεων.

Σε ότι αφορά την αμοιβή των μελών της Επιτροπής, προβλέπεται μόνο για τα εξωυπηρεσιακά μέλη (ειδικούς εμπειρογνώμονες), καθοριζόμενη στα πλαίσια που θέτει η ελεύθερη αγορά, για προσφορά αναλόγων υπηρεσιών.

Από τα ανωτέρω είναι πρόδηλο ότι η Διοίκηση του Οργανισμού, περιόρισε τις αρμοδιότητες της στην τοποθέτηση Διευθυντικών στελεχών και συνεπώς και συνεπώς κάθε σκέψη που της προσάπτει άλλα κίνητρα και σκοπιμότητες, ευρίσκεται εκτός των πραγματικών προθέσεων της Διοίκησης.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

22. Στην με αριθμό 2139/31.1.97 ερώτηση δόθηκε με το υπ' αριθμ. 4538/19.2.97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της αριθ.2139/31.1.97 ερώτησης που κατέθεσε στη Βουλή ο Βουλευτής κ. Παναγιώτης Ψωμιάδης σχετικά με τη στελέχωση των ΕΛΤΑ στο Μεγάλο Χωριό Τήλου, σας πληροφορούμε τα εξής:

'Oπως μας ενημέρωσε το ΑΣΕΠ που είναι αρμόδιο για την έκδοση της σχετικής προκήρυξης έχουν δρομολογηθεί οι διαδικασίες και επίκειται η άμεση έκδοσή της (μέχρι τέλος μηνός Φεβρουαρίου), δεδομένου ότι έχει αναγνωρισθεί η επιτακτική ανάγκη πρόσληψης του προσωπικού αυτού.

Ο Υφυπουργός

ΑΝ. ΜΑΝΤΕΛΗΣ"

23. Στην με αριθμό 2143/31-1-1997 ερώτηση δόθηκε με το υπ'αριθμ. 409/21-2-1997 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης, 2143/31-1-1997 που κατέθεσε ο Βουλευτής κ. Μ. ΣΤΡΑΤΑΚΗΣ, σας γνωρίζουμε τα εξής:

Οι ανάγκες και τα προβλήματα αστυνόμευσης της Αστυνομικής Διεύθυνσης Ηρακλείου είναι γνωστά στο Υπουργείο μας και για το λόγο αυτό έχουμε ενισχυσει την Υπηρεσία αυτή με δύναμη 82 ατόμων πέρα από την οργανική της, όπως αυτή διαμορφώθηκε με την κατανομή προσωπικού του έτους 1992, τη στιγμή που άλλες Υπηρεσίες της Ελληνικής Αστυνομίας έοχυν σημαντικά ελλείμματα. Περαιτέρω ενίσχυσή της θα γίνει όταν οι υπηρεσιακές δυνατότητες το επιτρέψουν.

Για την καλύτερη της περιοχής έχει ιδρθυθεί και λειτουργεί με έδρα την Κοινότητα Ασημίου Μονοφατσίου Μεσσαράς Ειδική Αστυνομική Υπηρεσία Δίωξης Εγκληματικότητας. Η απόδοση της Υπηρεσίας αυτής και των άλλων της ανωτέρω Αστυνομικής Διεύθυνσης στην πρόληψη και καταστολή της εγκληματικότητας (δίωξη ναρκωτικών, λαθρομετανάστευσης, ζωοκλοπών, παράνομης οπλοφορίας, κ.λ.π.) είναι ικανοποιητική.

'Οσον αφορά τον εκσυγχρονιμό της υλικοτεχνικής της υποδομής, αυτή γίνεται μέσα από την εξέλιξη των προγραμμάτων προμηθειών. 'Ηδη για την κάλυψη των αναγκών της, έχει διατεθεί σε αυτή από τα υπάρχοντα αποθεάμτα ικανός αριθμός οχημάτων και νέας τεχνολογάις τηλεπικοινωνιακό υλικό, εφόδια και μέσα.

Η πρόταση για νέα ανακατανομή των οργανικών θέσεων θα εξετασθεί μετά την πραγματοποίηση της μελετώμενης αναδιάρθρωσης των περιφερειακών Υπηρεσιών του Σώματος, η οποία θα γίνει μετά την ολοκλήρωση της αναδιάθρωσης στα μεγάλα αστικά κέντρα.

Στην Αστυνομική Διεύθυνση Ηρακλείου δόθηκε εντολή να εξετάσει τα καταγγελλόμενα με την ανωτέρω αναφορά, να δραστηριοποιήσει το προσωπικό της και να λάβει κατά την κρίση της κάθε αναγκαίο μέτγρο για επίλυση των προβλημάτων και βελτίωση της αστυνόμευσης στην περιοχή ευθύνης της.-

Ο Υπουργός

ΓΕΩΡΓΙΟΣ ΡΩΜΑΙΟΣ"

24. Στην με αριθμό 2148/31-1-1997 ερώτηση δόθηκε με το υπ'αριθμ. 1/21-2-1997 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης, 2148/31-1-1997 που κατέθεσαν οι Βουλευτέες κ.κ. Ο. ΚΟΛΟΖΩΦ και Σ. ΚΟΡΑΚΑΣ, σας γνωρίζουμε τα εξής:

Η κτιριακή υποδομή και ο εξοπλισμός της Διεύθυνσης Τεχνικών Εφαρμογών Νοτίου Ελλάδος καλύπτουν σε ικανοποιητικό βαθμό τις ανάγκες λειτουργίες της και τις συθνήκες εργασίας του προσωπικού.

Από το Υπουργείο μας καταβάλλονται συνεχείς προσπάθειες για βελτίωση των όρων αυτών στα πλαίσια των δημοσιονομικών δυνατοτήτων.

'Ηδη, για τον εκσυγχρονισμό του συνεργείου αυτοκινήτων, η Υπηρεσία προμηθεύθηκε με καλύμπρα, με μηχάνημα ευθυγράμμισης - ζυγοστάθμισης, με ράμπες και έχει προγραμματιστθεί για το 1997 η αγορά σύγχρονων εργαλείων και μηχανημάτων για ολοκλήρωση του εξοπλισμού του.

Επίσης έχει γίνει προμήθεια και υπάρχουν στη διάθεση του τεχνικού προσωπικού που ασχολείται με τη βαφή, οι κατάλ-

Σελίδα 4376 

ληλες προστατευτικές μάσκες.

Η απασχόληση του αναφερόμενου προσωπικού γίνετια στα πλαίσια του καθιερωμένου ωραρίου. Η εκτέλεση υπηρεσίας σε σκοπιές ανάγεται στα καθήκοντά τους και γίνετια για να καλυφθούν οι ανάγκες φρούρησης του χρου στον οποίο στεγάζεται η αναφερόμενη Διεύθυνση. Σε γήπεδα και άλλες έκτακτες υπηρεσίες διατίθενται σε σοβαρές περιπτώσεις που κινητοποιείται το σύνολο σχεδόν της αστυνομικής δύναμης για τήρηση της τάξης.

Θέμα τεχνικού ή ανθυγιεινού επιδόματος δεν υφίσταται μετά το νέο μισθολόγιο για καμία κατηγορία αστυνομικού προσωπικού.

'Οσον αφορά τις ρυθμσιεις του π.δ. 142/1974, αυτές ίσχυσαν για ορισμένες μάχιμες Υπηρεσίες, στις οποίες δεν είχαν συμπεριληφθέι τότε οι τεχνικές Υπηρεσίες. Για την επέκταση του μέτρου αυτού και για άλλες Υπηρεσίες έχουν γίνει επανειλημμένες προσπάθειες, οι οποίες μέχρι σήμερα δεν έοχυν τελεσφορήσει.

Ο Υπουργός

ΓΕΩΡΓΙΟΣ ΡΩΜΑΙΟΣ"

25. Στην με αριθμό 2183/4-2-1997 ερώτηση δόθηκε με το υπ' αριθμ. 1009/13-3-1997 έγγραφο από τον Υπουργό Εξωτερικών η ακόλουθη απάντηση:

Σε απάντηση της Ερώτησης 1283/4/2/1997 σας γνωρίζουμε τα εξής:

Η επ'αόριστον αναστολή των ανασκαφών στη έρημο Siwa εν γένει, αποτελεί συνέπεια της πολιτικής που απεφασίσθη, εκ μέρους του Ανωτάτου Αρχαιολογικού Συμβουλίου της Αιγύπτου για όλες ανεξαιρέτως τις αρχαιολογικές αποστολές στη χώρα αυτή.

Ειδικότερα, η απόφαση του ανωτέρω Συμβουλίου για οριστική παύση των ανασκαφών της κας Σουλβατζή ελήφθη ομόφωνα, κατόπιν αξιολογήσεως του έργου της και στο πλαίσιο επανεξετάσεως του έργου και των αδειών, όχι μόνον των ξένων αρχιολογικών αποστολών, αλλά ακόμα και Αιγυπτίων καθηγητών Πανεπιστημίου που διεξάγουν διάφορες ανασκαφές στην Αίγυπτο.

Είναι απολύτως ψευδές ότι υπήρξε οποιαδήποτε ανάμειξη της κυβέρνησης ως προς την απόφαση ως προς την απόφαση των αρχαιολογικών αρχών. 

Καμία ανάμειξη ούτε καμία ενημέρωση των ελληνικών αρχών, υπήρξε, ούτε προβλέπεται διαδικασία ενημέρωσης, γιατί η ανασκαφή που διενεργεί η κα Σουλβατζή είναι μία ιδιωτική ανασκαφή. Η κα Σουλβατζή δεν ανήκει στην αρχαιολογική υπηρεσία.

Το Μορφωτικό Τμήμα της Πρεσβείας Καϊρου εξάλλου, δια του Συμβούλου του κ. Μοσκώφ, ενημέρωσε κατά καιρούς την Υπηρεσία μας, καθώς και το αρμοδιότερο καθ'ύλην Υπουργείο Πολιτισμού για τις ανασκαφές της κας Σουλβατζή, τις οποίες χαρακτήριζε "σημαντικά ευρήματα" και "ηρωϊκή προσπάθεια", σημειώνοντας εντούτοις παράλληλα και τις σχετικες επιφυλάξεις των ξένων αρχαιολόγων και του Διεθνούς Τύπου για την ταυτότητα του ανασκαφέντος Τάφου στη Siwa, δεδομέονου ότι, ακόμα και αν δεν επρόκειτο για τον τάφο του Μ. Αλεξάνδρου, η κυρίαρχη άποψη ήταν ότι τα ευρήματα της κας Σουβαλτζή αφορούν ναό ή τάφο, τον πιο παλαιό και πιο σημαντικό ίσως της Ελληνιστικής περιόδου. 'Εχει δε προτείνει κατ'επανάληψη και πάλι προσφάτως, να μεσολαβήσουμε ώστε να συνεχιστεί η ανασκαφή. Τέλος, έχει ζητήσει από την Αρχαιολογική Υπηρεσία της Αιγύπτου, διεκρινήσεις και υπάρχει προφορική απάντηση για μη γραπτή ανάκληση των εργασιών της κας Σουβαλτζή. Η υπηρεσία θα επανέλθει στο θέμα μέσω της Πρεσβείας της Ελλάδος στο Κάϊρο.

Την ελληνική Κυβέρνηση την αφορά εντόνως η καλή φήμη και η καλή έξωθεν μαρτυρία των ελληνικων ανασκαφών και των ελληνικών επιστημονικών δραστηριοτήτων. Αν μπορούσε να μεσολαβήσει η ελληνική Κυβέρνηση για να συνεχιστούν οι ανασκαφές θα το έκανε και θα το κάνει ευχαρίστως, αλλά πρέπει όλα αυτά με σοβαρότητα και όπως επιβάλλει η επιστημονική δεοντολογία.

Ο Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

ΠΡΟΕΔΡΕΥΩΝ (Παναγιώτης Σγουρίδης):Πριν εισέλθουμε στις επίκαιρες ερωτήσεις, θα ήθελα να ανακοινώσω στο Σώμα το δελτίο των επικαίρων ερωτήσεων της Πέμπτης, 27 Φεβρουαρίου 1997.

Α. Επίκαιρες Ερωτήσεις Πρώτου Κύκλου:

1. - Η με αριθμό 779/21-2-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με την ηλεκτροδότηση περιοχών της Χώρας που έχουν ενταχθεί στο σχέδιο πόλεως και εκκρεμεί η πράξη εφαρμογής κ.λπ.

2. Η με αριθμό 764/19-2-97 επίκαιρη ερώτηση του βουλευτή της Νέας Δημοκρατίας κ. Νικολάου Νικολόπουλου προς τον Υπουργό Υγείας και Πρόνοιας, σχετικά με τη συγχώνευση τριών νοσοκομείων της Πάτρας με σκοπό την καλύτερη οργάνωση στον τομέα Υγείας του Νομού Αχαϊας, την αύξηση ορθοπεδικών κλινών κ.λπ.

3. - Η με αριθμό 789/24-2-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Τύπου και Μέσων Μαζικής Ενημέρωσης, σχετικά με τα μέτρα που προτίθεται να λάβει η Κυβέρνηση ώστε να διασφαλισθεί η ανεμπόδιστη άσκηση της ελευθερίας του Τύπου, του δημοσιογραφικού επαγγέλματος κ.λπ.

4. - Η με αριθμό 775/21-2-97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Υγείας και Πρόνοιας, σχετικά με την οικονομική ενίσχυση του Ιδρύματος "ΘΕΟΜΗΤΩΡ" Αγιάσου του Νομού Λέσβου για την απρόσκοπτη λειτουργία του.

5. - Η με αριθμό 783/24-2-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς την Υπουργό Ανάπτυξης, σχετικά με τις προθέσεις της Κυβέρνησης μετεγκατάστασης των εταιρειών πετρελαιοειδών από την περιοχή του Δήμου Περάματος.

Β. Επίκαιρες Ερωτήσεις Δευτέρου Κύκλου:

1. - Η με αριθμό 781/21-2-97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Γεωργίας, σχετικά με τις πρόσφατες κυνομαχίες στο Μακροχώρι Ημαθίας, τον εκσυγχρονισμό της νομοθεσίας ώστε να τιμωρούνται οι παραβάτες κ.λπ.

2. - Η με αριθμό 777/21-2-97 επίκαιρη ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Εθνικής Οικονομίας και Οικονομικών, σχετικά με την υποβολή του εντύπου Ε9 από τους φορολογούμενους, την απλοποίηση και βελτίωση του φορολογικού συστήματος κ.λπ.

3. - Η με αριθμό 790/24-2-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Εθνικής 'Αμυνας, Εμπορικής Ναυτιλίας, σχετικά με τη λήψη των αναγκαίων μέτρων για τον εκσυγχρονισμό και την ανεξαρτητοποίηση της Εθνικής Μετεωρολογικής Υπηρεσίας (ΕΜΥ).

4. - Η με αριθμό 785/24-2-97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τους Υπουργούς Υγείας και Πρόνοιας, Εθνικής Παιδείας και Θρησκευμάτων, σχετικά με τις προθέσεις της Κυβέρνησης να ρυθμιστεί νομοθετικά ο τρόπος λειτουργίας της Εθνικής Δημόσιας Υγείας.

5. - Η με αριθμό 784/24-2-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τους Υπουργούς Εσωτερικών-Δημόσιας Διοίκησης και Αποκέντρωσης, Μακεδονίας και Θράκης, σχετικά με τις απεργιακές κινητοποιήσεις των εργαζομένων στον Οργανισμό 'Υδρευσης Θεσσαλονίκης, την έλλειψη εργατοτεχνικού προσωπικού κ.λπ.

Σελίδα 4377 

 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου:

Πρώτη θα συζητηθεί η δεύτερη στην ημερήσια διάταξη με αριθμό 766/19.2.97 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Δικαιοσύνης, σχετικά με τις προθέσεις της Κυβέρνησης να κινήσει τη διαδικασία αποφυλάκισης του ισοβίτη απριλιανού Γεωργίου Παπαδόπουλου.

Η επίκαιρη ερώτηση έχει ως ακολούθως:

"Κύριε Υπουργέ, ο Γεώργιος Παπαδόπουλος πάσχει από μια εξαιρετικά σοβαρή ασθένεια, που η πορεία της χαρακτηρίζεται από τους γιατρούς της μονάδας, που νοσηλεύεται εδώ και τέσσερις μήνες εις το νοσοκομείο, ως μη "αναστρέψιμη" και από δω και πέρα θα είναι κατάκοιτος και θα χρειάζεται νοσηλευτική φροντίδα και φαρμακευτική θεραπεία εφ' όρου ζωής.

Είναι δεδομένο, ότι η Δημοκρατία μας είναι ισχυρή και οφείλει να συγχωρεί και να επιδεικνύει μεγαλοψυχία αντί εκδικητικότητα. Βέβαια, ουδένα κίνδυνο διατρέχει η Δημοκρατία μας από έναν βαρέως πάσχοντα και δη υπερήλικα, ο οποίος άλλωστε έχει ήδη τιμωρηθεί με την υπερβαίνουσα κατά πολύ εικοσαετή φυλάκισή του.

Κύριε Υπουργέ, είναι γνωστή η ευαισθησία σας και οι αγώνες σας για τη Δημοκρατία, γνωρίζετε καλά ότι κατά καιρούς τα Κόμματα έχουν εκφραστεί και οι Βουλευτές όλων των Κομμάτων έχουν εκφραστεί και κανείς ..."...

ΣΤΡΑΤΗΣ ΚΟΡΑΚΑΣ:'Οχι όλων των Κομμάτων!

ΠΡΟΕΔΡΕΥΩΝ (Παναγιώτης Σγουρίδης):Γράφει "όλων των Κομμάτων". 

ΓΕΡΑΣΙΜΟΣ ΓΙΑΚΟΥΜΑΤΟΣ:Διαβάζετε λάθος, κύριε Πρόεδρε. Λέει "...και Βουλευτές όλων των Κομμάτων...".

ΠΡΟΕΔΡΕΥΩΝ (Παναγιώτης Σγουρίδης):"... δεν έχει εκφράσει αντίρρηση για την αποφυλάκιση, χρειάζεται πολιτικό θάρρος, γενναιότητα και βαθιά δημοκρατική πίστη.

Ερωτάται ο κύριος Υπουργός: 

Αν για λόγους βαθιά ανθρωπιστικούς και δημοκρατικής ευαισθησίας σκοπεύετε να κινήσετε τη διαδικασία αποφυλάκισης του ισοβίτη απριλιανού Γεωργίου Παπαδόπουλου, ικανοποιώντας έτσι και τα ανθρώπινα αισθήματα της συντριπτικής πλειοψηφίας του Δημοκρατικού μας Λαού."

Ο Υπουργός Δικαιοσύνης κ. Ευάγγελος Γιαννόπουλος έχει το λόγο για τρία λεπτά να πρωτολογήσει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Κύριε Πρόεδρε, και το Σύνταγμα και οι νόμοι προβλέπουν διαδικασίες εξόδου εκ των φυλακών φυλακισμένων. Είναι η διαδικασία της χάριτος μέσω του Συμβουλίου Χαρίτων και είναι και η διαδικασία της υποβολής αιτήσεως για ανήκεστη βλάβη, μη δυναμένη άλλως να θεραπευθεί, που γι'αυτήν αποφασίζει το Συμβούλιο Πλημμελειοδικών του τόπου της κρατήσεως. Είτε η μία διαδικασία είτε η άλλη κινηθεί, γίνεται με αίτηση του ενδιαφερομένου. Δεν προβλέπεται καμία αυτεπάγγελτη κίνηση διαδικασίας για τη δεύτερη. Για την πρώτη προβλέπεται, πλην ο Υπουργός Δικαιοσύνης και η Κυβέρνηση δεν είναι διατεθειμένη να την κινήσει αυτεπαγγέλτως. Μία αίτηση χάριτος προκαλεί την Πολιτεία η οποία εξετάζει το θέμα μέσω των οργάνων της των συντεταγμένων, τα οποία αποφασίζουν.

Από κει και ύστερα το θέμα είναι γνωστό, πέρα από το γεγονός ότι, όπως έχω πληροφορηθεί από στενούς του φίλους οι οποίοι με έχουν επισκεφθεί, είναι βαρύτατα ασθενής και ευρίσκεται σε νοσοκομείο με τη διαδικασία πάλι της ιατρικής παρακολούθησης στην εντατική. Εάν βγει, θα πρέπει πάλι να πάει στο νοσοκομείο και να πληρώνει. Τώρα το Κράτος αντιμετωπίζει τη θεραπεία του.

Είτε λοιπόν το ένα συμβεί είτε το άλλο, είναι θέμα του ιδίου. Αν θέλετε να εκτιμήσω την ευαισθησία σας, αγαπητέ φίλε Γεράσιμε, την εκτιμώ δεόντως και προσηκόντως. Από κει και ύστερα, όμως, δεν επιτρέπεται στον Υπουργό της Δικαιοσύνης και στην Κυβέρνηση να κινήσει αυτεπαγγέλτως τη διαδικασία. Διότι είναι γνωστό το θέμα, είναι ο αρχηγός του πραξικοπήματος. Τον αντιμετώπισα και στη δίκη εκείνη, στην οποία είμαστε πολιτική αγωγή, αλλού μάρτυρας κατηγορίας. Υπερηφάνως, ανδροπρεπώς, αξιοπρεπώς ανέλαβε όλες τις ευθύνες. "Εγώ κίνησα τα άρματα, εγώ διέταξα, εγώ κατέλυσα την εξουσία και ανέλαβα τη διακυβέρνηση της Χώρας, εγώ αναλαμβάνω και τις ευθύνες". Μάλιστα τον απεκάλεσα "κύριε Παπαδόπουλε, τι έχετε να πείτε γι'αυτά τα πράγματα", για πρώτη φορά που τον είπε κάποιος "κύριο". Αυτά, λοιπόν, είναι στη δημοκρατική ευαισθησία και στα πολιτιστικά δεδομένα, αγαπητέ φίλε Γεράσιμε. 'Οσον αφορά όλα τα άλλα, δυστυχώς δεν μπορώ εγώ σαν εκπρόσωπος της Πολιτείας, της Κυβέρνησης, του Λαού και της Δημοκρατίας να πάρω πρωτοβουλία. Η πρωτοβουλία στα χέρια σας.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γιακουμάτος έχει δύο λεπτά για να αναπτύξει την ερώτησή του.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε της Βουλής των Ελλήνων, κύριε Υπουργέ της Δικαιοσύνης της Ελληνικής Δημοκρατίας, μιας Δημοκρατίας ισχυρής, μιας Δημοκρατίας μεγαλόψυχης, μιας Δημοκρατίας με γενναιότητα, που δεν έχει ανάγκη από μικρότητες και μιζέριες, μιας Δημοκρατίας που οι 'Ελληνες πολίτες διακρίνονται και για την ευαισθησία τους και για τη γενναιοψυχία τους.

Ο υποφαινόμενος σήμερα, έξω από παιχνίδια -έχω καταθέσει αυτήν την ερώτηση πριν ακόμα ακουστεί η υποψηφιότητα του Κώστα Καραμανλή- και πριν από οποιαδήποτε ταμπέλα, γιατί δεν με αντιπροσωπεύει καμία ταμπέλα, έχω μία διαδρομή δημοκρατικών αγώνων πολλών χρόνων και έρχομαι σήμερα εδώ, όχι με τη σύμφωνη γνώμη του Γεώργιου Παπαδόπουλου. Ο Γεώργιος Παπαδόπουλος, απ' ό,τι έχω πληροφορηθεί, έχει δηλώσει, ότι θέλει να πάει πάλι στις φυλακές Κορυδαλλού.

'Ομως, έρχομαι σήμερα για να υπενθυμίσω το χρέος σας, όχι το χρέος του Ευάγγελου Γιαννόπουλου, το χρέος του Υπουργού Δικαιοσύνης της Ελληνικής Δημοκρατίας.

'Ερχομαι εδώ να σου δείξω και να σου τονίσω ιδιαίτερα εσένα, Ευάγγελε Γιαννόπουλε, ένα γεροντάκι ογδόντα ετών με ανίατο πάθηση, με βλάβες μη αναστρέψιμες, που πριν είκοσι πέντε χρόνια φυλακίστηκε και καλώς φυλακίστηκε. Θωρακίσαμε τη Δημοκρατία. Σήμερα είναι κατάκοιτος. Σήμερα δεν έχει την πνευματική διαύγεια να ζητήσει αυτό που εσείς ζητάτε, που ζητά η Δημοκρατία. Κι εδώ είναι το παράλογο. Ζητά από έναν ο οποίος δεν έχει πνευματική διαύγεια να ζητήσει την αποφυλάκισή του.

Εδώ, λοιπόν, θα σταθώ και πρέπει να ξέρετε, ότι η ανθρωπιά και η ευαισθησία είναι προτερήματα της Δημοκρατίας. Κι εδώ, κύριε Υπουργέ, πρέπει να ανταποκριθεί η Κυβέρνηση, πρέπει να ξεκινήσει τις διαδικασίες από μόνη της. Δεν απειλείται η Δημοκρατία. Η Δημοκρατία η δική μας σήμερα είναι πολύ ισχυρή και δεν απειλείται από κανέναν, πόσο μάλλον από ένα γεροντάκι ογδόντα ετών.

ΠΡΟΕΔΡΕΥΩΝ (Παναγιώτης Σγουρίδης): 'Ολοι οι ογδοντάρηδες δεν είναι γεροντάκια.

ΔΗΜΗΤΡΙΟΣ ΚΑΤΣΙΚΟΠΟΥΛΟΣ: Θα ζητήσετε να βγάλουμε και τον Ντερτιλή σε λίγο. 

ΓΕΡΑΣΙΜΟΣ ΓΙΑΚΟΥΜΑΤΟΣ: Εγώ μιλάω για τη συγκεκριμένη περίπτωση. Εσείς βγάλτε και τον μπάρμπα σας από την Κορώνη.

ΠΡΟΕΔΡΕΥΩΝ (Παναγιώτης Σγουρίδης): Κύριε Κατσικόπουλε, σας παρακαλώ.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, πιστεύω ότι θα σκεφθείτε πάλι το ζήτημα και ότι πρέπει πραγματικά να αποδείξετε, ότι η Δημοκρατία δεν είναι εκδικητική. Με αυτό που κάνετε, εκδικείσθε. Εκδικείσθε έναν ανήμπορο με ανίατη πάθηση, ηλικιωμένο, που δεν έχετε το δικαίωμα, όχι εσείς, αλλά κανείς σε μία Δημοκρατία.

(Χειροκροτήματα από τα Θεωρεία)

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, ο κύριος από τα Θεωρεία που χειροκρότησε, να βγει έξω. Να τον βγάλει η Αστυνομία έξω και να κρατηθεί το όνομά του.

ΓΕΡΑΣΙΜΟΣ ΓΙΑΚΟΥΜΑΤΟΣ: Την άλλη φορά χειροκρότη-

Σελίδα 4378 

σαν πεντακόσια άτομα και δεν δώσατε αυτήν την εντολή...

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γιακουμάτο.

Απαγορεύονται οι οποιεσδήποτε εκδηλώσεις από τα Θεωρεία.

Ο κύριος Υπουργός έχει το λόγο.

(Θόρυβος, κωδωνοκρουσίες)

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Παρακαλώ, την ώρα, κύριε Πρόεδρε.

(Θόρυβος, κωδωνοκρουσίες.)

ΠΡΟΕΔΡΕΥΩΝ (Παναγιώτης Σγουρίδης):Κύριε Γιακουμάτο, σας παρακαλώ. Κάντε ησυχία.

Να μη γράφεται τίποτε από τις διακοπές στα Πρακτικά.

Από τη στιγμή που έδωσα το λόγο στον κ. Γιαννόπουλo δεν γράφεται τίποτε στα Πρακτικά.

Ορίστε, κύριε Γιαννόπουλε.

(Θόρυβος, κωδωνοκρουσίες.)

Κύριε Γιακουμάτο, θα σας ανακαλέσω στην τάξη.

Κύριε Υπουργέ, έχετε το λόγο. 

(Θόρυβος, κωδωνοκρουσίες)

Δεν γράφεται τίποτε στα Πρακτικά.

Ορίστε, κύριε Γιαννόπουλε.

EYAΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, την ώρα παρακαλώ. Κρατήστε ώρα, που λένε.

ΠΡΟΕΔΡΕΥΩΝ (Παναγιώτης Σγουρίδης):Σας έχω βάλει την ώρα.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης):Τι έχετε; Τώρα μόλις έχω την ευχέρεια να μιλήσω.

Κύριε Γιακουμάτο, κατ' αρχήν δεν ζήτησαν όλα τα Κόμματα την αποφυλάκιση, ούτε το ΠΑ.ΣΟ.Κ. ούτε το Κομμουνιστικό Κόμμα Ελλάδας. Δεν ξέρω, αν άλλο Κόμμα ζήτησε, μην μας παίρνεις στο λαιμό σου. Επίσης, ούτε ο Συνασπισμός της Αριστεράς και της Προόδου έχει ζητήσει.

ΓΕΡΑΣΙΜΟΣ ΓΙΑΚΟΥΜΑΤΟΣ:...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Θα με αφήσεις να τελειώσω, γιατί έχω και άλλη δουλειά;

Δεν εκδικείται η Δημοκρατία, δεν εκδικείται η Δικαιοσύνη, δεν εκδικείται κανείς από εμάς. Υπάρχουν συντεταγμένες αρχές του Κράτους...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού.)

Είδες, κύριε Πρόεδρε; Πριν αρχίσω, κτυπάς τα κουδούνια!

Υπάρχουν συντεταγμένες αρχές του Κράτους, οι οποίες έχουν την ευχέρεια να κρίνουν το θέμα ύστερα από μια αίτηση. Το ισχυριζόμενο από εσάς είναι ανακριβές. Τα έχει τετρακόσια. Αν δεν τα έχει τετρακόσια, τότε να στείλουμε ένα γιατρό να τον εξετάσει ύστερα από αίτηση της γυναίκας του. Τους παίρνεις στο λαιμό σου. Ούτε ο ίδιος υποβάλλει αίτηση, ούτε η οικογένειά του. Από εκεί και ύστερα μην προκαλείς, διότι αυτή η πρόκληση γεννά και αντιδράσεις. Εγώ βέβαια δεν θα μπορούσα να αντιδικίσω μαζί σου και λόγω της φιλίας και λόγω των ευγενών αισθημάτων υπό των οποίων κατέχεσαι τώρα τελευταία. Από εκεί και ύστερα, δεν θέλω να φορτωθώ ενώπιον του 'Εθνους και του Ελληνικού Λαού, μια διαδικασία, την οποία δεν επικαλείται. Δηλαδή θα του δώσουμε και συγχωροχάρτι; Θα του πούμε και "μπράβο" και "ζήτω", όταν ενώπιον του Ελληνικού Λαού δεν κάνει μια αίτηση, να ζητήσει συγγνώμη για τα δεινά που επέφερε και επεσσώρευσε στη Χώρα εκείνο το πραξικόπημα με τελευταίο έγκλημα κατά του 'Εθνους, του Ελληνισμού και του Λαού τη διχοτόμηση της Κύπρου, με χιλιάδες εξορίστους, με χιλιάδες ταλαιπωρημένους, με φονευμένους, με δολοφονίες, κ.λπ.; Για όνομα του Θεού! Δεν ήθελα καν να τα χρησιμοποιήσω.

ΓΕΡΑΣΙΜΟΣ ΓΙΑΚΟΥΜΑΤΟΣ: ...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Αλλά μη με προκαλείται, κύριε Γιακουμάτε, για λόγους εντυπώσεων.

ΠΡΟΕΔΡΕΥΩΝ (Παναγιώτης Σγουρίδης): Η πρώτη στην ημερήσια διάταξη με αριθμό 776/21.2.97 επίκαιρη ερώτηση είναι του Βουλευτή του ΠΑ.ΣΟ.Κ. κ. Γεωργίου Κατσιμπάρδη προς τον Υπουργό Εξωτερικών, σχετικά με τις προθέσεις της Κυβέρνησης να θέσει το θέμα των πολεμικών επανορθώσεων και του κατοχικού δανείου στη Γερμανία.

'Εχει ειδοποιήσει ο Υπουργός Εξωτερικών, ότι δεν μπορεί να βρίσκεται εδώ για να απαντήσει στην επίκαιρη ερώτηση. Ο Υφυπουργός Εξωτερικών κ. Κρανιδιώτης είναι άρρωστος και επίσης ο Αναπληρωτής Υπουργός Εξωτερικών, κ. Γιώργος Παπανδρέου μόλις έχει επιστρέψει από τις Βρυξέλλες και αύριο το πρωί θα ξαναφύγει. Γι'αυτόν ακριβώς το λόγο, αυτή η επίκαιρη ερώτηση θα διαγραφεί.

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κατσιμπάρδη.

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, αναρωτιέμαι, τόση ώρα που δεν εκφωνήσατε στη αρχή την ερώτηση, μήπως με αυτήν έχω παραβιάσει κανένα ιερό, κανένα άβατο, γιατί ο Υπουργός Εξωτερικών ήταν εδώ σήμερα και έδωσε συνέντευξη, ο αναπληρωτής Υπουργός Εξωτερικών επίσης ήταν εδώ και έδωσε συνέντευξη και υπάρχει και Υφυπουργός Εξωτερικών. Δεν θέλω να προχωρήσω, λόγω σεβασμού που έχω και στα πρόσωπα και στην Κυβέρνηση και στο Κοινοβούλιο. Θα παρακαλέσω να βρείτε εκείνη τη διαδικασία, ώστε να κατοχυρωθεί το ελάχιστο δικαίωμα που έχουμε εμείς οι Βουλευτές, να μη φαλκιδεύεται δηλαδή και αυτό και στην επόμενη διαδικασία να είναι πάλι με τη σειρά που έχει πάρει η ερώτησή μου, για να απαντηθεί.

ΠΡΟΕΔΡΕΥΩΝ (Παναγιώτης Σγουρίδης): Οφείλω να δώσω κάποια εξήγηση, κύριε Κατσιμπάρδη. Ανέβαλα να τη συζητήσω αμέσως, ξεκινώντας την επίκαιρη ερώτησή σας, όχι γιατί δεν γνώριζα τους λόγους, οι οποίοι έχουν ανακοινωθεί στην υπηρεσία, από τους Υπουργούς, για ποιο λόγο δεν μπορούν να βρίσκονται εδώ, αλλά γιατί περίμενα να έχει έρθει ο κ.Γερανίδης, γιατί το άρθρο 131 παρ.2 του Κανονισμού της Βουλής λέει:

"Αν για εξαιρετικούς λόγους, ιδίως λόγω κωλύματος του Βουλευτή που υπογράφει ή του αρμοδίου Υπουργού, Υφυπουργών ... κ.λπ. καθώς και σε περίπτωση παραίτησης του Βουλευτή από την ερώτηση, δεν μπορεί να συζητηθεί η επίκαιρη ερώτηση που αποτελεί την πρώτη επιλογή, συζητείται στη θέση της η ερώτηση της ίδιας ομάδος, που αποτελείται από τη δεύτερη επιλογή". Περίμενα λοιπόν να είναι εδώ ο κ. Γερανίδης, για να συζητήσω αμέσως μετά, σύμφωνα με το άρθρο του Κανονισμού, στη θέση της δικής σας ερωτήσεως την ερώτηση του κ. Σαατσόγλου που είναι του δευτέρου κύκλου.

'Οσο δε για το άλλο που είπατε κύριε Κατσιμπάρδη δηλαδή να εξασφαλίσει το Προεδρείο να ξανασυζητηθεί η ερώτηση ως επίκαιρη πρώτου κύκλου, έχω να σας πω, ότι θα πρέπει να την επαναϋποβάλετε για να μπει ξανά μέσα στη διαδικασία.

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Σγουρίδης): Επί διαδικαστικού δεν μπορώ να σας δώσω το λόγο.

ΓΕΩΡΓΙΟΣ ΚΑΤΣΙΜΠΑΡΔΗΣ: Μισό λεπτό μόνο, κύριε Πρόεδρε.

Είπα τη λέξη "φαλκιδεύεται" πάτε να το επιβεβαιώσετε. Εάν βάζουμε ξανά τις ίδιες διαδικασίες, τις οποίες εγώ σέβομαι, τότε έχουμε βρει ένα "θεσμοθετημένο" σε εισαγωγικά τρόπο να μην απαντούν οι Υπουργοί στους Βουλευτές. Κι εγώ, επειδή θητεύω σε αυτόν το χώρο είκοσι συνεχή χρόνια, αυτό δεν το δέχομαι και δεν νομίζω να υπάρχει Βουλευτής που να το δέχεται.

Θα παρακαλέσω, λοιπόν, θα παρακαλέσω όλους τους αρμόδιους φορείς να μου διασφαλίσουν το δικαίωμα που απέκτησα να έχω την απάντηση για λογαριασμό αυτού του κόσμου που ενδιαφέρεται. 

'Οσον αφορά τώρα την πρώτη παρατήρησή σας: Τη σέβομαι -κι εγώ την γνωρίζω- και δεν έχω αντίρρηση και δεν έχω κώλυμα να πω, ότι πράγματι ίσως να είναι έτσι και ότι περιμένατε κάποιον από τους Υπουργούς. Θέλω να σας πω, ότι εγώ δεν έχω προσωπικό πρόβλημα -η Κυβέρνηση είναι ενιαία και μπορεί να απαντήσει όποιος Υπουργός ή Υφυπουρ-

Σελίδα 4379 

γός θέλει- αλλά φοβάμαι, ότι ένα τόσο εξειδικευμένο και πολύπλοκο θέμα, το οποίο στην προηγούμενη Βουλή είχα επεξεργαστεί με πάρα πολλή προσοχή, όπως και άλλοι συνάδελφοι, δεν θα είναι δυνατόν ξαφνικά να απαντηθεί από κάποιον Υφυπουργό. Αν θέλουν να το κάνουν, αν θέλουν να πάρουν το βάρος της απάντησης σε αυτό το θέμα για λογαριασμό της Κυβέρνησης, εγώ δεν έχω καμία αντίρρηση ...

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κατσιμπάρδη, όμως αυτά τα οποία ισχυρίζεστε δεν ισχύουν. Να υποβάλετε την ερώτησή σας ξανά και σύμφωνα με τον Κανονισμό της Βουλής θα επιλεγεί ξανά, για να απαντηθεί από τους αρμόδιους Υπουργούς.

Θα συζητηθεί τώρα η πρώτη στην ημερήσια διάταξη επίκαιρη ερώτηση δευτέρου κύκλου με αριθμό 768/20.2.1997 του Βουλευτή του Πανελληνίου Σοσιαλιστικού Κινήματος κ. Ανέστη Σαατσόγλου προς τον Υπουργό Γεωργίας, σχετικά με τις καταστροφές που υπέστησαν από τις δυσμενείς καιρικές συνθήκες οι βαμβακοπαραγωγοί του Νομού Δράμας, τη λήψη μέτρων για την αποζημίωσή τους κ.λπ.

ΣΤΡΑΤΗΣ ΚΟΡΑΚΑΣ: Δεν θα συζητηθεί η δική μας; Νομίζω ότι πρέπει να συζητηθεί η δική μας, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Φαίνεται, κύριοι συνάδελφοι, ότι όταν μιλάει ο Πρόεδρος από την 'Εδρα, δεν τον ακούτε. Σύμφωνα με τον Κανονισμό της Βουλής, στη θέση της επικαίρου ερωτήσεως που δεν απαντιέται και διαγράφεται, μπαίνει αμέσως η επόμενη επίκαιρη ερώτηση δευτέρου κύκλου. 'Ημουν σαφής σε αυτό και αυτήν την εξήγηση έδωσα στον κ. Κατσιμπάρδη, όταν συζήτησα τη δεύτερη επίκαιρη ερώτηση του κ. Γιαννόπουλου, γιατί περίμενα να έρθει ο κ. Γερανίδης για να απαντήσει στον κ. Σαατσόγλου. 'Εκανα διευκρίνιση.

Η επίκαιρη ερώτηση έχει ως εξής:

"Η φετεινή παραγωγή βαμβακιού στο Νομό Δράμας σημείωσε κάθετη μείωση, λόγω δυσμενών καιρικών συνθηκών (συνεχής χαλαζόπτωση, καταιγίδες και πλημμύρες - θεομηνίες).

Η μείωση της παραγωγής, η οποία ξεπερνά αντικειμενικά κατά πολύ το 30%, είναι γνωστή σε όλους τους αρμόδιους. Παρ' όλα αυτά ο Οργανισμός ΕΛΓΑ εκτίμησε, πολύ κακώς για λόγους οικονομικού του συμφέροντος, όπως συνήθως συμβαίνει σε αυτές τις περιπτώσεις, τη μείωση της παραγωγής κάτω του 30% χωρίς μέχρι σήμερα, βέβαια, εδώ και έξι μήνες να καταβάλει τις πενιχρές αποζημίωσεις, που δικαιούνται οι αγρότες.

Επίσης ο Νομός Δράμας δεν συμπεριλαμβάνεται στους νομούς, που επλήγησαν, σύμφωνα με την τελευταία σχετική ανακοίνωση του Υπουργείου Γεωργίας.

Ερωτάται ο κύριος Υπουργός:

1. Πότε θα καταβληθούν από τον Οργανισμό ΕΛΓΑ οι αποζημιώσεις στους πληγέντες δικαιούχους αγρότες και γιατί καθυστερεί - είναι απαράδεκτο- η καταβολή τους εδώ και έξι μήνες;

Πόσο ακόμη θα καθυστερήσει; Και: 

2. Θα συμπεριληφθεί ο Νομός Δράμας στους πληγέντες νομούς, δεδομένου ότι η μείωση της παραγωγής βαμβακιού ξεπερνά το 30%. Αν όχι, γιατί και με ποια κριτήρια;

Ο Υφυπουργός Γεωργίας κ. Γερανίδης έχει το λόγο για τρία λεπτά.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Κύριε Πρόεδρε, αγαπητοί συνάδελφοι, πράγματι τον περασμένο χρόνο συνέβησαν αρκετές καταστροφές στο γεωργικό τομέα από θεομηνίες και δυσμενείς καιρικές συνθήκες και το ύψος των ζημιών αυτών υπερέβη τα εξήντα πέντε δισεκατομμύρια δραχμές.

Επειδή δεν ήταν δυνατόν να καλύψουμε όλες αυτές τις ζημιές από τον ΕΛΓΑ, είτε γιατί το θεσμικό του πλαίσιο δεν του το επέτρεπε, στις 13 Δεκεμβρίου απευθύναμε επιστολή στον αρμόδιο επίτροπο και στις 17.12.1996 στο Συμβούλιο Υπουργών Γεωργίας κάναμε εκτενή αναφορά γι' αυτήν τη μεγάλη ζημιά. Στη συνέχεια στα μέσα του Γενάρη υποβάλαμε εκτεταμένο υπόμνημα, στο οποίο αναφέραμε τις ζημιές κατά προϊόν, κατά κλάδο και περιοχή, καθώς και την αποτίμηση των ζημιών αναλυτικά, ώστε να προσδιορισθεί από τις υπηρεσίες της Κοινότητας το κονδύλι άντλησης πόρων από τις υφιστάμενες διαρθρωτικές δράσεις.

Είναι γνωστό, ότι στις 23 Γενάρη ανακοινώσαμε το πλαίσιο αποζημιώσεων για τους νομούς της Θεσσαλίας, 'Αρτας, Πρέβεζας, Λέσβου, Ξάνθης και μία σειρά άλλων περιοχών, για ζημιές στο φυτικό και ζωϊκό κεφάλαιο, σαν πρώτη φάση, και στη συνέχεια για ζημιές στους Νομούς Ημαθίας, Πιερίας και Αργολίδος.

Ο Νομός Δράμας δεν συμπεριελήφθη, γιατί το σύνολο των ζημιών δεν ξεπερνούσε το 30% στις παραπάνω ρυθμίσεις. Οι ζημιές από τη χαλαζόπτωση του Σεπτεμβρίου αφορούσαν κυρίως το βαμβάκι και υποβλήθηκαν δύο χιλιάδες τριακόσιες εβδομήντα τέσσερεις αιτήσεις σε δεκαοκτώ χωριά.

Δυστυχώς, ο χρόνος που μεσολαβεί από την εκδήλωση της ζημιάς ως την καταβολή της αποζημίωσης από την ΑΤΕ και τον ΕΛΓΑ για τη φυτική παραγωγή, είναι τουλάχιστον εκατόν σαράντα τρεις ημέρες, ενώ για τη ζωική παραγωγή μόνο εβδομήντα ημέρες. Πράγματι, εδώ υπάρχει ένα ζήτημα, ότι υπάρχει μία καθυστέρηση και με την έννοια αυτή γίνεται μία μεγάλη προσπάθεια να ολοκληρωθεί το μηχανογραφικό σύστημα και να επεκταθεί και στη φυτική παραγωγή, ώστε να μικρήνει η απόσταση των ημερών.

Ο ΕΛΓΑ ολοκλήρωσε τις εκτιμήσεις το Νοέμβριο και αυτήν τη στιγμή καταβάλλεται κάθε προσπάθεια, ώστε να πληρωθούν σύντομα οι πληγέντες παραγωγοί του Νομού Δράμας.

Προσωπική μου εκτίμηση είναι, ότι θα συμπέσει γύρω στο Πάσχα αυτό. Καταλαβαίνω ότι είναι καθυστερημένο, αλλά είναι μια εκτίμηση. Γίνεται μια προσπάθεια να το συντομεύσουμε.

Εμείς δεν μπορούμε να εκτιμήσουμε το αντικειμενικό -γιατί το θέτετε, κύριε συνάδελφε, στο ερώτημά σας- του ΕΛΓΑ. Πιστεύουμε ότι η προσπάθεια είναι, να είναι όσο το δυνατόν πιο αντικειμενική η εκτίμηση. 

Να διευκρινήσω ότι οι παρατεταμένες βροχοπτώσεις που ακολούθησαν και προκάλεσαν νέες οικονομικές ζημιές στους παραγωγούς του Νομού Δράμας, επειδή δεν μπορούσαν να προχωρήσουν στη μηχανοσυλλογή του βαμβακιού τους, δεν μπορούν να θεωρηθούν συνέχεια των αρχικών καταστροφών που σημειώθηκαν το Σεπτέμβριο του 1996 και τις οποίες ο ΕΛΓΑ ήδη έχει εκτιμήσει.

Παρ' όλα αυτά το Υπουργείο Γεωργίας εξετάζει και τη δυνατότητα ένταξης στο πρόγραμμα αποζημίωσης βαμβακοπαραγωγών και άλλων νομών που η παραγωγή τους υπέστη και συνολική ζημιά σε ποσοστό 30% και άνω.

Από όσα σας εξέθεσα, πιστεύω, ότι έγινε αντιληπτό, ότι το Υπουργείο Γεωργίας έλαβε και λαμβάνει συνεχώς πρωτοβουλίες για την ικανοποίηση, στο μέτρο του εφικτού, των αιτημάτων των παραγωγών που επλήγησαν, αλλά πρέπει να γίνουν αντιληπτές και οι δυσκολίες που υπάρχουν, αφού το 1996 ήταν έτος ζημιών.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σαατσόγλου έχει το λόγο για δύο λεπτά να αναπτύξει την επίκαιρη ερώτηση.

ΑΝΕΣΤΗΣ ΣΑΑΤΣΟΓΛΟΥ: Κύριε Πρόεδρε, κύριε Υπουργέ, η φετεινή παραγωγή βαμβακιού στο νομό Δράμας σημείωσε κάθετη πτώση λόγω των πλημμύρων και της χαλαζόπτωσης κατά τους μήνες Αύγουστο και Σεπτέμβριο. Αυτό σημαίνει, ότι υπάρχει μία τελεία καταστροφή.

'Ηλθε ο ΕΛΓΑ, έκανε τις γνωματεύσεις του και τις εξετάσεις του, έβγαλε το αποτέλεσμά του, ότι η ζημιά είναι πάνω από 30%, οπότε για το Νομό Δράμας που έχει το 70% καλλιέργειας και παραγωγής βαμβακιού, αυτές οι θεομηνίες ήταν πραγματικά καταστροφικές.

Αν λάβετε υπόψη σας, ότι στο Κάτω Νευροκόπι Δράμας -μία περιοχή πάνω στα σύνορα- καλλιεργείται η πατάτα, όπου και εκεί δεν είχαμε την αναμενόμενη παραγωγή και τις αναμενόμενες τιμές, αντιλαμβάνεσθε, ότι στον αγροτικό τομέα ο Νομός Δράμας έχει καταστραφεί.

Παρ' όλα αυτά, λοιπόν, ο ΕΛΓΑ φαίνεται να καθυστερεί και καθυστερεί εδώ και έξι μήνες τις αποζημιώσεις. Και φαίνεται, ότι εγώ δεν είμαι τόσο αισιόδοξος όσο εσείς, ότι θα 

Σελίδα 4380 

καταβληθούν οι αποζημιώσεις τον Απρίλιο. Υπάρχει η πληροφορία, ότι οι αποζημιώσεις, από το αρχικό τους ξεκίνημα, θα φθάσουν τους δέκα έως δώδεκα μήνες για να καταβληθούν. Γι' αυτό έκανα και την επίκαιρη ερώτηση, για να το επισπεύσει το Υπουργείο σας.

Από κει και πέρα, επίσης, ακούσαμε διάφορους νομούς, οι οποίοι συμπεριελήφθησαν, σύμφωνα με την τελευταία σχετική ανακοίνωση του Υπουργείου Γεωργίας στους πληγέντες νομούς από θεομηνίες κ.λπ. Πράγματι, η καταστροφή μας είναι πολύ πάνω από 30% και είναι αποδεδειγμένο. Υπάρχει και καταστροφή κάτω από 30%, αλλά κατά πλειοψηφία είναι πάνω από 30%.

Συμπεριελήφθησαν, κύριε Υπουργέ, νομοί που κατά την εκτίμησή σας, καλώς συμπεριελήφθησαν. Μακάρι και όλη η Ελλάδα να είχε συμπεριληφθεί. Δεν θα το κρίνω εγώ αυτό. 'Ομως, συμπεριελήφθησαν νομοί, οι οποίοι δεν θα έπρεπε να συμπεριληφθούν και ο κατ' εξοχήν νομός που επλήγη, ο Νομός Δράμας, έμεινε έξω από την ανακοίνωσή σας και έξω από τον κατάλογό σας.

Ερωτάται, λοιπόν και ερωτάσθε, πότε τελικώς θα καταβληθούν οι αποζημιώσεις. Δεν ικανοποιούμαι με το ότι, όπως λέτε, θα καταβληθούν το Πάσχα. Αυτή είναι μια υπεκφυγή από τη πλευρά του Υπουργείου σας και πρέπει οπωσδήποτε ο Νομός Δράμας να συμπεριληφθεί στους νομούς αυτούς, διότι πραγματικά -όπως σας είπα- είναι ο κατ' εξοχήν πληγείς νομός στη συγκεκριμένη παραγωγή.

Μέσα στην ανακοίνωση του Υπουργείου Γεωργίας και στον κατάλογο των άλλων νομών, υπάρχουν νομοί, οι οποίοι δεν ξεπερνούν το 30% και καθόλου δεν έχει καταστραφεί η παραγωγή του βαμβακιού. Ο Νομός Δράμας είναι πραγματικά πληγείς και δεν έχει συμπεριληφθεί.

Θα παρακαλούσα με δική σας πρωτοβουλία το Υπουργείο σας να μας συμπεριλάβει. 'Αλλωστε, ήρθατε προ δεκαημέρου στο Νομό Δράμας και διαπιστώσατε ιδίοις όμμασι τι έχει γίνει εκεί στο νομό.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει δύο λεπτά για να δευτερολογήσει.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Για να μην υπάρχει, αγαπητέ συνάδελφε, σύγχυση σε σχέση με το ότι άλλοι νομοί έχουν συμπεριληφθεί, έχουν συμπεριληφθεί οι νομοί στους οποίους υπήρξαν καταστροφές.

'Οσον αφορά το βαμβάκι, έχει συμπεριληφθεί η Καρδίτσα, κάποια ελάχιστα χωριά των Τρικάλων και των Φαρσάλων, όπου από την ηρτημένη παραγωγή η σοδειά ήταν πολλαπλάσια χαμηλή, 40% ως 50%, που η ηρτημένη ήταν ήδη συμπιεσμένη προς τα κάτω, γιατί συμπεριέλαβε την εξέλιξη την καιρική και την επιρροή στην παραγωγή. Αυτό είναι διαφορετικό πράγμα.

Οι άλλοι νομοί είναι για άλλες καλλιέργειες. 'Οταν ακούσατε για την Ημαθεία και την Πέλλα, αφορούσε την καταστροφή δενδροκαλλιεργειών. Είχαν αναγγελθεί οι ζημιές κ.λπ. Υπήρχαν, επίσης, οι πλημμύρες της Ξάνθης, τμήματος της Κομοτηνής και του 'Εβρου.

ΑΝΕΣΤΗΣ ΣΑΑΤΣΟΓΛΟΥ: Και η Καβάλα;

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Κατ' αρχήν, δύο δυνατότητες έχουμε. Η διαδικασία που προκαλέσαμε στην Ευρωπαϊκή 'Ενωση, ήταν μια διαδικασία για αυτά, που δεν μπορούσε να καλύψει το ήδη υφιστάμενο θεσμικό πλαίσιο του ΕΛΓΑ. Σε σας μπορούσε να το καλύψει. 'Η απ' αυτόν το δρόμο θα πάμε ή όχι από αυτόν, να πάμε στη δεύτερη διαδικασία. Εγώ συμφωνώ με το αίτημά σας, αλλά όχι και από τους δυο δρόμους. Αυτό δεν μπορεί να συμβεί.

Δεύτερον, απ' όλη τη συζήτηση που έχει προκληθεί και σήμερα και γενικά, ένα συμπέρασμα βγαίνει, ότι ήδη ο ΕΛΓΑ ήταν μια προχωρημένη διαδικασία και φαίνεται, ότι το υφιστάμενο καθεστώς δεν μπορεί να καλύψει το σύνολο των λειτουργιών. Κι αυτό είναι ένα ζήτημα, για το οποίο υπάρχει πολιτική δέσμευση δική μας να το δούμε.

Στην επόμενη σύγκληση του Συμβουλίου Αγροτικής Πολιτικής, θα είναι από τα πρώτα θέματα στην ημερήσια διάταξη. Θα ήθελα να ενημερώσω την Αντιπροσωπεία και εσάς, ότι ο ΕΛΓΑ ήδη δουλεύει σ' αυτήν τη κατεύθυνση, για να συγκροτήσει μια άποψη, η οποία θα αποτελέσει βάση επεξεργασίας για το σύνολο των φορέων του αγροτικού κόσμου, ώστε πράγματι να γίνει μια θεμελιακή αλλαγή του ΕΛΓΑ, για να μην ανατρέχουμε κάθε φορά σε εμβαλωματικές διαδικασίες, οι οποίες αποπροσανατολίζουν και υπάρχει και ένα γενικευμένο "γιατί όχι και εμείς και οι άλλοι και οι παρακάτω".

'Οσον αφορά το βαμβάκι, θα ήθελα να πω ξανά, ότι κυρίως εστιάζεται στην περιοχή της Καρδίτσας η μεγάλη ζημιά και ότι δεν υπάρχει διαδικασία, λόγω απώλειας μερικού εισοδήματος, για την τιμή, για να καλυφθεί με κανέναν τρόπο. Αυτό είναι γνωστό, λειτουργούμε στα πλαίσια της κοινής αγροτικής πολιτικής και επομένως, δεν μπορεί να γίνει τίποτε άλλο.

Αλλά ειδικά για τη Δράμα, που πράγματι έτσι έχουν τα στοιχεία, διαλέγοντας τη δεύτερη διαδικασία, να πάμε στη δεύτερη διαδικασία, όχι και στον ΕΛΓΑ και στη διαδικασία.

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις επίκαιρες ερωτήσεις πρώτου κύκλου.

Τρίτη στην ημερήσια διάταξη είναι η με αριθμό 787/24.2.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τους Υπουργούς Εθνικής Οικονομίας, Οικονομικών και Ανάπτυξης, σχετικά με την αλλαγή του τρόπου προμήθειας καυσίμων από τους παράκτιους αλιείς, τη συνέχιση του καθεστώτος που ίσχυε κ.λπ.

Η επίκαιρη ερώτηση του κυρίου συναδέλφου έχει ως εξής:

"Η απόφαση όλων ταυτόχρονα των εταιρειών διακίνησης καυσίμων να μη χορηγούν πλέον πετρέλαιο στην παράκτια αλιεία, φέρνει σε δεινή θέση τους βιοπαλαιστές ψαράδες και τους οδηγεί ουσιαστικά στον αφανισμό. Το μέτρο αυτό δεν ισχύει για τους μεγαλοψαράδες.

Σύμφωνα με τη νέα πρακτική, που ουσιαστικά καταργεί ένα κατοχυρωμένο δικαίωμά τους, οι παράκτιοι αλιείς θα πληρώνουν το πετρέλαιο στην πλήρη λιανική τιμή του, δηλαδή σήμερα εκατόν εβδομήντα δραχμές το λίτρο αντί της τιμής τράνζιτ, που το αγόραζαν μέχρι πριν λίγες μέρες, δηλαδή εβδομήντα δραχμές το λίτρο. Υποτίθεται, ότι στη συνέχεια οι ψαράδες θα καταθέτουν στην εφορεία τις σχετικές αποδείξεις και μετά την παρέλευση ορισμένων μηνών από την αγορά του πετρελαίου, θα γίνεται η επιστροφή του φόρου από το Υπουργείο Οικονομικών. Η νέα διαδικασία αποτελεί ένα χτύπημα στην παράκτια αλιεία, αφού δύσκολα οι παράκτιοι αλιείς μπορούν να δεσμεύσουν τα ποσά που θα χρειαστούν με την προωθούμενη πρακτική. 'Ετσι, έμμεσα πλην σαφώς, προωθείται και η πολιτική εξόντωσης της επαγγελματικής παράκτιας αλιείας σε όφελος της μεγάλης.

Ερωτώνται οι κύριοι Υπουργοί:

Αν σκοπεύει η Κυβέρνηση, να απαιτήσει από τις εταιρείες διακίνησης των καυσίμων, να συνεχίσουν το μέχρι τώρα ισχύον καθεστώς, αξιοποιώντας στην κατεύθυνση αυτή και την κρατική "ΕΛΛΗΝΙΚΑ ΚΑΥΣΙΜΑ ΟΡΥΚΤΕΛΑΙΑ ΑΒΕΕ", ώστε να συνεχίσει να υπάρχει επαγγελματική παράκτια αλιεία;"

Ο Υφυπουργός κ. Δρυς έχει το λόγο για τρία λεπτά να πρωτολογήσει.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, τα αλιευτικά επαγγελματικά σκάφη, κυρίως της παράκτιας αλιείας, έπαιρναν καύσιμα μέχρι τις 31.1.97 από τα πρατήρια καυσίμων με το σύστημα της συμψηφιστικής ατέλειας, δηλαδή χωρίς την καταβολή των ειδικών φόρων κατανάλωσης και πάντοτε με τη διαμεσολάβηση των εταιρειών εμπορίας πετρελαιοειδών. Στη συνέχεια, οι εταιρείες παρελάμβαναν ατελώς ίσες ποσότητες καυσίμων μ'αυτές που ήδη είχαν χορηγηθεί στα αλιευτικά σκάφη από τα κατά τόπους πρατήρια καυσίμων και βεβαίως μετά από έγκριση της αρμόδιας τελωνειακής αρχής.

Οι εταιρείες πετρελαιοειδών, που ανήκουν στο Σύνδεσμο Εμπορίας Πετρελαιοειδών, μετά από πολλές προειδοποιήσεις προς το Υπουργείο Οικονομικών, σταμάτησαν από 1.2.97 να αποδέχονται το σύστημα αυτό, που εφαρμόζεται για δεκαετίες. Αιτία αυτής της διακοπής αποτελεί η συνυπευθυνότητα που αποδίδεται στις εταιρείς πετρελαιοειδών για πράξεις λαθρεμπορίας καυσίμων, καθόσον σήμερα με αποφάσεις της Δικαιοσύνης παραπέμπονται σε δίκες, ιδιοκτήτες πρατηρίων καυσίμων και τελωνειακοί υπάλληλοι.

Σελίδα 4381 

 

Για την ενημέρωση της Βουλής, αναφέρω ενδεικτικά, ότι μεγάλη εταιρεία εμπορίας πετρελαιοειδών, παραπέμπεται για συμμετοχή σε λαθρεμπόριο καυσίμων, που έγινε στην περιοχή του Βόλου, ύψους 1,7 δισεκατομμυρίων δραχμών.

Το Υπουργείο Οικονομικών μή έχοντας άμεσα άλλη εναλλακτική λύση και αφού προηγουμένως εξήντλησε τον κοινωνικό διάλογο, τόσο με τις εταιρείες πετρελαιοειδών, ιδιωτικές και κρατικές όσο και με τους αλιείς, με σχετική εγκύκλιό του την οποία εξέδωσε στις 10 Φεβρουαρίου 1997 -και την οποία καταθέτω για τα Πρακτικά-πληροφόρησε τις τελωνειακές αρχές και τους ενδιαφερόμενους, ότι στις περιπτώσεις που τα αλιευτικά σκάφη δεν μπορούν να εφοδιαστούν με αφορολόγητο πετρέλαιο, δηλαδή μαύρο πετρέλαιο ναυτιλίας, μπορούν να συνεχίσουν να προμηθεύονται καύσιμα από τα πρατήρια καυσίμων.

(Στο σημείο αυτό ο Χ. Υφυπουργός Οικονομικών κ. Γ. Δρύς καταθέτει για τα Πρακτικά της Βουλής την προαναφερθείσα εγκύκλιο που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Ο καταβαλλόμενος, κύριοι συνάδελφοι, ειδικός φόρος κατανάλωσης, θα επιστρέφεται από τα τελωνεία στους αλιείς, με διαδικασία που θα καθοριστεί άμεσα από το Υπουργείο Οικονομικών και σε συνεννόηση με τα συνδικαλιστικά όργανα των αλιέων.

Επομένως, όλα αυτά τα οποία αναφέρει στην ερώτησή του ο κ. Κόρακας, είναι εκτός πραγματικότητας. Το Υπουργείο Οικονομικών δεσμεύεται, ώστε η επιστροφή του ειδικού φόρου κατανάλωσης, να πραγματοποιείται στους αλιείς εντός ολίγων ημερών. Το χρονικό αυτό διάστημα της επιστροφής σε καμία περίπτωση δεν θα υπερβαίνει τις τριάντα ημέρες από την ημερομηνία αγοράς του πετρελαίου. Προσπάθειες που έγιναν από το Υπουργείο Οικονομικών, για να δεχτούν οι κρατικές εταιρείες "ΕΚΟ" και "ΕΛΔΑ", να συνεχίσουν να παρέχουν πετρέλαιο στα αλιευτικά σκάφη με το σύστημα του συμψηφισμού, απέβησαν άκαρπες. Τόσον η "ΕΚΟ" όσον και τα "ΕΛΔΑ" αρνούνται να αναλάβουν αυτοί το κόστος μιας τέτοιας διαδικασίας και μάλιστα με το ενδεχόμενο των συνεπειών, που πιο πριν σας ανέφερα.

Σας διευκρινίζω δηλαδή, ότι το σύστημα της συμψηφιστικής ατέλειας δεν καταργήθηκε, κύριε Κόρακα, από το Υπουργείο Οικονομικών.

Αυτό σημαίνει, ότι οποιαδήποτε εταιρεία θέλει, μπορεί να συνεχίσει να συμμετέχει στη διαδικασία συμψηφισμού.

Το Υπουργείο Οικονομικών δηλώνει σαφώς για άλλη μια φορά, πως είναι έτοιμο να συνεχίσει τη συζήτηση με όλους τους αρμόδιους φορείς, ώστε να υπάρξει κοινά αποδεκτή λύση. Δυστυχώς, όμως, παρά τις προσπάθειές μας,κανένας εκ των ενδιαφερομένων φορέων δεν πρότεινε κάποια άλλη εφαρμόσιμη εναλλακτική πρόταση.

ΠΡΟΕΔΡΕΥΩΝ(Παναγιώτης Σγουρίδης): Ο κ. Κόρακας έχει το λόγο για δύο λεπτά για να αναπτύξει την επίκαιρη ερώτηση.

ΣΤΡΑΤΗΣ ΚΟΡΑΚΑΣ: Κύριε Πρόεδρε, είναι γεγονός, ότι η απόφαση αυτή των εταιρειών, όλων μαζί, ταυτόχρονα, του Συνδέσμου τους, όπως είπε και ο κύριος Υπουργός, να σταματήσουν να παρέχουν αφορολόγητο καύσιμο στους παράκτιους και μόνο ψαράδες, προκάλεσε αναστάτωση. Οι ψαράδες περιήλθαν πραγματικά σε δεινή θέση. Πρόκειται για ένα ζήτημα επιβίωσης γι'αυτούς και ακούμε τώρα τον κύριο Υπουργό να λέει, ότι "δε βρήκαν λύση να προτείνουν". Μα, ήταν ένα κεκτημένο, ένα θεσμοθετημένο,κατοχυρωμένο δικαίωμά τους και η Κυβέρνηση όφειλε αυτό το δικαίωμα να το προστατεύσει.

Μας είπε ο κύριος Υπουργός, ότι θα μπορούσαν να πηγαίνουν να παίρνουν το πετρέλαιο και σε τριάντα το πολύ μέρες, να παίρνουν το φόρο από τα τελωνεία, αλλά αναγνώρισε ο ίδιος, ότι δεν έχει ακόμα καθοριστεί ο τρόπος. 'Οταν θα καθορίσετε λοιπόν τον τρόπο και όταν, με τον τρόπο αυτό, δε θα επιβαρύνονται οι βιοπαλαιστές παράκτιοι ψαράδες με εκατόν πενήντα, διακόσιες και μέχρι και πεντακόσιες χιλιάδες δραχμές το μήνα φόρο και όταν θα τους πείτε, πού να βρουν αυτά τα λεφτά χωρίς επιβάρυνση, τότε θα μπορούσατε να επιτρέψετε στις εταιρείες να σταματήσουν να χορηγούν πετρέλαιο.

Δεν καταλαβαίνω, πώς έρχεστε και μας λέτε, ότι οι κρατικές εταιρείς πετρελαίου "ΕΚΟ" και ΕΛΔΑ δε δέχονται να βοηθήσουν προς την κατεύθυνση αυτή. Φοβάμαι πολύ, κύριε Πρόεδρε, πως η Κυβέρνηση καλύπτει ουσιαστικά τις εταιρείες πετρελαίου με τη στάση της και έτσι, ταυτόχρονα, προωθεί και την πολιτική αφανισμού της παράκτιας αλιείας, σε όφελος των μικρών.

ΓΕΩΡΓΙΟΣ ΔΡΥΣ(Υφυπ. Οικονομικών): Αυτό κάνουμε. Σε όφελος των μικρών.

ΣΤΡΑΤΗΣ ΚΟΡΑΚΑΣ: Σε όφελος των μεγάλων, ήθελα να πω.

ΓΕΩΡΓΙΟΣ ΔΡΥΣ(Υφυπ. Οικονομικών): Γλώσσα λανθάνουσα την αλήθεια αποκαλύπτει.

ΣΤΡΑΤΗΣ ΚΟΡΑΚΑΣ: Καταλαβαίνετε τι θέλω να πω, κύριε Υπουργέ. Σε όφελος βέβαια των μεγάλων, διότι οι μεγάλοι συνεχίζουν να έχουν αφορολόγητο. Οι εφοπλιστές παίρνουν αφορολόγητο. Οι μεγάλοι ψαράδες παίρνουν πετρέλαιο αφορολόγητο, πληρώνοντας την τιμή του αφορολόγητου. Γιατί αυτό;

Η λαθρεμπορία, κύριε Υπουργέ, την οποία υπαινίσσεσθε για τους μικρομεσαίους παράκτιους ψαράδες, γίνεται αλλού και ξέρετε πού. Υπάρχουν οι καταγγελίες για τις μεγάλες εταιρείες πετρελαίων.

Το θέμα, λοιπόν, κύριε Πρόεδρε, είναι η Κυβέρνηση να βρει λύση και όταν βρει τη λύση, τότε να επιτρέψει να αλλάξει το καθεστώς, διότι η προμήθεια αφορολόγητου καυσίμου, είναι θέμα επιβίωσης για την παράκτια αλιεία. 'Εχουν ξεσηκωθεί όλοι, σε ολόκληρη την Ελλάδα και έκλεισαν τα λιμάνια δικαιολογημένα. Εκτός εάν και εδώ υπονοείτε κάποιον "δάκτυλο", που θα έπρεπε να μας τον πείτε, εν πάση περιπτώσει,γιατί πάρα πολλοί από τους ψαράδες δεν έχουν καμία διάθεση να χάσουν το μεροκάματό τους.

ΠΡΟΕΔΡΕΥΩΝ(Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει.

ΓΕΩΡΓΙΟΣ ΔΡΥΣ(Υφυπ. Οικονομικών): Κύριε Πρόεδρε, θα περίμενα από τον κ.Κόρακα να κατανοήσει τις προσπάθειες που καταβάλει η Κυβέρνηση, να επιλύσει ένα πρόβλημα, το οποίο δημιουργήθηκε γενικώς στην αλιεία και όχι μόνο στην παράκτια αλιεία. Εσφαλμένα πιστεύω και όχι σκοπίμως ο κ. Κόρακας χωρίζει τους ανθρώπους της αλιείας σε μεγαψαράδες και βιοπαλεστές ψαράδες.

ΣΤΡΑΤΗΣ ΚΟΡΑΚΑΣ: Αυτοί συνεχίζουν να παίρνουν αφορολόγητο, κύριε Υπουργέ. Δεν το ξέρετε αυτό;

ΓΕΩΡΓΙΟΣ ΔΡΥΣ(Υφυπ. Οικονομικών): Μη με διακόπτετε παρακαλώ κύριε Κόρακα. Θα αποδείξω στη Βουλή, ότι δε γνωρίζετε τα θέματα επαρκώς...

ΣΤΡΑΤΗΣ ΚΟΡΑΚΑΣ: Μίλησα με τελωνεία πριν από λίγο.

ΓΕΩΡΓΙΟΣ ΔΡΥΣ(Υφυπ. Οικονομικών): η πολιτική σας δεν προασπίζει τα συμφέροντα αυτών, για τους οποίους κόπτεσθε ότι ενδιαφέρεσθε.

Σας λέω λοιπόν, ότι η Κυβέρνηση θεωρεί ότι πρέπει να προασπίζει τα συμφέροντα ολόκληρης της αλιείας, χωρίς καμία διάκριση, αν είναι παράκτια αλιεία. Δεν δεχόμαστε τους διαχωρισμούς σε μικρούς ψαράδες και σε μαγαλοψαράδες της παράκτιας αλιείας όπως τους αποκαλεί ο κ. Κόρακας.

Τι έκανε λοιπόν ή Κυβέρνηση; Πρώτον, ανέλαβε το Υπουργείο Οικονομικών την υποχρέωση, μέσα σε τριάντα μέρες να επιστρέψει, κύριε Κόρακα στους αλιείς τον ειδικό φόρο κατανάλωσης.

ΣΤΡΑΤΗΣ ΚΟΡΑΚΑΣ: Πώς; Μίλησα με τελώνες και δεν ξέρουν πώς.

ΓΕΩΡΓΙΟΣ ΔΡΥΣ(Υφυπ. Οικονομικών): Κύριε Κόρακα, επειδή μιλάτε μόνο με ορισμένους τελώνες και βέβαια όσους τελώνες βρίσκονται κοντά στη δική σας άποψη, γι'αυτό λέτε αυτές τις ανακριβείς απόψεις. 

Ακούστε, λοιπόν: Η διαταγή την οποία πρέπει να υπογράψουμε είναι έτοιμη και θα δοθεί για υλοποίηση από τα Τελωνεία. 

ΣΤΡΑΤΗΣ ΚΟΡΑΚΑΣ: Πού θα βρούνε τα λεφτά;

Σελίδα 4382 

 

ΓΕΩΡΓΙΟΣ ΔΡΥΣ (Υφυπ. Οικονομικών): Είναι έτοιμη λοιπόν η διαταγή και θα σταλεί άμεσα σε όλες τις υπηρεσίες, αλλά κατανοείτε, ότι μέσα σε ελάχιστο χρονικό διάστημα έπρεπε να βρούμε ένα σωστό και αξιόπιστο τρόπο να λύσουμε το πρόβλημα που δημιούργησαν οι Εταιρείες Πετρελαιοειδών. 

ΠΑΝΑΓΙΩΤΗΣ ΚΑΜΜΕΝΟΣ: Καταθέστε την στη Βουλή.

ΓΕΩΡΓΙΟΣ ΔΡΥΣ (Υφυπ. Οικονομικών): Θα σας απαντήσω.

Δεύτερον, ο κ. Κόρακας κάνει αναφορά σε εξοντωτικές επιβαρύνσεις. Ακούστε, λοιπόν, κύριοι συνάδελφοι, για να γνωρίζετε την αλήθεια και σεις. Εξήγησα στα συνδικαλιστικά όργανα των ψαράδων, με τους οποίους κάνομε πολύ καλό διάλογο ότι η επιβάρυνσή τους σε περίπτωση δανεισμού θα είναι 1500 δρχ. το μήνα για δάνειο 100.000 δρχ.

ΣΤΡΑΤΗΣ ΚΟΡΑΚΑΣ: 'Εχω τα ψηφίσματά τους με τα οποία διαμαρτύρονται.

ΓΕΩΡΓΙΟΣ ΔΡΥΣ (Υφυπ. Οικονομικών): Τόση η επιβάρυνση για έναν ψαρά, ο οποίος δεν έχει χρήματα και πρέπει να αγοράσει έναν τόνο πετρέλαιο.

Για ένα μικρό σκάφος της παράκτιας αλιείας τόσο είναι περίπου το πετρέλαιο που απαιτείται για ένα μήνα.

ΣΤΡΑΤΗΣ ΚΟΡΑΚΑΣ: Δεν είστε ενημερωμένος.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε,παρακαλώ να με αφήσουν να εξηγήσω στους Βουλευτές την πραγματική επιβάρυνση. 

Μέχρι την 31/1/97 ένας ψαράς πλήρωνε για έναν τόνο πετρέλαιο, εβδομήντα χιλιάδες δραχμές. Μετά την απόφαση των εταιρειών πετρελαίου, θα πληρώσει εκατόν εβδομήντα χιλιάδες δραχμές. Δηλαδή, η προσωρινή του επιβάρυνσή του σήμερα, είναι εκατό χιλιάδες δραχμές. Αν δεν έχει τα χρήματα αυτά και το έχω εξηγήσει σε σας, κύριε Κόρακα και πίστευα ότι θα το είχατε καταλάβει...

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δε χρειάζεται...

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε προσπαθώ να εξηγήσω το πρόσθετο προσωρινό κόστος των αλιείων.

ΠΡΟΕΔΡΕΥΩΝ (Παναγιώτης Σγουρίδης): Τι να εξηγήσετε, κύριε Υπουργέ; Εκείνο το οποίο πρέπει να κάνουμε όλοι μας, είναι να επισπεύδουμε την επιστροφή των χρημάτων, που έχει να δίνει το Δημόσιο στους πολίτες. Να το κάνετε σε σαράντα πέντε ημέρες.

ΓΕΩΡΓΙΟΣ ΔΡΥΣ (Υφυπ. Οικονομικών): Σε τριάντα ημέρες θα γίνεται, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Σε τριάντα, σε δεκαπέντε, ακόμα καλύτερα. Αυτό να κάνετε. 

ΓΕΩΡΓΙΟΣ ΔΡΥΣ (Υφυπ. Οικονομικών): Λέω, λοιπόν, κύριε Πρόεδρε...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού.)

Κύριε Πρόεδρε, μπορώ να έχω ένα λεπτό να εξηγήσω; 

ΠΡΟΕΔΡΕΥΩΝ (Παναγιώτης Σγουρίδης): Να εξηγήσετε, όταν έχει τελειώσει η δευτερολογία σας; 

ΓΙΩΡΓΟΣ ΑΔΑΜΟΠΟΥΛΟΣ: Είναι πολύ σοβαρό το θέμα. Να μας εξηγήσει ο κύριος Υπουργός.

ΠΡΟΕΔΡΕΥΩΝ (Παναγιώτης Σγουρίδης): Eισερχόμαστε στη συζήτηση της πέμπτης στην ημερήσια διάταξη με αριθμό 765/19-7-97 επίκαιρης ερώτησης του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Γεωργίας, σχετικά με τη λήψη των αναγκαίων μέτρων ανακατανομής των ποσοστώσεων στην παραγωγή καπνού στο Νομό Αιτωλοακαρνανίας κ.λπ.

Η επίκαιρη ερώτηση έχει ως ακολούθως:

"Η κατάσταση των καπνοπαραγωγών του Νομού Αιτωλοακαρνανίας είναι τραγικά απογοητευτική, γιατί έχουν χρεωθεί να αντιμετωπίσουν μία καλλιέργεια, που με τα δεδομένα των ποσοστώσεων δεν θα επαρκέσουν τα έσοδα να καλύψουν τα έξοδα. Το ισχύον καθεστώς των ποσοστώσεων είναι άδικο και απαράδεκτο και πρέπει να γίνει νέα ανακατανομή, ώστε να υπάρξουν βιώσιμες ποσοστώσεις, ιδία για τις πολύτεκνες οικογένειες, οι οποίες ζουν υπό συνθήκες φτώχειας.

Ερωτάται ο κύριος Υπουργός:

1. Πρόκειται να λάβει μέτρα, προκειμένου να προβεί στην ανακατανομή βιώσιμων ποσοστώσεων με βάση τον αριθμό των μελών της κάθε οικογένειας;

2. Σε περίπτωση που απαιτηθεί χρόνος πολύς για τη νέα ρύθμιση, προβλέπεται κάποια έκτακτη οικονομική ενίσχυση στις πολύτεκνες οικογένειες, που δεν επαρκούν τα έσοδα να καλύψουν τα έξοδά τους λόγω του ισχύοντος καθεστώτος των ποσοστώσεων;"

Ο κ. Γερανίδης έχει το λόγο για τρία λεπτά να απαντήσει στην ερώτηση.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Κύριε Πρόεδρε, αγαπητοί συνάδελφοι, είναι γνωστό, ότι η νέα κοινή οργάνωση αγοράς στον τομέα καπνού που εφαρμόζεται σε όλα τα κράτη - μέλη της Ευρωπαϊκής 'Ενωσης και ισχύει από το 1993 ως και τη σοδειά του 1997, προβλέπει την καταβολή πριμοδότησης για συγκεκριμένες ποσότητες, για κάθε ομάδα ποικιλιών καπνού, κάθε χρόνο. Οι ποσότητες αυτές κατανέμονται στους παραγωγούς, σύμφωνα με τους Κανονισμούς 2075/92 και 1066/95, με βάση το μέσο όρο των παραδόσεών τους κατά την περίοδο αναφοράς, που είναι τριετής και προηγείται του έτους συγκομιδής. Δυστυχώς, οι δυνατότητες για παροχή ποσοστώσεων με κριτήρια κοινωνικά, εθνικά ή νεότητας, δεν υπάρχουν. Οι έντονες προσπάθειες των προκατόχων Υπουργών δεν ευωδόθηκαν. Πράγματι, υπάρχει το πρόβλημα για τη διάθεση τέτοιων ποσοστώσεων σε κοινωνικά και οικονομικά αδύναμους παραγωγούς, ώστε να υπάρξουν και βιώσιμες εκμεταλλεύσεις. Γνωρίζουμε όλοι μας, ότι μία ποσόστωση των πεντακοσίων κιλών για ανατολικού τύπου καπνά, δεν είναι βιώσιμη.

Το Υπουργείο, στο πλαίσιο των Συνόδων των Υπουργών Γεωργίας για την καινούρια κοινή οργάνωση αγοράς, έχει θέσει υπόψη των οργάνων της Ευρωπαϊκής 'Ενωσης τις ιδιαιτερότητες της καπνοκαλλιέργειας στη Χώρα μας, που ως γνωστόν είναι μία από τις πιο δυναμικές εκμεταλλεύσεις και η μη στήριξή της θα έχει τεράστιες συνέπειες για την εθνική μας οικονομία, αλλά και για τις ενενήντα χιλιάδες παραγωγούς που ασχολούνται με τον καπνό.

Το Υπουργείο σε συνεργασία με τον Εθνικό Οργανισμό Καπνού μάχεται σε όλα τα επίπεδα, ώστε πέραν της διατήρησης του ύψους των πριμοδοτήσεων για τις περισσότερες ποικιλίες και για αύξηση του ύψους σε ορισμένες απ'αυτές, όπως του Μπασμά, Κατερίνης, Καμπά Κουλάκ, δηλαδή τα ανατολικού τύπου, τα κλασικά, προσπαθεί - για την αύξηση της συνολικής ποσόστωσης της Χώρας κατά εννέα χιλιάδες τόνους, ώστε να βελτιώσουμε τη βιωσιμότητα των καπνικών εκμεταλλεύσεων και έτσι να ικανοποιήσουμε και τους πολύτεκνους, αλλά και να διευκολύνουμε την είσοδο νέων καπνοκαλλιεργητών με την ανακατανομή ποσοστώσεων μετά το 1997 βέβαια.

'Οσον αφορά το δεύτερο ερώτημα για τις έκτακτες οικονομικές ενισχύσεις στους πολυτέκνους, καταννοώ το πνεύμα του συναδέλφου, αλλά δεν υπάρχει δυνατότητα ειδικής νομοθετικής ρύθμισης γι'αυτές τις περιπτώσεις. Κάτι τέτοιο δεν προβλέπεται από τους κανονισμούς της Ευρωπαϊκής 'Ενωσης.

Θέλω να σημειώσω, ότι ήδη ξεκίνησε διαπραγμάτευση για τη νέα ΚΟΑ καπνού, για την καλύτερη προετοιμασία της διαπραγματευτικής ικανότητας της Χώρας, το Υπουργείο Γεωργίας έχει μία ανοιχτή διαδικασία με τους συνεταιριστικούς φορείς, με τις οργανώσεις των αγροτών, ΠΑΣΕΓΕΣ, ΓΕΣΑΣΕ, ΣΙΔΑΣΕ και με την Καπνική για να εξειδικεύσει και να εμπλουτίσει καλύτερα το οπλοστάσιο, γνωρίζοντας και βιώνοντας τις αδυναμίες του κανονισμού που λήγει το 1997, ώστε σ'αυτήν τη διαπραγμάτευση να πάμε όσο το δυνατον πιο κατοχυρωμένοι, για να λύσουμε μία σειρά αδυναμιών, που είχε το ίδιο σύστημα το οποίο ισχύει μέχρι και σήμερα.

Μ'αυτό θέλω να πω, ότι πέρα από το ζήτημα των ποσοστώσεων βάζουμε στη διαπραγμάτευση και το εθνικό πλαφόν, δηλαδή ποσόστωση προς τη Χώρα, που η ίδια η Χώρα να την κατανέμει βάσει των δικών της κριτηρίων. Αν αυτό το πετύχουμε, εκεί μπορεί να ενταχθεί το αίτημά σας

Σελίδα 4383 

για κοινωνική κατανομή των ποσοστώσεων, όπως και άλλα κριτήρια εθνικά για τις παραμεθόριες, κ.λπ., όπως και μία σειρά άλλων κριτηρίων, που θα αφορούν την είσοδο των νέων παραγωγών, για να ανατρέψουμε και το αρνητικό της δημογραφικής πυραμίδας, που ισχύει σήμερα στο αγροτικό τομέα.

ΠΡΟΕΔΡΕΥΩΝ (Παναγιώτης Σγουρίδης): Ο κ.Καρακώστας έχει το λόγο για δύο λεπτά να αναπτύξει την επίκαιρη ερώτηση.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, δεν καταλαβαίνω το εξής πράγμα: Φαίνεται, ότι δεν νιώθετε, πως σήμερα η Αιτωλοακαρνανία πεθαίνει. Θα τους αφήσουμε αυτούς τους ανθρώπους να πεθάνουν και μας παραπέμπετε στους κανονισμούς της ΕΟΚ; Η πολιτική ποιο σκοπό έχει; Να λύνει τα προβλήματα. Να βρίσκει μεθοδεύσεις για να λύνει το πρόβλημα. Ξέρετε πώς καθορίστηκαν αυτές οι περίφημες ποσοστώσεις; Το γνωρίζετε καλά. Υπολόγισαν τρία χρόνια, τι παραγωγή είχαν. Διαίρεσαν το τρία με τη συνολική παραγωγή και έβγαλαν ποσοστά, με αποτέλεσμα πολύτεκνες οικογένειες με πέντε ή έξι παιδιά να έχουν πεντακόσια, χίλια, χίλια πεντακόσια κιλά καπνό. Μεμονωμένα άτομα να έχουν πέντε τόνους, ή δύο άτομα να έχουν πέντε και έξι τόνους. Πώς θα ζήσει το 40% των καπνοπαραγωγών του Νομού Αιτωλοακαρνανίας; 'Εχει άδειες με πεντακόσια και με χίλια κιλά και έχουμε πολυμελείς οικογένειες. Το πρόβλημα είναι υπαρκτό. Βρέστε λύση, κύριε Υπουργέ. Δεν μπορεί αυτός ο λαός να ζήσει χωρίς τη μέριμνα του Κράτους. Κάνατε και κάτι άλλο: Τους είπτατε, "αλλάξτε τα τσεμπέλια και βάλτε Βιρτζίνια". Αγόρασαν φούρνους, έδωσαν λεφτά, ήρθαν οι επιτήδειοι, οι οποίοι εξαπάτησαν τους αγρότες και τώρα αγωνίζονται πώς θα επιβιώσουν. Χρωστάνε στις τράπεζες, δεν έχουν να πληρώσουν τα χρέη τους. 'Αρα δεν καλύπτουν τα έξοδά τους. Ο Νομός Αιτωλοακαρνανίας είναι ιδιαίτερη περίπτωση και πρέπει αυτό να το λάβετε υπόψη σας, κύριε Υπουργέ. Δεν υπάρχει άλλο βασικό προϊόν εκτός από τα καπνά. Δεν μπορεί να γίνει τίποτε άλλο στην Αιτωλοακαρνανία. Βρέστε τρόπους, βρέστε διόδους, βρέστε διεξόδους, να λύσετε το πρόβλημα, το οποίο είναι έντονο. Οι καπνοπαραγωγοί της Αιτωλοακαρνανίας είναι και πολύτεκνοι και δεν έχουν άλλο μέσο να επιβιώσουν. Σας παρακαλώ πάρα πολύ, βρέστε διεξόδους.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει.

ΒΑΣΙΛΕΙΟΣ ΓΕΡΑΝΙΔΗΣ(Υφυπ. Γεωργίας): Κύριε συνάδελφε, πράγματι αναζητούμε διεξόδους στα καυτά προβλήματα των αγροτών και ιδιαίτερα των καπνοκαλλιεργητών. Αλλά στην τοποθέτησή σας -αυτό το κάνετε και άλλες φορές- δεν παίρνετε υπόψη σας, ότι η Χώρα έχει ένα σύνολο δεσμεύσεων στα πλαίσια της κοινής αγροτικής πολιτικής και ότι τις αποφάσεις τις βγάζουμε στο επίπεδο των δεκαπέντε και όχι στο επίπεδο του Υπουργείου Γεωργίας και της Ελληνικής Κυβέρνησης.

Ξεχνάτε ότι αυτή η κοινή αγροτική πολιτική όσον αφορά την Ελλάδα και τις άλλες τρείς χώρες της συνοχής, είναι μια πολιτική αλληλεγγύης, δηλαδή, προσφέρει, συμμετέχει στο 45% του εισοδήματος των αγροτών.

'Αρα, είναι ένα ζήτημα μιας πολιτικής που πρέπει να την κρατήσουμε ως εικόνα σταθερή και να προσπαθούμε στα πλαίσια των οργάνων, τις αδυναμίες που κάθε φορά έχουν οι κανονισμοί αυτές να τις αλλάζουμε.

Τα περιστατικά και τα γεγονότα, στα οποία αναφερθήκατε, αφορούν μια άλλη πολιτική περίοδο, την περίοδο 1991-1993. Δεν αφορούν την παρούσα Κυβέρνηση και δε θεωρώ σκόπιμο γι'αυτά να σας απαντήσω εγώ. Ο βασικός κανονισμός έγινε το 1992. Η τροποποίηση του 1995 αφορούσε μια σημαντική επιτυχία της Ελληνικής Κυβέρνησης, ώστε η επιδότηση να πηγαίνει απ'ευθείας στον παραγωγό και όχι μέσα από το μεταποιητή και τον έμπορο. Αυτό εξυγίανε το κύκλωμα. Ενίσχυσε καλύτερα τους καπνοπαραγωγούς, διότι τους αποδιδόταν ευθέως και όχι μέσα από τον έμπορο που τους παρακρατούσε την επιδότηση και αφού τη χρησιμοποιούσε για τον εαυτό του, την απόδιδε με καθυστέρηση.

Είμαστε μπροστά σε μια νέα διαπραγμάτευση. Θα οπλίσουμε τη Χώρα όσο το δυνατόν καλύτερα. Αυτό δεν αφορά μόνο την Αιτωλοακαρνανία, γιατί κυρίως η καπνοκαλλιέργεια αφορά τις ορεινές, ημιορεινές και ακριτικές περιοχές. Είναι μια σημαντική εθνικής διάστασης καλλιέργεια και ξέρετε την πίεση που δέχεται ο καπνός στα πλαίσια της αντικαπνιστικής εκστρατείας και στα πλαίσια της Ευρώπης. Πρέπει να οχυρώσουμε όσο το δυνατόν καλύτερα τη Χώρα. Αυτό κάνουμε και έχουμε τις πόρτες του διαλόγου ανοικτές, ώστε αυτή η συνολική εμπειρία λειτουργίας από τους ίδιους τους καπνοκαλλιεργητές να μας δώσει την καλύτερη βάση διαπραγμάτευσης. Αυτό έχει γίνει και θα συνεχίσει να γίνεται καθ'όλην την πορεία των διαπραγματεύσεων, ώστε να πετύχουμε το μέγιστο δυνατό αποτέλεσμα.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η Τέταρτη στην ημερήσια διάταξη με αριθμό 773/21.2.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων προστασίας των εργαζομένων στη Βιομηχανία "ΜΗΧΑΝΙΚΗ ΑΕ." στην Εύβοια, δε θα συζητηθεί, λόγω κωλύματος του Υπουργού. Ο Υπουργός έχει αυτήν τη στιγμή μια εκδήλωση για τον ρατσισμό στην παλιά Βουλή, όπου και αυτός και ο Υφυπουργός βρίσκονται εκεί ως κύριοι ομιλητές και δεν μπορούν να παραστούν εδώ.

Κύριε Αποστόλου, θα ξαναϋποβάλετε την ερώτησή σας και με τη διαδικασία η οποία υπάρχει, θα ξανασυζητηθεί σε επόμενη συνεδρίαση.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, γνωρίζω ότι και ο Υπουργός και ο Υφυπουργός βρίσκονται εδώ. Θα περίμενα, τουλάχιστον από τον κ.Πρωτόπαπα, ο οποίος έχει διατελέσει πρόεδρος της ΓΣΕΕ, του κατ'εξοχήν οργάνου προστασίας του δικαιώματος εργασίας των εργαζομένων, να βρίσκεται εδώ για να απαντήσει. Διότι, κύριε Πρόεδρε, η ερώτηση είναι επίκαιρη και αφορά θέσεις εργασίας. Μπορεί μετά από μια εβδομάδα, που θα επανέλθει η ερώτηση, να έχουν χαθεί οι θέσεις εργασίας. Εδώ βλέπουμε δηλώσεις του κ. Παπαντωνίου...

ΠΡΟΕΔΡΕΥΩΝ (Παναγιώτης Σγουρίδης): Μπορείτε να τη βάλετε τη Δευτέρα. Σας παρακαλώ, δεν μπαίνουμε επί της ουσίας. Από εδώ και πέρα δε θα γράφεται στα Πρακτικά.

Στη θέση λοιπόν, της επίκαιρης ερώτησης του κ. Αποστόλου, σύμφωνα με τον Κανονισμό, θα συζητηθεί η τέταρτη επίκαιρη ερώτηση δεύτερου κύκλου, η με αριθμό 774/21.2.97 του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Δημόσιας Τάξης, σχετικά με τη λήψη των αναγκαίων μέτρων καταστολής της εγκληματικότητας στην Κρήτη, την κάλυψη των ελλείψεων σε προσωπικό της Ελληνικής Αστυνομίας κ.λπ., η οποία έχει ως ακολούθως:

"Η άναδρη δολοφονική επίθεση με εκρηκτικό μηχανισμό εναντίον της οικογένειας του διοικητή Υποδιεύθυνσης Ασφαλείας Ηρακλείου Κωνσταντίνου Σολδάτου, την Τρίτη 18.2.97 στο Ηράκλειο Κρήτης.

Τα πρωτοφανή επεισόδια μεταξύ κτηνοτρόφων και γεωργών με ξυλοδαρμούς και πυροβολισμούς στο Πάνορμο Ρεθύμνης την Τετάρτη 19.2.97.

Η γενική αύξηση της εγκληματικότητας στην Κρήτη σε σχέση με την ζωοκλοπή, εμπόριο όπλων, οπλοκατοχή, ναρκωτικά, τοκογλυφία και άλλα εγκλήματα, έχουν ανησυχήσει τους πολίτες του Νομού Ηρακλείου.

Ερωτάται ο κύριος Υπουργός:

Τι μέτρα πρόκειται να λάβει, ώστε να περιοριστεί και να κατασταλεί η εγκληματικότητα στην Κρήτη. Πώς θα καλυφθούν οι ελλείψεις στην αστυνόμευση και σε προσωπικό της Ελληνικής Αστυνομίας, ιδιαιτέρως όταν σε σύντομο χρονικό διάστημα αρχίζει η τουριστική περίοδος και αυξάνονται οι κίνδυνοι διάδοσης ναρκωτικών και η δυσφήμιση της Χώρας μας και του πολιτισμού μας".

Ο Υπουργός Δημόσιας Τάξης κ. Ρωμαίος έχει το λόγο για 

Σελίδα 4384 

τρία λεπτά για να πρωτολογήσει.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης):Ευχαριστώ, κύριε Πρόεδρε.

Γνωρίζει ο κύριος συνάδελφος ότι, μετά από αυτό το θλιβερό περιστατικό, μετά από την άνανδρη δολοφονική απόπειρα, πήγα στο Ηράκλειο με τον Αρχηγό της Ελληνικής Αστυνομίας και είχαμε μία ευρύτατη σύσκεψη και με συναδέλφους σας -τουλάχιστον όσους είχαν τη δυνατότητα να περευρίσκονται εκεί- και με τους τοπικούς πολιτικούς παράγοντες και με όλους τους αστυνομικούς διευθυντές και επιθεωρητές. 

Δεν πήγα απλά και μόνο για να συμπαρασταθώ, αλλά για να διαπιστώσω και από κοντά τα προβλήματα. Και πράγματι, υπάρχουν σοβαρά προβλήματα ως προς την αστυνόμευση και την πρόληψη της εγκληματικότητας. Εγκληματικότητας, που στην Κρήτη έχει τις δικές της ιδιορρυθμίες και τις δικές της δυσκολίες. Από τις διαπιστώσεις μας εκεί, αλλά και στη συνέχεια μετά από συσκέψεις που είχαμε εδώ στην Αθήνα, διαπιστώνουμε ότι το πρόβλημα δεν μπορεί να αντιμετωπιστεί απλά και μόνο με μία αύξηση της δύναμης, όπως από πολλούς προτείνεται, παρά το γεγονός ότι η δύναμη στην Κρήτη, σε σύγκριση με τα οργανογράμματα, είναι πολύ αυξημένη. Και μάλιστα, όπως γνωρίζετε υπάρχουν σε τρεις νομούς ειδικές δυνάμεις με ειδική εκπαίδευση. Θα προσθέσουμε ανάλογα με τις δυνατότητες που έχουμε και άλλες δυνάμεις. Και σίγουρα -και αυτό μπορούμε πιο άμεσα να το κάνουμε- θα ενισχύσουμε με μέσα. Γιατί έχουμε πια τη δυνατότητα να το κάνουμε αυτό με μέσα τα οποία παραλαμβάνουμε τις επόμενες ημέρες. Εκτιμούμε, όμως, επαναλαμβάνω ότι το πρόβλημα δεν αντιμετωπίζεται με αύξηση της δύναμης.

Υπάρχουν προβλήματα σε σχέση με τη μεγαλύτερη αποτελεσματικότητα της ίδιας της αστυνομίας, η οποία με τη δύναμη που διαθέτει και τις δυσκολίες που έχει όλη η περιοχή, πρέπει να ομολογήσουμε -άλλωστε αυτό ακούστηκε απ' όλους στην Κρήτη- κάνει αρκετά καλά, αρκετά αποτελεσματικά τη δουλειά της. Γι' αυτό και όσο αξίζουν οι δείκτες, έχουμε μία μείωση τουλάχιστον στον τομέα των ανθρωποκτονιών και στον τομέα της ζωοκλοπής.

'Εχουμε, όμως, ένα ανησυχιτικό φαινόμενο, αύξηση της οπλοκατοχής που είναι ένα σοβαρό πρόβλημα. Και βέβαια έχουμε πολύ σημαντική αύξηση και μας απασχολεί ιδιαίτερα, φαινομένων γνωστών, ας τα πούμε υγειονομικού ενδιαφέροντος, στα διάφορα κέντρα διασκέδασης. Στην Κρήτη μπορεί να έχουμε μία έξαρση σε ορισμένες περιοχές. Δυστυχώς, όμως, δεν είναι φαινόμενο μόνο στην Κρήτη. Και αυτό μας απασχολεί ιδιαίτερα, γιατί εκεί υπάρχει δυστυχώς μία σοβαρή εμπλοκή που πρέπει να την αντιμετωπίσουμε. Είναι η εμπλοκή και η διαπλοκή της Τοπικής Αυτοδιοίκησης, η οποία πλέον έχει την αρμοδιότητα να δίνει τις άδειες και να τις αφαιρεί. Τις δίνει αφειδώς, αλλά με πολύ δυσκολία τις αφαιρεί.

Θα πάρουμε πρόσθετα μέτρα εντός των ημερών. Πιστεύουμε ότι θα αντιμετωπίσουμε κατά τον καλύτερο τρόπο το πρόβλημα.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Ο κ. Δανέλλης έχει το λόγο για δύο λεπτά για να αναπτύξει την επίκαιρη ερώτηση.

ΣΠΥΡΙΔΩΝ ΔΑΝΕΛΛΗΣ:Κύριε Πρόεδρε, με αφορμή την αποτρόπαια εγκληματική πράξη κατά της οικογένειας του αστυνόμου Σολδάτου, θεώρησα, σαν Βουλευτής Κρήτης, ότι είχα υποχρέωση να φέρω στην Εθνική Αντιπροσωπεία το θέμα, εκφράζοντας παράλληλα και δύο-τρεις σκέψεις περαιτέρω για το θέμα αυτό.

Η Κρήτη σίγουρα δεν είναι Σικελία και ακόμη πιο σίγουρα, δεν πρέπει να γίνει φάρ-ουέστ. 

Η κρητική κοινωνία διακρινόταν πάντα για το φιλελευθερισμό, την ανεκτικότητα της, καθώς επίσης και τους αξιακούς της κώδικες. 

Τα τελευταία χρόνια, δυστυχώς, παρατηρείται μία αυξανόμενη και νέου τύπου εγκληματικότητα, ιδιαίτερα ανησυχητική για την έκταση που παίρνει, αλλά και για τα ποιοτικά χαρακτηριστικά της. Και ενώ οι παραδοσιακές μορφές εγκληματικότητας μειώνονται, όπως είπατε, κύριε Υπουργέ, παραδείγματος χάρη βεντέτες, εγκλήματα για λόγους τιμής κ.λπ., παρατηρείται μία ραγδαία ανάπτυξη προχωρημένης εγκληματικότητας που έχει να κάνει με τη διακίνηση ναρκωτικών, την επιβολή προστασίας σε διάφορα καταστήματα, την εξαιρετικά μεγάλων διστάσεων τοκογλυφία, την οργανωμένη ζωοκλοπή και κλοπή αγροτικών προϊόντων και βεβαίως, τη διάδοση της εμπορίας όπλων, την οπλοκατοχή και οπλοχρησία.

Βεβαίως, το φαινόμενο αυτό έχει την ερμηνεία του, που δεν μπορεί να είναι αλλού, παρά στο μοντέλο ανάπτυξης που αναδεικνύει τον ατομοκεντρισμό και τον ωφελιμισμό, με στόχο και σκοπό το εύκολο κέρδος.

'Ετσι, η εκρηκτική συσσώρευση πλούτου που αρχίζει τη δεκαετία του '70 με την υπερεντατική ανάπτυξη του τουρισμού, της εντατικής γεωργίας και του εμπορίου, σε συνδυασμό με την επιβολή ενός καταναλωτικού μοντέλου πρωτοφανούς, που συνοδεύει την ξαφνική ευμάρεια, αλλάζουν έντονα το κοινωνικό και πολιτισμικό τοπίο στο νησί. 

Η συλλογική μνήμη και η αυτογνωσία, όπως και η οργανωμένη πνευματική και πολιτιστική αντίσταση φαίνονται αδύνατε να αντιμετωπίσουν αυτήν την εισβολή.

Σε συγκεκριμένες περιοχές της υπαίθρου κράτος είναι ο νόμος των ζωοκλεφτών και σχεδόν κανείς δεν τολμά να σπάσει το νόμο της "ομερτά". Ταυτοχρόνως τα κυκλώματα αυτά έχοντας οριοθετήσει περιοχές και αντικείμενα μεταξύ τους, διακινούν όπλα, ναρκωτικά, εκμεταλλεύονται αλλοδαπές γυναίκες, εκβιάζουν μαγαζάτορες.

Εάν κάποτε, κύριε Πρόεδρε, η οπλοκατοχή στην Κρήτη είχε το άλλοθι της παραδοσιακής λεβεντιάς ή έστω της επίφασης κάποιας αντιεξουσιαστικότητας, κοινώς καπετανιλίκι, σήμερα σημαίνει βία, απανθρωπιά, κυνισμό, τρομοκρατία.

Τα κυκλώματα αυτά ελέγχοντας μέσα από το θεσμό της οικογένειας και του σογιού εκατοντάδες ψήφων, εκβιάζουν πολιτικά πρόσωπα για άσκηση παρεμβάσεως στην αστυνομία και τη Δικαιοσύνη, για επίδειξη ανοχής και επιείκειας, μείωση ποινών ή και απελευθέρωσή τους.

Δεν είμαι από εκείνους που πιστεύουν πως τα κοινωνικά προβλήματα αντιμετωπίζονται με την καταστολή. 'Ομως, το κατέβασμα των ΕΚΑΜ ανακούφισε, έστω προσωρινά την ύπαιθρο.

Επίσης, τα αστυνομικά τμήματα ή οι σταθμοί σε ορισμένες περιοχές θα έπρεπε να ενισχυθούν από άνδρες και τεχνική υποδομή.

Τέλος, η Αστυνομία μπορεί να απαλλαγεί από διάφορες υπηρεσίες, με τις οποίες έχει επιφορτισθεί και οι οποίες θα μπορούν να παρέχονται από άλλους.

Κλείνοντας θα πω μία κουβέντα μόνο ακόμα. Η λύση του προβλήματος σίγουρα και ας μη γελιόμαστε, είναι οι πολιτικές επιλογές και το πολιτιστικό όραμα που μπορεί να εμπνεύσει την κοινωνία και να γοητεύσει τους νέους, αντικαθιστώντας και εξασφαλίζοντας τη φθαρμένη συνοχή, θωρακίζοντας παράλληλα με νέους κώδικες αρχών και αξιών.

Προς αυτήν την κατεύθυνση η πολιτεία και ιδιαίτερα εμείς οι Βουλευτές ας απεμπλακούμε από την ιδιότυπη ομηρία που ανέφερα πριν, γιατί κανείς πλέον δε δικαιούται να κάνει πως δεν καταλαβαίνει, πως για τη ραγδαία αναπτυσσόμενη εγκληματικότητα των τελευταίων χρόνων ευθύνονται σημαντικά και θεσμοί της πολιτείας. Και αυτό μας αφορά.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά για να δευτερολογήσει.

ΓΕΩΡΓΙΟΣ ΡΩΜΑΙΟΣ (Υπ. Δημόσιας Τάξης): Κύριε Πρόεδρε, ασφαλώς δε θα διαφωνήσω με τις τελευταίες φράσεις του συναδέλφου, αλλά δεν είναι η Αστυνομία που μπορεί να καλύψει αυτά τα πολιτισμικά κενά κ.λπ. με τον τρόπο με τον οποίο αναπτύσσεται η σύγχρονη κοινωνία.

Σωστά είπατε, κύριε συνάδελφε, ότι σήμερα αντιμετωπίζουμε στην Ελλάδα και στην Κρήτη μία εγκληματικότητα διαφορετική από αυτήν που γνωρίζαμε μέχρι σήμερα και ποιοτικά και διαπλεκόμενη. Γι'αυτό είπα και επιμένω ότι το πρόβλημα δεν μπορεί να αντιμετωπισθεί με το να στείλουμε είκοσι ή τριάντα 

Σελίδα 4385 

αστυνομικούς στην Κρήτη. Χρειάζεται και η Αστυνομία έναν άλλο τρόπο λειτουργίας και εκπαίδευσης που δεν τον έχει όπως θα έπρεπε, για να αντιμετωπίσει τίς σύγχρονες αυτές τάσεις. Χρειάζεται επίσης και η πλήρης απελευθέρωση της Αστυνομίας από την κομματικοπολιτική εξάρτηση, που ακόμα δεν το έχουμε πετύχει.

Πιστεύουμε, ότι με τις θεσμικές αλλαγές που έχουμε προχωρήσει, αρχίζοντας από αυτήν τη χρονιά, τον Ιούνιο, όλες οι μεταθέσεις θα γίνονται πλέον μία φορά το χρόνο με κοινωνικά μόρια και όχι με παρεμβάσεις. Πιστεύω, ότι είναι μία τομή που μπορεί να οδηγήσει ακριβώς σε αυτήν την απαλλαγή, γιατί πρέπει εδώ σ'αυτήν την Αίθουσα να λέμε τις αλήθειες.

Πρέπει, λοιπόν, να αναβαθμίσουμε, να απεξαρτήσουμε την Αστυνομία για να μπορεί να κάνει αποτελεσματικότατα τη δουλειά της. Και αυτή είναι η πολιτική του Υπουργείου μας και δεν πρόκειται να παρεκκλίνουμε κατ'ουδένα τρόπο. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Μακάρι, κύριε Υπουργέ, μέσα από μία τέτοια θεσμική αλλαγή να απεμπλακούμε από αυτήν τη μάστιγα του κομματισμού στα Σώματα Ασφαλείας.

Δεύτερη επίκαιρη ερώτηση δεύτερου κύκλου είναι η με αριθμό 772/20.2.97 του Βουλευτή της Νέας Δημοκρατίας κ. Γεωργίου Ορφανού προς τον Υπουργό Γεωργίας, σχετικά με την κατασκευή ιχθυαγοράς στην περιοχή του Δήμου Μαινεμένης Θεσσαλονίκης κλπ.

Η Επίκαιρη Ερώτηση εν περιλήψει έχει ως ακολούθως:

"Κύριε Υπουργέ, είναι γνωστό σε σας, ότι το επιχειρησιακό πρόγραμμα αλιείας 1994-1999 προέβλεπε την κατασκευή ιχθυαγοράς στην περιοχή Δήμου Μαινεμένης Δυτικής Θεσσαλονίκης.

Συγχρόνως η ιχθυόσκαλα Ν. Μηχανιώνας λειτουργεί ως ιχθυαγορά παρά το νόμο και τις οδηγίες της Ευρωπαϊκής Κοινότητας τις σχετικές με τις ιχθυόσκαλες. 

Τελευταία με την υπ' αριθμόν 230567/19.12.96 απόφαση του Υπουργείου Γεωργίας, τροποποιήθηκε η απόφαση 229716/20.9.96 και ζητείται πλέον η εκπόνηση μελέτης για τη βιωσιμότητα-σκοπιμότητα ιχθυαγοράς στη Ν.Μηχανιώνα.

Μετά τα παραπάνω, ερωτάται ο κύριος Υπουργός και καλείται να ενημερώσει τη Βουλή: 

α) Τι μεσολάβησε από τις 20.9.96 ως τη 19.12.96 και άλλαξε χώρο το Υπουργείο από Ν. Μαινεμένη στη Ν. Μηχανιώνα; Μήπως μεσολάβησαν οι εκλογές και ο στόχος υφαρπαγής των ψήφων των ιχθυεμπόρων και ιχθυοκαλλιεργητών είχε επιτευχθεί;

β) Ποιος αποφάσισε την αλλαγή των προδιαγραφών κατασκευής της ιχθυόσκαλας;

γ) Γιατί μεσολάβησε τόσος χρόνος χωρίς καμιά ουσιαστική πρόοδο;

δ) Γιατί δε λειτουργεί το ηλεκτρονικό σύστημα στην ιχθυόσκαλα Ν.Μηχανιώνας, καθ'ην στιγμή έχουν ξοδευτεί πάνω από τέσσερα δισεκατομμύρια για την κατασκευή της και δεν ακολουθούνται οι οδηγίες της Ευρωπαϊκής Κοινότητας;"

Ο κ. Γερανίδης έχει το λόγο για τρία λεπτά να πρωτολογήσει.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας):Πράγματι, το παραπάνω ζήτημα αποτέλεσε και αποτελεί ένα μεγάλο θέμα που έχει κορυφωθεί τις τελευταίες ημέρες και με τις κινητοποιήσεις των ιχθυομεσιτών και ιχθυεμπόρων στη Θεσσαλονίκη και απασχολεί, εν πάση περιπτώσει, την κοινή γνώμη της Θεσσαλονίκης. Βέβαια, οι ημερομηνίες που το τοποθετείτε, δεν αληθεύουν και δεν έχουν σχέση καθόλου με τις εκλογές. Γιατί νομίζω, ότι και εσείς συμμετείχατε στη σύσκεψη την 'Ανοιξη περίπου του '96, στην προηγούμενη Κυβέρνηση, επί Προεδρίας του Υπουργού κ. Τζουμάκα στο Μακεδονίας-Θράκης, κύριε συνάδελφε, όπου εκεί, μετά τη σύσκεψη με όλους τους εκπροσώπους, εξήγγειλε την πρόθεσή του για αλλαγή του στόχου σε σχέση με τη μελέτη χωροθέτησης της ιχθυαγοράς.

'Αρα το εξήγγειλε πολύ πριν τις εκλογές για να θεωρείτε ότι, αφού υφήρπαξε την ψήφο των ιχθυεμπόρων και ιχθυομεσιτών το ΠΑΣΟΚ, προέβη μετά στην αλλαγή. Θα πρέπει να ξέρετε, ότι αυτή η απόφαση παίρνεται στα πλαίσια της Επιτροπής Παρακολούθησης του ΕΠΑΛ και των αντίστοιχων που είναι στο Κ.Π.Σ. 'Αρα δεν είναι μία μονομερής πράξη συγκεκριμένου Υπουργείου. Το Υπουργείο έχει αλλάξει στάση, πρόθεση, θέση και την εισηγείται στην Επιτροπή Παρακολούθησης και εκεί υιοθετείται ή απορρίπτεται. Αυτό έγινε στην Επιτροπή Παρακολούθησης μετά τις εκλογές και στην οποία άλλαξε ο στόχος ως προς τη μελέτη.

Κατ' αρχήν στο ΕΠΑΛ έχει συμπεριληφθεί ιχθυαγορά Νομού Θεσσαλονίκης. Κάτω από την πίεση και την κινητοποίηση των ιχθυεμπόρων -την κρίσιμη στιγμή που έπρεπε να εγκαταλείψουν τον Οργανισμό Λιμένος και να μεταφερθούν στη νέα σκάλα, στη Ν. Μηχανιώνα, που μόλις είχε αποπερατωθεί- η τότε κυβέρνηση δέχτηκε να βάλει σαν προτεραιότητα στο στόχο της τη Ν. Μαινεμένη.

Αυτή την ενέργεια της, γιατί η συζήτηση έχει κορυφωθεί περί ανατροπής, εγώ δεν τη θεωρώ ανατροπή. Είναι μάλλον επαναφορά στην τάξη. Γιατί για τις λειτουργίες χωροθέτησης όλων αυτών των δραστηριοτήτων είχε ξεκινήσει από παλιά μια συζήτηση στα αρμόδια όργανα και υπάρχει από το '85. Kαι μπορείτε να ενημερωθείτε από τον Οργανισμό Ρυθμιστικού, τον πιο αρμόδιο, που είχε ρυθμίσει το σύνολο αυτών των δραστηριοτήτων και για το συγκεκριμένο χώρο είχε χωροθετήσει την κρεαταγορά.

Kαι δείτε σε ποιον φαύλο κύκλο μπήκαμε! Τους κρεατέμπορους τους σπρώχνουμε στη λαχαναγορά, ξεσηκώνονται οι εκπρόσωποι της λαχαναγοράς και ζητούν την επαναφορά τους στην αρχική θέση.

Οπότε βάλαμε το σύνολο αυτών των παραγωγικών τάξεων γύρω από το εμπόριο σ' ένα φαύλο κύκλο. 'Οπως ξέρετε η Νέα Μηχανιώνα είναι ένα από τα μεγαλύτερα αλιευτικά κέντρα της Ελλάδος. 'Εχει περίπου εξήντα, εβδομήντα μηχανότρατες μέσης αλιείας, όταν το σύνολο είναι τριακόσιες ογδόντα σ' όλη τη Χώρα. Αυτή η συζήτηση εξαντλήθηκε από το 1984-1992 που ξεκίνησε και η κατασκευή της σκάλας. Τότε η συζήτηση δε μιλούσε για καμία Μαινεμένη και για κανένα άλλο χώρο. Υπήρχαν δύο χώροι οι οποίοι είχαν προταθεί, η Νέα Κρήνη και η Νέα Μηχανιώνα. Κάπου η συζήτηση τελείωσε με τη Νέα Μηχανιώνα. Θέλω να σας πω ότι στην Ελλάδα έχουμε ένα συγκεκριμένο τύπο εμπορίου, ένα συγκεκριμένο τύπο μιας πώλησης.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

Ο παραγωγός πουλάει απευθείας στο μανάβη, μεσολάβηση μεσίτη. Η έννοια της ιχθυαγοράς -και αυτό πρέπει να το δείξει η μελέτη ή τα συναρμόδια Υπουργεία να πάρουν θέση αν αλλάξει η πολιτική πάνω σ' αυτό το ζήτημα- προϋποθέτει αλλαγή συστήματος εμπορίας στα αγροτικά προϊόντα και εν προκειμένω αλλαγή συστήματος εμπορίας στα αλιευτικά προϊόντα. Προϋποθέτει, δηλαδή, χονδρική στη σκάλα και λιανική στην ιχθυαγορά.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, παρακαλώ τελειώνετε.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Και αυτό είναι σύννομο και στα πλαίσια της Ευρωπαϊκής 'Ενωσης -μην σας παγιδεύουν αυτές οι απόψεις-και στην εσωτερική νομοθεσία και στη νομοθεσία της Ευρωπαϊκής 'Ενωσης.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

ΠΡΟΕΔΡΕΥΩΝ (Παναγιώτης Σγουρίδης): Ο κύριος Ορφανός έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): 'Αρα, ας αναμένουμε την μελέτη σκοπιμότητας, του αν χρειάζονται ιχθυαγορές στην Ελλάδα και δεύτερον, και της βιωσιμότητας για να μας δείξει αν ως τόπος η Μαινεμένη ή Ν. Μηχανιώνα κ.τλ.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, ο κ. Ορφανός έχει το λόγο. 'Εχω δώσει το λόγο στον κύριο Ορφανό.

ΓΕΩΡΓΙΟΣ ΟΡΦΑΝΟΣ: Κύριε Υπουργέ, κατ' αρχήν δε συμμετείχα στη σύσκεψη που σημειώσατε, δεν ήμουν Βουλευ-

Σελίδα 4386 

τής τότε. Βέβαια, αν είχε πει κάποια πράγματα προφορικά εκεί ο Υπουργός, διαψεύδεται από το έγγραφο που έχει τη δική του υπογραφή, στις 20.9.96, το 229716, -είναι συγκεκριμένο- και το οποίο ζητεί εκπόνηση μελέτης για βιωσιμότητα και σκοπιμότητα ιχθυαγοράς στη θέση της Νέας Μαινεμένης. Είναι δεδομένο αυτό.

Συνεπώς, αν είπε προφορικά κάποιες σκέψεις, ότι θα μπορούσαμε να δούμε και εκεί, δεν ισχύει γιατί έχουμε την υπογραφή στις 20.9.96, που σημαίνει ότι είναι μία ημερομηνία επιλεγμένη για χρήση εκλογική. Εγώ, αν ήμουν Υπουργός και πιστεύοντας ότι θα κερδίσω και στις εκλογές, θα το υπέγραφα τρεις ημέρες αργότερα. 'Ενα στοιχείο είναι αυτό.

Το δεύτερο στοιχείο, που πιστεύω ότι είναι χαρακτηριστικό, είναι ότι εδώ παραδέχεσθε, ότι κάτω από την πίεση να φύγουν οι ιχθυέμποροι από τη θέση που λειτουργούσε η ιχθυόσκαλα, τους υποσχεθήκατε ότι μπορεί να δημιουργηθεί ιχθυαγορά στη Νέα Μαινεμένη. Υπάρχει το υπ' αριθμ. 268277/2.8.95, έγγραφο, πολύ λίγο χρόνο μετά την αλλαγή της θέσεώς τους, από το λιμάνι της Θεσ/νίκης στην Ν. Μηχανιώνα προς τον Οργανισμό Ρυθμιστικού, στο οποίο ζητεί τη δημιουργία ιχθυαγοράς στο δυτικό τομέα Θεσσαλονίκης. Και προέρχεται από το Υπουργείο Γεωργίας. Φέρει την υπογραφή του τότε Υπουργού Γεωργίας του κ. Φλώρου Κωνσταντίνου.

Στη συνέχεια επειδή λέτε πως στο επιχειρησιακό πρόγραμμα του '94-'99 δεν αναφερόταν ότι θα δημιουργηθεί ιχθυαγορά στη Νέα Μαινεμένη -αναφέρομαι πάλι σε έγγραφο δικό σας του Υπουργείου, με υπογραφή του κ. Τζουμάκα- με το υπ' αριθμ. 1371/19.3.96 έγγραφο σε μία απάντηση σε ερώτηση Βουλευτού Θεσσαλονίκης αναφέρετε ότι το έργο "κατασκευή ιχθυαγοράς στο Δήμο Μαινεμένης Δυτικής Θεσσαλονίκης" έχει ενταχθεί στο επιχειρησιακό πρόγραμμα αλιείας '94-'99. Συνεπώς, όλα τα στοιχεία δείχνουν ότι η απόφαση της Κυβερνήσεως ήταν αυτή.

Στη συνέχεια υπάρχει ένα έγγραφο το 1995, το οποίο λέει ότι έχει πιεσθεί η ΕΤΑΝΑΛ να δημιουργήσει ιχθυοκιβώτιο για να λειτουργήσει η ιχθυόσκαλα. Ούτε αυτό έχει δημιουργηθεί μετά από δύο χρόνια. Υπάρχουν δύο έγγραφες απαντήσεις του Υπουργείου. Η μία είναι στο συνάδελφο κ. Σπυριούνη και η άλλη στον κ. Καραμανλή, την ίδια ημέρα, οι οποίοι αναφέρουν διαφορετικά πράγματα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Στο πρώτο λέει "θα σας απαντήσουμε επί της ουσίας".

ΠΡΟΕΔΡΕΥΩΝ (Παναγιώτης Σγουρίδης): Κύριε Ορφανέ, τελειώσατε.

ΓΕΩΡΓΙΟΣ ΟΡΦΑΝΟΣ: Δέκα δευτερόλεπτα.

ΠΡΟΕΔΡΕΥΩΝ (Παναγιώτης Σγουρίδης): Τελειώσατε σε δέκα δευτερόλεπτα.

ΓΕΩΡΓΙΟΣ ΟΡΦΑΝΟΣ: Στο άλλο σβήνουμε και με χειρόγραφο από πάνω λέμε ότι επιλέξαμε τη Νέα Μηχανιώνα. Εξηγήστε μας. 

Εγώ αυτήν τη στιγμή κάνω πρόταση, επειδή πιστεύω ότι βλέπετε καλόπιστα το θέμα να γίνει μελέτη βιωσιμότητας - σκοπιμότητας και για τους δύο χώρους και να γίνει η κατάλληλη επιλογή.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

Και σας παρακαλώ, κύριοι συνάδελφοι, μη χρησιμοποιείτε τα κινητά σας μέσα στην Αίθουσα.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Καταρχήν στη σύσκεψη εγώ συμμετείχα ως Βουλευτής. Η απάντηση πρέπει να έχει συνάφεια με το ερώτημα. Δεν απαντάς επί προθέσεων. Απαντάς με βάση το τι ισχύει στο ΕΠΑΛ Ο Υπουργός δεν μπορεί να αποφασίσει να αλλάξει το ΕΠΑΛ. Μπορεί να προτείνει στην Επιτροπή Παρακολούθησης να αλλάξει ονομασία ή έργο, να καταργηθεί ή να αναπληρωθεί. Δεν είναι σε σύγκρουση αυτά τα πράγματα. Μην επιμένετε.

Δηλαδή, αν μου υποβάλατε μία ερώτηση πριν στην Επιτροπή Παρακολούθησης τότε η απάντη στη θα ήταν ότι ο στόχος είναι η Νέα Μαινεμένη, πέρα από το αν η πρόθεσή μου ήταν να αλλάξω το στόχο. Εκεί εξήγγειλε ως προϊόν της σύσκεψης την αλλαγή του πρώτου στόχου της μελέτης. Πράγματι η μελέτη θα μελετήσει δύο ή τρεις εναλλακτικούς χώρους για να προτείνει που καταλήγει. Αυτό είναι απαραίτητο. 'Αρα θα μελετήσει και την Μαινεμένη και ενδεχόμενα και ένα τρίτο. Να το ξεκαθαρίσουμε αυτό.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού)

Αυτό έτσι είναι. Αλλά πριν θα απαντήσει στη σκοπιμότητα, κύριε Ορφανέ. Εδώ πρέπει να ανοίξει μία μεγάλη συζήτηση και δεν είναι αρμόδιο το Υπουργείο Γεωργίας να τη διεξάγει. Το Υπουργείο Γεωργίας ανέλαβε να την προκαλέσει. Το Υπουργείο Εμπορίου πρέπει να τοποθετηθεί όπως πρέπει να τοποθετηθούν ίσως και άλλα συναρμόδια Υπουργεία, αν κρίνεται, ότι στην Ελλάδα πρέπει να αλλάξει η μορφή εμπορίου πάνω στα αγροτικά προϊόντα. Γιατί, οι μεν ιχθυέμποροι της Θεσσαλονίκης εμφανίζοντας γεωγραφικά κριτήρια αποσιωπούν το στόχο τους. Τουλάχιστον αυτοί του Κερατσινίου και της Αττικής είναι πολύ πιο έντιμοι. 'Ηρθαν και είπαν ότι θέλουν ιχθυαγορά. Γιατί τη θέλετε; Αυτό σημαίνει αλλαγή του συστήματος. Ναι θέλουμε αλλαγή του συστήματος.

Στη Θεσσαλονίκη δε σας το λένε. Αυτό θέλουν. Αλλαγή του συστήματος, χοντρική, λιανική. Αυτό θα είναι υπέρ των παραγωγών, υπέρ της κατανάλωσης; Εγώ καταρχήν βλέπω ότι δεν είναι. Αλλά δεν είμαι αρμόδιος να πάρω εγώ αυτήν την ευθύνη. Αν η μελέτη μπορεί να το αποδείξει, ας το αποδείξει, ας το απαντήσει και παραπέρα εμείς θα υλοποιήσουμε τα της μελέτης. Αλλά πρωταρχικά το Υπουργείο Εμπορίου -ίσως το Υπουργείο Οικονομικών να έχει και έναν έμμεσο ρόλο- πρέπει να μας πει αν πρέπει να αλλάξει η μορφή εμπορίας των αγροτικών προϊόντων και τι θα σημάνει αυτό για τους παραγωγούς και για την κατανάλωση.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υφυπουργέ, έχετε υπερβεί το χρόνο σας.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Εμείς ως Υπουργείο Γεωργίας απέναντι σε αυτή τη σύγκρουση είναι βέβαιο ότι κλείνουμε το μάτι μας προς τους γεωργούς. Δεν κρυβόμαστε. Και μην ξεχνάτε ότι ο αλιευτικός στόλος της Ελλάδας βρίσκεται σε μεγάλη κρίση. Είναι υπερχρεωμένος, όταν κάποιοι ΠΡΟΕΔΡΕΥΩΝ(Παναγιώτης Σγουρίδης): Κύριε Υφυπουργέ, τελειώστε.

ΒΑΣΙΛΕΙΟΣ ΓΕΡΑΝΙΔΗΣ(Υφυπ. Γεωργίας): Αυτό σημαίνει ότι το βιος τους και ο ιδρώτας τους κάπου αλλού οδηγείται. Πάντως όχι υπέρ της κατανάλωσης. Κάπου ενδιάμεσα χάνεται.

ΠΡΟΕΔΡΕΥΩΝ (Παναγιώτης Σγουρίδης): Να μην γράφεται τίποτα από όσα λέει ο κύριος Υφυπουργός.

Τα υπόλοιπα στο Υπουργείο.

Τρίτη επίκαιρη ερώτηση δευτέρου κύκλου είναι η με αριθμό 788/24.2.1997 του Βουλευτή του Κομμουνιστικού Κόμματος Ελλάδος κ. Λεωνίδα (Λέοντα) Αυδή προς τους Υπουργούς Πολιτισμού, Εθνικής Οικονομίας και Οικονομικών, σχετικά με τη χρηματοδότηση και εκτέλεση του έργου επέκτασης του Μεγάρου Μουσικής κ.λπ.

Η επίκαιρη ερώτηση του κ. Αυδή έχει ως εξής: "Ενώ :

α. Αναμένεται η έκδοση απόφασης του Συμβουλίου της Επικρατείας για το κύρος του προεδρικού διατάγματος που αφορά την επέκταση του Μεγάρου Μουσικής.

β. Διεξάγεται ποινική προκαταρκτική εξέταση για τις συνθήκες χρηματοδότησης της επέκτασης από την Ευρωπαϊκή 'Ενωση

γ. Εκκρεμούν στο Συμβούλιο Επικρατείας αίτηση ακυρώσεως και αίτηση αναστολής της άδειας οικοδομής για την επέκταση

Οι ερωτώμενοι Υπουργοί και άλλοι συναρμόδιοι για τη χρηματοδότηση και την εκτέλεση του έργου το παρουσίασαν σε τελετή στο Μέγαρο Μουσικής, συνυπέγραψαν τη σχετική πρόσκληση και συναγωνίστηκαν σε άμετρους και άτοπους εγκωμιασμούς για το ιδιωτικό έργο που κατασκευάζει ο κ. Λαμπράκης με δημόσιο χρήμα σε δημόσιο ελέυθερο χώρο πρασίνου.

Ερωτώνται οι κύριοι Υπουργοί:

-Η επιλογή του χρόνου για την πανηγυρική τελετή απέβλεπε στην άσκηση πίεσης στους δικαστές που ασχολούνται με την 

Σελίδα 4387 

υπόθεση ή είχε κάποιον άλλο σκοπό και ποιον;

-Θεωρούν ότι προσδίδει κύρος στην Κυβέρνηση η πανηγυρική εμφάνιση ομάδας Υπουργών στο Μέγαρο Μουσικής σε ρόλο υμνητών του κ. Λαμπράκη;"

Ο Υπουργός Πολιτισμού κ. Βενιζέλος έχει το λόγο για τρία λεπτά.

ΕYΑΓΓΕΛΟΣ ΒΕΝΙΖΕΛΟΣ (Υπ. Πολιτισμού):Κύριε Πρόεδρε, είναι αλήθεια ότι το Κομμουνιστικό Κόμμα Ελλάδος δείχνει ιδιαίτερη συνέπεια και συνέχεια στα ζητήματα που αφορούν στο Μέγαρο Μουσικής Αθηνών. Θέτει τα ζητήματα αυτά επιμόνως με διάφορες μορφές Κοινοβουλευτικού Ελέγχου.

Είχα δε και στο παρελθόν την ευκαιρία να απαντήσω πάλι στον συνάδελφο κ. Αυδή, για παρόμοιο ζήτημα που αφορά στο Μέγαρο. Χαίρομαι, όμως, γιατί σήμερα η επίκαιρη ερώτηση ομολογεί με πολύ καθαρό, απλό και ευθύ τρόπο τη φιλοσοφία από την οποία εκκινεί το Κομμουνιστικό Κόμμα Ελλάδος, που εκπροσωπεί στην προκειμένη περίπτωση ο κ. Αυδής.

Η αντίληψη του Κομμουνιστικού Κόμματος είναι, ότι το Μέγαρο Μουσικής Αθηνών είναι ένα ιδιωτικό έργο και μάλιστα ένα ιδιωτικό έργο του κ. Λαμπράκη, επί του οποίου έχει μια αρνητική τοποθέτηση. Θεωρεί δε, ότι η παρουσίαση του έργου αυτού από τους συναρμοδίους Υπουργούς είναι ενίσχυση μιας ιδιωτικής πρωτοβουλίας ενός συγκεκριμένου ιδιώτη, που παίζει κρίσιμο ρόλο και μάλιστα μεσούσης μιας δικαστικής κρίσης. Δεν είναι έτσι. Διεπόμαστε από ριζικά αντίθετες αντιλήψεις γύρω από το ζήτημα αυτό.

Φοβούμαι δε, ότι η αντίληψη του Κομμουνιστικού Κόμματος Ελλάδος χαρίζει ένα σημαντικό στοιχείο του εθνικού πλούτου. 'Εναν οργανισμό που έχει συγκροτηθεί με το χρήμα του Ελληνικού Λαού, έναν οργανισμό που επιτελεί σκοπούς δημοσίου συμφέροντος και πρέπει να κινείται χάριν του δημοσίου συμφέροντος, τον χαρίζει στην ιδιωτική πρωτοβουλία, στους ιδιώτες, σε έναν συγκεκριμένο ιδιώτη. Αυτό συνιστά ουσιαστικά μία προσβολή του δημοσίου συμφέροντος, γιατί η δική μας αντίληψη είναι ότι πρόκειται για ένα δημόσιο έργο, για ένα έργο που έχει εκτελεσθεί και εκτελείται με χρήματα του Κρατικού Προϋπολογισμού και με κοινοτικές επιχορηγήσεις διά του Κρατικού Προϋπολογισμού. Πρόκειται για ένα έργο και για λειτουργίες, που συντελούνται εκεί, που ανήκουν, υπό την έννοια αυτή, στον ευρύτερο δημόσιο τομέα και πάντως επιτελούν σκοπούς δημοσίου συμφέροντος.

Το δε Μέγαρο Μουσικής Aθηνών, ως πολιτιστικός οργανισμός, με όλα όσα κάνει επιτόπου ή με όλα όσα κάνει διά των ηλεκτρονικών μέσων που διαθέτει και διαχέονται σε όλην την επικράτεια, εντάσσεται στον προγραμματισμό της γενικότερης πολιτιστικής μας πολιτικής και συνδέεται με τους γενικούς στόχους της πολιτικής αυτής.

Πήγα δε στο Μέγαρο Μουσικής Αθηνών και έκανα την παρουσίαση, και εγώ και οι συνάδελφοί μου, για δύο λόγους: Πρώτον, γιατί εισερχόμαστε στην τελική φάση επιλογής του αναδόχου, δεύτερον δε, γιατί είχε προηγηθεί η επαναξιολόγηση του Δευτέρου Κοινοτικού Πλαισίου Στήριξης και το έργο αυτό είχε επιβεβαιώσει τη θέση του ως επώνυμο έργο, ως μέτρο 7 του υποπρογράμματος "Τουρισμός-Πολιτισμός" του Δευτέρου Κοινοτικού Πλαισίου Στήριξης και γιατί έχει πολύ ικανοποιητική ροή χρηματοδότησης και πολύ ικανοποιητική απορροφητικότητα, κάτι που ευνοεί τους δείκτες που εμφανίζει η Χώρα μας στην Ευρωπαϊκή 'Ενωση. Πήγα, λοιπόν, εκεί, επειδή το έργο είναι δημόσιο και δεν πήγα για να στηρίξω τον κ. Λαμπράκη ή το Σύλλογο Φίλων Μουσικής, αλλά πήγα για να παρουσιάσω ένα έργο, επί του οποίου η ιδιοκτησία είναι ιδιοκτησία του λαού και της κοινωνίας. 'Αλλο αν διαφωνεί κανείς με μία αισθητική ή πολιτιστική αντίληψη.

Να συζητήσουμε τα θέματα αυτά και να δούμε, για παράδειγμα, στις χώρες του τέως υπαρκτού σοσιαλισμού, ποια πολιτική είχε εφαρμοστεί επί δεκαετίες σε σχέση με αυτή τη μουσική αντίληψη, ή σε σχέση με αυτήν την αντίληψη για το λυρικό θέατρο και να κάνουμε μία τέτοια συνολική καλλιτεχνική και αισθητική συζήτηση, βαθύτατα ιδεολογικού περιεχομένου. Αλλά όχι να χαρίζουμε, λεκτικά έστω, τον εθνικό πλούτο και τον κοινωνικό πλούτο, το πλεόνασμα, δηλαδή, του Ελληνικού Λαού κάπου. Δεν είναι έτσι. Γι' αυτό χρειάζεται μία προσοχή στην προσέγγιση και στην οπτική μας γωνία.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Κύριε Πρόεδρε, να με συγχωρεί ο κύριος Υπουργός,αλλά δε θα συζητήσω ούτε για το θέμα των αισθητικών αντιλήψεων του υπαρκτού σοσιαλισμού ούτε για το ποιος χαρίζει, το οποίο θα είναι το συμπέρασμα της συζήτησης.

Ο κύριος Υπουργός έχει μία νομική ιδιοφυϊα και έκανε μία ιδιοφυή απάντηση, η οποία όμως στηρίζεται σε εσφαλμένη προϋπόθεση, γιατί εμείς δε μιλάμε για το Μέγαρο Μουσικής, μιλάμε για την επέκταση του Μεγάρου Μουσικής, για την οποία υπάρχουν εκκρεμείς αντιδικίες, τις οποίες γνωρίζει πολύ καλά η Κυβέρνηση, η οποία επέλεξε την κρίσιμη στιγμή για την έκβαση αυτών των αδικιών, για να κάνει αυτήν την πανηγυρική εμφάνιση.

Τώρα, αν το έργο είναι ή δεν είναι ιδιωτικό, νομίζω πως δεν ήταν απολύτως νομική η ευκολία με την οποία ο κύριος Υπουργός το χαρακτήρισε δημόσιο.

'Εχω υπόψη μου και ένα έγγραφο πρόσφατο του κυρίου Υπουργού, το οποίο είναι περιτέχνως διατυπωμένο και το οποίο αναφέρει ότι "εκτελείται με δημόσιο χρήμα", κάτι που συμφωνούμε, γιατί κατ'ουσίαν είναι δημόσιο, όχι τυπικώς, εδώ προσέχει ο κύριος Υπουργός, "καθώς ανήκει σε ένα νομικό πρόσωπο που έχει συσταθεί δια νόμου και διοικείται όπως ο νόμος ορίζει χάριν του δημοσίου συμφέροντος". Το "χάριν του δημοσίου συμφέροντος" εξαρτάται από το αν αυτοί που εκπροσωπούν το Δημόσιο μπορούν να υπαγορεύουν και να ορίζουν τι πράξεις θα ενεργήσει αυτό το νομικό πρόσωπο. Το πώς διοικείται το ξέρει ο κύριος Υπουργός. Ξέρει ότι διοικείται από ένα δεκαμελές, αν δεν απατώμαι, διοικητικό συμβούλιο, όπου τα πέντε μέλη ορίζει ο ΟΜΜΑ, ο κ.Λαμπράκης και τα άλλα πέντε μέλη το Υπουργείο Πολιτισμού. Το Υπουργείο Πολιτισμού επιλέγει και διορίζει πρόσωπα του περιβάλλοντος του κ. Λαμπράκη καθόλα αξιότιμα και αξιόπιστα, αλλά πρόσωπα του περιβάλλοντος του κ. Λαμπράκη, όπως το νομικό του σύμβουλο, τον τεχνικό του σύμβουλο. Ο κ.Λαμπράκης ορίζει άλλους, ανεξάρτητα πρόσωπα πλέον. Μη μας λέει ο κύριος Υπουργός ότι αυτό το πρόσωπο εκφράζει το δημόσιο συμφέρον, ότι είναι νομικό πρόσωπο του δημόσιου τομέα. Είναι ένα ιδιωτικό νομικό πρόσωπο.

Από κει και πέρα οι αισθητικές αντιλήψεις, η έννοια που έχει ο κύριος Υπουργός για την απόσταση που πρέπει να τηρεί μία κυβέρνηση από τα ιδιωτικά έργα, η αντίληψη που έχουν οι κύριοι Υπουργοί για το μέτρο των εκφράσεων, εάν, δηλαδή, μπορούν να συγκρίνουν το οποιοδήποτε Μέγαρο Μουσικής με τον Παρθενώνα ή με μία γενικότερη και ολιγότερο άκομψη διατύπωση με την κλασική Ελλάδα, αυτά είναι άλλα θέματα, τα οποία δεν είναι αντίκειμενο της σημερινής ερώτησης. Αντικέιμενο της ερώτησης είναι πώς οι κύριοι Υπουργοί ετόλμησαν, επέτρεψαν στον εαυτό τους, να πάνε και να κάνουν μία τόσο πανηγυρική εκδήλωση υπέρ του ενός διαδίκου,τη στιγμή που αναμένεται η έκδοση απόφασης. Και το ξέρει ο κύριος Υπουργός, υποθέτω, ότι αυτό αντικειμενικά αποτελεί μία άσκηση πίεσης στους συγκεκριμένους δικαστές, σ'αυτούς τους δικαστές που ασχολούνται με την υπόθεση. Και αυτό έπρεπε να μην το επιτρέψει στον εαυτό του ο κύριος Υπουργός.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Κατ'αρχάς θέλω να ευχαριστήσω τον κ. Αυδή για τους επαίνους του και για την πραώτητα του ύφους του, κάτι που τον διακρίνει, λόγω της προσωπικής του ποιότητας.

Καταθέτω στα Πρακτικά το κείμενο της απομαγνητοφώνησης της ομιλίας μου κατά την παρουσίαση του έργου στο Μέγαρο Μουσικής Αθηνών, για να έχετε το πλήρες και ακριβές κείμενο.

(Στο σημείο αυτό ο Υπουργός Πολιτισμού κ. Ευαγγ. Βενιζέλος καταθέτει για τα Πρακτικά το παραπάνω κείμενο 

Σελίδα 4388 

το οποίο βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

ΛΕΩΝΙΔΑΣ ΑΥΔΗΣ: Για σας δεν αμφιβάλλω.

ΕΥΑΓΓΕΛΟΣ ΒΕΝΙΖΕΛΟΣ (Υπ. Πολιτισμού): Δεύτερον, ξέρετε πόσες δίκες εκκρεμούν ενώπιον του Συμβουλίου της Επικρατείας για το αεροδρόμιο των Σπάτων, για την ζεύξη Ρίου-Αντιρρίου ή για όλα τα μεγάλα έργα που εκτελούνται στην Ελλάδα, έργα που υποστηρίζει και προβάλλει η Κυβέρνηση;

Επειδή υπάρχει εκκρεμοδικία, η Κυβέρνηση αποβάλλει το πολιτικό δικαίωμα να προβάλει το πρόγραμμα κατασκευαστικών έργων ή τις άλλες δραστηριότητές της; 'Οχι βεβαίως.

'Ερχομαι τώρα στην επέκταση του Μεγάρου Μουσικής. Ο αρχικός σχεδιασμός του Μεγάρου Μουσικής έχει διαμορφωθεί το 1957 στην πρώτη κυρωμένη με νόμο σύμβαση ανάμεσα στο Σύλλογο Φίλων Μουσικής και το Ελληνικό Δημόσιο και δεν υπάρχει από τότε μέχρι σήμερα καμία απόκλιση και καμία διαφοροποίηση. Αυτός δε ο αρχικός σχεδιασμός επαναλαμβάνεται και στο νόμο δια του οποίου συνεστήθη ο Οργανισμός Μεγάρου Μουσικής Αθηνών, που είναι νόμος του 1981.

'Οταν δε είχαμε την ευκαιρία να παρουσιάσουμε στην κοινή γνώμη δια των μέσων ενημέρωσης το έργο αυτό, παρουσιάσαμε και τις λειτουργίες που επιτελούνται, και οι οποίες είναι, όπως είπα και προηγουμένως, απόλυτα συμβατές με το σχεδιασμό της γενικής πολιτιστικής μας πολιτικής.

Εκεί κάθε χρόνο πηγαίνουν συμπολίτες μας, πηγαίνουν σχολεία, πηγαίνουν πολιτιστικοί φορείς, αναπτύσσονται εκπαιδευτικές δραστηριότητες, οι οποίες είναι πάρα πολύ σημαντικές και για όλα αυτά απαιτείται μία χρηματοδότηση. Η χρηματοδότηση είναι κατά βάση χρηματοδότηση κρατική, από δημόσιους πόρους. Κινείται δε στο πλαίσιο μιας προγραμματικής σύμβασης, που έχει συναφθεί ανάμεσα στο Ελληνικό Δημόσιο και τον Οργανισμό του Μεγάρου Μουσικής, όπως προβλέπει ο νόμος, και δια της προγραμματικής αυτής συμβάσεως, ελέγχοντας τη ροή της χρηματοδότησης, το Υπουργείο Πολιτισμού και το Υπουργείο Οικονομικών, δηλαδή η Κυβέρνηση, που με δημοκρατική αναγωγή εκφράζει το λαό αυτού του Τόπου,καθορίζει και την πολιτιστική πολιτική που ασκείται.

Υπάρχουν λοιπόν οι νομικές και οι προγραμματικές εγγυήσεις, που μας επιτρέπουν να λέμε με βεβαιότητα ότι πρόκειται για ένα έργο και για μια λειτουργία δημοσίου συμφέροντος.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ήρθε αυτήν τη στιγμή ο κ. Πρωτόπαπας και θα μπορούσε να απαντήσει στην επίκαιρη ερώτηση του κ. Αποστόλου. 'Αρα, όσα ακούστηκαν ήταν εκτός πραγματικότητος, αλλά δυστυχώς ο κ. Αποστόλου, αυτήν τη στιγμή δεν είναι εδώ.

Ολοκληρώθηκε η συζήτηση των επικαίρων ερωτήσεων και διακόπτουμε για δέκα λεπτά. 

(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

(Στο σημείο αυτό την Προεδρική Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).

ΜΕΤΑ ΤΗ ΔΙΑΚΟΠΗ

 

Σελίδα 4389 

 

ΠΡΟΕΔΡΟΣ(Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.

Εισερχόμεθα στην ημερήσια διάταξη 

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου αρμοδιότητος του Υπουργείου Οικονομικών: "Αναμόρφωση μισθολογίου προσωπικού της Δημόσιας Διοίκησης και άλλες συναφείς διατάξεις".

Xθες συζητήσαμε και ολοκληρώθηκε η διαδικασία και της ψηφοφορίας επί των άρθρων 1 μέχρι και του 16ου, πλην των άρθρων 8, 10 και 13, τα οποία είπαμε να τα συζητήσουμε απόψε. 

Θα σας πρότεινα δε, τα υπόλοιπα άρθρα από το 17 μέχρι τέλους, εάν μεν βρούμε χρόνο απόψε κάποια εξ αυτών -να μας πουν οι Εισηγητές- αν προσφέρονται, να συζητηθούν σήμερα, άλλως να συζητηθούν αύριο και να ορισθεί και ο χρόνος της αυριανής συνεδριάσεως επειδή είναι Πέμπτη, ώστε να γνωρίζουν και οι συνάδελφοι των επαρχιών κυρίως τι ώρα θα αποδεσμευθούν. 

ΒΑΣΙΛΗΣ ΚΕΔΙΚΟΓΛΟΥ: Απόψε ως τι ώρα θα πάμε, κύριε Πρόεδρε;

ΠΡΟΕΔΡΟΣ(Απόστολος Κακλαμάνης): Γι'απόψε, πρέπει και αυτό να το δούμε, γιατί πρέπει να εξετάσουμε αν θα συζητήσουμε άλλα άρθρα, πέραν των τριών αυτών. Κύριε Υπουργέ, δεν έχετε καταθέσει τροπολογίες.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Μια τροπολογία θα καταθέσω αύριο.

ΠΡΟΕΔΡΟΣ(Απόστολος Κακλαμάνης): Είναι συναφής επί των άρθρων;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): 'Οχι, κύριε Πρόεδρε.

ΠΡΟΕΔΡΟΣ(Απόστολος Κακλαμάνης): Για ποιο θέμα είναι; Είναι κάτι που θα μας πάρει χρόνο; Αυτό ρωτάω.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Είναι ένα πολύ απλό θέμα. Επειδή ορισμένα επιδόματα...

ΠΡΟΕΔΡΟΣ(Απόστολος Κακλαμάνης): Να μη συζητήσουμε το θέμα. Να μας πείτε ποιο θέμα είναι, ώστε να γνωρίζουμε αν θέλει συζήτηση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Αφορά την χορήγηση των πολυτεκνικών επιδομάτων από 1ης Μαρτίου, έτσι ώστε να μη δημιουργηθεί πρόβλημα διαθέσεως, επειδή η δημοσίευση του ΦΕΚ έγινε πριν το τέλος του μηνός.

ΠΡΟΕΔΡΟΣ(Απόστολος Κακλαμάνης): Καλώς. Ως προς το χρόνο ενάρξεως της καταβολής, δηλαδή. Αυτό, κύριε Υπουργέ, τι σημαίνει; Θα χρειαστεί συζήτηση; Τα δίνετε αργότερα ή νωρίτερα απ'ό,τι θα έπρεπε;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Κύριε Πρόεδρε, το θέμα δημιουργήθηκε ως εξής...

ΠΡΟΕΔΡΟΣ(Απόστολος Κακλαμάνης): Δε με ενδιαφέρει το θέμα. Σας ρωτάω αν θα χρειαστεί συζήτηση.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Θα καταβάλλονται για ένα μεγαλύτερο χρονικό διάστημα. Αντί να σταματήσουν 18 Φεβρουαρίου, θα αλλάξει η ημερομηνία, θα γίνει 28 Φεβρουαρίου, έτσι ώστε να μη δημιουργηθεί κανένα θέμα διαθέσεως.

ΠΡΟΕΔΡΟΣ(Απόστολος Κακλαμάνης): Δηλαδή, αυτό είναι θετικό;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Είναι υπέρ των πολυτέκνων.

ΠΡΟΕΔΡΟΣ(Απόστολος Κακλαμάνης): Καλώς. 'Αρα, δε θα χρειαστεί συζήτηση.

Εσείς, κύριε Ρεγκούζα, τι λέτε;

ΑΔΑΜ ΡΕΓΚΟΥΖΑΣ: Νομίζω, κύριε Πρόεδρε, ότι μπορούμε να πάμε στην τελευταία ενότητα, μετά το άρθρο 17 αύριο. Δεν υπάρχουν ζητήματα που θα μας απασχολήσουν, όπως π.χ. είναι τα τρία σημερινά άρθρα, και δε θα έχουμε προβλήματα στην αυριανή συνεδρίαση. Αν υπάρχει χρόνος να αρχίσουμε και σήμερα, αλλά δε νομίζω ότι θα υπάρξει.

ΠΡΟΕΔΡΟΣ(Απόστολος Κακλαμάνης): Μπορούμε να πούμε αύριο κάποια ώρα;

Εσείς τι λέτε, κύριε Κεδίκογλου;

ΒΑΣΙΛΗΣ ΚΕΔΙΚΟΓΛΟΥ: Δεν έχω πρόβλημα, κύριε Πρόεδρε.

ΠΡΟΕΔΡΟΣ(Απόστολος Κακλαμάνης): Ο κ. Κωστόπουλος τι λέει;

ΔΗΜΗΤΡΙΟΣ Β.ΚΩΣΤΟΠΟΥΛΟΣ(Ε'Αντιπρόεδρος της Βουλής): Για ποιο πράγμα, κύριε Πρόεδρε;

ΠΡΟΕΔΡΟΣ(Απόστολος Κακλαμάνης): Ρωτάω για τα άρθρα αυτά που θα συζητήσουμε αύριο και αν έχει κανείς άποψη επ'αυτών. Μιλάμε για τα άρθρα 17 έως 31. Πιστεύετε ότι έχουν ζητήματα που επιβάλλουν κάποιο απ'αυτά να συζητηθεί χωριστά ενδεχομένως, ώστε να πούμε αύριο και μέχρι ποια ώρα θα τελειώσουμε; 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, το άρθρο 26 είναι συναφές με την παράγραφο 7 του άρθρου 13.

ΠΡΟΕΔΡΟΣ(Απόστολος Κακλαμάνης): Μιλάτε για το άρθρο με τίτλο "Εποπτεία ειδικών λογαριασμών".

ΒΑΣΙΛΗΣ ΚΕΔΙΚΟΓΛΟΥ: Ακριβώς. Το άρθρο 26, δηλαδή, πρέπει να συζητηθεί μαζί με το 13.

ΠΡΟΕΔΡΟΣ(Απόστολος Κακλαμάνης):Συμφωνείτε, κύριοι συνάδελφοι; Είναι έτσι, κύριε Ρεγκούζα;

ΑΔΑΜ ΡΕΓΚΟΥΖΑΣ: Δε νομίζω, κύριε Κεδίκογλου, ότι έχει καμία σχέση.

ΠΡΟΕΔΡΟΣ(Απόστολος Κακλαμάνης): Καλώς. Πάντως, βλέπω και εγώ ότι λέει από την ίδια χρονολογία παύει η καταβολή των επιδομάτων και αποζημιώσεων με τη μορφή κινήτρου παραγωγικότητας κ.λπ. Αυτά λέει το 26. 

ΒΑΣΙΛΗΣ ΚΕΔΙΚΟΓΛΟΥ: Αυτό αναφέρεται, κύριε Πρόεδρε, και στην παράγραφο 7 του άρθρου 13. 'Αρα, είναι συναφές.

ΔΗΜΗΤΡΙΟΣ Β.ΚΩΣΤΟΠΟΥΛΟΣ(Ε'Αντιπρόεδρος της Βουλής): Είναι εντελώς ξεχωριστό. Θα δείτε την ποιότητά του, όταν θα έλθει η ώρα να το συζητήσουμε. Ο κύριος συνάδελφος δεν το πρόσεξε καλά, κύριε Πρόεδρε.

ΠΡΟΕΔΡΟΣ(Απόστολος Κακλαμάνης): Λοιπόν, αυτό ας πάει στην αυριανή ενότητα. 

Κύριοι συνάδελφοι, απόψε εγώ προτείνω να συζητήσουμε μαζί τα τρία αυτά άρθρα και να τελειώσουμε στις δώδεκα η ώρα το βράδυ, δηλαδή σε τέσσερις ώρες.

Οι Eισηγητές, οι Eιδικοί Aγορητές και όσοι εκ των συναδέλφων θα επιμείνουν, ας έχουν κάποια άνεση για να τοποθετηθούν είτε σε ένα απ' αυτά είτε και στα τρία. Στις δώδεκα η ώρα, λοιπόν, απόψε θα τερματισθεί η συζήτηση και θα γίνουν οι ψηφοφορίες στα τρία άρθρα και αύριο μετά τις επίκαιρες ερωτήσεις μέχρι τις 14.30' να συζητήσουμε την ενότητα των άρθρων 17-31.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Κύριε Πρόεδρε, παρακαλώ το λόγο. 

ΠΡΟΕΔΡΟΣ(Απόστολος Κακλαμάνης): Ορίστε κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Εμείς διαφωνούμε κύριε Πρόεδρε. Ειλικρινά -είμαι παλιός Κοινοβουλευτικός- δεν μπορώ να κατανοήσω, γιατί σε ένα τόσο σημαντικό νομοσχέδιο να πιεζόμαστε κατά τέτοιο τρόπο προκαταβολικά, να καθορίζουμε το χρόνο που θα λήξουν οι συνεδριάσεις.

ΠΡΟΕΔΡΟΣ(Απόστολος Κακλαμάνης): Ας το αφήσουμε. 

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Ασφαλώς, κύριε Πρόεδρε, ας κάνουμε αυτά που είπαμε χθες. Να συζητήσουμε σήμερα τα άρθρα 8, 10 και 13 και βλέπουμε για αύριο. Νοιώθω ανεύθυνα να τοποθετηθώ αν αύριο μπορούμε να τελειώσουμε στις 14.30'.

ΠΡΟΕΔΡΟΣ(Απόστολος Κακλαμάνης): Μια στιγμή, κύριε Πρόεδρε. Απόψε αυτά τα τρία άρθρα μπορεί να μας πάνε και μετά τις δώδεκα. Εντάξει, να συνεχίσουμε, δεν έχω πρόβλημα. Αύριο λόγω της ημέρας, οι συνάδελφοι των επαρχιών θέλουν να ξέρουν περίπου ποια ώρα θα αποδεσμευθούν. Αν τελειώσουν οι επίκαιρες ερωτήσεις στις 11.30' και αρχίσει η συζήτηση της ενότητας των άρθρων 17-31 θέλετε να πούμε, αντί στις 14.30', να τελειώσουμε στις 15.00'; Ας πούμε κάποια ώρα.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Οι τρο-

Σελίδα 4390 

πολογίες που έχουν καταθέσει οι Βουλευτές δε θα συζητηθούν καθόλου;

ΠΡΟΕΔΡΟΣ(Απόστολος Κακλαμάνης): Αυτό λέω. Αν πούμε στις 14.30', να έχουμε και κάποιο χρόνο για τις τροπολογίες.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Είναι αδύνατον, κύριε Πρόεδρε. Εγώ θα έλεγα να συζητήσουμε απόψε τα άρθρα 8, 10 και 13, οπως αποφασίσαμε χθες και αύριο βλέπουμε. Γιατί να καθορίσουμε από σήμερα τι ώρα θα τελειώσουμε αύριο;

ΠΡΟΕΔΡΟΣ(Απόστολος Κακλαμάνης): Καλώς. 'Εχετε υπόψη σας αυτήν την πρότασή μου και αύριο το βλέπουμε οριστικά. 

Ο Εισηγητής της Πλειοψηφίας κ. Τσετινές έχει το λόγο επί των άρθρων αυτών.

ΔΗΜΗΤΡΗΣ ΓΕΩΡΓΑΚΟΠΟΥΛΟΣ: Κύριε Πρόεδρε, παρακαλώ το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Κύριε Πρόεδρε, παρακαλώ το λόγο.

ΠΡΟΕΔΡΟΣ(Απόστολος Κακλαμάνης): Ο κ. Γεωργακόπουλος έχει το λόγο.

ΔΗΜΗΤΡΗΣ ΓΕΩΡΓΑΚΟΠΟΥΛΟΣ: Από τις υπηρεσίες της Βουλής έχουν διανεμηθεί κάποιες τροποποιήσεις, οι οποίες δε φέρνουν υπογραφή και δεν ξέρουμε αν είναι από την Κυβέρνηση.

ΠΡΟΕΔΡΟΣ(Απόστολος Κακλαμάνης): Είναι αυτό που θα πει τώρα ο κύριος Υφυπουργός, ποιες φραστικές αλλαγές κάνει στα άρθρα.

ΔΗΜΗΤΡΗΣ ΓΕΩΡΓΑΚΟΠΟΥΛΟΣ: Με τη μόνη διαφορά, κύριε Πρόεδρε, ότι επειδή προβλέπεται κόστος απ' αυτές τις τροποποιήσεις, δε συνοδεύονται από την έκθεση του Γενικού Λογιστηρίου του Κράτους. Επομένως, η δαπάνη που θα προκληθεί δεν είναι γνωστή στη Βουλή.

ΠΡΟΕΔΡΟΣ(Απόστολος Κακλαμάνης): Το γνωρίζετε εσείς, το γνωρίζει τώρα που το άκουσε και από σας η Βουλή και θα σταθμίσει, ώστε όταν θα ψηφίσει αυτά τα άρθρα, να ψηφίσει ναί ή όχι, ανάλογα με το ζήτημα αυτό που βάζετε εσείς και μάλιστα και με το ειδικό βάρος του Κοινοβουλευτικού Εκπροσώπου του Κυβερνώντος Κόμματος. Εσείς στηρίζετε την Κυβέρνηση και αποφασίστε αν θα ψηφίσετε τα άρθρα που σας προτείνει ή όχι.

ΔΗΜΗΤΡΗΣ ΓΕΩΡΓΑΚΟΠΟΥΛΟΣ: Κύριε Πρόεδρε, να ολοκληρώσω.

ΠΡΟΕΔΡΟΣ(Απόστολος Κακλαμάνης): 'Ακουσα το θέμα που βάλατε.

ΔΗΜΗΤΡΗΣ ΓΕΩΡΓΑΚΟΠΟΥΛΟΣ: Πριν από πέντε μέρες ψηφίσαμε νόμο στη Βουλή, ο οποίος λέει ότι ουδεμία διάταξη νόμου εισέρχεται για ψήφιση, αν δεν προβλέπει ...

ΠΡΟΕΔΡΟΣ(Απόστολος Κακλαμάνης): 'Οχι, δε θυμάσθε καλά, κύριε Κοινοβουλευτικέ Εκπρόσωπε του ΠΑ.ΣΟ.Κ. ΔΗΜΗΤΡΗΣ ΓΕΩΡΓΑΚΟΠΟΥΛΟΣ: Θυμάμαι πάρα πολύ καλά, κύριε Πρόεδρε.

ΠΡΟΕΔΡΟΣ(Απόστολος Κακλαμάνης): Μιλάει μόνο για νομοσχέδια, όχι για τροπολογίες. 

ΔΗΜΗΤΡΗΣ ΓΕΩΡΓΑΚΟΠΟΥΛΟΣ: Δεν είναι τροπολογίες, έρχονται ως τροποποιήσεις του νομοσχεδίου, κύριε Πρόεδρε.

ΠΡΟΕΔΡΟΣ(Απόστολος Κακλαμάνης): Και γι' αυτό ακριβώς δεν το προβλέπει. 

ΔΗΜΗΤΡΗΣ ΓΕΩΡΓΑΚΟΠΟΥΛΟΣ: 'Αρα, θα ψηφίσουμε κάτι, χωρίς να ξέρουμε πόσο στοιχίζει.

ΠΡΟΕΔΡΟΣ(Απόστολος Κακλαμάνης): Σας είπα ότι δεν το προβλέπει αυτό η διάταξη την οποία ψηφίσαμε, εκτός αν δε θυμάσθε τί ψηφίσατε, γιατί εσείς ως Κόμμα της Πλειοψηφίας υποτίθεται ότι ψηφίζετε τα νομοσχέδια της κυβερνήσεως.

Ορίστε, κύριε Χριστοδουλάκη.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Κατ' αρχήν, επί του θέματος το οποίο ηγέρθη σχετικά με τις δαπάνες, οι οποίες τυχόν δημιουργούνται, πρέπει να βεβαιώσω για άλλη μια φορά τη Βουλή ότι τα κονδύλια αυτά έχουν προβλεφθεί στον εγκριθέντα προϋπολογισμό.

Κύριε Πρόεδρε, έχω καταθέσει ένα αντίγραφο, το οποίο προβλέπει ορισμένες επαναδιατυπώσεις και προσθήκες σε ορισμένες διατάξεις των άρθρων 8,10 και 13. Επειδή είναι μακροσκελής ο κατάλογος, νομίζω ότι είναι προτιμότερο...

ΠΡΟΕΔΡΟΣ(Απόστολος Κακλαμάνης): Σας παρακαλώ να το δώσετε για τα Πρακτικά πρώτον και δεύτερον θα ήθελα να ρωτήσω την υπηρεσία αν έχουν μοιραστεί αυτά στους Βουλευτές. 'Εχουν μοιραστεί. Επομένως, δεν χρειάζεται να μας τα διαβάσετε αφού έχουν διανεμηθεί, μονογράψτε τα και δώστε τα να καταχωρηθούν στα Πρακτικά.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Το μόνο που θα ήθελα, κύριε Πρόεδρε, είναι να κάνω μια ειδική αναφορά στο άρθρο 8, όσον αφορά το επίδομα εξωδιδακτικής απασχόλησης, το οποίο αφορά τους καθηγητές μέσης εκπαίδευσης και τους εκπαιδευτικούς πρωτοβάθμιας εκπαίδευσης.

Το επίδομα αυτό είχε καθοριστεί να έχει μια κλιμάκωση μέσα στο 1997. Η κλιμάκωση αυτή θα άρχιζε από 1.1.1997, θα συνέχιζε έως την 1.7.1997 και θα ολοκληρωνόταν την 1.11.1997.

Η Κυβέρνηση, στη διάρκεια των διαπραγματεύσεων που έκανε με την ΟΛΜΕ, είχε εξετάσει μια πρόταση -που είχε διατυπωθεί από τον πρόεδρο της ΟΛΜΕ- σχετικά με την επιτάχυνση αυτής της κλιμάκωσης, με την ελπίδα ότι η πρόταση αυτή θα αποτελούσε λύση για τη λήξη της απεργίας. Δυστυχώς η πρόταση αυτή δεν έγινε δεκτή.

Παρ' όλα αυτά η Κυβέρνηση, επειδή πιστεύει ότι η μέριμνα για τους εκπαιδευτικούς είναι πρωταρχικής σημασίας, υιοθετεί και προτείνει την πρόταση -η οποία είχε διατυπωθεί από τον πρόεδρο της ΟΛΜΕ- και θεσπίζει να ολοκληρωθεί η κλιμάκωση του επιδόματος εξωδιδακτικής απασχόλησης από 1.3.1997. Πρακτικά αυτό σημαίνει ότι το επίδομα των πενήντα χιλιάδων θα ισχύσει από τον επόμενο μήνα. Επίσης, αντίστοιχες αυξήσεις θα υπάρξουν και για τους δάσκαλους.

Στη συνέχεια οι επαναδιατυπώσεις των άρθρων οδηγούν σε μια σειρά βελτιώσεων για πολλές κατηγορίες εργαζομένων. Για παράδειγμα, αυξάνεται το επίδομα απασχόλησης σε μεθοριακές ή προβληματικές περιοχές. 'Ενα αίτημα το οποίο είχε τεθεί απ' όλες σχεδόν τις Πτέρυγες της Βουλής, τόσο κατά τη συνεδρίαση της Κοινοβουλευτικής Επιτροπής, όσο και κατά τη συζήτηση στην Ολομέλεια.

Θεσπίζεται επίσης, επίδομα ραδιενέργειας για το ΕΚΕΦΕ ΔΗΜΟΚΡΙΤΟΣ, σε συνδυασμό βέβαια και με το επίδομα κινήτρου απόδοσης, το οποίο χορηγείται.

Επίσης, όσον αφορά το κίνητρο απόδοσης, υιοθετεί η Κυβέρνηση μια πρόταση,που είχε εκφραστεί από εκπρόσωπο κορυφαίου συνδικαλιστικού οργάνου στη διάρκεια της συζήτησης της Κοινοβουλευτικής Επιτροπής, να μην εκπίπτει σε περιόδους μακράς νοσοκομειακής άδειας και υπάρχουν προς τούτο οι κατάλληλες αναδιατυπώσεις.

Πιστεύω, κύριε Πρόεδρε, κυρίες και κύριοι Βουλευτές, ότι με αυτές τις επεκτάσεις και επαναδιατυπώσεις προκύπτει μια ακόμα περισσότερο βελτιωμένη εικόνα για το σύνολο του νομοσχεδίου και για τις αποδοχές των εργαζομένων.

Σας ευχαριστώ πολύ.

(Στο σημείο αυτό ο κ. Υφυπουργός Οικονομικών κ. Ν. Χριστοδουλάκης καταθέτει στα Πρακτικά τις σχετικές τροποποιήσεις, οι οποίες έχουν ως εξής:

Αρθρο 8

-Στην περίπτωση α' της παραγράφου 4 η φράση "σαράντα πέντε χιλιάδες (45.000) δραχμές από 1.7.1997 και σε πενήντα χιλιάδες (50.000) δραχμές από 1.11.1997" αντικαθίσταται με τη φράση:

"Πενήντα χιλιάδες (50.000) δραχμές από 1.3.1997".

-Το πρώτο εδάφιο της περίπτωσης β' της παραγράφου 4 αναδιατυπώνεται ως εξής:

"β.- Πρωτοβάθμιας εκπαίδευσης, σε είκοσι έξι χιλιάδες (26.000) δραχμές από 1.1.1997, αυξανόμενο σε τριάντα έξι χιλιάδες (36.000) δραχμές από 1.3.1997 και ποσοστό επί του τελευταίου ποσού της προηγούμενης περίπτωσης α' οριζόμενο στο ογδόντα τοις εκατό (80%) από 1.1.1998, στο ενενήντα τοις εκατό (90%) από 1.1.1999 και στο εκατό τοις εκατό (100%) από 1.1.2000."

-Τα ποσά των περιπτώσεων α', β' και γ' της παραγράφου

Σελίδα 4391 

5 ορίζονται σε εννέα χιλιάδες (9.000) δραχμές, δώδεκα χιλιάδες (12.000) δραχμές και είκοσι χιλιάδες (20.000) δραχμές, αντίστοιχα.

-Στο τέλος της παραγράφου 7 προστίθεται εδάφιο που έχει ως εξής:

"Για το προσωπικό που υπηρετεί στα αντικαρκινικά νοσοκομεία τα ποσά των περιπτώσεων α', β' και γ' προσαυξάνονται κατά τρεις χιλιάδες (3.000) δραχμές, αντίστοιχα."

-Στην παράγραφο 8, τα εδάφια α, β' και γ' αναδιατυπώνονται ως εξής:

"α. -Για προσωπικό καθαριότητας εξωτερικών χώρων, αφοδευτηρίων, οδηγούς απορριματοφόρων αυτοκινήτων, εργατοτεχνίτες αποχέτευσης, νεκροταφείων και ρίψης ασφάλτου, καθώς και για μηχανοτεχνίτες συνεργείων αυτοκινήτων, σε τριάντα χιλιάδες (30.000) δραχμές.

β.- Για εποπτικό προσωπικό καθαριότητας, λοιπό τεχνικό και βοηθητικό προσωπικό (κηπουροί, τραπεζοκόμοι, λαντζιέρηδες), καθώς και για μουσικούς πνευστών οργάνων, σε είκοσι πέντε χιλιάδες (25.000) δραχμές.

γ.- Για λοιπό προσωπικό, δεκαπέντε χιλιάδες (15.000) δραχμές."

-Στην παράγραφο 11 στον έκτο στίχο μετά το κόμμα της παρένθεσης, προστίθεται η φράση:

"καθώς και στους Ηλεκτρονικούς Μηχανικούς Ασφαλείας Εναερίου Κυκλοφορίας της Υπηρεσίας Πολιτικής Αεροπορίας,".

-Στην ίδια παράγραφο τα ποσά των περιπτώσεων α', β' και γ' ορίζονται σε τριάντα χιλιάδες (30.000) δραχμές, είκοσι πέντε χιλιάδες χιλιάδες (25.000) δραχμές και δεκαπέντε χιλιάδες (15.000) δραχμές αντίστοιχα.

Στην ίδια επίσης παράγραφο (11), στο αμέσως επόμενο εδάφιο μετά την περίπτωση β', η λέξη "άσκηση", στο δεύτερο στίχο αντικαθίσταται με τη λέξη "αναπλήρωση". Στον τρίτο στίχο του εδαφίου αυτού, μεταξύ των λέξεων "προαναφερομένων ειδικοτήτων" τίθεται η φράση "θέσεων και" και στο τέλος του εδαφίου διαγράφεται η τελεία και προστίθεται η φράση "με απόφαση του υπηρεσιακού Συμβουλίου".

-Στο τέλος του άρθρου προστίθεται παράγραφος 12, που έχει ως εξής:

"12.- Επίδομα αρχαιολογικών ερευνών στους αρχαιολόγους του Υπουργείου Πολιτισμού και Επιστημών και του Ταμείου Αρχαιολογικών Πόρων και Απαλλοτριώσεων (Τ.Α.Π.Α.), οριζόμενο σε έικοσι πέντε χιλιάδες (25.000) δραχμές και αναπροσαρμοζόμενο κατ' έτος, με αφετηρία την 1.1.1998, σύμφωνα με το ποσοστό του πληθωρισμού του προηγούμενου έτους".

Αθήνα, 26 Φεβρουαρίου 1997

ΘΕΜΑ: Τροποποιήσεις - προσθήκες στο σχέδιο νόμου "Αναμόρφωση μισθολογίου προσωπικού της Δημόσιας Διοίκησης και άλλες συναφείς διατάξεις".

Αρθρο 10

Η περίπτωση α' της παραγράφου 1 αναδιατυπώνεται ως εξής:

"α.- Επιδόματα ανθυγιεινής, επικίνδυνης και ειδικών συνθηκών εργασίας του Π.Δ. 904/1978 (ΦΕΚ 217 Α'), των παραγράφων 4,5, 6 και 10 του άρθρου 2 του ν. 1160/1981 (ΦΕΚ 147 α"), της με αριθμό 55825/5.6.1989 κοινής απόφασης των Υπουργών Προεδρίας της Κυβέρνησης, οικονομικών και Δικαιοσύνης (ΦΕΚ 440 Β'), της με αριθμό 2011128/1253/0022/12.2.1990 όμοιας των Υπουργών Προεδρίας της Κυβέρνησης, Οικονομικών και Εργασίας (ΦΕΚ 101 Β), η κατ' αποκοπή μηνιαία αποζημίωση της παραγράφου 19 του άρθρου 16 του ν. 2298/1995 (ΦΕΚ 162 Α'), μετονομαζόμενη σε πάγια μηνιαία αποζημίωση για τη δικαστηριακή απασχόληση και την έκδοση πράξεων μεταγραφών και πιστοποιητικών εν γένει και για εργασίες χρηματοδότησης δικαστικών υπηρεσιών, καθώς και άλλων διατάξεων που ισχύουν κατά την 31.12.1996, με εξαίρεση:

αα. -Τα προβλεπόμενα για το προσωπικό των παραγράφων 7 και 8 του άρθρου 8 του παρόντος και

ββ. -Το επίδομα της παραγράφου 1 του άρθρου 8 του ν. 2342/1995 (ΦΕΚ 208 Α'), το οποίο εμπίπτει στις ρυθμίσεις του άρθρου 13 του παρόντος.

Τα επιδόματα αυτά καταβάλλονται μόνο εφόσον και για όσο διάστημα οι δικαιούχοι εργάζονται με πλήρη και αποκλειστική απασχόληση με την προβλεπόμενη ειδικότητά τους στους χώρους που δικαιολογούν την καταβολή".

-Στο τέλος της περίπτωσης γ' της παραγράφου 1 στη θέση της τελαίας τίθεται κόμμα και προστίθεται η φράση:

"καθώς και του Ε.Κ.Α.Β.".

-Στο τέλος του α' εδαφίου της περίπτωσης ε' της παραγράφου 1 προστίθεται εδάφιο που έχει ως εξής:

"Στον περιορισμό του ανωτέρω ποσού μετρητών δεν εμπίπτουν ταμίες, διαχειριστές και εκδότες που αποδίδουν ετήσιο λογαριασμό διαχείρισης στο Ελεγκτικό Συνέδριο, σύμφωνα με τις ισχύουσες διατάξεις".

-Οι περιπτώσεις ζ' και η' της παραγράφου 1 ενοποιούνται σε περίπτωση ζ' που έχει ως εξής:

"ζ. -Επιδόματα επιφυλακής, ετοιμότητας και στολής καθώς και παροχή κινήτρου προσέλκυσης και παραμονής, προκειμένου μόνο περί του προσωπικού των σωφρονιστικών και αναμορφωτικών καταστημάτων, ενοποιούμενα σε ενιαίο επίδομα με την ονομασία "ειδικό επίδομα προσωπικού σωφρονιστικών και αναμορφωτικών καταστημάτων του Υπουργείου Δικαιοσύνης", οριζόμενο σε σαράντα πέντε χιλιάδες (45.000) δραχμές το μήνα.".

-Στην παράγραφο 1 προστίθεται περιπτωση η' που έχει ως εξής:

"η.-Ειδικά, το επίδομα ραδιενέργειας του προσωπικού του Εθνικού Κέντρου Ερευνας Φυσικών Επιστημών (Ε.Κ.Ε.Φ.Ε.) "ΔΗΜΟΚΡΙΤΟΣ", ορίζεται, κατά ζώνη, ως εξής:

Ζώνη Α' σαράντα πέντε χιλιάδες (45.000) δραχμές.

Ζώνη Β' τριάντα χιλιάδες (30.000) δραχμές.

Ζώνη Γ' είκοσι χιλιάδες (20.000) δραχμές.

Αν το επίδομα αυτό μαζί με το κίνητρο απόδοσης του άρθρου 13 του παρόντος, υπολείπεται του καταβαλλόμενου κατά την 31.12.1996 ποσού του επιδόματος ραδιενέργειας, η προκύπτουσα διαφορά διατηρείται ως προσωπική."

Μετά τη νέα περίπτωση η' προστίθεται εδάφιο που έχει ως εξής:

"Η απασχόληση των δικαιούχων των διατηρούμενων επιδομάτων, στις εργασίες για τις οποίες δικαιολογείται η καταβολή τους, κατά περιπτωση, σύμφωνα με τις προαναφερόμενες διατάξεις βεβαιώνεται από τον Προϊστάμενο της Υπηρεσίας".

Στο τέλος της παραγράφου 8 στον τρίτο από το τέλος στίχο μετά τη λέξη "αποδοτικότητας", προστίυεται η φράση:

"καθώς και παροχές για κίνητρο προσέλκυσης και παραμονής,"

Αρθρο 13

-το τελευταίο εδάφιο της παραγράφου 2, μετά τη λέξη "άδειας" στον τέταρτο στίχο, τίθεται κόμμα και προστίθεται η φράση:

"με εξαίρεση τη χορηγούμενη από νοσοκομεία, καθώς και την άδεια κύησης και λοχείας".

-Το δεύτερο εδάφιο της παραγράφου 2 μεταφέρεραι ως τελευταίο εδάφιο της ίδιας παραγράφου.

-Στο τέταρτο στίχο της παραγράφου 6 η φράση "πλην συνταξιοδοτικής εισφοράς υπέρ Δημοσίου" αντικαθίσταται με τη φράση "πλην ασφαλιστικών εισφορών".

-Στον έβδομο στίχο της παραγράφου 6 η φράση "παρ. 4" αντικαθίσταται με τη φράση "παρ. 3".

-Στο τέλος του δεύτερου εδαφίου της παραγράφου 7, μετά την τελεία προστίθεται τρίτο εδάφιο που έχει ως εξής:

"Με τις ίδιες αποφάσεις η Π.Υ.Σ. ρυθμίζονται και περιπτώσεις συρροής αξιώσεων υπαλλήλων για λήψη παροχών, κατ' εφαρμογή των διατάξεων της παραγράφου αυτής και από λογαριασμούς εκτός του υπουργείου ή της Υπηρεσίας που ανήκουν οργανικά."

-Το τελευταίο εδάφιο της παραγράφου 7 διαγράφεται.

-Στον πέμπτο στίχο της παραγράφου 8 η φράση "της παραγράφου 4", αντικαθίσταται με τη φράση:

"των παραγράφων 4 και 5".

-Στον τέταρτο από το τέλος στίχο της παραγράφου 8 πριν από τη λέξη "όπως" προστιθεται η φράση:

Σελίδα 4392 

 

"του άρθρου 5 του ν. 2229/1994 (ΦΕΚ 138 Α'), του άρθρου τέταρτου του ν.2371/1996 (ΦΕΚ 2 Α') και της παραγράφου 22 του άρθρου 14 του ν. 2328/1995 (ΦΕΚ 159 Α')".

ΠΡΟΕΔΡΟΣ (Απόστολος Κακλαμάνης): Ο κ. Τσετινές έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Μια στιγμή, κύριε Τσετινέ. 

Ο κ. Τσοβόλας, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Ούτε ένα λεπτό δε θα χρειαστώ.

Αν υπάρχουν οι δαπάνες που προκαλεί αυτή η τροποποίηση συνολικά, γιατί είναι πολλές οι περιπτώσεις -απ' ό,τι βλέπω- στο άρθρο αυτό...

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, σε απάντηση της ενστάσεως του κ. Γεωργακόπουλου, είπε ότι προβλέπονται στον προϋπολογισμό οι σχετικές δαπάνες.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Αν υπάρχει έστω και άτυπα ένα χαρτί, που έχει βγάλει προφανώς, να μας το μοιράσει.

ΠΡΟΕΔΡΟΣ (Απόστολος Κακλαμάνης): Αυτό είναι σωστό. 

Κύριε Υπουργέ, ζητείστε παρακαλώ λεπτομερέστερα στοιχεία και κάποια στιγμή ανακοινώστε στη Βουλή, ποιο είναι το κόστος.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Συμφωνώ με την πρόταση του κυρίου Προέδρου.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, είπε κάτι για τροποποίηση, που δεν την περιλαμβάνει -αν κατάλαβα καλά- σ' αυτές που μας μοίρασε σήμερα, σχετικά με τη δευτεροβάθμια εκπαίδευση.

ΠΡΟΕΔΡΟΣ (Απόστολος Κακλαμάνης): 'Οχι. Το έχει, από 1ης Μαρτίου.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Θέλω να πω ότι το διαβάζει σαν τροποποίηση στην παράγραφο 4, περίπτωση α'. Πρέπει να διαβάσει τη σχετική τροποποίηση που πρέπει να κάνει, για το επίδομα της δευτεροβάθμιας εκπαίδευσης.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, για τη δευτεροβάθμια εκπαίδευση, την καταβολή του επιδόματος εξωδιδακτικής απασχόλησης από 1ης Μαρτίου, το αναφέρετε στο κείμενο που διανείματε;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): 'Οχι.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Αναφέρεται ρητώς, κύριε Πρόεδρε. Συγκεκριμένα αναφέρεται "πενήντα χιλιάδες δραχμές, από 1ης Μαρτίου".

ΠΡΟΕΔΡΟΣ (Απόστολος Κακλαμάνης): Κύριε Χριστοδουλάκη, ρωτήσαμε, αν αναφέρεται. 

Εντάξει, κύριε Τσοβόλα, αναφέρεται.

Ο κ. Τσετινές έχει το λόγο.

Κύριοι συνάδελφοι, για τους Εισηγητές και τους Ειδικούς Αγορητές ο χρόνος είναι δεκαπέντε λεπτά. Οι άλλοι συνάδελφοι, αν θέλουν σε κάποιο άρθρο να επιμείνουν περισσότερο, θα έχουν μία άνεση χρόνου.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θα ήθελα το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν είναι έτσι. Με συγχωρείτε πολύ, νοιώθω άσχημα, αλλά διαβάζω το εξής στο άρθρο 8: "Στην περίπτωση α' της παραγράφου 4 η φράση "σαράντα πέντε χιλιάδες (45.000) δραχμές από 1.7.1997 και σε πενήντα χιλιάδες (50.000) δραχμές από 1.11.1997"..." . Μας είπε λίγο πριν, αν κατάλαβα καλά...

ΠΡΟΕΔΡΟΣ (Απόστολος Κακλαμάνης): Από 1.3.1997.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Από 1.3.1997. 'Αρα, πρέπει να τροποποιηθεί αυτό. Γι' αυτό το λέω, το είδα αυτό.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, πού το αναφέρετε αυτό, το από 1.3.1997;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Το αναφέρει παρακάτω.

ΠΡΟΕΔΡΟΣ (Απόστολος Κακλαμάνης): Κύριε Τσοβόλα, στο άρθρο 8, η πέμπτη σειρά αναφέρει το εξής: "πενήντα χιλιάδες (50.000) δραχμές από 1.3.1997."

Συνεχίστε παρακαλώ, κύριε Τσετινέ.

ΔΗΜΗΤΡΙΟΣ ΤΣΕΤΙΝΕΣ: Κύριε Πρόεδρε, κυρίες και κύριοι συνάδελφοι, με τις διατάξεις του άρθρου 8, ορίζονται τα τακτικά επιδόματα, που χορηγούνται στους υπαλλήλους, πέρα από το βασικό μισθό.

Αυτά επιγραμματικά είναι τα εξής: 

Πρώτον, το επίδομα χρόνου υπηρεσίας, που υπολογίζεται από 4% για ένα χρόνο υπηρεσίας έως 60% μετά τη συμπλήρωση είκοσι εννέα χρόνων υπηρεσίας. Το επίδομα αυτό υπολογίζεται επί του βασικού μισθολογικού κλιμακίου, που έχει κάθε φορά ο υπάλληλος.

Δεύτερον, επίδομα εξομάλυνσης μισθολογικών διαφορών, το οποίο ορίζεται για το εισαγωγικό μισθολογικό κλιμάκιο των υπαλλήλων όλων των κατηγοριών σε 35.000 δραχμές, μειούμενο κατά 2.000 δραχμές σε κάθε μισθολογικό κλιμάκιο της παραπέρα εξέλιξής τους.

Τρίτον επίδομα μεταπτυχιακών σπουδών, με την προϋπόθεση ότι ο μεταπτυχιακός τίτλος είναι συναφής με το αντικείμενο της απασχόλησής τους και ορίζεται για κατόχους διδακτορικού διπλώματος σε 18.000 δραχμές και για κατόχους μεταπτυχιακού διπλώματος σε 10.000 δραχμές.

Εδώ θα ήθελα να πω, κύριε Υπουργέ, ότι αυτό το επίδομα για τους μεταπτυχιακούς τίτλους πρέπει να αυξηθεί, για να υπάρχει ένα κίνητρο ώστε να προτιμούν τις δημόσιες υπηρεσίες για να προσφέρουν το έργο τους.

Τέταρτον, επίδομα εξωδιδακτικής απασχόλησης για τους εκπαιδευτικούς, που ορίζεται σύμφωνα με την τροπολογία που έκανε ο κύριος Υπουργός, σε 50.000 δραχμές κατά μήνα από 1.3.1997 για τους καθηγητές της δευτεροβάθμιας εκπαίδευσης και σε ποσοστό επί των ποσών αυτών για διδασκάλους και νηπιαγωγούς, με στόχο τη διαχρονική εξίσωσή τους με τους καθηγητές. Εδώ, κύριε Υπουργέ, θα ήθελα αυτή η διαχρονική εξίσωσή τους να μη φθάσει μέχρι το 2000, αλλά να είναι πιο κοντινή.

Πέμπτον, επίδομα προβληματικών και παραμεθόριων περιοχών, που, όπως έγινε με τη διόρθωση, του κυρίου Υφυπουργού φθάνει από 9.000 δραχμές μέχρι τις 20.000 δραχμές κατά κατηγορία περιοχής.

'Εκτον, επίδομα αποφοίτων Εθνικής Σχολής Δημόσιας Διοίκησης, που και αυτό καθορίζεται σε 8.000 δραχμές. 

Εβδομο το νοσοκομειακό επίδομα για το προσωπικό των νοσοκομείων και του ΕΚΑΒ, δεν ξέρω αν περιλαμβάνει και τα νοσοκομεία τα αντικαρκινικά.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Ναι.

ΔΗΜΗΤΡΙΟΣ ΤΣΕΤΙΝΕΣ: Συνεπώς, έχουμε μία ρύθμιση σ' αυτήν την παράγραφο περί του νοσοκομειακού επιδόματος των αντικαρκινικών νοσοκομείων.

'Ογδοον επίδομα ειδικής απασχόλησης για το προσωπικό των ΟΤΑ, που κυμαίνεται από 5.000 μέχρι 12.000 και αντικαθιστά τα επιδόματα ανθυγιεινής επικίνδυνης και ειδικών συνθηκών εργασίας. 'Ετσι, ενσωματώνονται τα ποικιλώνυμα των ιδιαιτεροτήτων κάθε χώρου.

'Εννατον επίδομα μεταφραστών - διερμηνέων, οριζόμενο σε 10.000 δρχ. το μήνα λόγω εξειδικευμένων γνώσεων.

Δέκα επίδομα πληροφορικής, για ειδικευμένους υπαλλήλους που ανήκουν σε κλάδους πληροφορικής, σε νομοθετημένες υπηρεσίες, διευθύνσεις, τμήματα ή κέντρα πληροφορικής και κατέχουν τα προσόντα που ορίζει το προεδρικό διάταγμα 194/1988.

Συγκεκριμένα: α) Αναλυτές, Προγραμματιστές, Ηλεκτρονικοί Μηχανικοί είκοσι χιλιάδες δραχμές.

β) Χειριστές Η/Υ, διατρητικών μηχανών δέκα πέντε χιλιάδες δραχμές. 

γ) Στους κωδικογράφους και στους χειριστές κοπτικών μηχανημάτων που απασχολούνται κατά πλήρες ωράριο εργασίας σε οργανωμένα κέντρα πληροφορικής χορηγείται επίδομα 

Σελίδα 4393 

δέκα χιλιάδων δραχμών.

Το άρθρο 10 ορίζει ποια επιδόματα και παροχές διατηρούνται.

Ορίζει τη διατήρηση των επιδομάτων και παροχών που σχετίζονται με ειδικές συνθήκες εργασίας. Εξαίρεση από τη διατήρηση αυτών των επιδομάτων θεσπίζεται για το προσωπικό των νοσοκομείων και των ΟΤΑ, για το οποίο οι παροχές αυτές ενοποιήθηκαν σ' ένα επίδομα με τις διατάξεις των παραγράφων 7 και 8 του άρθρου 8, καθώς και για τους δασικούς υπαλλήλους του Υπουργείου Γεωργίας, για τους οποίους το επίδομα ειδικών συνθηκών περιλαμβάνεται στην παράγραφο 6 του άρθρου 13 του σχεδίου νόμου.

Τίθενται, επίσης, περιορισμοί στην καταβολή των διατηρουμένων επιδομάτων και ο προϊστάμενος των οικείων υπηρεσιών θα βεβαιώνει κάθε μήνα για τη συνδρομή των προϋποθέσεων καταβολής τους. Λοιπά επιδόματα, που καταβάλλονται σαν πριμ παραγωγικότητας, αποδοτικότητας ή αύξησης ευθύνης και δεν αναφέρονται ρητά, καταργούνται.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με τους δασικούς τι γίνεται;

ΔΗΜΗΤΡΙΟΣ ΤΣΕΤΙΝΕΣ: Διαμαρτύρονται, κύριε Πρόεδρε. Αυτοί έχουν μπει στην παράγραφο 6 του άρθρου 13. Οι δασικοί παίρνουν ένα επίδομα κίνητρο απόδοσης, το οποίο συμψηφίζεται με τα επιδόματα που έπαιρναν λόγω αυξημένης παραγωγικότητας ή αποδοτικότητας.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μου επιτρέπετε, μία ερώτηση;

ΠΡΟΕΔΡΟΣ (Απόστολος Κακλαμάνης): Ορίστε, κύριε Μητσοτάκη.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι δασικοί έπαιρναν, με ομόφωνη απόφαση της Βουλής, η οποία ελήφθη ως κατακλείδα της Διακομματικής Επιτροπής που καταρτίσαμε, ένα επίδομα ειδικών συνθηκών λόγω των ειδικών πράγματι συνθηκών υπό τις οποίες εργάζονται. Διαμαρτύρονται ότι αυτό το επίδομα καταργείται και φαίνεται ότι καταργείται. Εάν πράγματι αυτό συμβαίνει, είναι απαράδεκτο, είναι άδικο. 

ΔΗΜΗΤΡΙΟΣ ΤΣΕΤΙΝΕΣ: Στην παράγραφο 6 'Αρθρου 13 μπαίνει ένα επίδομα κίνητρο απόδοσης. Το επίδομα των ειδικών συνθηκών, εάν μεν είναι μεγαλύτερο, από το κίνητρο Απόδοσης το υπολειπόμενο εξακολουθεί να δίδεται σαν προσωπικό επίδομα.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ:'Αρα, καταργείται. 

ΔΗΜΗΤΡΙΟΣ ΤΣΕΤΙΝΕΣ: Ναι Καταργείται.

Στο άρθρο 13, χορηγείται Κίνητρο Απόδοσης σε όλους τους υπαλλήλους, ανάλογα με την κατηγορία που ανήκουν, για την ενίσχυση της προσαρμογής στις νέες τεχνολογίες, για την καλύτερη εξυπηρέτηση του πολίτη. Αυτό το Κίνητρο Απόδοσης στην κατηγορία Υ.Ε. είναι τριάντα οκτώ χιλιάδες δραχμές, στην κατηγορία Δ.Ε. είναι σαράντα οκτώ χιλιάδες δραχμές, στην κατηγορία Τ.Ε. ή Π.Ε., χωρίς πτυχίο ανώτερης ή ανώτατης σχολής είναι πενήντα τρεις χιλιάδες δραχμές, στην κατηγορία Τ.Ε. με πτυχίο Τ.Ε.Ι, ή ισότιμο είναι πενήντα οκτώ χιλιάδες δραχμές και στην κατηγορία Π.Ε. με πτυχίο Α.Ε.Ι. ή ισότιμο, είναι εξήντα οκτώ χιλιάδες δραχμές.

Το θεσπιζόμενο κίνητρο βαρύνει τους λογαριασμούς, από τους οποίους δίνονται τα διάφορα πριμ παραγωγικότητας και μέχρι του ύψους του καθορισμένου κινήτρου, με μεταφορά των κονδυλίων από τους επιμέρους λογαριασμούς στον Κρατικό Προϋπολογισμό ή στον προϋπολογισμό των οικείων Νομικών Προσώπων Δημοσίου Δικαίου, με διαδικασία που θα καθοριστεί από τον Υπουργό Οικονομικών.

Εξουσιοδοτούνται οι Υπουργοί Εσωτερικών, Δημόσιας Διοίκησης και Αποκέντρωσης και Οικονομικών να θέτουν τα κριτήρια αξιολόγησης και απόδοσης για την καταβολή του κινήτρου.

Στις περιπτώσεις που τα καταβαλλόμενα πριμ παραγωγικότητας αποδοτικότητας κ.λπ. υπερβαίνουν το κίνητρο απόδοσης, η διαφορά θα ρυθμιστεί από το Υπουργικό Συμβούλιο. Μέχρι τότε το υπερβάλον ποσό διατηρείται ως διαφορά, έτσι ώστε να μην επέλθει σε καμία περίπτωση μείωση των αποδοχών του.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή θα καταργηθεί σταδιακά.

ΔΗΜΗΤΡΙΟΣ ΤΣΕΤΙΝΕΣ: Θα καταργηθεί σταδιακά.

Προκειμένου περί Νομικών Προσώπων Δημοσίου Δικαίου και ΟΤΑ., οι προϋπολογισμοί των οποίων βαρύνονται εξ ολοκλήρου με τη μισθοδοσία του προσωπικού τους, το ανωτέρω κίνητρο καταβάλλεται από τις πιστώσεις των προϋπολογισμών αυτών και δεν μπορεί, σε καμιά περίπτωση, να επιβαρύνει τον Κρατικό Προϋπολογισμό.

Προκειμένου, όμως, περί Νομικών Προσώπων Ιδιωτικού Δικαίου, που επιχορηγούνται από τον Κρατικό Προϋπολογισμό για μέρος της μισθοδοσίας του προσωπικού τους, το ύψος της κρατικής επιχορήγησης για την αιτία αυτή, υπολογίζεται με βάση τις τακτικές αποδοχές του νόμου αυτού, χωρίς να περιλαμβάνεται σε καμιά περίπτωση το Κίνητρο Απόδοσης του παρόντος άρθρου.

Το ποσό του Κινήτρου Απόδοσης του άρθρου αυτού δίδεται με τις μηνιαίες αποδοχές των υπαλλήλων, υπόκειται στις συνήθεις κρατήσεις των επιδομάτων, πλην συνταξιοδοτικής εισφοράς υπέρ Δημοσίου, και βαρύνει τους οικείους λογαριασμούς, από τους οποίους καταβάλλονται τα καταργούμενα με την παρ.4 του άρθρου 10 του παρόντος, επιδόματα με μορφή κινήτρου παραγωγικότητας ή αποδοτικότητας ή αυξημένης ευθύνης.

Προκειμένου περί τελωνειακών υπαλλήλων και υπαλλήλων του Γενικού Χημείου του Κράτους, το ανωτέρω Κίνητρο βαρύνει τους Λογαριασμούς Δικαιωμάτων Εκτελέσεως Τελωνειακών και Χημικών Εργασιών. (ΔΕΤΕ, ΔΕΧΕ)

Δασικών υπαλλήλων του Υπουργείου Γεωργίας και οδηγών οχημάτων δασικών υπηρεσιών του ιδίου Υπουργείου, το Κίνητρο Απόδοσης του άρθρου αυτού βαρύνει τις πιστώσεις του επιδόματος που προβλέπεται από τις διατάξεις της παρ.1 του άρθρου 8, του ν.2342/1995. (ΦΕΚ 208/Α')

Τυχόν απομένοντα υπόλοιπα υπέρ των δικαιούχων σε λογαριασμούς της προηγούμενης παραγράφου ρυθμίζονται από 1.1.97 με πράξεις του Υπουργικού Συμβουλίου, κατόπιν κοινής πρότασης των Υπουργών Οικονομικών και του κατά περίπτωση αρμόδιου ή με κοινές αποφάσεις των ιδίων Υπουργών.

Αυτά, κύριε Πρόεδρε, όσον αφορά τα τρία αυτά άρθρα. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Κυρίες και κύριοι συνάδελφοι, θα ενθυμείσθε όλοι ότι, όταν πέρυσι συζητούσαμε το μισθολόγιο των δημοσίων υπαλλήλων για το 1996, είχαμε κάνει πρόταση στην Κυβέρνηση, το 2,5% συν 2,5% που προέβλεπε ο προϋπολογισμός να αυξηθεί στο 3,5% συν 3,5%, λέγοντας ότι αυτές οι δύο ποσοστιαίες μονάδες στην πραγματικότητα είναι μιάμιση ποσοστιαία μονάδα, διότι το δεύτερο 1%, το πρόσθετο, δίδεται από 1ης Ιανουαρίου. Οι θέσεις της Κυβερνήσεως και του κυρίου Πρωθυπουργού, από τη θέση που κάθεται και σήμερα ήταν, ότι αυτό αποτελεί ένα λαϊκισμό και ότι η Νέα Δημοκρατία δε δικαιούται να ομιλεί περί αυξήσεων, διότι εκείνη δεν έκανε αυξήσεις. Η συνηθισμένη πρακτική όλων των κυβερνήσεων. Εστήριξε δε αυτήν την πολιτική της του 2,5% συν 2,5% με τον ηθελημένο στρεβλό υπολογισμό, ότι ο πληθωρισμός τελικά πέρυσι δε θα περνούσε το 5,5%.

Στη συνέχεια, παραμονές των εκλογών, έρχεται η Κυβέρνηση η οποία μας κατηγορούσε διότι κάναμε την πρόταση να αυξηθεί στο 3,5% συν 3,5% και δίδει επιδόματα σε ένα μεγάλο φάσμα εργαζομένων. 'Οπως λέει ο κ. Νικολάου στο "ΒΗΜΑ", έδωσε εξήντα πέντε επιδόματα, που κυμαίνονται από δεκαπέντε χιλιάδες έως εκατόν εξήντα πέντε χιλιάδες δραχμές παραμονές του συνεδρίου και παραμονές των εκλογών, με μία επιβάρυνση της τάξεως περίπου των εβδομήντα πέντε με ογδόντα δισεκατομμυρίων δραχμών του προϋπολογισμού. Και αυτό το έκανε, παρά το γεγονός ότι ταυτόχρονα είχε υποσχεθεί ότι θα συζητήσει ένα νέο μισθολόγιο. Δηλαδή η ίδια η Κυβέρνηση, την ώρα που υπεστήριζε ότι θα διαμορφώσει 

Σελίδα 4394 

ένα νέο μισθολόγιο των υπαλλήλων, ερχόταν με αυτά τα επιδόματα, τα προεκλογικά, να δημιουργήσει μια κατάσταση ανεξέλεγκτη όσον αφορά το μισθολόγιο και τη μισθοδοσία των δημοσίων υπαλλήλων.

Προχώρησε φέτος στην κατάρτιση του νέου μισθολογίου, το οποίο συζητούμε τώρα.

Κύριε Πρόεδρε, για να δημιουργηθεί ένα υγιές μισθολόγιο, μην αυταπατώμεθα: το πρώτο που χρειάζεται είναι πόροι. Διότι εκ των πραγμάτων το νέο μισθολόγιο τι πρέπει να κάνει; Να πάρει τους χαμηλότερους, να τους φέρει στα υψηλότερα επίπεδα και να δώσει βέβαια τη δυνατότητα και σ'αυτούς που βρίσκονται στο υψηλότερο επίπεδο να πάρουν μια αύξηση. Αυτό το πράγμα, με τις δυνατότητες του προϋπολογισμού δεν μπορεί να γίνει και δε γίνεται. Και γι'αυτό δυστυχώς πιστεύουμε ότι γίνεται πάλι ένα νέο εξάμβλωμα, το οποίο θα κάνει την κατάσταση χειρότερη.

Κατ' αρχήν, κύριε Υπουργέ της Εθνικής Οικονομίας, αυτήν την ώρα, σ'αυτήν την Αίθουσα μέσα θα έπρεπε να βρίσκεται και ο Υπουργός Προεδρίας για να σας βοηθήσει. Διότι η μισθοδοσία των δημοσίων υπαλλήλων δεν είναι αποκομμένη από το βαθμολόγιο, το οποιοδήποτε βαθμολόγιο του δημόσιου τομέα. 'Οταν θέλετε να κάνετε ένα σωστό μισθολόγιο το οποίο να αποδώσει, πρέπει να το δείτε μέσα στα πλαίσια του βαθμολογίου, όπως αυτό το βαθμολόγιο προδιαγράφεται στους διάφορους κλάδους.

Από ό,τι παρατηρώ, ξαναερχόμαστε στην πολιτική των επιδομάτων. Πριμ παραγωγικότητος: Συμφωνούμε απόλυτα, αλλά στη συγκεκριμένη περίπτωση το πριμ παραγωγικότητας δε δίδεται, διότι πράγματι θέλει το Υπουργείο Εθνικής Οικονομίας να αυξηθεί η παραγωγικότητα. Δίδεται, για να υποκαταστήσει μισθό, σε ένα πολύ μεγάλο βαθμό. Ε, αυτό δε λέγεται πριμ παραγωγικότητος! Αυτό λέγεται, αν θέλετε, εμπαιγμός των δημοσίων υπαλλήλων. Πιστεύω τελικά ότι το αποτέλεσμα θα είναι μηδενικό και ότι θα ξαναμπούμε σε σύντομο χρονικό διάστημα σε μια διαδικασία αμφισβητήσεως του μισθολογίου από όλους τους δημοσίους υπαλλήλους.

Κατ' αρχήν μιλάμε για ενιαίο μισθολόγιο. Και πράγματι πρέπει να υπάρχει ένα ενιαίο μισθολόγιο. Αλλά θα πρέπει η Κυβέρνηση να έλθει εδώ και αντί για τα επιμέρους επιδόματα, να προκαθορίσει τις συγκεκριμένες ειδικές συνθήκες οι οποίες υπάρχουν σε διαφόρους κλάδους.

Γι' αυτό βλέπετε ότι οι εκπαιδευτικοί απεργούν αυτήν τη στιγμή. Ενδεχομένως, θα δείτε κάποια άλλη στιγμή τους οικονομικούς υπαλλήλους ή τους τεχνικούς. 'Ολοι δεν κάνουν την ίδια δουλειά. Γι' αυτό θα έπρεπε να είναι ο Υπουργός Προεδρίας εδώ να προσδιορίσει τους κύκλους οι οποίοι υπάρχουν στο δημόσιο τομέα, να ξεκινήσει με ένα βασικό ενιαίο μισθολόγιο για όλους και να αναγνωρίσει από εκεί και πέρα για κάθε κλάδο τι ειδικώς επικρατεί. Μισθολόγιο "χωρίς συζήτηση" του βαθμολογίου δεν μπορεί να γίνει. Διότι τελικά το μισθολόγιο, ασφαλώς, υπηρετεί την εξέλιξη του υπαλλήλου μέσα στο χρόνο, με τα χρόνια προϋπηρεσίας του, αλλά ταυτόχρονα αποσκοπεί στο να αυξήσει την παραγωγικότητα και την απόδοση. Να ανταμείψει εκείνον τον υπάλληλο, ο οποίος δουλεύει κάτω από διαφορετικές συνθήκες από έναν άλλο υπάλληλο. Τέτοια φιλοσοφία σ' αυτό το νομοσχέδιο δεν υπάρχει. Μπαλώματα υπάρχουν και με μπαλώματα έχει αποδειχθεί ότι οδηγείται σε αδιέξοδο ο δημόσιος τομέας.

Αυτές είναι οι παρατηρήσεις, τις οποίες θα ήθελα να κάνω, κύριε Πρόεδρε, και να επισημάνω ότι, αν θέλει η Κυβέρνηση πράγματι να προχωρήσει σε κάποια μερική κάλυψη του μισθολογίου όπως το εμφανίζει με το νέο μισθολόγιο, θα έπρεπε να λάβει σοβαρότατα υπόψη της τα άρθρα, τα οποία συζητάμε, το άρθρο 13, το άρθρο 6 και το άρθρο 9.

ΠΡΟΕΔΡΟΣ (Απόστολος Κακλαμάνης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, πραγματικά αυτά τα τρία άρθρα του νομοσχεδίου- εάν προσθέσει κανείς και αυτό που ψηφίστηκε κατά πλειοψηφία, φυσικά, χθες και που αφορούσε τα οικογενειακά επιδόματα και ειδικότερα την περικοπή του επιδόματος από τους δύο συζύγους και ουσιαστικά τη μετακύληση της δαπάνης του οικογενειακού επιδόματος στον ιδιωτικό τομέα και άρα την παρέμβαση στις συλλογικές διαπραγματεύσεις του ιδιωτικού τομέα- είναι πράγματι η καρδιά του νομοσχεδίου.

Η μία ένσταση του συνδικαλιστικού κινήματος ήταν ακριβώς αυτό που σας είπα, το οικογενειακό επίδομα. Η άλλη ένσταση η δικαιολογημένη, θα έλεγε κανείς, είναι αυτό που αποδεικνύει, πέραν των άλλων, το ότι το νομοσχέδιο αυτό δεν εκσυγχρονίζει. Και δεν εκσυγχρονίζει, αλλά έχει στόχο να παραπλανήσει τους εργαζόμενους. 'Εχει στόχο να τους μεταθέσει το ενδιαφέρον από την εισοδηματική πολιτική και τον τρόπο που εφαρμόζεται ακριβώς με αυτό εδώ το νομοσχέδιο. Γιατί πραγματικά, εάν η Κυβέρνηση επέλεγε τον τρόπο να μη φέρει ένα τέτοιο νομοσχέδιο, γιατί οι δημόσιοι υπάλληλοι αποπροσανατολίστηκαν και ασχολήθηκαν με το νέο μισθολόγιο και δεν ασχολήθηκαν ιδιαίτερα περισσότερο με την εισοδηματική πολιτική του 1997 και επομένως οι αντιδράσεις περιορίστηκαν σ' αυτό το σημείο. 'Ομως, αναζωπυρώθηκαν αυτές οι αντιδράσεις έστω σ' αυτό το μισθολόγιο που τους υποσχέθηκε η Κυβέρνηση και που δεν ικανοποιεί βέβαια το όραμά τους, αλλά ταυτόχρονα έρχεται με αυτό το νομοσχέδιο να δημιουργήσει εκρήξεις πέραν της δεύτερης ένστασης που έχει το συνδικαλιστικό κίνημα -που θα πω παρακάτω- εκρήξεις κλαδικές, πέραν της ΑΔΕΔΥ με τις απεργίες αυτές που ζήσαμε τις προηγούμενες ημέρες.

Αγαπητοί συνάδελφοι, το αναχρονιστικό αυτού του νομοσχεδίου προκύπτει με το άρθρο 13 και ακριβώς είναι το τέχνασμα που κάνει η Κυβέρνηση με το να ονομάσει ένα μέρος των αποδοχών ως επίδομα απόδοσης, ως κίνητρο απόδοσης. Πέραν του ότι αλλοιώνει το χαρακτήρα, τη φύση, το νόημα του κινήτρου απόδοσης που δεν είναι αυτό και το κατασυκοφαντεί στην ουσία, βάζει και προϋποθέσεις σ' ένα μέρος των τακτικών αποδοχών με τις απαράδεκτες ρυθμίσεις που περιέχονται στο άρθρο και με την προϋπόθεση που μπορεί να περικόψει κάποιος προϊστάμενος με αυθαίρετο τρόπο, έξω από τα συλλογικά πειθαρχικά όργανα και έξω από το δημοσιοϋπαλληλικό κώδικα.

Και βέβαια, ο εκσυγχρονισμός δεν έρχεται με την κατάργηση των επιδομάτων.

Εδώ πρέπει να πούμε και κάτι άλλο. Η Κυβέρνηση μοίρασε εκατό προεκλογικά επιδόματα, αυξάνοντας την εισοδηματική πολιτική του 1996 και ανεβάζοντάς την περίπου στο 17,5% έναντι 8% περίπου που είχε προδιαγράψει για το 1996. Και αυτό δεν το ομολογεί. Αυτό φυσικά τροφοδότησε τα ελλείμματα της οικονομίας για το 1996 και ερχόμενη η Κυβέρνηση τώρα, το 1997, προσπαθεί να περικόψει και το διορθωτικό ποσό από τους δημοσίους υπαλλήλους, ενσωματώνοντάς το και κάνοντας τεχνάσματα για να τους παραπλανήσει και να δικαιολογήσει αυτήν την αλχημεία.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Θα ήθελα επίσης να πω, ότι με αυτό το μισθολόγιο χάνεται μία ακόμη ευκαιρία πρώτα για τον Ελληνικό Λαό, δεύτερον για την Κυβέρνηση και τρίτον για τα Κόμματα της Αντιπολίτευσης, να συζητήσουμε ένα εκσυγχρονιστικό νομοθέτημα που πραγματικά θα έβαζε στην ευθεία της αναγέννησης ολόκληρη τη Δημόσια Διοίκηση. Και επειδή αναγνωρίζουμε και εμείς ότι μία τέτοια προσπάθεια δεν μπορεί να γίνει άμεσα με τις υπάρχουσες οικονομικές συγκυρίες, δηλαδή τα προβλήματα της οικονομίας, θα μπορούσε να γίνει σε μία διαχρονική βάση. Και αυτό η Κυβέρνηση δεν το κάνει. Και δεν το κάνει όχι γιατί δεν είναι έτοιμη, αλλά πρώτον γιατί φοβάται τις αντιδράσεις και δεύτερον γιατί βιάζεται να περικόψει τα κονδύλια και να μαζέψει όπως όπως τα δημοσιονομικά προβλήματα εις βάρος όμως και των εργαζομένων και της Δημόσιας Διοίκησης και φυσικά του Ελληνικού Λαού.

Ερχόμενος τώρα στα σχετικά άρθρα, το άρθρο 8 προβλέπει επίδομα εξομάλυνσης και μάλιστα το βάζει αφαιρετικά κατά δύο χιλιάδες αυτό το επίδομα. Και εγώ ερωτώ: Γιατί νομοθετούμε αρνητικά; Γιατί αυτές τις δύο χιλιάδες που μειώνει κατά έτος από τις τριάντα πέντε χιλιάδες, δεν

Σελίδα 4395 

τις βάζει προσθετικά στα μισθολογικά κλιμάκια εξ' υπ αρχής και να μην υπάρχει αυτό το επίδομα εξομάλυνσης;

Θα πρέπει να τονίσω, ότι αυτό το επίδομα εξομάλυνσης δε συμμετέχει στον προσδιορισμό ούτε των επιδομάτων αδείας, εορτών, Χριστουγέννων και Πάσχα και φυσικά δεν συμμετέχει στη σύνταξη αυτών που θα εξέλθουν από την υπηρεσία και, όπως είπα και χθες, μειώνονται οι συντάξεις των πρόωρα εξερχομένων από την υπηρεσία.

Δεύτερον, το επίδομα εξωδιδακτικής απασχόλησης. Οι καθηγητές κατήγγειλαν την Κυβέρνηση και βρίσκονται στο δρόμο εξαιτίας αυτής της ασυμφωνίας. Και λένε ότι αυτό το επίδομα είναι υπό αίρεση. και έχουν δίκιο οι άνθρωποι. Η Κυβέρνηση απόψε με καθυστέρηση μας το προσδιόρισε, αλλά ταυτόχρονα οι αναφορές του Υφυπουργού Οικονομικών ήταν ότι παραμένει υπό αμφισβήτηση η διαπραγμάτευση με τους καθηγητές. Κι εγώ ερωτώ: 'Εξι εβδομάδες απεργούν οι καθηγητές. Η Παιδεία έχει καταστραφεί. Η νεολαία περιμένει. Πότε περιμένει να πάρει τελικά αυτήν τη γενναία απόφαση για να σταματήσουν οι απεργίες; Μήπως ελπίζει με την ψήφιση του νομοσχεδίου με αυτές τις συνοπτικές διαδικασίες, οι καθηγητές να αναστείλουν τις απεργιακές τους κινητοποιήσεις; Το ίδιο όμως, το συνδικαλιστικό κίνημα λέει ότι αυτό το νομοθέτημα δεν έχει προοπτική να ζήσει, γιατί από τη δεύτερη μέρα που θα γίνει νόμος του Κράτους, οι εργαζόμενοι θα παλέψουν για να το ανατρέψουν, θα το καταργήσουν στην πράξη, όπως λένε. Η Κυβέρνηση όμως, κωφεύει ή δε θέλει να καταλάβει.

Σχετικά με τα επιδόματα τώρα. Υπήρχε ένα επίδομα Προβληματικών και Παραμεθωρίων Περιοχών. Είχε δώσει πρόσθετα κλιμάκια, είχε δώσει προσαυξήσεις στο χρονοεπίδομα και έρχεται η Κυβέρνηση και τα αγνοεί αυτά. Κάποιοι άνθρωποι βρέθηκαν στις παραμεθόριες περιοχές ακριβώς γι' αυτόν το λόγο, για να πάρουν, δηλαδή, τα πρόσθετα κλιμάκια, να πάρουν τα πρόσθετα χρονοεπιδόματα. Τώρα τους κατατάσσει στις γενικές βαθμίδες, δίνει δραχμικό επίδομα και δεν το επεκτείνει στους υπαλλήλους των ΟΤΑ, λες και οι υπάλληλοι των ΟΤΑ δεν είναι σε παραμεθόριες περιοχές και είναι υπερήφανη.

Κύριε Υπουργέ, σας το είπαμε και στην Επιτροπή. Επιτέλους! Αυτό το επίδομα πρώτον δεν ήταν δραχμικό και δεύτερον με τον τρόπο που το προσδιορίζετε, είναι μικρότερο από αυτό που έπαιρναν αυτοί οι άνθρωποι. Και σε τελευταία ανάλυση, έχετε το δικαίωμα εσείς μέσω της Ελληνικής Πολιτείας που την εκφράζετε σήμερα, ουσιαστικά να ξεγελάτε 'Ελληνες πολίτες; Αυτό το δικαίωμα εμείς δε σας το δίνουμε.

Για τους αποφοίτους Σχολής Δημόσιας Διοίκησης και μιας Σχολής επιμόρφωσης, που υπήρχε παλιά και είναι ακόμη τέσσερις-πέντε άνθρωποι, προσδιορίζει ένα επίδομα οκτώ χιλιάδων δραχμών.

Εμείς,θα σας προτείναμε, κύριε Υπουργέ, να το κάνετε είκοσι χιλιάδες δραχμές.

Για το επίδομα ειδικής απασχόλησης των ΟΤΑ; Προβλέπεται ένα επίδομα εκεί. Βάλατε κάποια ποσά, είδα απόψε. Κάνατε κάποιες διορθώσεις. 'Ομως, δεν έχει συμπεριλάβει το πολιτικό προσωπικό του ΥΕΘΑ. Σας το είπαν οι άνθρωποι στην Επιτροπή. Σας το είπαμε και εμείς. Είναι ομοειδείς οι εργασίες που κάνουν. Εσείς έρχεσθε και λέτε ότι συμπεριλαμβάνεται στη γενική σούμα που κάνετε, παρ'ότι αυτές οι αποδοχές δεν είναι τακτικές και όλα αυτά.

'Ενα άλλο επίδομα, το πληροφορικής: Ενώ ξέρετε ότι στη ζωή μας έχει μπει η πληροφορική, εσείς αγνοείτε ειδικές συνθήκες εργαζομένων με τους ηλεκτρονικούς υπολογιστές.

Και ταυτόχρονα ένα άλλο επίδομα που δεν το συμπεριλαμβάνετε και το καταργείτε είναι το εκλογικό επίδομα που έπαιρναν ο υπάλληλοι στους Οργανισμούς Τοπικής Αυτοδιοίκησης. Αυτό τι έγινε; Θεωρείτε ότι αυτοί οι άνθρωποι, με την υπερωριακή απασχόληση και με τα ωρομίσθια που προσδιορίζετε, θα δεχθούν να απασχοληθούν κατά τη διάρκεια της προεκλογικής περιόδου, ακριβώς για να καλύψουν αυτές τις ανάγκες; Εμείς δεν το νομίζουμε.

Επίσης, θα ήθελα να πω για το επίδομα πληροφορικής, έχω γίνει, εγώ τουλάχιστον -και πιστεύω ότι θα είσθε δέκτες και εσείς- αποδέκτης διαμαρτυριών. Και οι εφοριακοί διαμαρτύρονται και η ΠΟΕΔΗΝ και οι υπάλληλοι των ΟΤΑ.

Τώρα ερχόμαστε στο άρθρο 10. Εδώ περιλαμβάνονται ακριβώς όλα τα επιδόματα τα ανθυγιεινά, των μειονοτικών σχολείων -και για τα μειονοτικά σχολεία θα σας πω αργότερα- των διαχειριστικών λαθών και η προσέλκυση και η παραμονή στην υπηρεσία.

Το επίδομα ανθυγιεινής εργασίας λόγω ραδιενέργειας βάλατε στο "ΔΗΜΟΚΡΙΤΟ". Απ'ό,τι ξέρω, κύριε Υπουργέ -απ'αυτά που άκουσα και απ'αυτά που ενημερώθηκα από τους ανθρώπους του "ΔΗΜΟΚΡΙΤΟΥ" και με τις ζώνες που δημιουργείτε- αυτό το επίδομα ήταν μεγαλύτερο. Το κάνετε δραχμικό -δεν υπολογιζόταν δραχμικά μέχρι σήμερα- και η διαστρωμάτωση την οποία κάνετε δεν ανταποκρίνεται σε αυτά που οι άνθρωποι αυτοί έπαιρναν μέχρι τώρα.

Για τους δικαστικούς: Τη δικαστηριακή απασχόληση βλέπω τη μετονομάζετε. Ωστόσο, όπως σας είπα και στην Επιτροπή, ούτως ή άλλως την παίρνουν αυτήν την αποζημίωση οι δικαστικοί. Μη βάζετε την προϋπόθεση της υπογραφής των προϊσταμένων, των εισαγγελέων κ.λπ. γιατί ακριβώς συντηρείτε μία γραφειοκρατία. Εσείς δε μας ακούτε. Βλέπω ότι στη ρύθμιση που μας φέρατε σήμερα δεν το έχετε διορθώσει.

Σας είπαμε επίσης να αναδιατυπώσετε στην παρ. 1 την περίπτωση ζ' του άρθρου 10, με μία προσθήκη: Να βάλετε και το προσωπικό του Ταμείου Εθνικής Οδοποιίας. Ούτε και αυτό το έχετε κάνει. Είναι ένα δίκαιο αίτημα αυτών των ανθρώπων εκεί. Και δεν κάνετε αυτήν τη διατύπωση.

Και φυσικά δημιουργείτε παρακάτω πρόβλημα στο "διαχειριστικών λαθών". Γιατί δεν έχετε κάνει τη διευκρίνιση του επιδόματος διαχειριστικών λαθών, ότι υπολογίζονται τα πενήντα εκατομμύρια ανά μονάδα. Δηλαδή ανά μονάδα διοδίων και όχι ανά εργαζόμενο στη μονάδα. Σας είπαμε επίσης να αφαιρέσετε και τις επιταγές για τον υπολογισμό των πενήντα εκατομμυρίων -δεν το κάνατε- ή εν πάση περιπτώσει να μειώσετε το πλαφόν των πενήντα εκατομμυρίων στο αντιστάθμισμα διαχειριστικών λαθών, γιατί καλύπτει διαχειριστικά λάθη των υπαλλήλων και θα δημιουργηθεί πρόβλημα, γιατί θα υπάρξει απροθυμία από τους υπαλλήλους να διαχειρίζονται χρήματα από εδώ και πέρα.

Για τους δασικούς υπαλλήλους: Πέραν του ότι αγνοείτε μια ομόφωνη απόφαση της Βουλής -και θα έλεγε κανείς ότι μια ομόφωνη απόφαση της Βουλής δε θα έπρεπε να πετιέται στον κάλαθο των αχρήστων κατ'αυτόν τον τρόπο- αντί να διατηρήσετε το επίδομα των δασικών υπαλλήλων, που το πήραν και μετά από απεργιακές κινητοποιήσεις απ'ό,τι θυμάμαι και να το επεκτείνετε και στους γεωτεχνικούς υπαλλήλους του Υπουργείου Γεωργίας, -γιατί και εκεί υπάρχουν έκτακτες ανάγκες, όλες αυτές τις ανάγκες που ξέρετε ότι έχουν οι γεωπόνοι, οι γεωτεχνικοί γενικότερα του Υπουργείου Γεωργίας- εσείς δεν το βάζετε ούτε στους δασικούς, παρ'ότι στην Επιτροπή αφήσατε περιθώρια -τουλάχιστον στη συζήτηση περιθωρίου που κάναμε μαζί-ότι κάτι θα κάνατε.

ΜΟΣΧΟΣ ΓΙΚΟΝΟΓΛΟΥ: Κύριε συνάδελφε, για να είματε ειλικρινείς, δεν υπήρξαν απεργιακές κινητοποιήσεις.

ΑΔΑΜ ΡΕΓΚΟΥΖΑΣ: Απειλήθηκαν απεργιακές κινητοποιήσεις.

ΜΟΣΧΟΣ ΓΙΚΟΝΟΓΛΟΥ: 'Οχι, η Διακομματική Επιτροπή το αποφάσισε.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Γικόνογλου.

ΑΔΑΜ ΡΕΓΚΟΥΖΑΣ: Στο επίδομα προσέλκυσης και παραμονής των υπαλλήλων, δεν συμπεριλαμβάνετε τους υπαλλήλους ΥΕΘΑ. Εμείς σας τα τονίζουμε, εσείς έχετε τη νομοθετική πρωτοβουλία, έχετε και την πλειοψηφία. Πάρτε και τις ευθύνες. Για το αντικαρκινικό ευτυχώς, το βάλατε. Αλλά οι υπάλληλοι των αντικαρκινικών νοσοκομείων που παίρνουν δύο χιλιάδες εννιακόσιες δραχμές και το κάνατε τρεις χιλιάδες εσείς, δηλαδή, τους δώσατε εκατό δραχμές αύξηση, ζητούσαν να αναπροσαρμοστεί και φυσικά, αυτό δεν αναπροσαρμόζεται στο χρόνο.

Σελίδα 4396 

 

Το επίδομα ειδικών συνθηκών δεν το δίνετε στους διδάσκοντες στο Κέντρο Εκπαίδευσης και Αποκατάστασης Τυφλών. Υπάρχει μια ειδική κατηγορία εκεί -υπάγεται στην ΠΟΕΔΗΝ συνδικαλιστικά- στο Υπουργείο Κοινωνικών Υπηρεσιών που ασκεί καθήκοντα εκπαιδευτικών και δεν εντάσσεται στα επιδόματα των εκπαιδευτικών του Υπουργείου Παιδείας. Και εδώ δεν κάνετε καμία πρόβλεψη γι' αυτούς τους ανθρώπους, για την εξωδιδακτική απασχόληση.

Επίσης, για την αμοιβή κατ' αποκοπή των εξεταστών οδηγών αυτοκινήτων και μοτοσυκλετιστών, που ήρθαν στην επιτροπή και σας τα είπαν, εσείς δεν κάνετε απολύτως τίποτα.

Εμείς νομίζουμε ότι με την εμμονή αυτή, που δημιουργεί η Κυβέρνηση, ουσιαστικά ετοιμάζει αυριανές απεργίες, που εάν τις αντιμετωπίσει με την ίδια αλαζονεία που αντιμετωπίζει τις απεργίες των εκπαιδευτικών και όλες τις άλλες, πολύ φοβούμαστε ότι οι κοινωνικές εκρήξεις θα είναι ανεπανόρθωτες.

Το άρθρο 13, κυρίες και κύριοι συνάδελφοι -είναι ακριβώς αυτό που χαρακτηρίζει με τους δικούς της χαρακτηρισμούς η ΑΔΕΔΥ- όπως σας είπα και στην αρχή, ευτελίζει ουσιαστικά το νόημα, το χαρακτήρα, αλλά και την προοπτική ενός κινήτρου, που είναι πέρα από τις τακτικές αποδοχές και που συνδέεται με την παραγωγικότητα. Μπορεί κάποιοι να μη συμφωνούν -και δεν είναι απαραίτητο να συμφωνούμε- αλλά αν τοιαύτη περιπτώσει, δεν είναι το κίνητρο απόδοσης, όπως εσείς πλασματικά και ψευδεπίγραφα το ονομάζετε. Και βέβαια, αυτό το βάζετε υπό την κρίση, όπως σας είπα, των προϊσταμένων και φυσικά, αυτό το εξαιρείτε από τους υπαλλήλους των ΟΤΑ.

Επίσης, στην παράγραφο 8 του άρθρου 13, θα μπορούσατε να είχατε βάλει την αναδιατύπωση των δικαστικών υπαλλήλων, που σας είπαμε στην Επιτροπή και δεν το έχετε κάνει.

Τελειώνοντας, γιατί ο χρόνος είναι αδυσώπητος, θα ήθελα να πω ότι στην παράγραφο 1δ' του άρθρου 13, το επίδομα που βάζετε στην κατηγορία των ΤΕ το προσδιορίζετε στις 58.000 δραχμές, για να προσδιορίσει και τις ανάγκες των συνολικών αποδοχών. Το αίτημα των εργαζομένων των Τεχνολογικών Εκπαιδευτικών Ιδρυμάτων είναι για 68.000 δραχμές και δεν το κάνετε.

Τελειώνοντας, κυρίες και κύριοι συνάδελφοι, θα πρέπει να επισημάνω για μία ακόμα φορά, την ακαμψία που δείχνει η Κυβέρνηση, δυστυχώς ακόμα και σήμερα που συζητάμε τα σχετικά άρθρα. Και αν συμπληρωθεί και η χθεσινή ακαμψία που έδειξε και ο Υπουργός Οικονομικών σε σχέση με το άρθρο για τα οικογενειακά επιδόματα, που έχει σχέση με την ευαισθησία που πρέπει να έχει μία κυβέρνηση, ολοκληρώνεται πραγματικά η αναστάτωση που δημιουργήθηκε στο χώρο των δημοσίων υπαλλήλων.

Πραγματικά, πέφτει το όραμα, που δημιούργησε ψευδεπίγραφα η Κυβέρνηση πριν από τις εκλογές. Και φυσικά, δε διορθώνεται η κατάσταση από τα εκατό περίπου προεκλογικά επιδόματα που έδωσε η Κυβέρνηση, για να εξαγοράσει ουσιαστικά, τις συνειδήσεις των υπαλλήλων για τις εκλογές στις 22 Σεπτεμβρίου του 1996. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο για δεκαπέντε λεπτά.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, τα τρία άρθρα που συζητάμε σήμερα επιβεβαιώνουν τη διατύπωση που έκανα χθες στην ομιλία μου επί της αρχής, ότι δεν πρόκειται για μισθολόγιο που καθιερώνει, τουλάχιστον, κάποιες μίνιμουμ βασικές αρχές, για να μπορούμε να πούμε ότι έχει διάρκεια ζωής, για να μπορούμε να πούμε ότι υπηρετεί γενικές αρχές και αναβαθμίζει τη λειτουργία της Δημόσιας Διοίκησης, αναβαθμίζει το δημόσιο υπάλληλο Νομικών Προσώπων Δημοσίου Δικαίου και ΟΤΑ.

Μόνο σ' αυτά τα τρία άρθρα που συζητάμε σήμερα διατηρούνται, με τον έναν ή τον άλλο τρόπο, περίπου πενήντα επιδόματα.

'Εχω υπόψη μου το ν.1505 που είχα την τιμή να φέρω στη Βουλή εκείνη την περίοδο που αφορίζει ο κύριος Υπουργός Οικονομικών, που δεν ανήκε τότε στο ΠΑΣΟΚ. Εκείνο το μισθολόγιο τουλάχιστον, κύριε Υπουργέ των Οικονομικών, κράτησε μια δεκαετία και πλέον.

Αυτό το μισθολόγιο που αποδεικνύει, ότι η φαυλότητα έγινε μετά το 1989 και μέχρι σήμερα -θυμηθείτε αυτό που θα πω και καταγράφεται στα Πρακτικά-θα ανοίξει από την επόμενη μέρα της ψήφισης τις πόρτες, ώστε δικαιολογημένα, επειδή στερείται ενιαίων μίνιμουμ αρχών, όλα τα κλαδικά σωματεία στο δημόσιο χώρο, στη Δημόσια Διοίκηση να θέλουν να ενταχθούν στα διατηρούμενα, αυθαίρετα και άνευ αρχών, επιδόματα του άρθρου 8 του άρθρου 10 και του άρθρου 13. Το λέω καλόπιστα, όχι επειδή θέλω να κάνω κριτική, αλλά επαναλαμβάνω με την εμπειρία των οκτώ ετών στο Υπουργείο Οικονομικών.

Ανοίγετε λεωφόρο δικαιολογημένων καθημερινών αναστατώσεων στη Δημόσια Διοίκηση και εύλογων πιέσεων προς το Υπουργείο Οικονομικών. Θα το πληρώσει, βέβαια, ο παριστάμενος Υφυπουργός, θα το πληρώσει, βέβαια, η Δημόσια Διοίκηση και θα το πληρώσουν με την αγωνία τους οι υπάλληλοι.

Θέλω να εξηγήσει ο Υπουργός γιατί, για παράδειγμα, δεν εντάσσει στο άρθρο 8 ή στο άρθρο 10 ευθέως το επίδομα ειδικών συνθηκών των δασολόγων, των δασοφυλάκων, των εργαζομένων στη δασοπροστασία, που εσείς οι ίδιοι η Κυβέρνηση του ΠΑΣΟΚ, στην οποία ήσασταν πάλι Υπουργός Εθνικής Οικονομίας, κύριε Υπουργέ των Οικονομικών, καθιερώσατε. Αυτός είναι ο εκσυγχρονισμός;

Το 1995 μετά από ομόφωνη απόφαση της Διακομματικής Κοινοβουλευτικής Επιτροπής είπατε, ότι στα πλαίσια της δασοπροστασίας πρέπει να πάρουν οι δασοτεχνικοί, δασολόγοι, δασοπόνοι, δασοφύλακες και όλοι οι άλλοι, επίδομα ειδικών συνθηκών για τη δασοπροστασία ύψους εξήντα χιλιάδων δραχμών.

Σας ερωτώ και έχετε υποχρέωση να πείτε στη Βουλή τι συμβαίνει. Θα τιναχθεί στον αέρα κάθε έννοια μισθολογίου που συζητάμε, για να αντιληφθείτε ότι πρέπει να πάρετε πίσω αυτό το μισθολόγιο. Θα το πληρώσει ακριβά η διοίκηση, οι εργαζόμενοι και ασφαλώς η Κυβέρνηση. Το τελευταίο δε μας ενδιαφέρει.

Πείτε μας γιατί αυτό το ειδικό επίδομα με τη ρύθμιση που κάνετε σήμερα με τις τροποποιήσεις το πάτε, στο δεκατρία, όταν εσείς το καθιερώσατε μετά από ομόφωνη απόφαση των Κομμάτων τότε της Βουλής στο νόμο του 1995;

Πείτε μου επίσης, με ποια λογική που να εμπίπτει σε κάποιες εύλογες αρχές, που να εντάσσονται στη βελτίωση της λειτουργίας της διοίκησης και του λειτουργού της Δημόσιας Διοίκησης, εξαιρείτε π.χ το πολιτικό προσωπικό του Υπουργείου Εθνικής 'Αμυνας.

Με ποιο σκεπτικό επίσης, εξαιρείτε από ρυθμίσεις που είναι πενταετούς διάρκειας, το γεωτεχνικό προσωπικό, που ανέφερα και χθες.

Πείτε μας με ποια δικαιολογία δεν εντάσσετε στα διατηρούμενα επιδόματα ή στις διατηρούμενες διατάξεις τους μηχανικούς, τους τεχνικούς του Δημοσίου.

Πείτε μας με ποια δικαιολογία τα κάνετε αυτά, για να καταλάβει η Βουλή τι ψηφίζει. Ποιες είναι οι αρχές που μπαίνουν με αυτό το νομοσχέδιο. Για να μπορείτε με ελαφρά τη καρδία να μας λέτε, όπως είπατε χθες, ότι αυτό το μισθολόγιο δήθεν υπηρετεί τον εκσυγχρονισμό στη Δημόσια Διοίκηση. Για ποιο εκσυγχρονισμό μιλάμε, όταν πενήντα επιδόματα, μόνο με τα τρία άρθρα που συζητάμε, παραμένουν, έτσι άναρχα, με σκέψεις καθαρά πελατειακές ή με ανάλογα με το αν αρέσει η διοίκηση του Α' ή του Β' σωματείου.

'Οχι, όμως, να υπηρετούν το συμφέρον της διοίκησης και ασφαλώς να αναβαθμίζουν οικονομικά, κοινωνικά, λειτουργικά τους εργαζόμενους γενικά στο Δημόσιο, νομικά πρόσωπα δημοσίου δικαίου και ΟΤΑ. Εάν δε δώσετε τέτοια εξήγηση -που είμαι βέβαιος ότι δε θα δώσετε, γιατί δεν έχει καμία αρχή αυτό το νομοσχέδιο- τότε ειλικρινά, από πόνο που όλοι έχουμε -και δεν το αμφισβητώ- προς αυτό που λέγεται 

Σελίδα 4397 

μεγάλος ασθενής η Δημόσια Διοίκηση, θα πρέπει να σκεφθείτε πολύ, κύριε Υπουργέ. Σας μιλάω πολύ καθαρά, χωρίς καμία διάθεση αντιπολιτευτική.

'Οπως έχετε τις ρυθμίσεις στα συζητούμενα σήμερα άρθρα, αλλά και την κολυμβήθρα του Σιλωάμ που φτιάχνετε με το άρθρο 13 και με τη διαδικασία, θυμηθείτε το, κύριοι συνάδελφοι όλοι, ότι θα δημιουργήσετε μια τέτοια αναστάτωση στο χώρο της ευρύτερης Δημόσιας Διοίκησης, που από την επομένη θα έχετε απ'έξω όλα τα Σωματεία που δε διατηρείτε τα επιδόματα ή δεν τους θεσμοθετείτε, παρ'ό,τι έχουν ίδιες συνθήκες, ίδια τυπικά προσόντα με άλλους, επιδόματα τα οποία κρατάτε σε άλλες κατηγορίες. Και να μου πείτε με ποιο τρόπο -ειλικρινά το λέω, με την εμπειρία μου οκτώ χρόνων που έχω σ'αυτό το Υπουργείο- θα αρνηθείτε σε μια σειρά δεκάδων χιλιάδων εργαζομένων στο Δημόσιο, όταν θα σας επικαλούνται τη χθεσινοβραδυνή διάταξη που περάσατε.

Πέστε μου τι θα λέει ο Υπουργός Οικονομικών και ο έρημος ο Υφυπουργός που κάθεται δίπλα σας, όταν κάθε μέρα θα πηγαίνουν τα Σωματεία, θα του κρατάνε στο χέρι διατάξεις σαν τη χθεσινή, σαν αυτά που προβλέπουν τα άρθρα 8, 10 και 13. Θα μπορεί να τους κρατήσει χωρίς να κάνουν κινητοποιήσεις, ώστε να βρίσκεται σε συνεχή αναστάτωση η Δημόσια Διοίκηση; 

'Ετσι από εκεί που είναι άρρωστη σήμερα η Δημόσια Διοίκηση, θα γίνει εκατό φορές πιο άρρωστη σε βάρος της οικονομίας, σε βάρος της εξυπηρέτησης του 'Ελληνα πολίτη και σε βάρος της ψυχικής γαλήνης του υπαλλήλου, ο οποίος δεν έτυχε των ευεργετικών ρυθμίσεων που προβλέπουν-με τη διατήρηση διαφόρων επιδομάτων- χωρίς καμία λογική και χωρίς κανένα συνειρμό και αρχή, τα άρθρα 8, 10 και 13.

Ξέρω, ότι δεν ακούτε τίποτα. Κάνετε, ότι τα ξέρετε όλα γιατί έχετε μια αλλαζονεία που δεν έχει προηγούμενο. Το ξέρω, δεν έχω ψευδαισθήσεις. Αλλά, όμως, τα προβλήματα είμαστε υποχρεωμένοι να τα επισημάνουμε. Αυτό το ρόλο μας έχει αναθέσει ο Λαός εδώ μέσα ως Αντιπολίτευση και από κει και πέρα, να αναλάβετε τις ευθύνες σας. Γι'αυτό ακριβώς λέω ότι το καλύτερο που θα έπρεπε να κάνετε είναι να πάρετε το νομοσχέδιο πίσω. Να σταματήσετε εδώ τη συζήτηση. Το λέω σοβαρά και υπεύθυνα. Να καθήσετε να συζητήσετε και με την ΑΔΕΔΥ που είναι τριτοβάθμια οργάνωση. Να βάλετε σε κάποιες αρχές κάποια επιδόματα που υπάρχουν ή επιδόματα που δεν υπάρχουν και δόθηκαν σε κάποιους ενώ δε δίνονται ή δε δόθηκαν ή δε δίνονται με το μισθολόγιο σε κάποιους άλλους που έχουν από πλευράς αρχών, τις ίδιες προϋποθέσεις, για να μην πληρώσει ακριβά η διοίκηση, η οικονομία, αλλά και οι ίδιοι οι εργαζόμενοι.

'Ερχομαι να επισημάνω κάτι σε συνέχεια αυτών που είπα χθες για τους εκπαιδευτικούς. Η κατάσταση είναι τραγική στο χώρο της Μέσης Εκπαίδευσης. Η απεργία είναι πιθανόν να συνεχιστεί. Αυτό, είναι θέμα των εκπαιδευτικών, δεν είναι θέμα δικό μας. Η πρόταση είδαμε ότι πήγε έξι προς πέντε, για συνέχιση της απεργίας. Ο κύριος Υφυπουργός θέλησε να παρουσιάσει ως παραχώρηση αυτό το οποίο συμφώνησε με την ΟΛΜΕ. Και ασφαλώς θα ήταν απαράδεκτη η Πολιτεία, αν αυτό που συμφώνησε, επειδή συνεχίζουν να ασκούν το συνταγματικά κατοχυρωμένο δικαίωμα οι καθηγητές, δεν θα το έδινε τροποποιώντας τη σχετική παράγραφο του άρθρου 8. Κύριοι Υπουργοί, βγέστε λίγο από τη λογική αυτή.

Κάντε ένα βήμα, προχωρήστε ένα βήμα για να υποχωρήσουν ένα βήμα οι καθηγητές και να ανοίξουν τα σχολεία, για να μην παρθεί άλλη απόφαση όποτε παρθεί, για συνέχιση και την επόμενη εβδομάδα της απεργίας. Νομίζω ότι είναι ώριμα τα πράγματα, ώστε κάνοντας ένα βήμα πίσω εσείς και κάνοντας ένα βήμα πίσω οι καθηγητές μέσα στη λογική που ανέφερα χθες ή παραπλήσια λογική από πλευράς χρονοδιαγράμματος, να δοθεί η λήξη της απεργίας, ώστε από τη Δευτέρα να μπούνε στα σχολεία οι μαθητές και οι καθηγητές χωρίς ταπεινώσεις κανενός, χωρίς νικητές και ηττημένους, γιατί το πρόβλημα της Παιδείας και της εκπαίδευσης είναι εθνικό θέμα, είναι πρώτης προτεραιότητος θέμα και για την Ελληνική Κοινωνία και για την ελληνική οικονομία.

'Ερχομαι να πω λίγα πράγματα επίσης πάνω στο θέμα του άρθρου 13. Κύριε Υπουργέ με όλη τη σοβαρότητα και την υπευθυνότητα που πρέπει να μας διέπει και να μας διακατέχει σε αυτήν την Αίθουσα. 

Σας λέω ειλικρινά αν δεν το έχετε αντιληφθεί, φαντάζομαι πως οι υπηρεσιακοί παράγοντες που έχουν εμπειρία μεγάλη, το έχουν καταλάβει, είναι το άρθρο "όχημα" γι' αυτά που σας είπα προηγουμένως. Κρατήστε το νομοσχέδιο μέχρι αυτήν τη στιγμή. Μην προχωράτε παρακάτω. 'Εκκληση υποβάλλω. Να καθίσει η ΑΔΕΔΥ να πάρει τη σωρεία των υπομνημάτων, που έφεραν σε όλα τα Κόμματα, να πάρει η Κυβέρνηση όλη τη σωρεία των υπομνημάτων, να εντάξουμε και εμείς -επειδή έχω εμπειρία σε αυτά τα θέματα- την άποψή μας ώστε να συμβάλλουμε ουσιαστικά όχι με διάθεση μικροπολιτικής, να δούμε αν εντάσσονται σε αρχές, ώστε να μην αντιμετωπίσετε αυτό που θα αντιμετωπίσετε. Και αν δεν το καταλαβαίνετε είναι πολύ μεγάλο το πρόβλημα. Σταματείστε εδώ, ας μπει κάποιο άλλο νομοσχέδιο από αύριο. Να δούμε για μία εβδομάδα όλα αυτά που έχουν έρθει στα Κόμματα. Και πολλά από αυτά, δεν είναι όλα, εντάσσονται σε κάποιες λογικές παράλληλες με εκείνες που περιέχουν τα άρθρα 8, 10, 13 για να μπορέσουμε πράγματι, θεσμοθετώντας μετά και τις συλλογικές διαπραγματεύσεις στο δημόσιο τομέα, να δώσουμε μία λύση για να ηρεμήσει η Δημόσια Διοίκηση, να βελτιωθεί η λειτουργία της και παράλληλα να αναβαθμιστεί και η λειτουργία του υπαλλήλου, αλλά για να γίνει και μία ουσιαστική, με χρονοδιάγραμμα, σταδιακά και όχι μέσα στο 1997, οικονομική αναβάθμιση των εργαζομένων συνολικά, στο δημόσιο, στα Ν.Π.Δ.Δ. και στους ΟΤΑ.

Κλείνοντας θέλω να πω, ότι αν επιμείνει η Κυβέρνηση στη δική της λογική και στην ψήφιση αυτού του νομοσχεδίου και μάλιστα χωρίς βελτιώσεις, τότε δεν επέρχεται ουσιαστική οικονομική αναβάθμιση της συντριπτικής πλειοψηφίας των υπαλλήλων και ειδικά των κατωτέρων μισθολογικών κλιμακίων. Απλά αν λάβουμε υπόψη και τα φορολογικά, όπου δεν επήλθε τιμαριθμοποίηση κλίμακας αφορολογήτου κ.λπ., ειλικρινά θα είναι ανεπαίσθητες οι αυξήσεις, σε ορισμένες περιπτώσεις θα είναι μικρότερες και από αυτές που θα έπαιρναν χωρίς αυτό το μισθολόγιο, με την εισοδηματική και μόνο πολιτική, που είναι και αυτή κάτω από το μέσο πληθωρισμό που θα διαμορφωθεί το 1997.

Θέλω ειλικρινά να δώσω να καταλάβει η Κυβέρνηση, ότι αυτό δεν είναι μισθολόγιο, ούτε νέο ούτε ενιαίο με κάποιες αρχές. Είναι καταστροφής μισθολόγιο. Είναι επιδοματικό μισθολόγιο το οποίο θα φέρει θύελλα στο Δημόσιο και θα δημιουργήσει τεράστιο πρόβλημα.

ΠΡΟΕΔΡΕΥΩΝ (Λουκάς Αποστολίδης): Ο Ειδικός Αγορητής του Κομμουνιστικού Κόμματος Ελλάδος κ. Κωστόπουλος έχει το λόγο για δεκαπέντε λεπτά.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, δεν θα κουραστούμε, θα επιμείνουμε να το λέμε ότι αυτό το νομοσχέδιο έπρεπε να συζητηθεί μέσα από άλλες διαδικασίες.

'Επρεπε να συζητηθεί άρθρο το άρθρο, παράγραφο την παράγραφο, λέξη τη λέξη. Αφορά εκατοντάδες χιλιάδες ανθρώπους και η σιωπή απέναντι σ' αυτά τα πράγματα δεν είναι χρυσός. 'Ολοι έπρεπε να πάρουν τη θέση τους αυτή ή αλλοιώτικη, απέναντι σ' αυτούς τους εργαζόμενους που με τον ένα ή τον άλλο τρόπο μας παρακολουθάνε.

Μία δεύτερη παρατήρηση. Και σ' αυτό δε θα κουρασθούμε να επιμένουμε. Αφορά τους συνταξιούχους. Ο αρμόδιος Υφυπουργός τοποθετήθηκε στην Επιτροπή και είπε, ότι μέσα σ' ένα μήνα περίπου ή μέσα σ' ένα εύλογο χρονικό διάστημα θα φέρει άλλο νομοσχέδιο, που θα ισορροπείται με αυτό που κουβεντιάζουμε σήμερα. Εμείς επιμένουμε να λέμε ότι φοβόμαστε. Κρύβονται σοβαρότατοι κίνδυνοι. Σε αυτό το νομοσχέδιο έπρεπε να υπάρξει συγκεκριμένη διάταξη, που να προβλέπει το όριο των συντάξεων, που δεν μπορεί να είναι κάτω από το 80% του συνόλου των αποδοχών των εν ενεργεία υπαλλήλων. Πρέπει σ' αυτό το ζήτημα να τοποθετηθεί ξανά η Κυβέρνηση, γιατί, αν δεν τοποθετηθεί, αν δε δηλώσει τι

Σελίδα 4398 

ακριβώς σκέπεται, υποψιαζόμαστε ότι θέλει να αφήσει έξω απ' αυτήν την "αναμέτρηση" τους συνταξιούχους, που είναι ένα μεγάλο τμήμα και αγωνιούν και αυτοί μαζί με τους εν ενεργεία υπαλλήλους.

Σ' ό,τι αφορά στο άρθρο 8. Σχετικά με τη φιλοσοφία των βασικών επιδομάτων, εμείς πιστεύουμε ότι αυτά είναι μισθός. Κακώς φέρουν την ονομασία επιδόματα. Είναι μισθός που έχει να κάνει με την πείρα, με τα χρόνια υπηρεσίας, με τα χρόνια ειδίκευσης, με την αξιοσύνη του εργαζόμενου. Επομένως, είναι μέσα στην παραγωγική διαδικασία, είναι ένα μέρος του μισθού. Απ' αυτήν την άποψη, σε καμία περίπτωση δε θα έπρεπε να είναι χωριστά από τον βασικό μισθό. Θα μετρούσαν χωριστά, για να μπορούμε να αξιολογούμε ή να κατατάσσουμε τους ανθρώπους με την καλή έννοια, αλλά τελικά έπρεπε να ενσωματώνονται σ' αυτόν τον ενιαίο βασικό, που από την αρχή υποστηρίζουμε, ότι πρέπει να καλύπτει τις βασικές ανάγκες των εργαζομένων, στο δημόσιο τομέα. Αυτές οι βασικές ανάγκες προσδιορίστηκαν από εμάς εντελώς συγκεκριμένα. Από τον αρμόδιο Υπουργό δεν ακούσαμε ποιες είναι, πώς τις προσδιορίζει και αν μπορεί να ζήσει ο άνθρωπος με αυτά που προβλέπει το νομοσχέδιο. Δεν πήραμε απάντηση.

Σχεδόν όλα τα λεγόμενα επιδόματα στο άρθρο 8 είναι δραχμικά. Η Κυβέρνηση συνεχίζει να έχει αρνητική στάση απέναντι στην αυτόματη τιμαριθμική αναπροσαρμογή -μπορώ να πω, ότι συχνά έχει μία αλλεργική προσέγγιση απέναντι στο θεσμό- που είναι ένας θεσμός που τον παλεύει το εργατικό κίνημα από τη δεκαετία του 1920 σταθερά και επίμονα, ανεξάρτητα, αν κάποιοι σήμερα, λόγω "εκσυγχρονισμού", μπορεί να του γυρίζουν την πλάτη. Αλλά δεν μπορεί να γίνεται συζήτηση για βελτίωση με την καλύτερη εφαρμογή της ΑΤΑ, να δίδεται δηλαδή κάθε μέρα αυτόματα, θα υπολείπεται για βελτίωση της θέσης του εργαζόμενου.

Εδώ μιλάμε για άμυνα, στην καλύτερη περίπτωση, για μια μικρή απώλεια, αφού ο περισσότερος κόσμος έχει αποδεχθεί κατ' ανάγκη το τετράμηνο απόδοσης της αυτόματης τιμαριθμικής αναπροσαρμογής.

Aν, λοιπόν, τα επιδόματα παραμείνουν δραχμικά, μέσα σε λίγα χρόνια θα εξαφανιστούν. Επομένως, με αυτό που προβλέπεται εδώ -και πολύ περισσότερο στην περίπτωση που δεν εφαρμοσθούν οι 151 και 154 διεθνείς συμβάσεις εργασίας- θα έχουμε μία εξαφάνιση αυτών των επιδομάτων, όπως έγινε με τα επιδόματα των παιδιών.

Επίδομα προβληματικών περιοχών. 'Εγινε αρκετή συζήτηση, είναι γεγονός, εμείς θα υποστηρίξουμε έστω αυτήν την τελευταία στιγμή, ότι το επίδομα αυτό πρέπει να ισχύει για όλους τους εργαζόμενους στις προβληματικές περιοχές και θα προτείναμε να είναι ένα κλιμάκιο επάνω ή μία κλίμακα επάνω απ' αυτό που προτείνει το νομοσχέδιο.

Νομίζουμε ότι αυτό θα είναι μία ανακούφιση γι' αυτόν τον κόσμο, που σε πάρα πολλές περιπτώσεις, όχι μόνο ταλαιπωρείται, αλλά προσφέρει σημαντικότατες υπηρεσίες σε άγονες περιοχές και είναι απαραίτητο να βρίσκονται εκεί αυτοί οι άνθρωποι, γιατί εκεί είναι η ακριτική Ελλάδα, για να μην πω ότι εκεί κτυπάει περισσότερο η καρδιά της Ελλάδας.

Επίδομα πληροφορικής. Θα ήθελα να σημειώσω και αν θέλουν οι αρμόδιοι της Κυβέρνησης, ας το παρακολουθήσουν, υπάρχουν μελέτες, ιδιαίτερα την τελευταία δεκαετία, αξιόπιστες, διεθνών οργανισμών, που αποδεικνύουν συγκεκριμένα, ότι όσοι εργάζονται στους ηλεκτρονικούς υπολογιστές παθαίνουν κάποιες συγκεκριμένες βλάβες. 'Οσο μεγαλύτερη η παραμονή απέναντι "στο γυαλί", τόσο οι βλάβες αυτές γίνονται ανήκεστες, ανεπανόρθωτες. Απ' αυτήν την άποψη δε διορθώνεται το κακό, διορθώνεται με άλλο σύστημα εργασιακών σχέσεων, όπου οι εργαζόμενοι θα εναλλάσσονται σ' αυτά τα μέσα. Αυτό χρειάζεται έναν πλούτο γνώσεων, ειδίκευσης, κάτι που δεν υπάρχει σήμερα και απ' αυτή την άποψη υποστηρίζουμε και νομίζουμε ότι είναι βάσιμο, ότι όλοι όσοι δουλεύουν σε ηλεκτρονικούς υπολογιστές πρέπει να παίρνουν το επίδομα του υπολογιστή. Σήμερα, όπως είναι γνωστό, δεν υπάρχουν γραφομηχανές, σχεδόν όλες έχουν αντικατασταθεί εκτός από λίγες υπηρεσίες, που ακόμα εργάζονται με το ρυθμό του 1980.

ΜΟΣΧΟΣ ΓΙΚΟΝΟΓΛΟΥ: Θα το εισηγηθεί η Επιτροπή Τεχνολογίας, κύριε συνάδελφε.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Το προτείνω στην Επιτροπή να το εισηγηθεί, αλλά ώσπου να το εισηγηθεί η Επιτροπή Τεχνολογίας "πέταξε το πουλάκι", κύριε συνάδελφε.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Γικόνογλου.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ας δεσμευθεί ο κ. Γικόνογλου ότι η Κυβέρνηση, θα πάρει υπόψη τη θετική γνωμάτευση της Επιτροπής Τεχνολογίας και δεν πρόκειται να μαλώσουμε. Δεν είμαστε από τους ανθρώπους που επιμένουμε εδώ και τώρα. Εμείς θέλουμε θετικές δεσμεύσεις και ας καθυστερήσουν ένα μήνα έστω -τόσο πιστεύω θέλει η αρμόδια Επιτροπή Τεχνολογίας για να δει το θέμα. Δεν είναι τόσο δύσκολο.

Στο άρθρο 10 θα σας πω τι λέμε για τα άλλα επιδόματα, όχι τα βασικά, αλλά σημαντικά. Είναι μία ενίσχυση για τον κόσμο, μία ανάσα. Θα σας διαβάσω τι λέγαμε σαν Κ.Κ.Ε. το Μάρτιο του 1980! "Αυτή η επιδοματική πολιτική αποβλέπει πρώτα απ' όλα στο διαχωρισμό των δημοσίων υπαλλήλων σε διάφορες κατηγορίες και στη διάσπαση της ενότητάς τους για να μπορέσει καλύτερα να συνεχιστεί αυτή η πολιτική. Αναγκάζει τους υπαλλήλους να εγκαταλείψουν το αίτημά τους για ένα σωστό ενιαίο μισθολόγιο και στη θέση αυτού να εισαχθεί η πολιτική των επιδομάτων, είτε των υπερωριών, που πραγματικά μπορούν να καταργηθούν από τη μία ημέρα στην άλλη, πράγμα που θα έχει οδυνηρές συνέπειες για την οικογενειακή κατάσταση των υπαλλήλων", κάτι που το βλέπουμε σήμερα και δεν είναι καμία προφητεία των Βουλευτών του Κ.Κ.Ε. Αυτή είναι η πραγματικότητα, κύριοι.

Πάντως εμείς επιμένουμε να υποστηρίζουμε την πολιτική άποψη -θέση, ότι αυτά τα επιδόματα της δεύτερης, ας πούμε, σειράς να ενσωματωθούν στο βασικό μισθό και να σταματήσουν αυτά τα κουτάκια. Υπάρχει δυνατότητα να βρούμε πώς θα ενσωματωθούν στο συνολικό, ενιαίο μισθό των διαφόρων υπαλλήλων.

Στην περίπτωση, όμως που δε γίνεται δεκτή αυτή η πρόταση -και δε γίνεται- και συνεχίζονται τα κουτάκια, σε αυτήν λοιπόν, την περίπτωση θα ήταν πέρα, για πέρα, ανόητο να υποστηρίξει κανείς να καταργηθούν αυτά τα επιδόματα και να μείνει ξερό το εκατοδεκαχίλιαρο. Το ξαναλέμε: Πέρα για πέρα ανόητο!

Από την άποψη αυτή, αυτά τα επιδόματα του άρθρου 10 θεωρούνται για μας σημαντικές κατακτήσεις του κινήματος των δημοσίων υπαλλήλων. Πρέπει να διατηρηθούν, πρέπει να αυξηθούν, πρέπει να δοθούν και σε άλλες κατηγορίες εργαζομένων σε αυτόν το χώρο. Επίσης πρέπει να υπολογίζονται και αυτά στις συντάξιμες αποδοχές.

'Οταν κουβεντιάζαμε χθες την ενότητα των δεκατριών άρθρων, κάτι είπαμε για το "ΔΗΜΟΚΡΙΤΟ". Ο κύριος Υφυπουργός μας διόρθωσε, όπως είχε υποχρέωση εξάλλου, είπε ότι "είναι ανακριβές αυτό που λέτε" -ή κάπως έτσι, δεν έχει σημασία, δεν τον μεμφόμαστε γι'αυτό- είπε δηλαδή "ότι περιλαμβάνεται αυτό που λέτε ότι δεν περιλαμβάνεται". Είναι γεγονός, ότι μας έπιασε "αδιάβαστους". Σήμερα, βέβαια, πήραμε την τροπολογία στα χέρια μας. Αλλά, εν πάση περιπτώσει, θα μπορούσαμε να κάνουμε τις απαραίτητες διευκρινίσεις και δια ζώσης, χωρίς να βγαίνουμε στο Βήμα. Ας είναι, δεν πειράζει.

Τι λέει αυτή η "διάψευση" που μας έκανε ο κύριος Υφυπουργός; Δίνετε το επίδομα ραδιενέργειας στους εργαζόμενους στο "ΔΗΜΟΚΡΙΤΟ" στη ζώνη Α' σαράντα πέντε χιλιάδες δραχμές, στη ζώνη Β' τριάντα χιλιάδες δραχμές, στη ζώνη Γ' είκοσι χιλιάδες δραχμές -δεν ξέρω πώς μοιράζεται η ραδιενέργεια, εν πάση περιπτώσει, ας είναι, να μη σταθούμε σε αυτό.

ΑΔΑΜ ΡΕΓΚΟΥΖΑΣ: Ανάλογα με το βαθμό επικινδυνότητας.

ΔΗΜΗΤΡΙΟΣ Β. ΚΩΣΤΟΠΟΥΛΟΣ: (E' Αντιπρόεδρος της Βουλής): 'Ομως, στη ζώνη Α' τους δένει σαράντα πέντε χιλιάδες δραχμές, ενώ έπαιρναν εκατόν είκοσι 

Σελίδα 4399 

ιλιάδες δραχμές, στη ζώνη Β' τους δίνει τριάντα χιλιάδες δραχμές ενώ έπαιρναν ογδόντα χιλιάδες δραχμές και στη ζώνη Γ', τους δίνει είκοσι χιλιάδες δραχμές, ενώ έπαιρναν πενήντα χιλιάδες δραχμές.

Κοιτάξτε να δείτε, κύριε Υφυπουργέ, έχουμε πει και άλλες φορές, ούτε εμείς μπορούμε να κοροϊδέψουμε την Κυβέρνηση ούτε η Κυβέρνηση εμάς ούτε εμείς το Προεδρείο ούτε το Προεδρείο εμάς. Καθαρές κουβέντες, δεν ικανοποιείται το αίτημα των εργαζομένων στο "ΔΗΜΟΚΡΙΤΟ". Χτυπιέται αυτό το τμήμα των εργαζομένων στο δημόσιο τομέα και η Κυβέρνηση αναλαμβάνει ακέραια την ευθύνη. Δεν ξέρω, δεν μπορώ να το ισχυρισθώ, επειδή ο αρμόδιος Υφυπουργός για ένα μικρό χρονικό διάστημα θήτευσε προϊστάμενος αυτού τον τομέα, μήπως υπάρχουν προηγούμενα. Δεν τολμώ να το καταθέσω με κάποια στοιχεία. 'Ομως, είναι εδώ, ο ίδιος θα πει ότι "δεν έχω καμία προσωπική αντιδικία με κανέναν και η λογική να κατεβάσω αυτό το επίδομα από τις εκατόν είκοσι χιλιάδες στις σαράντα πέντε χιλιάδες κ.λπ είναι αυτή".

Στο άρθρο 10, για τους δικαστικούς υπαλλήλους, στην παράγραφο 1, σημείο (α.), λέει ότι δίνεται "μηνιαία αποζημίωση για δικαστηριακή απασχόληση" κ.λπ. Σύμφωνοι μέχρι εδώ.

Παρακάτω, όμως, στο σημείο αα), παράγραφος 3, λέει "Για τη συνδρομή όλων των ανωτέρω", για να δοθεί δηλαδή αυτό το επίδομα, "εκδίδεται κάθε μήνα βεβαίωση του οικείου προϊσταμένου", του δικαστή δηλαδή, "η οποία συνοδεύει τη μισθολογική κατάσταση". Αν δουν επίδομα οι περισσότεροι, να μου επιτραπεί να το πω, ας μου τρυπήσουν τη μύτη.

Από την άποψη αυτή και εδώ η Κυβέρνηση πάει με έναν τρόπο, ας τον πούμε υπόγειο, να περάσει το μήνυμά της "σας το δίνω", νομίζοντας ότι, εν πάση περιπτώσει, αυτόν τον κόσμο θα τον παραπλανήσει. Αλλά έναν μπορείς να κοροϊδέψεις, δύο μπορείς να κοροϊδέψεις, όλο τον κόσμο δεν μπορείς ή τουλάχιστον εσαεί δεν μπορείς να τον κοροϊδέψεις.

ΑΔΑΜ ΡΕΓΚΟΥΖΑΣ : Και μέχρι τώρα δεν ήταν έτσι.

ΔΗΜΗΤΡΙΟΣ Β. ΚΩΣΤΟΠΟΥΛΟΣ: (Ε' Αντιπρόεδρος της Βουλής): Επίσης, υποστηρίζουμε ότι πρέπει να δοθεί επίδομα -αυτό που δίνεται για τους άλλους εργαζόμενους και στους εργαζόμενους στην Πρόνοια επίσης το περί ανθυγιεινής και επικίνδυνης εργασίας στους σωφρονιστικούς υπαλλήλους, στους εργαζόμενους στην 'Αμυνα, στους Ο.Τ.Α., στους εργαζόμενους στα λιμάνια κ.λπ.

Στο άρθρο 13 -και τελειώνω μ'αυτό, κύριε Πρόεδρε- έχουμε μιλήσει αρκετά. Υπογραμμίζουμε για μια ακόμη φορά, ότι υπάρχουν οι κίνδυνοι υποκειμενικής, υποκειμενικότατης προσέγγισης του ζητήματος. Δε θέλουμε να αναφερθούμε σε παραδείγματα. Εξάλλου δε θα τολμούσαμε να τα αναφέρουμε, γιατί δεν μπορούν να αναφερθούν περιπτώσεις τέτοιες, όπου προϊστάμενοι, αυτοί οι λεγόμενοι αξιολογητές ή κάτι άλλο της δεκαετίας του '60 -δεν έχει σημασία αυτό- έβγαζαν άχρηστους εργαζόμενους βαθμολογικά και τους καθήλωναν και μισθολογικά και έβγαζαν χρήσιμους και με μεγάλο, υψηλό βαθμό κάποιους άλλους, επειδή υποκλίνονταν σε κάποιες ορέξεις τους. 'Εχουμε και τέτοια περιστατικά. Μπορεί να είναι λίγα τέτοια περιστατικά, δεν έχει σημασία. Σημασία έχει, ότι αφήνεις περιθώρια να υπάρξουν τέτοιες καταστάσεις. Γιατί όλοι οι άνθρωποι δεν είναι οι Ευαγγελιστές τάδε.

Αν δεν προσδιοριστούν τα κριτήρια συγκεκριμένα, τότε έχουμε κάθε δικαίωμα να ισχυριστούμε, ότι αυτοί που συνέταξαν το νομοσχέδιο διακρίνονται από φαυλότητα, ή ανέχονται τη φαυλότητα. Υποστηρίζουμε ότι δεν μπορεί σε πρώτο βαθμό να κρίνεται κάποιος και να του κόβουν το κεφάλι.

Επιμένουμε να υπάρχει δευτεροβάθμια επιτροπή. Θέλετε να προτείνω έναν αριθμό; Μια επταμελής δευτεροβάθμια επιτροπή, που θα εκλέγεται δημοκρατικά, αντιπροσωπευτικά από τους εργαζόμενους που είναι αξιόπιστοι άνθρωποι. Απέδειξα ότι είναι αξιόπιστοι και αξιόλογοι άνθρωποι, οι οποίοι θα μπορέσουν να αντισταθούν στις πρωτοβάθμιες ορέξεις κάποιων.

Τελείωσα, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε συνάδελφε.

Ο Υφυπουργός Οικονομικών κ. Χριστοδουλάκης έχει το λόγο για δέκα λεπτά.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Θα ήθελα να κάνω μια διευκρίνηση σχετικά με τα επιδόματα τα οποία θα δοθούν στο προσωπικό του ερευνητικού κέντρου "ΔΗΜΟΚΡΙΤΟΣ".

Μέχρι σήμερα, όντως υπήρχαν επιδόματα, τα οποία ήταν εκφρασμένα σε ποσοστά επί των αποδοχών. Οι αποδοχές σύμφωνα με το νέο μισθολόγιο ανασυντίθενται και έχουν μια διαφορετική διάρθρωση και δομή. Θα ήταν λοιπόν, μάλλον εσφαλμένο να διατηρηθούν τα ίδια ποσοστά, όταν η βασική δομή των αποδοχών αυξάνεται πολύ σημαντικά.

Δεύτερον, κανένα επίδομα στο νέο μισθολόγιο δε διατηρείται ή εκφράζεται πλέον σε ποσοστιαία βάση. Δε γίνεται καμία εξαίρεση για καμία κατηγορία εργαζομένων.

Τρίτον, η αρχή η οποία εφαρμόζεται σε όλα τα επιδόματα και στις εκτός βασικών αποδοχών αποζημιώσεις, είναι ενιαία και είναι η εξής: Προσαρμόζονται τα επιδόματα τα οποία υπάρχουν στους διάφορους χώρους και στις διάφορες κατηγορίες υπαλλήλων στο κίνητρο απόδοσης και το υπόλοιπο κρατείται ως διαφορά. Ειδικά για τους εργαζομένους του "ΔΗΜΟΚΡΙΤΟΥ", δεν κρατείται μόνο ως προσωπική διαφορά. Αναγνωρίζεται ως επίδομα ραδιενέργειας με έναν τρόπο παρόμοιο μ'αυτόν που γίνεται και στα νοσοκομεία και δραχμοποιείται. Το αποτέλεσμα αυτής της ανασυνθέσεως των επιδομάτων δεν είναι μείωση. Είναι αύξηση από το 1997.

Σας διαβάζω ορισμένα παραδείγματα: Το επίδομα αυτό δίνεται σε τρεις ζώνες. Σήμερα, λοιπόν, για έναν απόφοιτο δευτεροβάθιας, εκπαίδευσης το ελάχιστο επίδομα το οποίο λαμβάνει είναι εξήντα δύο χιλιάδες και το μέγιστο επίδομα το οποίο λαμβάνει -γιατί έχει μια κλιμάκωση- είναι ενενήντα δύο χιλιάδες. Τι κάνουμε εμείς; Ο απόφοιτος δευτεροβάθμιας εκπαίδευσης θα πάρει ούτως ή άλλως το κίνητρο απόδοσης σαράντα οκτώ χιλιάδες και θα πάρει στη ζώνη Α' το επίδομα ραδιενέργειας σαράντα πέντε χιλιάδες.

ΒΑΣΙΛΗΣ ΚΕΔΙΚΟΓΛΟΥ: Σε τι άρθρο αναφέρεται;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είναι σ'αυτό που σας μοίρασα.

ΑΔΑΜ ΡΕΓΚΟΥΖΑΣ: Είναι στο άρθρο 10.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Το άθροισμα είναι ενενήντα τρεις χιλιάδες. Είναι εύκολο να διαπιστώσετε, ότι ακόμα και γι'αυτόν ο οποίος ελάμβανε το υψηλότατο δυνατό επίδομα -και αυτά είναι στοιχεία τα οποία πήραμε από το Λογιστήριο του "ΔΗΜΟΚΡΙΤΟΥ"- υπερκαλύπτεται.

'Οσοι ελάμβαναν χαμηλότερα επιδόματα, σήμερα θα έχουν και σημαντική αύξηση. Αυτός, για παράδειγμα, που έπαιρνε σήμερα στη ζώνη Α', στην πιο επικίνδυνη, εξήντα δύο χιλιάδες εκατόν σαράντα μία δραχμές, με το νέο μισθολόγιο θα πάρει τις σαράντα οκτώ χιλιάδες ως κίνητρο απόδοσης, συν τις σαράντα πέντε χιλιάδες τις οποίες θα πάρει. Η αύξηση είναι σχεδόν 50%. Η διαφορά είναι πως η αύξηση αυτή είναι πλέον δραχμική, όπως γίνεται στα πάσης φύσεως επιδόματα. Τα στοιχεία είναι στη διάθεσή σας και μπορείτε να τα ελέγξετε ένα προς ένα.

ΒΑΣΙΛΗΣ ΚΕΔΙΚΟΓΛΟΥ: Να μας μοιράσετε το έντυπο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Ευχαρίστως, αμέσως μετά.

Για έναν απόφοιτο πανεπιστημιακής εκπαίδευσης, ο οποίος λαμβάνει επίδομα στη ζώνη Α' από εβδομήντα οκτώ έως ογδόντα επτά χιλιάδες δραχμές περίπου. Σήμερα θα λαμβάνει το κίνητρο απόδοσης εξήντα οκτώ χιλιάδες δραχμές και θα λαμβάνει και το επίδομα της ζώνης Α', σαράντα πέντε χιλιάδες δραχμές. 'Αρα θα έχει σημαντική αύξηση, ακόμα και αν ευρίσκετο στο ανώτερο επίπεδο επιδομάτων ραδιενέργειας.

Εν πάση περιπτώσει, αν υπάρχει και κάποια οριακή περίπτωση, που δεν αναφέρεται, προβλέπεται ότι θα διατηρηθεί η διαφορά ως προσωπική. Με τον τρόπο αυτό, όχι μόνο δεν επέρχεται μείωση, αλλά γίνεται αύξηση των αποδοχών των εργαζομένων, θεσμοθετείται με νόμο το επίδομα ραδιενέργειας, το οποίο μέχρι τούδε εχορηγείτο με μία απόφαση του 

Σελίδα 4400 

σελ. 4400

Νομικού Συμβουλίου του Κράτους, άρα κατοχυρώνεται και μπορεί να αποτελέσει, όπως και άλλα επιδόματα, αντικείμενο των συλλογικών διαπραγματεύσεων και προστατεύονται όλες οι αποδοχές. Και είναι ακριβώς η ίδια αντιμετώπιση που γίνεται για όλες τις κατηγορίες εργαζομένων. Σας ευχαριστώ.

(Στο σημείο αυτό ο Υφυπουργός Οικονομικων κ. Νικόλαος Χριστοδουλάκης καταθέτει για τα Πρακτικά της Βουλής τον πίνακα επιδομάτων ραδιενέργειας και τη Συμπληρωματική έκθεση για τις πρόσθετες δαπάνες που προκαλούνται από τις βελτιώσεις των άρθρων 8.10 και 13, που έχουν ως εξής:

Σελίδα 4401 

 

ΣΥΜΠΛΗΡΩΜΑΤΙΚΗ ΕΚΘΕΣΗ

για την πρόσθετη δαπάνη που προκαλείται από τις βελτιώσεις των άρθρων 8, 10 και 13 του σχεδίου νομου "Αναμόρφωση μισθολογίου προσωπικού της Δημόσιας Διοίκησης και άλλες συναφείς διατάξεις"

1.- Απί τις προταθείσες βελτιώσεις των άρθρων 8, 10 και 13 προκαλείται πρόσθετη δαπάνη για το έτος 1997 ύψους 14.100 εκ. περίπου. Από τη δαπάνη αυτή 12300 εκ. βαρύνουν τον κρατικό προυπολογισμό και 1800 εκ. τους προυπολογισμούς Ν.Π.Δ.Δ. που δεν επιχορηγούνται για την μισθοδοσία του προσωικού τους από τον κρατικό προυπολογισμό.

Ανάλυση δαπάνης

α.- Από εξωδιδακτικό επίδομα εκπ/κών 10300 εκ.

β.- Από λοιπές βελτιώσεις 3800 εκ.

2.- Η δαπάνη αυτή θα καλυφθεί από τις προβλέψεις του κρατικού προυπολογισμού και από τους προυπολογισμούς των οικείων Ν.Π.Δ.Δ.

Αθήνα, 26 Φεβρουαρόυ 1997

Ο Υπουργός Εθνικής Οικονομίας και Οικονομικών

Γιάννος Παπαντωνίου"

ΦΩΤΙΟΣ ΚΟΥΒΕΛΗΣ: Kύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο για δύο λεπτά, κύριε Κουβέλη.

ΦΩΤΗΣ ΚΟΥΒΕΛΗΣ: Φοβάμαι ότι ο κύριος Υφυπουργός δεν έχει αντιληφθεί την αυτοτέλεια των επιδομάτων. Και δεν την έχει αντιληφθεί από την ώρα που προβάλλει την αύξηση των αποδοχών για να υποστηρίξει ότι δεν πειράζει αν έχει μειωθέι το επίδομα, διότι μεγαλώνουν οι αποδοχές. Κύριε Υφυπουργέ, τα επιδόματα δίδονται για ορισμένο λόγο, έχουν σχέση με τις συνθήκες εργασίας και με τους ειδικότερους όρους αυτών των συνθηκών εργασίας που υπάρχουν και παρακολουθούν τους εργαζομένους. Δηλαδή το επιχείρημά σας, ότι μεγαλώνουμε τις αποδοχές γι'αυτό μειώνουμε το επίδομα ραδιενέργειας σας βεβαιώνω ότι προκαλεί τη στοιχειώδη νομική ευαισθησία. Ξέρετε τι κάνετε πέραν όλων αυτών; Καταργείτε δύο νόμους και έρχεσθε επιπροσθέτως μ'αυτήν τη συγκεκριμένη διάταξη να καταργήσετε την αυτονομία των συλλογικών διαπραγματεύσεων των εργαζομένων στο "ΔΗΜΟΚΡΙΤΟ". Λέτε, με άλλα λόγια, ότι ανεξάρτητα από το αν οι εργαζόμενοι έχουν κατακτήσει με τις συλλογικές διαπραγματεύσεις το επίδομα ραδιενέργειας στο συγκεκριμένο ποσοστό, εμάς μας είναι αδιάφορο, βάζουμε διάταξη νόμου και καταργούμε το συλλογικό αποτέλεσμα, αυτό δηλαδή που κατεγράφη στις συλλογικές συμβάσεις. 

Ειλικρινά με εκπλήσσει η ευκολία και η ικανότητα με την οποία έρχεσθε να παραβιάσετε και διατάξεις του Συντάγματος. Σας ερωτώ: Τι θα κάνετε από τη στιγμή που υπάρχουν συλλογικές συμβάσεις; Βάσει αυτών χορηγείται το επίδομα ραδιενέργειας σε εργαζομένους του "ΔΗΜΟΚΡΙΤΟΥ". Θα επικαλεσθείτε αυτήν τη διάταξη; Σας βεβαιώνω ότι θα γεμίσουν τα δικαστήρια. Δεν έχετε δικαίωμα να το κάνετε, πέρα από το γεγονός ότι αναδεικνύετε και μια συγκεκριμένη αντίληψη για το πώς αντιλαμβάνεσθε τις συλλογικές διαπραγματεύσεις και τις συλλογικές συμβάσεις, τις οποίες βέβαια ως δικαίωμα των δημοσίων υπαλλήλων δεν τις θέλετε. Εδώ που υπάρχουν, έρχεσθε να τις καταργήσετε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης):Ορίστε, κύριε Τσοβόλα, έχετε το λόγο για δύο λεπτά.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Κύριε Υφυπουργέ, θέλω να επισημάνω το εξής. 'Οπως ρυθμίζετε τα μισθολογικά επιδόματα κ.λπ., να είσθε απόλυτα σίγουρος ότι θα ευδοκιμήσουν δεκάδες χιλιάδες αγωγές, που θα γίνουν στα δικαστήρια και θα στηρίζονται νομικά στη συνταγματική αρχή της ισότητας.

Γι' αυτό δεν είπα τυχαία αυτά που ανέφερα προηγουμένως, αλλά και στην πρωτολογία μου. Δε θέλετε να ακούσετε. Δικαίωμά σας και πρόβλημά σας. Θα το δείτε, θα πλουτίσουν κάποιοι, γιατί ακριβώς δε θέλετε να αντιληφθείτε κάποια ζητήματα.

Το ότι μετατρέπετε τα επιδόματα από ποσοστιαία που ήταν, σε δραχμικά, δεν είναι υπέρ των εργαζομένων. Είναι σε βάρος των εργαζομένων. Μην προσπαθείτε να κρύψετε αυτό που θέλετε να κάνετε μέσα από το μισθολόγιο. Θέλετε να υλοποιήσετε μία προεκλογική εξαγγελία χωρίς χρήματα. Δε γίνεται σωστό μισθολόγιο χωρίς χρήματα. Και τα εκατόν εξήντα δισεκατομμύρια που είπατε, πείτε μας πόσα επιπλέον είναι για το μισθολόγιο, αν αφαιρέσετε τα δισεκατομμύρια που θα καταβάλλετε για την εισοδηματική πολιτική.

Από εκεί και πέρα όμως, για το Δημόκριτο, αν εκεί δε θεωρείτε ότι πρέπει να διατηρηθεί το επίδομα στα επίπεδα που ήταν -που είναι πράγματι ανθυγιεινές οι συνθήκες- ώστε να δώσετε μία προοπτική στην έρευνα κ.λπ., τότε για ποιες αρχές που οδηγούν στην αναβάθμιση της έρευνας ή στην αναβάθμιση της λειτουργίας της Δημόσιας Διοίκησης μιλάτε;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του Προέδρου του ΔΗ.Κ.ΚΙ. κ. Δημήτριου Τσοβόλα).

Επίσης -και τελειώνω, κύριε Πρόεδρε- στις άλλες κατηγορίες πτυχιούχων, δικηγόρους που είναι στο Δημόσιο, που είναι με αντιμισθία, με σχέση παροχής ουσιαστικά εξαρτημένης εργασίας, πώς θα πείτε ότι δεν ισχύει η αρχή της ισότητας, όταν για άλλες κατηγορίες που έχουν πτυχία και μάλιστα χαμηλότερα, και από πλευράς χρόνου διάρκειας και από πλευράς συνθηκών, δε θα κερδίσουν -με την αρχή της ισότητας- στα δικαστήρια; Καταλαβαίνετε;

Ειλικρινά θέλω να το επισημάνω αυτό. Δηλαδή στο τέλος θα βγουν τόσες αποφάσεις, που θα πληρώσει τόσα δισεκατομμύρια το Δημόσιο, ώστε θα εισπράξει απλά η Διοίκηση την αναστάτωση, τις συνεχείς κινητοποιήσεις, το άλγος οι ίδιοι οι εργαζόμενοι, ενώ μπορεί -και το πιστεύω- να υπάρξουν αρχές, οι οποίες δε θα έχουν απαγορευτικό κόστος, θα ανοίξουν δρόμο για να υλοποιηθεί στην πράξη η συλλογική διαπραγμάτευση με τη διεθνή σύμβαση που έχετε κυρώσει -η οποία, όμως, δεν υλοποιήθηκε ακόμη με το διάταγμα και δεν έχει εφαρμοσθεί- ώστε πραγματικά και η Δημόσια Διοίκηση να ηρεμήσει και οι εργαζόμενοι σ' αυτή να μην είναι καθημερινά σε αναστάτωση, αλλά και να μην έχουμε το μεγάλο κόστος που θα έχει με τον αυθαίρετο τρόπο που διατηρούνται άλλα επιδόματα, άλλα κόβονται, ή άλλα δε θεσμοθετούνται, ενώ υπάρχει συνάφεια και ισότητα από πλευράς τυπικών προσόντων, αλλά και συνθηκών εργασίας.

Εγώ παρακαλώ πάρα πολύ να δείτε σοβαρά το θέμα που συζητάμε, όπως επίσης και το θέμα του "ΔΗΜΟΚΡΙΤΟΥ" και μία σειρά άλλων περιπτώσεων, που δεν εντάσσονται στις ρυθμίσεις που κάνετε, οι οποίες, όμως, θα ενταχθούν με βάση δικαστικές αποφάσεις.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας κ. Λευτέρης Παπαγεωργόπουλος έχει το λόγο για δεκαπέντε λεπτά.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, κύριοι συνάδελφοι, ασφαλώς δε μου είναι ευχάριστο να διαπιστώνω ότι υπάρχει πρόβλημα επικοινωνίας μεταξύ μας, στη μέχρι τώρα τουλάχιστον συζήτηση. Δε μιλάμε την ίδια γλώσσα.

Σ' ένα ζήτημα καθαρά πολιτικό, που χρειάζεται πολιτικά επιχειρήματα και πολιτική προσέγγιση, η Κυβέρνηση αντιπαραθέτει μόνιμα την αφυδατωμένη τεχνοκρατική γλώσσα του αρμόδιου Υφυπουργού. Με μία λογιστική προσέγγιση προσπαθεί να απαντήσει σε ζητήματα που αφορούν την κοινωνία, η οποία βρίσκεται σε αναστάτωση και αναταραχή.

Επίσης δεν υπάρχει ολοκληρωμένη αντιμετώπιση. Δεν υπάρχουν οι απαντήσεις που θα έπρεπε να υπάρχουν.

Θα έπρεπε -όπως πολύ σωστά παρατήρησε πριν από λίγο ο Πρόεδρος του Κόμματός μου- να είναι εδώ ο Υπουργός Προεδρίας και Δημόσιας Διοίκησης. Είναι ζητήματα που άπτονται άμεσα και οπωσδήποτε αφορούν και τις δικές του αρμοδιότητες. Θα έπρεπε να έχουμε και το δικό του λόγο και τη δική του άποψη.

Θα έπρεπε να είναι εδώ αυτήν την ώρα, ο Υπουργός

Σελίδα 4402 

Παιδείας, αντί να συζητά αυτήν την ώρα, λίγα τετράγωνα πιο κάτω, ένα άλλο μισθολόγιο με τους εκπαιδευτικούς. Αντί να το συζητάει εκεί, θα έπρεπε να καταθέσει εδώ στη Βουλή τη δική του πρόταση, τη δική του άποψη.

Μόνο έτσι θα μπορούσαμε να συνθέσουμε τις εκατέρωθεν λογικά αντιτιθέμενες απόψεις και να φθάσουμε σε ένα χρήσιμο για τον Τόπο αποτέλεσμα. Υπάρχουν προσεγγίσεις πραγματικά περίεργες και βλέπετε ότι έχει αντίθετες απόψεις το σύνολο της Aντιπολίτευσης, ακόμη και μέρος των κυβερνητικών Βουλευτών.

Η προσέγγιση που έχει η Κυβέρνηση για τα επιδόματα, η υπόθεση των επιδομάτων, που δυστυχώς δε μειώνονται, αλλά υπάρχουν σε αρκετά αξιοσέβαστο αριθμό, δεν είναι, όπως το αντιμετωπίζει η Κυβέρνηση, ένα είδος αμορτισέρ, κάποιο μαξιλαράκι, που θα αποσβένει τα όποια κυβερνητικά λάθη ή τα όποια κυβερνητικά ατοπήματα.

Είναι μια προσέγγιση σε συγκεκριμένη εργασιακή σχέση ή παροχή υπηρεσιών του δημοσίου υπαλλήλου, που θα πρέπει να είναι αιτιολογημένη, να δίδεται με βάση κανόνες, αρχές συγκεκριμένες και όχι εική και ως έτυχε, γιατί όλα αυτά δε σηματοδοτούν παρά μια κατάσταση σε αταξία, λίθους, πλίνθους, κέραμους ατάκτως ερριμμένους.

Δεν υπάρχει η αιτιολογική βάση, δεν υπάρχουν οι αρχές, οι κανόνες, οι αξίες που υπηρετούνται. Απλώς κάποιοι παίρνουν επιδόματα. Και το περίεργο είναι ότι και οι λαμβάνοντες διαμαρτύρονται, ακριβώς επειδή δεν ακολουθούνται αυτές οι αρχές που θα έπρεπε να ακολουθηθούν.

Αυτά, λοιπόν, τα συμπτώματα της κακής συνεννόησης, που επιμένει να έχει η Κυβέρνηση με τη Βουλή, παρατηρώ ότι ακόμη συνεχίζονται, ενώ η συζήτηση προχωρά προς το τέλος της πλέον. Είμαστε στην τρίτη μέρα της συζήτησης αυτού του νομοσχεδίου, που επείγεται η Κυβέρνηση να το τελειώσει μέχρι αύριο οπωσδήποτε, την ώρα που υπάρχει μια γενικότερη κοινωνική αναταραχή. Μεγάλες απεργίες δοκιμάζουν τη συνοχή της ελληνικής κοινωνίας. Και αυτό δεν είναι ούτε τυχαίο ούτε συμπτωματικό, το ότι όλοι έχουν ξεσηκωθεί, όλοι διαμαρτύρονται, με τον τρόπο του ο καθένας.

Βέβαια η αιτιολογική βάση αυτής της κατάστασης, της σημερινής, είναι ότι σπείρατε ανέμους και θερίζετε θύελλες. Στο βωμό των συνεδριακών και εκλογικών σας επιλογών, αφήσατε την κατάσταση εντελώς ανεξέλεγκτη. Τα εκατό και πλέον επιδόματα, πριν το συνέδριο και πριν τις εκλογές, δημιούργησαν τη σημερινή Βαβυλωνία. Δε λέμε ότι τα πράγματα πριν ήταν σπουδαία, αλλά τέτοια διάλυση ποτέ δεν είχε παρατηρηθεί στα χρόνια της ελεύθερης Eλληνικής Πολιτείας.

Καλλιεργήσατε, λοιπόν, με όλη αυτήν την κατάσταση, ελπίδες, προσδοκίες, στη λογική του ότι θα έπρεπε να υφαρπάξετε κάποιες ψήφους, για τους εκλογικούς σας σχεδιασμούς. Οι σημερινές σας θέσεις, η σημερινή πρόταση της Κυβέρνησης, όπως αποτυπώνεται στο συζητούμενο νομοσχέδιο, βρίσκεται σε πλήρη διάσταση με τις δεσμεύσεις, τις διακηρύξεις, τις υποσχέσεις του ίδιου του Πρωθυπουργού και του συνόλου της Κυβέρνησης.

Αρκεί η αναφορά της διοίκησης της ΑΔΕΔΥ, η οποία καταγγέλλει το συζητούμενο νομοσχέδιο για την αναμόρφωση του μισθολογίου, λέγοντας ότι είναι αντιφατικό, ότι δεν έχει προοπτική, ότι δεν είναι βιώσιμο, ότι αναπαράγει τα υφιστάμενα προβλήματα και ότι οδηγεί σε αδιέξοδα. Αυτά λέει η ΑΔΕΔΥ.

Επιπλέον, είναι δεδομένη η καθολικά εχθρική υποδοχή, που επεφύλαξε το σύνολο του δημοσιουπαλληλικού κόσμου σ' αυτό το νομοσχέδιο. Γιατί επιμένετε, λοιπόν; Γιατί βιάζεστε να το ψηφίσετε, αφού όλα αυτά προσδιορίζουν τη μη βιωσιμότητά του; Δεν μπορεί να πάει μακριά ένας νόμος που δεν είναι αποδεκτός στοιχειωδώς από το κοινωνικό σύνολο.

Βέβαια, είναι αλήθεια, ότι η Κυβέρνηση δε διαθέτει τις πιστώσεις που χρειάζονται για ένα νέο μισθολόγιο, πολύ περισσότερο για ένα ενιαίο μισθολόγιο. Διαθέτει όσα θα διέθετε σε μια συνήθη διαδικασία εισοδηματικής πολιτικής. Τίποτε παραπάνω. Και όλοι προσδοκούσαν πολλά από ένα νέο μισθολόγιο. Και είναι λογικό να προσδοκούν και είναι ακόμα περισσότερο γεγονός, ότι είχατε καλλιεργήσει αυτές τις ελπίδες και τις προσδοκίες.

Είναι επίκαιρη η δήλωση πέρσι την άνοιξη του τότε Υπουργού Οικονομικών, του κ. Παπαδόπουλου, που είπε ότι μην περιμένετε μισθολόγιο, δεν έχουμε χρήματα. 'Ηταν τιμιότερο αυτό παρά τώρα, που πάτε να κάνετε μισθολόγιο χωρίς να διαθέτετε χρήματα. Διαθέτετε όσα θα διαθέτατε ούτως ή αλλέως.

Βέβαια αυτή η δικαιολογία δεν έχει βάση. Χρήματα υπάρχουν, αν εξοικονομηθούν από την αξιοποίηση των κοινοτικών πόρων, από τον περιορισμό της σπατάλης, των παρανόμων προσλήψεων, του αδηφάγου Κράτους.

Χρήματα γι'αυτές τις κομματικές δραστηριότητες υπάρχουν αναμφίβολα. Εδώ που απαιτούνται, δεν τα διαθέτετε. 'Ετσι, λοιπόν, η κατάσταση δεν μπορεί να ωραιοποιηθεί με τίποτα. Η κατάσταση έχει απορριφθεί από το σύνολο και του πολιτικού κόσμου, -πλην της Κυβέρνησης- και του δημοσιοϋπαλληλικού κόσμου. Και είναι γενική και δικαιολογημένη η απογοήτευση που επικρατεί, γιατί αυτό το νομοσχέδιο είναι πρόχειρο, δεν είναι αυτό που περιμέναμε. Ακόμα και σήμερα, σε μία λογική "ράβε-ξήλωνε", αλλάζετε ρυθμίσεις. Ενδεχομένως αν γίνει μία συμφωνία στο Υπουργείο Παιδείας και σήμερα ή και αύριο ακόμα, να φέρετε καινούριες ρυθμίσεις. Ε, μπορεί να έχει βιωσιμότητα ένα τέτοιο νομοσχέδιο;

Και εδώ παραλείπετε, ξεχνάτε, βασικές αρχές του Δικαίου και της νομοθετικής διαδικασίας. 'Ενας νόμος για να είναι βιώσιμος πρέπει να είναι δίκαιος. Πρέπει να υπηρετεί την έννοια της Δικαιοσύνης. Πρέπει να μεταχειρίζεται ισότιμα τους πολίτες, να διαμορφώνει ασφάλεια Δικαίου. Πρέπει να διαμορφώνει ασφαλείς σχέσεις Δικαίου. Πρέπει ένας νόμος να έχει καλό σκοπό. Να αντιμετωπίζει κάποιες ανάγκες κατά τρόπο δίκαιο,ισότιμο και ασφαλή. Και φυσικά "ανάγκες" δεν εννοούνται οι κομματικές σας ανάγκες. Πρέπει ένας νόμος να κινείται εντός των αρχών του Δικαίου. Αλλά αυτός ο νόμος είναι εκτός λογικής, και εκτός ηθικής, και εκτός δεοντολογίας. Είναι θνησιγενής, δεν είναι βιώσιμος. Δε θα πάει μακριά, να είσαστε σίγουροι γι'αυτό.

Το επόμενο αίτημα του δημοσιοϋπαλληλικού κόσμου θα είναι να αποσυρθεί, να αλλάξει, να αντικαστασθεί αυτός ο νόμος. 'Ετσι, λοιπόν, δεν πάει μακριά. Δεν έχει προοπτική, δεν έχει μέλλον. Εμείς οφείλουμε με όσες δυνάμεις έχουμε να το καταγγείλουμε, γιατί είναι αναξιοκρατικό αυτό το νομοσχέδιο, δεν είναι τολμηρό, δε βοηθάει τη Δημόσια Διοίκηση, αντίθετα τη φέρνει σε ακόμα χειρότερη θέση απ'ό,τι ήταν. Δε θεσπίζει αποτελεσματικά κίνητρα. 'Ενα κομμάτι, κατά τρόπο ψευδεπίγραφο, των σημερινών αποδοχών, το βαφτίζει παραπλανητικά σαν κίνητρο απόδοσης.

Αδικεί κατάφωρα τους καθηγητές και τους δασκάλους. Και εδώ οφείλουμε να σημειώσουμε, ότι από τη μοιρασιά των πάνω από εκατό επιδομάτων τον προηγούμενο χρόνο,μόνο οι δάσκαλοι και οι καθηγητές δεν πήραν. Γι'αυτούς υπήρχε η δέσμευση της Κυβέρνησης και η καλλιεργημένη προσδοκία, ότι θα έπαιρναν ό,τι προσδοκούσαν από το ενιαίο μισθολόγιο. Δεν τα παίρνουν και γι'αυτό γίνεται αυτή η αναστάτωση που έχει διαλύσει το 'Εθνος στην κυριολεξία. Και είναι μεγάλες οι ευθύνες σας γι'αυτήν την κατάσταση.

Αδικούνται οι δασικοί υπάλληλοι. Κατέθεσα χθες στη Βουλή έγγραφο συνηγορίας του Υπουργού Γεωργίας προς το συνδικαλιστικό τους όργανο, που λέει ότι έχουν δίκιο οι άνθρωποι και θα πρέπει να ικανοποιηθούν.

Υπουργό συνδικαλιστή, πρώτη φορά βλέπω στη ζωή μου. 'Η θα έπρεπε να παραιτηθεί, αν δε συμφωνεί με αυτήν τη ρύθμιση της Κυβέρνησης, ή να πάψει να μας κοροϊδεύει, επιτέλους. Συνηγορία του κ. Τζουμάκα για το δίκαιο αίτημά τους! Εν πάση περιπτώσει, ας έρθει να καταψηφίσει αυτήν τη ρύθμιση, η οποία αδικεί τους δασικούς υπαλλήλους, αν θέλει να είναι συνεπής με τις έγγραφες δηλώσεις του.

Αδικούνται οι γεωτεχνικοί, οι υπάλληλοι του Υ.Ε.Ν., οι υπάλληλοι του Υ.Ε.Θ.Α., οι υπάλληλοι των Ο.Τ.Α. -σε απεργιακές κινητοποιήσεις οι περισσότεροι από αυτούς -οι υπάλληλοι των αντικαρκινικών νοσοκομείων, οι υπάλληλοι που 

Σελίδα 4403 

υπηρετούν στις παραμεθόριες περιοχές, στα διόδια, οι υπάλληλοι της αγροφυλακής.

Δεν είναι νομοσχέδιο που μπορεί να έχει προοπτική. Το απορρίπτουν όλοι,το απορρίπτουμε και εμείς. Πάρτε το πίσω όσο είναι καιρός και φέρτε γρήγορα ένα στοιχειωδώς αξιόπιστο και σε αρμονία με τις ανάγκες του δημοσιοϋπαλληλικού κόσμου, νομοσχέδιο. 'Ετσι όπως είναι, εμείς δεν μπορούμε να το ψηφίσουμε. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο Υπουργός Εθνικής Οικονομίας κ. Γιάννος Παπαντωνίου έχει το λόγο για δέκα λεπτά.

ΓΙΑΝΝΟΣ ΠΑΠΑΝΤΩΝΙΟΥ (Yπ. Εθνικής Οικονομίας και Οικονομικών): Θα είμαι σύντομος, κύριε Πρόεδρε.

Ασφαλώς δεν πρόκειται να απαντήσω σε προσωπικούς χαρακτηρισμούς. Δεν το συνηθίζω. Θα απαντήσω σε κάποια ουσιαστικά επιχειρήματα, που έθεσε ο κ. 'Εβερτ, καθώς και οι εκπρόσωποι ορισμένων πολιτικών Κομμάτων, οι οποίοι ομίλησαν.

Θέλω κατ' αρχήν να ξεκαθαρίσω, αγαπητοί συνάδελφοι, ότι το νέο μισθολόγιο κληρονομεί μια πολύ στρεβλή κατάσταση. Αυτή η στρεβλή κατάσταση προέκυψε από τη σώρευση διαφόρων επιδομάτων τα τελευταία χρόνια.

Πράγματι το εγχείρημα του εξορθολογισμού μιας στρεβλής καταστάσεως είναι πολύ δύσκολο. Και είναι πολύ δύσκολο, όταν πρέπει μια κυβέρνηση να διατηρήσει κάποιες κοινωνικές ισορροπίες, εισοδηματικές ισορροπίες, και να εξασφαλίσει αυξήσεις για όλους.

Δεν ξεκινάμε από το μηδέν. Αν ξεκινάγαμε από το μηδέν, ασφαλώς θα φτιάχναμε ένα καλύτερο μισθολόγιο. Ξεκινάμε όμως, από μια άνιση και στρεβλή κατάσταση, θέλουμε να τη φτιάξουμε, τη φτιάχνουμε σε πολύ σημαντικό βαθμό, αλλά ασφαλώς το εγχείρημα είναι δύσκολο, στο μέτρο που, επαναλαμβάνω, πρέπει να υπάρχουν αυξήσεις για όλους.

Το παρόν, όμως, νομοσχέδιο αποτελεί ένα σημαντικό βήμα εξυγίανσης και εκσυγχρονισμού. Καταργεί πάρα πολλά επιδόματα και όσα παραμένουν αντιστοιχούν πράγματι σε ιδιαίτερα χαρακτηριστικά υπαλλήλων και σε ιδιαίτερες συνθήκες εργασίας, και είναι όλα ενσωματωμένα στο νέο σύστημα.

Επιπλέον, παρά αυτές τις ανακατατάξεις, υπάρχουν αυξήσεις για όλους, σημαντικές αυξήσεις, πάνω από τον πληθωρισμό.

'Ενα τελευταίο σχόλιο θα κάνω, κύριε Πρόεδρε, σε ό,τι αφορά τους εκπαιδευτικούς. Μόλις τώρα έληξε, αγαπητοί συνάδελφοι, η συνάντηση της ΟΛΜΕ με τον Υπουργό Παιδείας στο Υπουργείο Παιδείας. 'Εκανε δηλώσεις ο Υπουργός Παιδείας και θεωρώ υποχρέωσή μου ως Υπουργός Εθνικής Οικονομίας και Οικονομικών να επαναλάβω το στίγμα αυτών των δηλώσεων, που είναι οι δηλώσεις της Κυβερνήσεως.

Το πρώτο σημείο είναι ότι το οικονομικό θέμα με τους εκπαιδευτικούς έχει κλείσει οριστικά, έχει κλείσει αεροστεγώς. 'Ο,τι ήταν να δώσουμε -και δώσαμε πολλά, παραπάνω απ' ό,τι δόθηκαν στους υπόλοιπους δημόσιους υπαλλήλους-έχει δοθεί. Δεν πρόκειται σε καμία περίπτωση -είναι η θέση της Κυβέρνησης- να ανοίξει, έστω και κατ' ελάχιστο, το οικονομικό θέμα. 'Εχει κλείσει οριστικά. Και ως προς το οικονομικό θέμα, η ενδεχόμενη συνέχιση της απεργίας είναι χωρίς κανένα απολύτως αντικείμενο. Επαναλαμβάνω ότι είναι πλήρως αδιέξοδη.

Σε ό,τι αφορά τα θεσμικά ζητήματα, ο Υπουργός Παιδείας ανακοίνωσε ότι σημειώθηκε μια ουσιαστική προσέγγιση των θέσεων μεταξύ ΟΛΜΕ και Υπουργείου. Θέλω να ελπίζω ότι αυτή η προσέγγιση θα οδηγήσει επιτέλους στο τέλος αυτής της απεργίας, που έχει προκαλέσει τεράστια ζημιά στον κόσμο της εθνικής μας Παιδείας. 'Εξι εβδομάδες είναι πάρα πολλές. Ας αναλογιστούν οι εκπαιδευτικοί, πέρα και ανεξάρτητα από τις ηγεσίες τους, ο κάθε εκπαιδευτικός ο οποίος απεργεί σήμερα, τι επιδιώκει. Το οικονομικό έχει κλείσει, το θεσμικό ικανοποιήθηκε σε πολύ σημαντικό βαθμό. Θεωρώ ότι οι συνθήκες είναι ώριμες για να λήξει αυτή η υπόθεση, η οποία, επαναλαμβάνω, στοίχισε πάρα πολύ ακριβά στη νεολαία μας, η οποία φοιτά στα σχολεία. Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ευχαριστώ κι εγώ, κύριε Υπουργέ.

Η συνάδελφος κυρία Λουλέ έχει το λόγο.

ΑΝΔΡΙΑΝΗ ΛΟΥΛΕ: Κύριε Πρόεδρε, ο Υπουργός πριν από λίγο μας έφερε κάποιες βελτιώσεις σε ορισμένα άρθρα, πράγμα που σημαίνει ότι υπήρχαν τα περιθώρια, αλλά δεν το έκανε από την αρχή, αν και τα αιτήματα ήταν γνωστά. Περίμενε φαίνεται να τον πιέσουν κι άλλο οι εργαζόμενοι, οι οποίοι τελικά καλά κάνουν και διαμαρτύρονται και απεργούν και κλείνουν τους δρόμους, γιατί στο τέλος κάτι κερδίζουν.

Θα πάρω τα άρθρα ένα προς ένα.

Στο άρθρο 8, το επίδομα χρόνου υπηρεσίας δίνεται μέχρι τη συμπλήρωση είκοσι εννέα χρόνων, δηλαδή 60%. Πιστεύουμε ότι πρέπει να αυξηθεί στο 68% και να δίνεται μέχρι τριάντα τρία χρόνια υπηρεσίας.

Διαφωνούμε εντελώς με το επίδομα εξομάλυνσης. Πρέπει να καταργηθεί και να ενσωματωθεί στους βασικούς μισθούς, που έτσι κι αλλιώς είναι χαμηλοί.

Τα επιδόματα μεταπτυχιακών σπουδών, είπαμε και προχθές, ότι είναι χαμηλά και προτείνουμε να υπερδιπλασιαστούν.

'Εκανε μία αύξηση στο επίδομα εξωδιδακτικής απασχόλησης, με την πρόταση, όμως, του προέδρου της ΟΛΜΕ και όχι όλης της ΟΛΜΕ.

Στο επίδομα προβληματικών και παραμεθορίων περιοχών τώρα. Δε μιλάω για τις δύο χιλιάδες, που έδωσε, γιατί δεν ξέρω ο κύριος Υπουργός τι θα πάρει με τις δύο χιλιάδες. Καμιά σοκολάτα στα παιδιά του ενδεχομένως.

Θέλω να κάνω ένα ερώτημα. Μ' αυτήν τη ρύθμιση καταργούνται τα κλιμάκια. Και ερωτώ: Εκείνοι που έχουν πάρει ήδη τα κλιμάκια, θα τα χάσουν ή όχι; Τα επιδόματα πληροφορικής μειώθηκαν αντί να αυξηθούν, από τριάντα χιλιάδες σε είκοσι χιλιάδες.

Στο άρθρο 10. Τι να πω για τους εργαζόμενους του "ΔΗΜΟΚΡΙΤΟΥ", που αυτές τις μέρες είναι από το πρωί μέχρι το βράδυ στα γραφεία μας και στους διαδρόμους; Το είπαν και άλλοι συνάδελφοι. Η Κυβέρνηση έκανε βέβαια μια υπαναχώρηση, αλλά συνδέει το επίδομά τους με το επίδομα του κινήτρου. Εμείς πιστεύουμε ότι πρέπει να γίνουν αποδεκτές οι προτάσεις των εργαζομένων αυτών, που είναι και προτάσεις, άλλωστε, όλων των Κομμάτων.

Επίσης το επίδομα διαχειριστικών λαθών να εξακολουθεί να δίνεται στο ύψος και με τις προϋποθέσεις που δίνεται μέχρι τώρα, ζητούμε, όμως, να απαλειφθεί το "πενήντα εκατομμύρια" που ορίζει το νομοσχέδιο και να επεκταθεί και σ' αυτούς που διαχειρίζονται τις αξίες, όπως λαχεία, ένσημα και συναλλαγματικές.

Μίλησα πολύ προχθές για το άρθρο 13, κύριε Πρόεδρε, αλλά βλέπω-και όχι μόνο εγώ, αλλά και συνάδελφοι από το Κυβερνών Κόμμα- ότι η Κυβέρνηση εξακολουθεί να αφήνει την τύχη των υπαλλήλων στην κρίση των προϊσταμένων. Αν δηλαδή, τους συμπαθούν οι προϊστάμενοι, θα πάρουν το επίδομα, εάν όχι, δε θα το πάρουν. 'Εκανε βεβαια μια υπαναχώρηση στις άδειες κυήσεως και τοκετού και τις αναρρωτικές άδειες από τα νοσοκομεία, ζητούμε, όμως, αυτό να επεκταθεί και στις αναρρωτικές άδειες γενικώς. Γιατί αν αρρωστήσει κάποιος, δεν φθάνει, που αρρωσταίνει, του κόβουμε και τα χρήματα από πάνω; Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κυρία συνάδελφε.

Η συνάδελφος κα Αράπη-Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, κυρίες και κύριοι συνάδελφοι, το νέο μισθολόγιο που ήρθε προς ψήφιση - θ'αναφερθώ πρώτα για τα επιδόματα- είναι ένα άτακτο τεχνοκρατικό κατασκεύασμα, χωρίς πολιτική. Αναγνωρίζουμε φυσικά την καλή πρόθεση της Κυβέρνησης να βάλει μια σειρά στα επιδόματα ή να τα μειώσει και να μπει μια τάξη, όπως είπε ο Υπουργός- "έβαλα μια τάξη"- και το ανέλυσε τις πρώτες μέρες. 'Ομως, στα επιδόματα αυτά και στο νομοσχέδιο αυτό δεν υπάρχει πολιτική φιλοσοφία. Υπάρχει μια αταξία και διατηρεί πάρα πολλά επιδόματα. Και φυσικά εκείνο που έχει πολύ μεγάλη σημασία, ειδικά στο άρθρο 10 

Σελίδα 4404 

και γενικά στο νομοσχέδιο, είναι ότι δε φαίνεται πουθενά, κύριε Υπουργέ, εάν θα έχουμε αυξήσεις και στα επόμενα χρόνια και εάν για την Α.Τ.Α. θα δημιουργηθεί ένας κωδικός, που να αυξάνονται οι μισθοί και στα επόμενα χρόνια. Αυτό δε φαίνεται πουθενά. Καλό θα είναι αυτό να το ξεκαθαρίσετε τώρα, τι θα γίνει, διότι δεν προβλέπεται πουθενά.

Το δε επίδομα παραγωγικότητας, κίνητρο απόδοσης, όπως λέγεται δε φαίνεται να λειτουργεί, κύριε Υπουργέ, σαν κίνητρο. Εγώ θα έλεγα ότι θα λειτουργεί σαν φόβητρο. Και ξέρετε πολύ καλά ότι δεν υπάρχει παραγωγή με φόβο, όταν ξέρει ο απλός υπάλληλος, ότι ο προϊστάμενός του, είτε γιατί δεν του αρέσει, είτε γιατί ανήκει σε άλλη πολιτική παράταξη -ξέρετε, κύριε Υπουργέ, ότι λειτουργούν και αυτά στους εργασιακούς χώρους- είτε γιατί δεν πάει με τα νερά του, -υπάρχουν και ορισμένοι, όμως, υπάλληλοι που παλιά νοοτροπία- εκεί φυσικά θα υπάρχει το πρόβλημα εάν θα μπορέσει να πάρει το επίδομα παραγωγικότητας και κινήτρου. Και φυσικά είπα και χθες στην ομιλία μου, εάν το επίδομα αυτό, ορισμένοι υπάλληλοι που θα βρίσκονται σε αναρρωτική άδεια ή δεν δουλεύουν το καλοκαίρι, θα μπορέσουν να το παίρνουν.

Εκτός απ'αυτό,κύριε Πρόεδρε, πρέπει να περιγραφούν τα επιδόματα που αφορούν τις ειδικές συνθήκες εργασίας, αλλά και τις νέες ανάγκες της Δημόσιας Διοίκησης και να προσδιοριστούν επίσης με τον ίδιο τρόπο. Αναφέρονται ενδεικτικά κάποια επιδόματα, επίδομα ανθυγιεινής εργασίας, επίδομα λαθών, επίδομα μεταπτυχιακών σπουδών. 'Ομως, είναι φανερό ότι αυτή η κατηγορία των επιδομάτων αναφέρεται σε συγκεκριμένες θέσεις εργασίας και σε συγκεκριμένα πρόσωπα και δεν έχει ουδεμία σχέση με τα σημερινά ονοματισμένα με τον ένα ή τον άλλο τρόπο επιδόματα.

'Οσον αφορά το επίδομα εξομάλυνσης στο άρθρο 8, φυσικά και διαφωνούμε και θα έπρεπε μια και θέλετε να εξυγιάνετε τον δημόσιο τομέα και να αναβαθμίσετε το δημόσιο υπάλληλο και μια και λέμε ότι ανήκουμε στη Δύση και στην Ε.Ο.Κ. και εφ'όσον ξέρετε τι μισθούς παίρνουν οι δημόσιοι υπάλληλοι, θα έπρεπε το επίδομα εξομάλυνσης να προστεθεί στο βασικό μισθό και όχι να δοθεί σαν επίδομα. 'Οπως είπα και στην Επιτροπή, το επίδομα των παραμεθορίων περιοχών είναι πάρα πολύ μικρό. Εγώ θέλω να σας πω, τι λέμε για τους υπαλλήλους που πάνε στις παραμεθόριες περιοχές. Γνωρίζετε πολύ καλά, κύριε Υπουργέ, ότι οι περιοχές αυτές εθεωρούντο σε δύσκολα χρόνια, αυταρχικά χρόνια, δηλαδή επί δικτατορίας κ.λπ., ως η εξορία των υπαλλήλων. 'Οταν ήθελαν να κάνουν δυσμενή μετάθεση στον 'Εβρο ή σε άλλες παραμεθόριες περιοχές, αυτό εθεωρείτο η εξορία των δημοσίων υπαλλήλων. Και υπήρχε το φόβητρο, "η κάθεσαι καλά ή σε στέλνω στον 'Εβρο". Αυτό επικρατούσε σαν φόβητρο. Και νομίζω ότι αυτός ο όρος και αυτό το φόβητρο πρέπει να ληφθεί υπόψη, διότι οι περιοχές αυτές είναι δύσκολες για τους υπαλλήλους και γι'αυτό θα πρέπει και περισσότερα κίνητρα και περισσότερα λεφτά να τους δώσουμε.

Εγώ, κύριε Υπουργέ, σαν καθηγήτρια διορίστηκα στην 'Υδρα,η οποία είναι πολύ κοντά στην Αθήνα. Σας πληροφορώ ότι περιμέναμε ένα καράβι να έλθει το πρωί, το ίδιο πάλι καράβι το μεσημέρι στις έντεκα για να φέρει τουλάχιστον τις εφημερίδες. Διανυκτέρευε απέναντι στην Ερμιόνη και τις Σπέτσες και την άλλη μέρα ερχόταν, δεδομένου ότι η 'Υδρα δεν είχε καμία επικοινωνία με τη στεριά, όπως είχε ο Πόρος, τα Μέθανα. 'Ημασταν αποκομμένοι εντελώς και αυτό το έζησα. Μπορεί να μην ήταν παραμεθόριος περιοχή, αλλά έζησα το ότι δεν μπορούσαμε να πάρουμε ένα καράβι να φύγουμε ή να ενημερωθούμε με τις εφημερίδες. Περιμένοντας το καράβι και λόγω της θαλασσοταραχής, δεν μπορούσε να ελλιμενισθεί και περιμέναμε να φθάσει το καράβι για να πάρουμε κάποια εφημερίδα ή να έλθει κάποιος δικός μας. Σήμερα υπάρχουν τα dolphins, αλλά και αυτά δεν πάνε με μεγάλη κακοκαιρία. Και δε μιλώ για την 'Υδρα, παρ' ό,τι και η 'Υδρα τότε έδινε κάποια μόρια παραπάνω, αλλά μιλώ για απομεμακρυσμένες περιοχές, που εκεί έτσι και νυχτώσει σε πιάνει φόβος και μόνο από τον αέρα που ακούς, την κακοκαιρία, από την οποία μπορεί να μην υπάρχουν τηλέφωνα και να σβήνουν τα φώτα.

Κύριε Υπουργέ, επειδή γνωρίζω πάρα πολλές παραμεθόριες περιοχές στις οποίες υπάρχουν πολλοί υπάλληλοι, γιατί να μην παίρνουν το επίδομα αυτό, το οποίο να είναι πολύ μεγαλύτερο και όχι αυτό το κίνητρο που δώσατε. Γιατί μόνο έτσι θα μπορούν να πάνε στις παραμεθόριες περιοχές και μάλιστα νέοι άνθρωποι, οι οποίοι θα μπορούν να βελτιώσουν τα οικονομικά τους. Στην 'Υδρα ήμαστε έξι καθηγητές και το δελτίο κινήσεως είχε εξήντα καθηγητές.

Διοριζόντουσαν όλοι εκεί και όσοι είχαν μέσο ερχόντουσαν με απόσπαση στον Πειραιά. 'Ετσι γινόταν κάθε χρόνο. 'Ηταν ο τόπος που κάναμε τις αλλαγές. 'Ετσι είναι, κύριε Υπουργέ, όλες οι παραμεθόριες και οι απομακρυσμένες περιοχές από το κέντρο. 

Επίσης εδώ δεν έχουμε το βασικό επίδομα. Το ανέπτυξε ο Πρόεδρος του Κόμματός μας και δε θα το αναφέρω.

Θα αναφερθώ τώρα στο άρθρο 10, κύριε Υπουργέ, για τους γεωτεχνικούς. Επ'αυτού μίλησε επιγραμματικά ο Πρόεδρος μας και εγώ θα το αναπτύξω πιο πολύ.

Ο κ. Τζουμάκας, ο Υπουργός Γεωργίας, είχε δηλώσει με την απεργία που έκαναν οι αγρότες, ότι το πρόβλημα των αγροτών δεν είναι πρόβλημα τιμών και επιδοτήσεων, ούτε πρόβλημα παραγωγής. Είναι πρόβλημα διαρθρωτικό, που έχει σχέση με την ηλικία των γεωργών, με το επίπεδο της μόρφωσης των αγροτών -σημειώστε τα αυτά, κύριε Υπουργέ- και το μέγεθος της αγροτικής εκμετάλλευσης.

Για να μπορέσει ο αγρότης να διατηρήσει μία βιώσιμη γεωργική εκμετάλλευση, πρέπει να έχει τον τεχνικό, τον οικονομικό και τον κοινωνικό του σύμβουλο, κτηνιάτρους, γεωπόνους, ιχθυολόγους, δασολόγους και λοιπά και οι υπηρεσίες του Υπουργείου Γεωργίας θα πρέπει να είναι περισσότερο αποτελεσματικές και περισσότερο αποδοτικές, όσον αφορά την παραγωγικότητα, εάν φυσικά θέλουμε και μπορούμε να εκμεταλλευτούμε τα κονδύλια που έρχονται από την Ε.Ο.Κ. και μάλιστα, τις εισροές του ενός τρισεκατομμυρίου για την αγροτική οικονομία. Νομίζω ότι το 1995 απορροφήθηκε το 105% και το 1996 το 113%, 118%, αν δε με απατά η μνήμη μου.

Με γεωτεχνικό υποβαθμισμένο οικονομικά, επιστημονικά και επαγγελματικά, δεν είναι δυνατόν, κύριε Υπουργέ, να κάνουμε εκσυγχρονισμό και να λέμε ότι είμαστε εκσυγχρονιστές -και είναι και το σύνθημα της δικής σας Κυβέρνησης, κύριε Πρόεδρε- και να δρομολογούμε δομικές αλλαγές υιοθετώντας στρατηγικές και πολιτικές επιλογές, ώστε να είναι ο γεωπόνος στο χωράφι, ο κτηνίατρος στις περιοχές που έχουν τα αιγοπρόβατα και δεν είναι δυνατόν να υλοποιηθεί μία τέτοια πολιτική και να μην μπορούμε να δώσουμε στους γεωτεχνικούς τα επιδόματα και τη θέση που τους ανήκει.

Θα σας αναφέρω, κύριε Υπουργέ, ένα απλό παράδειγμα, ανθρώπινο, όμως. 'Ενας αγρότης σε μία περιοχή των Τζουμέρκων είχε δύο - τρεις αγελάδες και πέρυσι το Πάσχα η μία γέννησε. Μετά τη γέννα, όμως, η αγελάδα δεν μπορούσε να σηκωθεί. Σας πληροφορώ πως κάθε λίγο και λιγάκι έπαιρνε τηλέφωνο ο γείτονας, ο φίλος αυτός τον κτηνίατρο και ερχόταν ακόμα και Πάσχα και με πολύ άσχημες συνθήκες, γιατί ο δρόμος δεν έχει ούτε άσφαλτο, να δώσει τη συμβουλή του και ο αγρότης αυτός τα είχε συνέχεια με τον κτηνίατρο. Δεν αντιμετωπίζουν προβλήματα μόνο με το επάγγελμά τους, αλλά και με τους ανθρώπους με τους οποίους δεν μπορούν να συνενοηθούν και τα βάζουν συνέχεια με αυτούς. 'Ημουν μπροστά και είδα τον αγρότη πως έκλαιγε. Φυσικά εκείνος ήθελε το γάλα που έχανε, το μοσχαράκι που είχε και δεν μπορούσε να το ταϊσει. Είχε πολλά προβλήματα, πιεζόταν και φυσικά τα έβαζε με τον κτηνίατρο.

Θα πρέπει, κύριε Υπουργέ, εδώ να εξαιρεθούν οι γεωτεχνικοί από τους περιορισμούς που έχετε στο άρθρο 18. Και στο προσωπικό το 40% που λέτε και στο σύνολο των πόρων, που λέτε κάθε υπάλληλος να παίρνει τριακόσιες ώρες κατ'έτος, να γίνει μία εξαίρεση.

Θα μιλήσω και για τους υπαλλήλους των ΟΤΑ, για τους αγροφύλακες, που είναι σε κάποιο άλλο άρθρο, για τους νοσηλευτές, για τους ανθρώπους που δουλεύουν στο Υπουρ-

Σελίδα 4405 

γείο Μεταφορών, που παίρνουν αυτό το επίδομα, που κάνουν τα μαθήματα και τόσους άλλους. Σας το είπε και ο Αρχηγός του Κόμματός μας -νομίζω ότι το γνωρίζετε και σεις, κύριε Υπουργέ- ότι μετά την ψήφιση θα έχουμε πάρα πολλά προβλήματα.

Θα σας πω ένα χαρακτηριστικό παράδειγμα, για να δείτε πόσο γρήγορα περνάμε το μισθολόγιο, χωρίς να έχουμε καμία συνδιαλλαγή με τους εργαζόμενους, χωρίς να το πάρουν είδηση οι εργαζομένοι στο Δημόσιο.

Πριν από λίγο ήρθε στο γραφείο μου μια ομάδα γυναικών.

Η "ΧΑΡΟΚΟΠΕΙΟΣ" έχει χαρακτηρισθεί σαν πανεπιστημιακή σχολή. Κάποιες καθηγήτριες οικοκυρικών, που τελειώνουν από τη "ΧΑΡΟΚΟΠΕΙΟ", είναι διορισμένες στα σχολειά, στα γυμνάσια. Και στο δικό μου το σχολείο είχαμε καθηγήτρια οικοκυρικών. Διορίζεται με το 16ο μισθολογικό κλιμάκιο και τελειώνει στο 1ο.

'Ομως, ορισμένες κοπέλλες, που είναι της ίδιας σχολής, έχουν τελειώσει την ίδια χρονιά και έχουν τα ίδια χρόνια υπηρεσίας, επειδή έτυχε να διορισθούν σε άλλους χώρους -στο Υπουργείο Γεωργίας, στο Υπουργείο Κοινωνικών Ασφαλίσεων ή αλλού- είναι πίσω κατά δέκα μισθολογικά κλιμάκια.

Τους είπα, λοιπόν: "Δεν προλάβατε." Και μου είπαν: "Δεν το πήραμε είδηση."

'Ηταν στο άρθρο 3. 'Εχει περάσει. Το αναφέρω, όμως, κύριε Υπουργέ, για να δείτε, επαναλαμβάνω, πόσο γρήγορα τρέχουμε, για να ψηφίσουμε ένα μισθολόγιο, που αφορά χιλιάδες εργαζόμενους και εμείς λέμε "όλα καλά". Ανέφερα αυτό το παράδειγμα, για δείτε, πόσο στο πόδι κάνουμε κάποιες δουλειές.

Επίσης θα ήθελα να πω κάτι και για τους δικαστικούς. Είναι στο άρθρο 10.

'Ηρθαν εδώ κάποιες δικαστικοί και με βρήκαν. Πιστεύουν ότι πρέπει να καταβάλεται το επίδομα όπως το έπαιρναν και να μην εξαρτώνται το επίδομα απόδοσης και τα άλλα επιδόματα από τον κάθε διευθυντή. Μου είπαν οι δικαστικοί υπάλληλοι: "Εκείνος που θα υπογράφει τη βεβαίωση για να πάρουμε το επίδομα παραγωγικότητας, είναι δικαστής. Και αυτός που υπογράφει για τις αποδοχές μας είναι δικαστής. Δεν είναι ο άμεσος προϊστάμενος μας, οπότε δεν έχουμε καμία επικοινωνία."

Δεν έχουν, δηλαδή, επικοινωνία όπως έχω εγώ, που είμαι καθηγήτρια, με τη διευθύντριά μου. Δεν υπάρχει εκεί η ίδια σχέση διευθυντού και προσωπικού.

Εδώ υπάρχει πρόβλημα, κύριε Υπουργέ. Χθες περάσατε το άρθρο για τους δικαστικούς. Δείτε το με μία σοβαρότητα. Θα είναι ο κάθε υπάλληλος στη διάθεση του κάθε προϊστάμενου, για το αν θα του δώσει τη βεβαίωση να πάρει το επίδομα ή θα του το κόβει.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο για πέντε λεπτά.

ΦΩΤΗΣ ΚΟΥΒΕΛΗΣ: Κύριε Υπουργέ, χθες το βράδυ, είχατε τη δυνατότητα να φέρετε περί την δωδεκάτη νυκτερινή τον κύριο Υπουργό Δικαιοσύνης. Σας λέω να πράξετε το ίδιο απόψε και μάλιστα νωρίτερα, για να πληροφορηθείτε από τον ίδιο, ότι αυτή η μηνιαία παγια αποζημίωση προς τους δικαστικούς υπαλλήλους, εάν εξαρτηθεί από τους δικαστές, θα δημιουργήσει τεράστια προβλήματα. Δανεισθείτε την εμπειρία όλων εκείνων που έχουν σχέση με τα δικαστήρια. Γνωρίζουν τον τρόπο λειτουργίας τους. Μην επιμείνετε στο να εξαρτήσετε την καταβολή αυτής της πάγιας μηνιαίας αποζημίωσης από την οποιαδήποτε βεβαίωση δικαστή, που λειτουργεί οιονεί ως προϊστάμενος.

Κύριε Πρόεδρε, αν παίρνω το λόγο, είναι για να αναφερθώ στο επίδομα μεταπτυχιακών σπουδών και να πω στον κύριο Υφυπουργό, ότι είναι αναγκαίο να αυξηθεί αυτό το επίδομα. Να υπερδιπλασιαστεί, κύριε Υφυπουργέ, και να μην εξαρτηθεί από το συγκεκριμένο αντικείμενο του δημοσίου υπαλλήλου.

Ξέρετε τι επιβεβαιώνετε, κύριε Υπουργέ; Επιβεβαιώνετε αυτό που σας έλεγα στη συζήτηση επί της αρχής. Προχωράτε στην καθιέρωση ενός μισθολογίου, χωρίς να έχετε δει δομικά και οργανωτικά ζητήματα της Δημόσιας Διοίκησης. 

Επομένως, το επίδομα μεταπτυχιακών σπουδών θα πρέπει να το συνδέσετε με τη συνάφεια που έχουν οι μεταπτυχιακές σπουδές με τις βασικές σπουδές στα Ανώτατα Εκπαιδευτικά Ιδρύματα και όχι με το αντικείμενο των δημοσίων υπαλλήλων, διότι το αντικείμενο διαχέεται, διότι το αντικείμενο αλλάσσει, διότι το αντικείμενο είναι δυνατόν να αλλάσσει μέσα στον ίδιο μήνα. 

Κατά συνέπεια, ποιο είναι το ασφαλές κριτήριο για τη χορήγηση αυτού του εξαιρετικά μικρού επιδόματος μεταπτυχιακών σπουδών, όταν συναρτάται με το αντικείμενο της εργασίας και όταν αυτό το αντικείμενο μεταβάλλεται;

Κύριε Υπουργέ, τα επιδόματα για τους υγειονομικούς είναι πολύ χαμηλά για την εργασία που κάνουν. Οι συνάδελφοί σας στο Υπουργείο Υγείας θα πρέπει να σας πληροφορήσουν, ότι οι μεγάλες ελλείψεις και τα μεγάλα προβλήματα είναι στο υγειονομικό προσωπικό. Και αν όλοι σήμερα μιλάμε για ένα Εθνικό Σύστημα Υγείας το οποίο παραπαίει, αυτό έχει σχέση και με τον τρόπο που η Πολιτεία, η Κυβέρνηση, αντιμετωπίζει τις αποδοχές των υγειονομικών, που είναι οι βασικοί συντελεστές για ένα Εθνικό Σύστημα Υγείας, το οποίο πρέπει να αναβαθμιστεί. 

Εμείς ευθέως σας κάνουμε την πρόταση να αυξήσετε αυτά τα επιδόματα. Είναι πάρα πολύ χαμηλά και σε κάθε περίπτωση είναι αναντίστοιχα προς την εργασία που προσφέρουν και τις δυσκολίες αυτής της εργασίας. 

Επιλέγω επίσης, κύριε Πρόεδρε, να αναφερθώ στο επίδομα που πρέπει να χορηγηθεί στους αποφοίτους της Σχολής Δημόσιας Διοίκησης, γιατί είναι ένα εξειδικευμένο προσωπικό.

Κύριε Υφυπουργέ, επειδή τυχαίνει να παρακολουθώ από κοντά, από τα πρώτα της βήματα τη Σχολή Δημόσιας Διοίκησης, πρέπει να σας πληροφορήσω -ίσως το γνωρίζετε- ότι πολλοί ήταν εκείνοι που ήλπισαν ότι οι απόφοιτοι αυτής της Σχολής Δημόσιας Διοίκησης, πολλά θα είχαν να προσφέρουν στη Δημόσια Διοίκηση.

Η Σχολή Δημόσιας Διοίκησης, για να μην πω βαριές εκφράσεις και σκληρούς χαρακτηρισμούς, είναι, αν θέλετε, σ' ένα περιθώριο, σε μία δεύτερη μοίρα προσοχής της Κυβέρνησης και είναι ανάγκη να δώσετε κίνητρα και να αμείψετε αυτούς τους αποφοίτους.

Κύριε Πρόεδρε, στο 1997, τρία χρόνια πριν από την ανατολή του καινούριου αιώνα, όταν φιλοδοξούμε και χρειαζόμαστε να έχουμε προσωπικό στη Δημόσια Διοίκηση, κατάλληλα εκπαιδευμένο, μορφωμένο, ικανό να ανταποκριθεί σ' αυτά τα σύνθετα ζητήματα που καλείται να αντιμετωπίσει, είναι δυνατόν να μην τους αμείβουμε; Είναι δυνατόν να μην τους δίδουμε ένα στοιχειώδες επίδομα, το οποίο, αν θέλετε, θα μπορούσε να λειτουργήσει και ως κίνητρο παραγωγής γι' αυτό το πράγματι, εξειδικευμένο προσωπικό που αποφοιτά από τη Σχολή Δημόσιας Διοίκησης;

Με αυτές τις σκέψεις, κύριε Πρόεδρε, τελειώνω. Και ξέρετε γιατί τελειώνω; Γιατί φοβάμαι ότι επαληθεύεται η παροιμία "στου κουφού την πόρτα όσο θέλεις βρόντα". Θα ξενυχτίσουμε πάλι απόψε και φοβάμαι τίποτα απ' όλα αυτά που λέμε, κύριε Υφυπουργέ, δεν θα γίνει δεκτό, διότι εσείς εμμένετε στο δικό σας αλλαζονικό μονόδρομο και ποιός ξέρει πού θα σας βγάλει.

ΠΡΟΕΔΡΕΥΩΝ (Λουκάς Αποστολίδης): Πάντως το Προεδρείο, κύριε Κουβέλη, εύχεται να μην ισχύσει αυτό που λέτε.

ΦΩΤΗΣ ΚΟΥΒΕΛΗΣ: Μακάρι.

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Κόρακας έχει το λόγο για δέκα πέντε λεπτά.

ΜΟΣΧΟΣ ΓΙΚΟΝΟΓΛΟΥ: Ως πότε θα ακούμε τους Κοινοβουλευτικούς; Οι Βουλευτές δε θα μιλήσουν ποτέ;

Οι Βουλευτές πότε θα μιλήσουν, κύριε Πρόεδρε;

ΣΤΡΑΤΗΣ ΚΟΡΑΚΑΣ: Σ' εμένα βρήκατε να διαμαρτυρηθείτε, κύριε Γικόνογλου; Ο τελευταίος είμαι.

ΠΡΟΕΔΡΕΥΩΝ (Λουκάς Αποστολίδης): Κύριε Γικόνογλου, όπως γνωρίζετε, από τον Κανονισμό...

ΜΟΣΧΟΣ ΓΙΚΟΝΟΓΛΟΥ: Κάποτε να σταματήσει αυτό. 

ΠΡΟΕΔΡΕΥΩΝ (Λουκάς Αποστολίδης): Κύριε Γικόνογλου, 

Σελίδα 4406 

με συγχωρείτε, νομίζω ότι δεν είναι συμπεριφορά αυτή.

ΜΟΣΧΟΣ ΓΙΚΟΝΟΓΛΟΥ: Μα κάποτε πρέπει να σταματήσει αυτό. Και θέλετε να έχετε εδώ Βουλευτές. Πώς θα τους έχετε, όταν εσείς ασχολείστε με τους Κοινοβουλευτικούς Εκπροσώπους;

ΠΡΟΕΔΡΕΥΩΝ (Λουκάς Αποστολίδης): Μα, δεν ασχολούμαστε εμείς. Αυτό προβλέπει ο Kανονισμός, κύριε Γικόνογλου, και εμείς είμαστε εδώ για να τον εφαρμόζουμε.

ΜΟΣΧΟΣ ΓΙΚΟΝΟΓΛΟΥ: Να τον αλλάξετε. 

ΠΡΟΕΔΡΕΥΩΝ (Λουκάς Αποστολίδης): 'Οταν θα αλλάξει ο Κανονισμός, αυτό θα γίνει. Σας παρακαλώ!

Ορίστε, κύριε Κόρακα, έχετε το λόγο. 

ΑΝΝΑ ΜΠΕΝΑΚΗ ΨΑΡΟΥΔΑ: Καλά τα λέει ο κ. Γικόνογλου. Περιμένουμε εδώ για να μιλήσουμε;

ΣΤΡΑΤΗΣ ΚΟΡΑΚΑΣ: Κύριε Πρόεδρε, εγώ κατανοώ απόλυτα την αγανάκτηση του κ. Γικόνογλου και λυπάμαι, γιατί ενώ είμαι βέβαιος, ότι έχει να πει πάρα πολλά και σημαντικά πράγματα, δεν ήταν εδώ να μιλήσει επί της αρχής. Θα μπορούσε επί της αρχής επί δέκα ολόκληρα λεπτά να πει πάρα πολλά πράγματα από αυτά τα σίγουρα σημαντικά που έχει να πει.

Εγώ θα ήθελα να κάνω μερικές γενικές πάλι παρατηρήσεις, γιατί οι κύριοι Υπουργοί επιμένουν να επανέρχονται.

Πρώτα απ'όλα, αυτή η ιστορία με το μισθολόγιο θέλουμε να ξεκαθαρίσουμε ότι μας βρίσκει όλως δι' όλου αντίθετους, διότι με μισθολόγιο θεσμοθετημένο με νόμο με τις συγκεκριμένες διαστάσεις, που του δίνει αυτός ο νόμος, σημαίνει τροχοπέδη, χειροπέδη, αλυσίδες για το δημοσιοϋπαλληλικό κίνημα για όλους τους δημοσίους υπαλλήλους, γιατί κάθε φορά που θα κάνουν κάποια προσπάθεια διαπραγμάτευσης με την Κυβέρνηση, θα σκοντάφτουν στο επιχείρημα "δεν μπορούμε να παραβιάσουμε το νόμο".

Σε κάποιο άρθρο αναφέρεται επίσης, ότι, όταν τελικά θα ψηφισθεί ο νόμος και θα υπάρχουν συλλογικές διαπραγματεύσεις, τότε θα μπορεί και αυτό να τίθεται υπό διαπραγμάτευση, αλλά και αυτό θα είναι ένα πλαίσιο συγκεκριμένο και άκαμπτο.

Επίσης, ήθελα να πω ότι, ενώ ο κ. Χριστοδουλάκης επιμένει, για το αντίθετο είναι γεγονός -και τα άρθρα που συζητάμε αποδεικνύουν του λόγου του ασφαλές- ότι με το μισθολόγιο που προτείνει η Κυβέρνηση συνεχίζεται η απαράδεκτη επιδοματική πολιτική.

Θα ήθελα την προσοχή του κυρίου Υπουργού. Να μου κρατήσετε το χρόνο, κύριε Πρόεδρε. Ξέρω βέβαια, ότι μιλάμε σε ώτα μη ακουόντων, αλλά θα θέλαμε, τουλάχιστον, να μιλάμε σε Υπουργούς, που έστω "για τα μάτια", μας προσέχουν και ακούν τι λέμε. Αν είναι δυνατόν, να μας τιμήσετε με την προσοχή σας, κύριε Υπουργέ, έστω και με μία προσοχή που θα είναι χωρίς αντίκρυσμα.

Λέω, λοιπόν, ότι, ενώ είναι πάλι επιδοματική η πολιτική που προωθείται με αυτό το νομοσχέδιο, επαίρεται ο κύριος Υπουργός γιατί τα επιδόματα που προτείνει, ακόμα και αυτά που εμείς θεωρούμε αναγκαία, δεν είναι επιδόματα που είναι ποσοστιαία πάνω στο βασικό μισθό, αλλά είναι επιδόματα δραχμικά. Είναι αυτό λόγος για να καυχιέστε; Ποιόν εμπαίζετε; Είναι γεγονός ότι οι δέκα, οι δώδεκα, ή οι δέκα πέντε χιλιάδες που δίνετε, μετά από δύο, τρία ή τέσσερα χρόνια θα έχουν ροκανισθεί από τον πληθωρισμό.'Οσο και αν ισχυρίζεσθε ότι τον κατεβάζετε, θα έχουν χάσει ένα σημαντικό μέρος.

Είπατε ότι δεν μπορούμε να βάλουμε ποσοστά, διότι τώρα ο βασικός μισθός έχει αυξηθεί. Αποκωδικοποιώ αυτό που προσπαθήσατε να πείτε με τρόπο καλυμμένο. Θα μπορούσατε, στη δική σας τη λογική, ενδεχόμενα, να βάζατε χαμηλότερα ποσοστά, αλλά θα ήταν ποσοστό πάνω στο βασικό μισθό. Φυσικά, η δική μας άποψη είναι ότι θα πρέπει όλες αυτές οι σωστές αποδοχές να ακολουθούν τον τιμάριθμο, αυτόματα να τιμαριθμοποιούνται και από κει και πέρα, με ελεύθερες γενικές και κλαδικές συλλογικές διαπραγματεύσεις οι εργαζόμενοι στο δημόσιο χώρο να μπορούν να το πετυχαίνουν αυτό. Δεν το κατοχυρώνετε, διότι δεν φέρνετε το νόμο και δεν ξέρω πότε θα τον φέρετε. Πουθενά δεν κατοχυρώνεται αυτό.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Δείτε το άρθρο 27.

ΣΤΡΑΤΗΣ ΚΟΡΑΚΑΣ: Το είδα, κύριε Υπουργέ. Το άρθρο 27 λέει "όταν", αλλά δεν με παρακολουθούσατε.

Είπα όμως ότι, και "όταν" θα γίνει αυτό, πάλι αυτός ο νόμος θα υπάρχει. Εμείς δεν δεχόμαστε να υπάρχει μισθολόγιο νομοθετημένο. Για να μπω στη λογική σας, θα μπορούσατε να πείτε στο άρθρο 27, παράγραφος 1, ότι όταν θα ψηφιστεί ο εσωτερικός νόμος για την εφαρμογή των διεθνών συμβάσεων εργασίας 151 και 154, αυτό το μισθολόγιο καταργείται, ο νόμος αυτός καταργείται.

Γιατί δεν το λέτε; Πείτε το, για να μπω έστω στη λογική σας. Το λέω αυτό για να δείτε πόσο πονηρά σκέπτεστε, ακόμα και όταν διατυπώνετε αυτή την παράγραφο 1. Παραπλανητικά και τίποτε παραπάνω.

Είπατε επίσης, για το Δημόκριτο ότι τώρα θα πάρουν πολύ περισσότερα. Εγώ, λοιπόν, σας προτείνω να μην πάρουν πολύ περισσότερα και να δώσετε αυτά που ζητάνε, που εσείς ισχυρίζεσθε ότι είναι λιγότερα από αυτά που δίνετε.

Γιατί πέρα από το γεγονός ότι βάζετε "το κίνητρο απόδοσης", το υπολογίζετε και αυτό όπως το υπολογίζετε σε όλους τους μισθούς. Αλλά αυτό δεν είναι βέβαιο ότι θα το πάρουν, δεν είναι σίγουρο. Διότι το κίνητρο αυτό άλλους σκοπούς πάει να εξυπηρετήσει και όχι την ανάπτυξη, όπως λέτε, της παραγωγικότητας. Γιατί η παραγωγικότητα δεν αναπτύσσεται έτσι. Αναπτύσσεται με άλλα μέτρα που μπορούμε να τα συζητήσουμε, αν θέλετε. Και εσείς τέτοια μέτρα δεν παίρνετε.

Επίσης, είπε ο κ. Παπαντωνίου, πάλι με το ίδιο τουπέ -δεν ξέρω σε ποιούς απευθύνεται- ότι έκλεισε δια παντός -ερμητικά όπως το είπε- το οικονομικό θέμα για τους εκπαιδευτικούς.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: "Αεροστεγώς".

ΣΤΡΑΤΗΣ ΚΟΡΑΚΑΣ: Ναί, Αεροστεγώς.

Λυπάμαι πάρα πολύ γιατί ο κύριος Υπουργός αρνείται να προβληματιστεί πάνω σε ένα πολύ σοβαρό αλλά απλό ζήτημα: Πώς είναι δυνατόν σύσσωμος ένας κλάδος στρατηγικής σημασίας για το μέλλον της Χώρας μας, να διαμαρτύρεται και με την ίδια ένταση -να διαμαρτύρονται οι εργαζόμενοι στο χώρο αυτό όλων των παρατάξεων- για μια απαράδεκτη, άδικη, ανάξια γι'αυτούς μισθολογική μεταχείριση.

Σχετικά με το επιπλέον δεκαχίλιαρο, που απλώς βάζετε ότι θα το πάρουν έξι μήνες πιο γρήγορα, να πώ ότι δεν έκλεισε αυτό το θέμα. Δεν ικανοποιείτε το αίτημά τους να έχουν ένα βασικό μισθό διακοσίων πενήντα χιλιάδων δραχμών και ένα εξωδιδακτικό επίδομα εβδομήντα χιλιάδων δραχμών -αλλά τους κόψατε ένα σωρό- για να μπορέσουν στοιχειωδώς να ανταποκριθούν στα καθήκοντά τους. Αυτό δεν τους το δίνετε.

Βεβαίως, ενώ εδώ δεν έχετε -θα το ξαναπώ άλλη μια φορά- να δώσετε, στους βιομηχάνους που πήγε προχθές ο κύριος Υπουργός τα έδωσε όλα. Δεν τους αρνήθηκε απολύτως τίποτε. 'Εδωσε, για να κάνουμε και λίγο χιούμορ και να χρησιμοποιήσω αυτή τη λαϊκή έκφραση, ρέστα. Τους κατενθουσίασε. 'Ακουσα συνεντεύξεις και δηλώσεις του. Είναι ενθουσιασμένοι. Είπε "στηρίζουμε με όλες μας τις δυνάμεις". Αυτός είναι ο κοινωνικός διάλογος που εσείς ικανοποιείτε. Τον άλλο κοινωνικό διάλογο τον θέλετε για να ρίχνετε στάχτη στα μάτια του κόσμου, για να εξαπατείτε και τίποτα παραπάνω.

Αλλά υπάρχει και μια άλλη σειρά ζητημάτων. Υπάρχει το θέμα της επιμόρφωσης των εκπαιδευτικών, υπάρχει το θέμα των διορισμών. Σήμερα βρισκόμαστε στην απαράδεκτη κατάσταση το 25% των εκπαιδευτικών να είναι αναπληρωτές. Το σχολικό έτος αρχίζει το Νοέμβρη και το Δεκέμβρη, αλλά αυτό δεν σας πονάει. Δεν σκέφτεσθε τα εκατομμύρια των χαμένων ωρών διδασκαλίας. Τώρα σας έπιασε ο πόνος.

'Εχουμε το θέμα με τις βάρδιες. Ζητάνε να σταματήσει αυτό το αίσχος. Δεν ξέρω, ίσως είναι "εκσυγχρονιστικό" εκπαιδευτικό μέτρο κι αυτό να έχουμε δηλ. δύο και τρεις βάρδειες.

Πρέπει να πηγαίνουν μόνο το πρωί τα παιδιά στο σχολειό. Και αυτό, γιατί δεν το λύνετε; Γιατί δεν απαντάτε; Γιατί θέλει προσλήψεις, γιατί θέλει σχολικά κτίρια και εσείς αυτά δεν τα δίνετε. Τα παραδίνετε όλα στους ιδιώτες με το δικό σας 

Σελίδα 4407 

τρόπο.

Σχετικά με τους μαθητές, εμείς λέμε να υπάρχουν τμήματα των είκοσι μαθητών στη μέση εκπαίδευση. Η ΟΛΜΕ σας προτείνει είκοσι πέντε μαθητές. Ούτε και αυτό το δέχεσθε. 

Επίσης, στην Πρωτοβάθμια Εκπαίδευση στην πρώτη και δευτέρα δημοτικού, να υπάρχουν τμήματα των δέκα πέντε μαθητών και για τις υπόλοιπες τάξεις, τμήματα των είκοσι μαθητών. Δεν τα δέχεσθε αυτά. Είναι μια σειρά τέτοιων ζητημάτων.

Μιλώντας για τα άρθρα, κύριε Πρόεδρε, να πώ όσο γίνεται πιο γρήγορα, ότι στην παρ. 2 του άρθρου 8 γίνεται λόγος για το επίδομα εξομάλυνσης διαφορών μισθολογίου. Να πώ μια κουβέντα κατ'αρχήν για τα επιδόματα. 

Εμείς, εκτός από επιδόματα που έχουν σχέση με καταστάσεις που δημιουργούνται από τις εργασιακές και κοινωνικές συνθήκες, δεν δεχόμαστε τίποτε άλλο. 'Ολα τα άλλα λέμε να τα ενσωματώσετε στο βασικό μισθό. 'Ετσι λέμε και για το επίδομα εξομάλυνσης. Τι εξομαλύνει αυτό το επίδομα; Θα ήθελα πάρα πολύ να ξέρω.

Επίσης, σχετικά με τα επιστημονικά επιδόματα, να πώ ότι πραγματικά είναι ελάχιστα και χρειάζονται αύξηση, πολύ περισσότερο δε που είναι δραχμικά και θα εξανεμιστούν πάρα πολύ σύντομα με τον πληθωρισμό.

Το επίδομα εξωδιδακτικής εργασίας. Ζητάμε και αυτό να ενσωματωθεί στο βασικό μισθό και όχι όπως το βάζετε.

Γιατί και αυτό, θα ροκανιστεί, θα εξανεμιστεί από τον πληθωρισμό. Βάλτε το στο βασικό μισθό, για να ακολουθεί την οποιαδήποτε εισοδηματική πολιτική, που θ'ακολουθείτε. Αλλά, αν τελικά φέρετε να περάσετε το νόμο αυτό, τον εσωτερικό για τις ελεύθερες συλλογικές διαπραγματεύσεις, να ακολουθεί την αύξηση που θα πετυχαίνουν οι εργαζόμενοι.

Για την παρ.5 του άρθρου αυτού θέλω να επιμείνω, κύριε Πρόεδρε, γιατί αναφέρεται στους ευαίσθητους αυτούς εθνικούς χώρους, που λέγονται προβληματικές και παραμεθόριες περιοχές. Ζω σε τέτοια περιοχή και ξέρω τι σημαίνει να ζει κανείς σε τέτοια περιοχή. Θα ήθελα, κύριε Χριστοδουλάκη, να σας βεβαιώσω ότι το κόστος ζωής και στο πιό φτωχό, το πιό απομακρυσμένο νησί είναι τουλάχιστον κατά 20%,να μην σας πω 30%, μεγαλύτερο απ' ό,τι οπουδήποτε αλλού στην Ελλάδα. Είναι μεγάλο το κόστος ζωής και δύσκολες οι συνθήκες. Δεν θα πω πόσες φορές θρηνήσαμε θύματα γιατί ο καιρός, ή η ανικανότητα της Δημόσιας Διοίκησης, όπως την έχετε οργανώσει και την κρατείτε, δεν μπόρεσε να σώσει ζωές. Δεν είχαμε ελικόπτερα, μέσα κλπ. Είναι μία κατάσταση δύσκολη και δεν μπορείτε την επιμονή αυτών των ανθρώπων να εργάζονται και να προσφέρουν υπηρεσίες εκεί, να την τιμωρείτε. Γιατί αυτό κάνετε. Μειώνετε το επίδομα. Και επίσης, τους καταργείτε το θεσμοθετημένο, το κεκτημένο δικαίωμα για δύο κλιμάκια επιπλέον. Γιατί; Τι σας έκαναν αυτοί οι άνθρωποι επιτέλους; Πέστε μας να ξέρουμε , τι προηγούμενα έχετε μαζί τους. Εκεί θα εξαντλήσετε τη δημοσιονομική σας αυστηρότητα; Σας δώσαμε επανειλημμένα μέσα να βρείτε λεφτά, να πάρετε τους βεβαιωμένους και ανείσπρακτους φόρους, να πάρετε τα εκατοντάδες δισεκατομμύρια τέλη υπερημερίας από Λάτσηδες, Βαρδινογιάννηδες και λοιπούς μαυραγορίτες και αισχροκερδοσκόπους.

Μην ξεσπάτε επιτέλους σ'αυτό τον κόσμο. Λέω λοιπόν, να το αλλάξετε αυτό, να κρατήσετε τα κλιμάκια και να δώσετε επίσης το επίδομα που είχαν, το 8%+8%, πάνω στο βασικό μισθό. Ισχυρίζεστε ότι τώρα θα είναι πολύ περισσότερο, απ' ό,τι θα θέλατε. Να συνεννοηθούμε, να βρούμε ένα ποσοστό χαμηλότερο, αλλά όχι δραχμικό. Το δεκαπενταχίλιαρο ή εικοσαχίλιαρο που δίνετε, θα εξανεμιστεί σύντομα από τον πληθωρισμό.

Παρακάτω, κύριε Πρόεδρε, λέω για την παρ.7, νοσοκομειακό επίδομα, ΟΤΑ κλπ.και για την παρ.9, επίδομα μεταφραστών, να ενσωματωθούν στους βασικούς μισθούς. Πιστεύουμε ότι αναφέρονται σε μόνιμες εργασίες. Δεν αλλάζουν οι βαριές συνθήκες εκεί πέρα. Και μπορεί αυτά να ακολουθούν τις πραγματικές αυξήσεις και να μην είναι δραχμικά, να μην έχουμε κάθε φορά τις ίδιες καταστάσεις.

Επίσης, για τους προγραμματιστές κλπ. να βεβαιωθούμε ότι συμπεριλαμβάνονται σε αυτούς και αυτοί που δουλεύουν τους ηλεκτρονικούς υπολογιστές ως γραφομηχανή. 

Επίσης, στην παρ.11 στη δεύτερη περίοδο του εδαφίου β' προσθέσατε ότι τα επιδόματα αυτά καταβάλλονται με απόφαση του υπηρεσιακού συμβουλίου. Δηλαδή γιατί χρειάζεται απόφαση του υπηρεσιακού συμβουλίου; Γιατί ειδικά γι'αυτό το πράγμα, χρειάζεται απόφαση του υπηρεσιακού συμβουλίου; Το θεωρούμε απαράδεκτο.

Επίσης, για το άρθρο 10 θα θέλαμε να πούμε, ότι στα ανθυγιεινά επιδόματα πρέπει να συμπεριληφθούν και ορισμένες μεγάλες κατηγορίες, που πραγματικά έχουν επικίνδυνη και ανθυγιεινή εργασία, όπως είναι οι φύλακες των φυλακών του σωφρονιστικού συστήματος, οι λιμενικοί υπάλληλοι...

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Υπάρχει αυτό.

ΣΤΡΑΤΗΣ ΚΟΡΑΚΑΣ: Αν το έχετε βάλει εντάξει.

'Εχουμε τους λιμενικούς, τους εργαζόμενους στον ΟΤΑ, στην καθαριότητα, στα διόδια, σε επικίνδυνες εργασίες -όχι σε όλες- στο Υπουργείο Εθνικής 'Αμυνας. Και ξέρετε τι εννοούμε. 

Επίσης, θα ήθελα να πω για τους δικαστικούς υπαλλήλους. Επειδή δεν είναι ανθυγιεινό το επίδομά τους, δεν θα πρέπει να το εξαρτάτε, όπως λέτε στην παρακάτω παράγραφο, από τη βεβαίωση του προισταμένου της υπηρεσίας. Γιατί; Εδώ είναι κατ'αποκοπή. Στην τροποποίηση που φέρατε, λέτε ότι είναι κατ'αποκοπή.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

'Ενα λεπτό, κύριε Πρόεδρε, θέλω.

'Επρεπε να το παίρνουν έτσι και αλλιώς χωρίς τη βεβαίωση. Νομίζω ότι υπάρχει η δυνατότητα εκεί που λέτε ότι χρειάζεται να βεβαιώνεται από τον προϊστάμενο της υπηρεσίας να τροποποιηθεί.

'Ερχομαι στο σημαντικό άρθρο 13. Δεν θα αναφερθώ στις παραγράφους. Κυριολεκτικά πρόκειται για μία επαίσχυντη διάταξη στο σύνολό της. Καθαρές κουβέντες. Είναι εκβιασμός: "Κάθεσαι καλά; "Κάνεις τα θελήματά μου"; "Υπερασπίζεσε την πολιτική μου"; "Στις εκλογές παίρνεις τη σημαιούλα και βγαίνεις στο δρόμο και φωνάζεις για μένα, για το κόμμα που κυβερνάει"; "Θα πάρεις το κλιμάκιο, θα πάρεις την αύξηση, θα πάρεις το κίνητρο απόδοσης. Δεν είσαι εντάξει; Δεν θα το πάρεις".

Και έρχεται και το άρθρο 6 και εκεί από το υπηρεσιακό συμβούλιο εξαρτάται το αν θα πάρει στο επόμενο μισθολογικό κλιμάκιο και "αν δεν υπάρχουν αμφιβολίες". Είναι αυταρχισμός. Δεν πρέπει να αποφασίζει μόνο του. Να καταργηθεί αυτό το επίδομα και να μπει στο βασικό μισθό. Αυτή είναι η θέση μας. Κρατάτε ένα σημαντικό μέρος των αποδοχών για τέτοιο εκβιασμό, για ρουσφέτι, για τρομοκρατία. Παίζετε με το ψωμί και με τη φτώχεια του κόσμου.

Τέλος, θα μπορούσατε να αυξήσετε την παραγωγικότητα με τη μηχανοργάνωση, βελτιώνοντας τα τεχνικά μέσα, την οργάνωση και το σύνολο του πλαισίου που διέπει τη λειτουργία της Δημόσιας Διοίκησης. Να την απογραφειοκρατικοποιήσετε. Είσθε εσείς υπεύθυνοι για τα όποια προβλήματα παρουσιάζει η Δημόσια Διοίκηση. Ποιός θα κρίνει και πώς θα κρίνει για το αν είναι ή όχι αποδοτικός ένας εργαζόμενος. Και πώς θα βεβαιωθεί αυτός ο εργαζόμενος ότι δεν είναι θύμα διακρίσεων και απαράδεκτων εκβιασμών, ρουσφετιού και τρομοκρατίας για να μπορεί η Κυβέρνηση να περνά αδιαμαρτύρητα την πολιτική της.

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, σας παρακαλώ τελειώνετε. 'Εχετε υπερβεί το χρόνο σας.

ΣΤΡΑΤΗΣ ΚΟΡΑΚΑΣ: 'Εχουμε και τις διατάξεις που περνάει ο Υπουργός Δικαιοσύνης όπου, αν η απεργία χαρακτηρίζεται παράνομη και καταχρηστική, θα πηγαίνει μέχρι ένα χρόνο φυλακή ο συνδικαλιστής εάν κάποιος άλλος νόμος δεν τον καταδικάζει πολύ περισσότερο. Πού οδηγούμαστε επιτέλους, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Ο κ. Κουρουμπλής έχει το λόγο.

Σελίδα 4408 

 

ΠΑΝΑΓΙΩΤΗΣ ΚΟΥΡΟΥΜΠΛΗΣ: 'Ελεος, κύριε Πρόεδρε, για τους Βουλευτές από τους Κοινοβουλευτικούς Εκπροσώπους!

Κυρίες και κύριοι συνάδελφοι παρακολουθώντας τις τοποθετήσεις των συναδέλφων απορεί κανείς, ιδιαίτερα με τις τοποθετήσεις των συναδέλφων της Νέας Δημοκρατίας, οι οποίοι οδύρονται και ολοφύρονται για τα δικαιώματα των εργαζομένων και για τις αυξήσεις που δεν παίρνουν υπερθεματίζοντας σε κάθε αίτημα αγνοώντας ή ξεχνώντας την περίοδο 1990-1993 όπου οι εργαζόμενοι έζησαν το 0+0=14% και έχασαν από το πραγματικό τους εισόδημα αντιμετωπίζοντας ιδιαίτερα προβλήματα.

Η Κυβέρνηση, με το σημερινό νομοθετικό πλαίσιο που συζητάμε, επιχειρεί να περιορίσει τις πραγματικές στρεβλώσεις που υπήρξαν στο δημόσιο τομέα. Βεβαίως το σχέδιο νόμου που συζητάμε δεν είναι το ιδανικότερο αλλά κανένας δεν μπορεί να αρνηθεί -τα επιχειρήματα ήταν περιφερειακά και όχι ουσιαστικά- ότι επιχειρείται πράγματι ένα συμμάζεμα αυτού του τομέα. 'Ισως ένα επόμενο βήμα μπορεί να βελτιώσει πολύ περισσότερο τα πράγματα.

Κύριε Υπουργέ, στο άρθρο 8 έχουμε τα επιδόματα του υγειονομικού προσωπικού του ΕΣΥ. Το ΕΣΥ είναι η μεγαλύτερη κοινωνική κατάκτηση του Ελληνικού Λαού τα τελευταία εκατόν πενήντα χρόνια, δηλαδή από τότε που ιδρύθηκε το Ελληνικό Κράτος. Πρέπει λοιπόν με κάθε θυσία να στηριχθεί γιατί είναι ένα αγαθό που προσφέρεται στον Ελληνικό Λαό και δεν συναρτάται με την οικονομική του κατάσταση.

Γι' αυτό, λοιπόν, το υγειονομικό προσωπικό πρέπει να λάβει όσο το δυνατόν μεγαλύτερα επιδόματα, για να αναβαθμιστεί η ποιότητα των παρεχομένων υπηρεσιών στον ευαίσθητο χώρο της υγείας.

Κύριε Υπουργέ, στη διάταξη αυτή αναφέρεσθε στα νοσοκομεία και στα θεραπευτήρια. Νομίζω ότι η διατύπωση δεν είναι πλήρης. Πρέπει να συμπληρωθεί: Θεραπευτήρια χρονίων παθήσεων και φυσικής αποκατάστασης.

Επίσης, κύριε Υπουργέ, πρέπει να υπάρξει μία ακόμα συμπλήρωση για τα ιδρύματα της πρόνοιας, όπως είναι το Κέντρο Εκπαίδευσης και Αποκατάστασης Τυφλών, το 'Ιδρυμα των Κωφών και το ΠΙΚΠΑ. Πρέπει να ξέρετε ότι στο ΠΙΚΠΑ υπάρχουν τα λεγόμενα ΚΕΠΕΠ, τα οποία κατά τον όρο δεν είναι θεραπευτήρια, όπως διατυπώνεται στο νομοσχέδιο, αλλά προσφέρουν σημαντικότατες υπηρεσίες στα πιο βεβαρημένα περιστατικά. Πρόκειται για μία αδικία σε ανθρώπους, που πραγματικά προσφέρουν υπηρεσίες ιδιαίτερα ευαίσθητες και υψηλές σε ανθρώπους, που δεν έχουν τη δυνατότητα να αυτοϋπηρετηθούν.

Κυρίες και κύριοι συνάδελφοι, θα ήθελα να εκφράσω στο Σώμα την αγωνία μου σ' αυτούς τους τρεις-τέσσερις μήνες, που είμαι εδώ, διότι συζητούμε και διεκδικούμε δικαιώματα των ισχυρών ομάδων της κοινωνίας, αυτών που είναι εντός των τειχών. Για τους αμάχους και άοπλους της κοινωνίας, που είναι εκτός των τειχών, τους ανέργους, τους ανασφαλίστους, τους ανθρώπους που αντιμετωπίζουν την εξαθλίωση και το περιθώριο, δεν δίνουμε το ιδιαίτερο βάρος.

Πρέπει να καταλάβουν όσοι είναι εντός των τειχών, ότι έχουν δίκιο να διεκδικούν τα δικαιώματά τους και να βελτιώνουν τη θέση τους, αλλά πρέπει σαν κοινωνία να αντιληφθούμε ότι απειλείται το κοινωνικό μας σύστημα, η κοινωνική συνοχή και ταυτότητα, αν δεν αντιμετωπίσουμε με ευαισθησία, με αποφασιστικότητα και ρεαλισμό το μεγάλο πρόβλημα, που απειλεί την κοινωνική μας συνοχή, που λέγεται ανεργία, που λέγονται ανασφάλιστοι και άστεγοι.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Πιστεύω, λοιπόν, ότι η Κυβέρνηση θα προχωρήσει και τα πολιτικά Κόμματα θα στηρίξουν πολιτικές, που θα αντιμετωπίζουν αυτό το μεγάλο πρόβλημα. Αλλά και η κοινωνία μας θα κατανοήσει ότι έχουν δικαίωμα να ζήσουν αξιοπρεπώς και αυτοί, που σήμερα δεν έχουν θέση εργασίας και που πρέπει να βρεθεί τρόπος σε ένα μέσο όρο αξιοπρεπούς διαβίωσης. Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιόκας έχει το λόγο.

ΘΕΟΧΑΡΗΣ ΤΣΙΟΚΑΣ: Κύριε Πρόεδρε, θα ήθελα να αναφερθώ σε δύο θέματα, που αφορούν το άρθρο 10 και συγκεκριμένα απασχολούν δύο κοινωνικές ομάδες, που εργάζονται στον Οργανισμό 'Υδρευσης και στον Οργανισμό Αποχέτευσης Θεσσαλονίκης προκειμένου ο Υπουργός στα πλαίσια της ευαισθησίας που τον διακρίνει, να αντιμετωπίσει θετικά και να εντάξει και το προσωπικό αυτών των δύο οργανισμών στις παροχές περί κινήτρων προσέλκυσης και παραμονής.

Αναφέρομαι στο τμήμα του προσωπικού των Οργανισμών Υδρευσης και Αποχέτευσης της Θεσσαλονίκης που ελάμβανε με το προεδρικό διάταγμα 904/78 αλλά και με το ενιαίο μισθολόγιο, ειδική οικονομική παροχή ή ειδικό επίδομα, λόγω του αυξημένου βαθμού ανθυγιεινότητας και επικινδυνότητας που συνεπάγεται η άσκηση των καθηκόντων τους. Η παροχή αυτή δίνεται σε συγκεκριμένες ομάδες απασχόλησης στους οργανισμούς αυτούς, γιατί υπάρχει αυξημένη επικινδυνότητα στις συνθήκες εργασίας.

Θέλω να τονίσω χαρακτηριστικά ότι υπάρχουν μελέτες από επιστημονικούς φορείς, που δείχνουν ότι λόγω των συνθηκών εργασίας των συγκεκριμένων εργαζόμενων ένα ποσοστό 40% περίπου από αυτους έχει νοσήσει από ηπατίτιδα Β', γεγονός που δείχνει καθαρά ότι δεν πρόκειται απλά για ένα επίδομα διευθέτησης, αλλά για ένα επίδομα ουσίας.

Το δεύτερο θέμα που θα ήθελα να τονίσω, αφορά το ρόλο και τη δράση που αναπτύσσουν οι γεωτεχνικοί και ταυτόχρονα οι δασικοί υπάλληλοι. Πιστεύω, ότι πρέπει να βρεθεί μία φόρμουλα, προκειμένου αυτό το επίδομα ειδικών συνθηκών που έπαιρναν, να ενταχθεί ως κίνητρο για το δύσκολο έργο το οποίο ασκούν, καθ' ότι ο ρόλος τους από δω και στο εξής λόγω και των διαρθρωτικών προβλημάτων που αντιμετωπίζει σήμερα η γεωργία, είναι και περίπλοκος και σκληρός.

Με αυτήν την έννοια, λοιπόν, πιστεύω ότι μπορεί να υπάρξει από την πλευρά του Υπουργείου και της Κυβέρνησης μια θετική ανταπόκριση σε αυτά τα ζητήματα, που δεν απασχολούν μεν μεγάλο αριθμό εργαζομένων, όμως δείχνουν ουσιαστική ευαισθησία για αντικείμενα εργασίας τα οποία είναι και δύσκολα αλλά είναι και χρήσιμα.

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ:Ευχαριστώ, κύριε Πρόεδρε. 

Θα παρακαλούσα να μου δώσετε ένα λεπτό να αναφερθώ λίγο στον Κανονισμό.

Συμβαίνει να έχω την ίδια ηλικία με σας στο Κοινοβούλιο και έχουμε ζήσει και σε παλαιότερες περιόδους τη συμπεριφορά κυρίως Κοινοβουλευτικών Εκπροσώπων. Και εδώ υπήρξαν Κοινοβουλευτικοί Εκπρόσωποι επί των ημερών μας, όπως ο Νίκος Καλούδης στο ΚΚΕ, όπως ο Κων/νος Παπακωνσταντίνου της Νέας Δημοκρατίας, όπως ο Ιωάννης Αλευράς από το ΠΑΣΟΚ. Δεν ενθυμούμαι ποτέ, κανένας από αυτούς τους λαμπρούς τότε Κοινοβουλευτικούς Εκπροσώπους να πήραν το λόγο πριν οι Βουλευτές τελειώσουν τις ομιλίες τους. Οι Κοινοβουλευτικοί Εκπρόσωποι ήταν οι κλώσσες εδώ, οι οποίες συγκέντρωναν τους Βουλευτές, παρακολουθούσαν, κρατούσαν σημειώσεις, διόρθωναν ή επιτιμούσαν Βουλευτές οι οποίοι ξέφευγαν είτε από τη γραμμή του Κόμματος, είτε από την κοινή λογική. Αυτό το φαινόμενο, του να συναγωνίζονται οι Κοινοβουλευτικοί Εκπροσωποι να πάρουν το λόγο λίγο νωρίτερα και να πουν όσα πιο πολλά μπορούν, είναι ένα φαινόμενο -επιτρέψτε μου- σήψεως του Κοινοβουλίου.

Ιδιαίτερα στενοχωρούμαι, γιατί είναι Πρόεδρος ο κύριος Απόστολος Κακλαμάνης, ο οποίος έχει ζήσει αυτό το στοιχείο και ο οποίος στεκόταν εδώ, καθόταν και περίμενε να τελειώσουν όλοι, για να μιλήσει και στο τέλος μιλούσε ο Αλευράς για να συνοψίσει τις απόψεις όλων των Βουλευτών και του κόμματος.

Αυτό το φαινόμενο είναι φαινόμενο δυσλειτουργίας ή σήψεως του Κοινοβουλίου.

Το θέτω υπόψη σας για όση αξία έχει, μήπως πρέπει πλέον 

Σελίδα 4409 

δια του Κανονισμού να απαγορεύεται οι Κοινοβουλευτικοί Εκπρόσωποι να λάβουν το λόγο πριν ολοκληρώσουν οι Βουλευτές. Είναι οι εισηγητές, ομιλούσε ή συμπληρώνει κάτι ο Υπουργός. Ομιλούσαν οι Κοινοβουλευτικοί Εκπρόσωποι και στο τέλος ο Υπουργός απαντούσε.

Αυτό δεν είναι φαινόμενο κοινοβουλευτικής διαδικασίας. 'Ενα θέμα είναι αυτό.

Δεύτερον, κύριε Υπουργέ, νομίζω ότι θα έπρεπε να καταθέσετε έναν πίνακα, τον οποίο προ ημερών στην Επιτροπή μας κοινοποιήσατε και ο οποίος φανερώνει σαφώς τη διαφορά μεταξύ του μισθού που θα έπαιρνε -μα δεν αρκεί να το πάρουμε.

Να μείνει στα Πρακτικά. Και θα παρακαλέσω, κύριε Πρόεδρε, όχι απλώς να κατατεθεί αλλά να καταχωρηθεί στα Πρακτικά, για να ξέρει ο κάθε εργαζόμενος τι θα έπαιρνε αν εφαρμοζόταν η προηγούμενη εισοδηματική πολιτική και τι το νέο μισθολόγιο.

Θα μπω και στα άρθρα, κύριε Πρόδρε. 

Τρίτον -αυτό που λέω αφορά την Κυβέρνηση- σχετικά με τα πριμ παραγωγικότητας κ.λπ. Καλά, ένα μισθολόγιο δεν είχε συζητηθεί στην Κυβέρνηση; Ο Υπουργός Εμπορικής Ναυτιλίας δεν ήξερε ότι πρόκειται να ψηφισθεί πριμ παραγωγικότητας και μας δημιούργησε όλη αυτή την ιστορία των λιμενικών υπαλλήλων και εργατών, λιμενεργατών, την απεργία, τα δισεκατομμύρια που έχασε η Εθνική οικονομία; Δεν το ήξερε; Δεν είχε κουβεντιασθεί; Και επέμενε σε μια απεργία διακοσίων εξήντα εκατομμυρίων δραχμών για ένα επίδομα αρχής; Τότε, αν αποφασίσατε να φέρετε εδώ επίδομα παραγωγικότητας, είναι επίδομα θέμα αρχής.

Εξεπλάγην από μερικές παρατηρήσεις που άκουσα από την πλευρά του Κομμουνιστικού Κόμματος, το οποίο υποτίθεται εμμένει στις αρχές του ανατρέποντος υπαρκτού Σοσιαλισμού. Να μας μιλάει για τι; Για πριμ παραγωγικότητας που δίνεται από τον προϊστάμενο.

Να μας μιλάει για παραγωγικότητα, η οποία καθορίζεται από την μηχανοργάνωση, να μη δουλεύουν οι άνθρωποι. Νομίζω, ότι ο τελευταίος που μπορεί να μιλάει περί παραγωγικότητας στην Αίθουσα, είναι αυτοί οι οποίοι οδήγησαν το μεγάλο όραμα της μη ύπαρξης εκμετάλλευσης ανθρώπου από άνθρωπο, ή αυτοί οι οποίοι οδήγησαν στην πτώση του υπαρκτού σοσιαλισμού αυτοί οι οποίοι οδήγησαν στο πλανητάρχη της σημερινής κατάστασης. 

ΙΩΑΝΝΗΣ ΜΑΓΚΡΙΩΤΗΣ: Απουσιάζει. 

ΒΑΣΙΛΗΣ ΚΕΔΙΚΟΓΛΟΥ: Ακούει από την Αίθουσα που ευρίσκεται. Μπορούσε να είναι εδώ.

Δεύτερον, κύριε Υπουργέ, βλέπετε και σεις που παρακολουθήσατε ότι ο μισθός του ανθυπολοχαγού πλέον είναι πολύ μικρός και θα παρακαλούσα να δεσμευθείτε ότι η επόμενη αναπροσαρμογή που θα γίνει με βάση τις αυξήσεις θα περιλάβει πρώτα τον βασικό μισθό του ανθυπολοχαγού.

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κύριε Πρόεδρε, είναι τόσα άρθρα. Δε γίνεται να αναφερθώ μέσα σε πέντε λεπτά. Είναι παραβίαση του Κανονισμού από το Προεδρείο.

ΠΡΟΕΔΡΕΥΩΝ(Παναγιώτης Ν. Κρητικός): Πρέπει να μιλήσουν και άλλοι συνάδελφοι μέσα σε ορισμένα χρονικά πλαίσια.

ΒΑΣΙΛΗΣ ΚΕΔΙΚΟΓΛΟΥ: Θα παρακαλούσα η επόμενη αναπροσαρμογή του εισοδήματος και του μισθολογίου να ξεκινήσει από τους αξιωματικούς και να τους αποδώσουμε αυτό το οποίο θέλετε να κάνετε. Γιατί, εν πάση περιπτώσει, δεν μπορεί να παίρνει τρείς χιλιάδες διαφορά ή καμιά διαφορά ο ανθυπολοχαγός από αυτόν ο οποίος είναι επίσης αντίστοιχης πανεπιστημιακής εκπαίδευσης, είτε είναι καθηγητής τετραετούς φοίτησης, είτε κατάρτισης, είτε οτιδήποτε άλλο.

Βλέπω, κύριε Πρόεδρε, μια βροχή αιτημάτων ειδικών συνθηκών. Και ευτυχώς δεν είδα επίδομα συνθηκών των τοπογράφων. Να μας πουν και οι τοπογράφοι ότι ξέρετε, θέλουμε ειδικό επίδομα επειδή πηγαίνουμε στο ύπαιθρο στα χωράφια και αποτυπώνουμε. Για όνομα Θεού! Κάθε επάγγελμα έχει τον τόπο άσκησης του. Πού πάμε;

Πέρα από αυτά τώρα, κύριε Πρόεδρε, επειδή ο χρόνος είναι πολύ λίγος, επιτρέψτε μου να κάνω μερικές αναφορές που τις θεωρώ πολύ χρήσιμες.

Αγαπητέ, κύριε Υπουργέ, σημείωσα τις παραλείψεις σας. Σε ότι αφορά το επίδομα του "ΔΗΜΟΚΡΙΤΟΣ" θέλω να είστε ιδιαίτερα προσεκτικός, διότι έχουμε ένα προηγούμενο. Στην ιδιαίτερη περιφέρειά μας υπάρχει μια εκλεκτή βιομηχανία η "ΣΟΓΙΑ ΕΛΛΑΣ" την οποία ίδρυσαν Κύπριοι αγαπητοί αδελφοί μας. Εκεί αρχικά ήρθαν οι δυο αδελφοί Δημητρίου, οι managers οι οποίοι είχαν τελειώσει το MIT συμπαθέστατοι κατά πάντα, αλλά σε πειράματα που έκαναν ως χημικοί μηχανικοί στο ΜΙΤ -μια βιομηχανία η οποία έχει δυναμική, και η οποία πρέπει να καθετοποιηθεί-από τα πειράματα είχε εκλυθεί ραδιενέργεια και μετά από χρόνια αποδείχθηκε ότι είχαν καρκίνο. Απέθαναν και οι δύο. Η εταιρεία τηρεί μια ιδιαίτερη κοινωνική συμπεριφορά απέναντι σε καρκινοπαθείς. Πάει πάρα πολύ καλά και θέλω να πιστεύω, ότι ο σημερινός διευθύνων σύμβουλος ο κ. Βιτόριας θα την προχωρήσει στ' αχνάρια αυτών των δύο συμβούλων και θα την καθετοποιήσει, έτσι ώστε να είναι περισσότερο αποδοτική και για τη δική μας περιφέρεια και για την εθνική οικονομία. Αυτό να το λάβετε σοβαρότατα υπόψη σας. 'Ενα στοιχείο είναι αυτό.

Δεύτερον, να δώσετε ιδιαίτερη σημασία στην ομιλία του κ. Κουβέλη και του εκπροσώπου του ΔΗ.Κ.ΚΙ σχετικά με την διεκδίκηση επιδομάτων από τα δικαστήρια. Θα σας παρακαλέσω, αύριο, να φέρετε διάταξη εδώ που να αποκλείσει οποιαδήποτε δυνατότητα διεκδίκησης παραπέρα απ' αυτά. Επιτέλους, δεν έχουμε. Μόνο από το ΚΚΕ πληροφορήθηκα σήμερα ότι είμαστε τόσο πλούσια χώρα που μπορούμε να δίνουμε τα πάντα. Νοιώθω ότι είμαι και εγώ μεταξύ εκείνων οι οποίοι δυναστεύουν αφού δεν συμφωνούν να δίνουν.

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

ΠΡΟΕΔΡΕΥΩΝ(Παναγιώτης Ν. Κρητικός): Παρακαλώ, κύριε Κεδίκογλου, τελειώνετε. 

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, επιτρέψτε μου, παραβιάζετε τον Κανονισμό εσείς. 

ΠΡΟΕΔΡΕΥΩΝ(Παναγιώτης Ν. Κρητικός): Σας παρακαλώ. Δεν παραβιάζω κανέναν Κανονισμό.

ΒΑΣΙΛΗΣ ΚΕΔΙΚΟΓΛΟΥ: Τι με παρακαλείτε; Τρία άρθρα, τέτοια άρθρα μέσα σε πέντε λεπτά;

ΠΡΟΕΔΡΕΥΩΝ(Παναγιώτης Ν. Κρητικός): 'Εχουμε συμφωνήσει έναν ορισμένο χρόνο. Και τον τηρούν όλοι οι συνάδελφοι. 'Ολοι, όποια πράγματα έχουν να πουν, τα λένε μέσα σε ορισμένα χρονικά πλαίσια. Και λένε ουσιαστικά πράγματα. 

ΒΑΣΙΛΗΣ ΚΕΔΙΚΟΓΛΟΥ: Τελειώνω σε λίγο, κύριε Πρόεδρε.

Βλέπω μερικά πράγματα τα οποία δεν στέκονται. Δεν είναι δυνατόν αυτός που τελειώνει τη σχολή Δημόσιας Διοίκησης να παίρνει επίδομα 8.000. Εχετε υπόψη σας τί χρειάζεται για να μπεις στη σχολή Δημόσιας Διοίκησης και τί προσόντα αποκτάς όταν τελειώσεις;

Δεύτερον, είναι δυνατόν όταν μπαίνουμε στην Ευρωπαϊκή 'Ενωση και όταν η ξένη γλώσσα είναι βασικό εργαλείο συνεννόησης, γιατί ευδοκιμούν οι βόρειες χώρες, οι Σκανδιναυικές χώρες; Γιατί όλοι αυτοί οι λαοί ομιλούν αγγλικά όπως τη μητρική τους γλώσσα και μπορούν και αναπτύσσουν εμπόριο και σχέσεις. Είναι δυνατόν αυτός που ξέρει ξένη γλώσσα σε επίπεδο επάρκειας να μην έχει έναν ιδιαίτερο μισθό και δίνετε δέκα χιλιάδες μόνο στους διερμηνείς; Αυτά είναι βασικά λάθη, κύριε Υπουργέ, λάθη προοπτικής.

Τέλος, στο κίνητρο απόδοσης κύριε Υπουργέ, λυπάμαι πολύ, το άρθρο 13 δεν θα το ψηφίσω, διότι επιτρέπετε κίνηση λογαριασμών...

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Τελειώνω, κύριε Πρόεδρε, μην ενοχλείστε.

ΠΡΟΕΔΡΕΥΩΝ (Παναγιώτης Ν. Κρητικός): Το "τελειώνω", το λέτε σε χρόνο παρατατικό και συνεχίζετε. 

ΒΑΣΙΛΗΣ ΚΕΔΙΚΟΓΛΟΥ:... διότι υπάρχει μία σειρά επιδομάτων, το συμπλήρωμα των οποίων...

ΠΡΟΕΔΡΕΥΩΝ (Παναγιώτης Ν. Κρητικός): Στις 12 η ώρα 

Σελίδα 4410 

θα περαιωθεί η συζήτηση και θα μείνουν κάποιοι συνάδελφοι...

ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Πρόεδρε. Σας παρακαλώ!

ΠΡΟΕΔΡΕΥΩΝ (Παναγιώτης Ν. Κρητικός): ...χωρίς να πάρουν το λόγο. Δεν τους σκέπτεσθε;

ΒΑΣΙΛΗΣ ΚΕΔΙΚΟΓΛΟΥ: Παραβιάζετε τον Κανονισμό και έχω δικαίωμα εκ του Συντάγματος! 

ΠΡΟΕΔΡΕΥΩΝ (Παναγιώτης Ν. Κρητικός): Δεν παραβιάζω κανέναν Κανονισμό. Με συγχωρείτε, δεν παραβιάζω κανέναν Κανονισμό!

ΒΑΣΙΛΗΣ ΚΕΔΙΚΟΓΛΟΥ: Κάποτε, κύριε Πρόεδρε, πρέπει να τελειώσουμε εδώ και να ξεκαθαρίσουμε τα πράγματα. Ακούστε. Ο Κανονισμός...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, σας παρακαλώ!

ΒΑΣΙΛΗΣ ΚΕΔΙΚΟΓΛΟΥ: Επιτρέψτε μου να τελειώσω. Επιτρέψτε μου να τελειώσω τη φράση μου.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, τελειώστε.

ΒΑΣΙΛΗΣ ΚΕΔΙΚΟΓΛΟΥ: Σας παρακαλώ πολύ!

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ κι εγώ!

ΒΑΣΙΛΗΣ ΚΕΔΙΚΟΓΛΟΥ: Θα πρέπει να τελειώνουμε κάποτε. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! Γιατί θα πρέπει να είστε αυθαίρετος; 

ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, να τελειώνουμε κάποτε!

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, τελειώστε!

ΒΑΣΙΛΗΣ ΚΕΔΙΚΟΓΛΟΥ: Λοιπόν, παρακολουθείστε:

Με το άρθρο 13 επιτρέπεται η κίνηση λογαριασμών κάτω από το τραπέζι, εκτός του προϋπολογισμού. Αυτό είναι αντισυνταγματικό. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): 'Οχι, δεν επιτρέπεται.

ΒΑΣΙΛΗΣ ΚΕΔΙΚΟΓΛΟΥ: Το λέτε σαφώς. Τελείωσε. Φέρτε διάταξη που να το διαγράφει. 

Και τέλος, κύριε Πρόεδρε, για να το ξεκαθαρίσουμε: Είμαι Βουλευτής και ως Βουλευτής ...

ΠΡΟΕΔΡΕΥΩΝ (Παναγιώτης Ν. Κρητικός): 'Ολοι Βουλευτές είμαστε, κύριε συνάδελφε!

ΒΑΣΙΛΗΣ ΚΕΔΙΚΟΓΛΟΥ: ...έχω δικαίωμα νομοθετικής λειτουργίας και ελέγχου. 

ΠΡΟΕΔΡΕΥΩΝ (Παναγιώτης Ν. Κρητικός): Υποκείμεθα σε ορισμένους κανόνες λειτουργίας εδώ και κανείς δεν είναι...

ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, αλλά ο Κανονισμός...

ΠΡΟΕΔΡΕΥΩΝ (Παναγιώτης Ν. Κρητικός): ...υπεράνω κανόνων...

ΒΑΣΙΛΗΣ ΚΕΔΙΚΟΓΛΟΥ: Αφήστε με να τελειώσω. Δεν θα υποχωρήσω!

ΠΡΟΕΔΡΕΥΩΝ (Παναγιώτης Ν. Κρητικός):...υπεράνω κοινοβουλευτικών πρακτικών και υπεράνω...

ΒΑΣΙΛΗΣ ΚΕΔΙΚΟΓΛΟΥ: Να τελειώσω. Δεν θα υποχωρήσω!

ΠΡΟΕΔΡΕΥΩΝ (Παναγιώτης Ν. Κρητικός): ...κάποιας συνεννόησης και κάποιας λογικής που κυριαρχεί σ' αυτήν την Αίθουσα και διέπει τις σχέσεις όλων μας...

ΒΑΣΙΛΗΣ ΚΕΔΙΚΟΓΛΟΥ: Να τελειώσω. Δεν θα υποχωρήσω! Δεν θα υποχωρήσω, αν δεν τελειώσω τη φράση μου!

ΠΡΟΕΔΡΕΥΩΝ (Παναγιώτης Ν. Κρητικός):... και Βουλής και Βουλευτών και Πτερύγων και Κυβέρνησης και των πάντων!

ΒΑΣΙΛΗΣ ΚΕΔΙΚΟΓΛΟΥ: Δεν θα υποχωρήσω, αν δεν τελειώσω τη φράση μου. Δεν θα υποχωρήσω!

ΠΡΟΕΔΡΕΥΩΝ (Παναγιώτης Ν. Κρητικός): Σεις αυθαιρετείτε πάντα και δημιουργείτε προβλήματα στο Κοινοβούλιο!

ΒΑΣΙΛΗΣ ΚΕΔΙΚΟΓΛΟΥ: Δεν θα υποχωρήσω, αν δεν τελειώσω τη φράση μου! Καταλάβετέ το!

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, με συγχωρείτε πάρα πολύ, δεν έχετε το λόγο!

ΒΑΣΙΛΗΣ ΚΕΔΙΚΟΓΛΟΥ: 'Εχω είκοσι χρόνια εδώ. Καταλάβετέ το! 

ΠΡΟΕΔΡΕΥΩΝ (Παναγιώτης Ν. Κρητικός): Υπερβήκατε κατά πολύ το χρόνο, διαμαρτύρεσθε κιόλας; 

ΒΑΣΙΛΗΣ ΚΕΔΙΚΟΓΛΟΥ: Ο Κανονισμός, πρέπει να καταλάβετε κάποτε, ότι είναι ένας νόμος διαδικασίας και όχι νόμος ουσίας...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ! Παρακαλώ, παρακαλώ! 

ΒΑΣΙΛΗΣ ΚΕΔΙΚΟΓΛΟΥ: Αυτό που σας λέω και λυπάμαι πολύ. Πρέπει να καταλάβετε ότι είναι νόμος ουσίας που δεσμεύει είνα το σύστημα.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε! Δεν μπορείτε να αυθαιρετείτε συνεχώς. Δεν έχετε το λόγο!

ΒΑΣΙΛΗΣ ΚΕΔΙΚΟΓΛΟΥ: Δεν μπορείτε να μου αφαιρέσετε το λόγο, πριν τελειώσω τη φράση μου. Υπάρχει μία παράδοση εδώ!

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!

Ο κ. Γικόνογλου έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Κύριε Πρόεδρε, τον πίνακα, τον οποίο ζήτησε για τις αποδοχές με το νέο μισθολόγιο και με την εισοδηματική πολιτική, θα τον καταθέσω στα Πρακτικά.

ΠΡΟΕΔΡΕΥΩΝ (Παναγιώτης Ν. Κρητικός): Ωραία. Είναι ο ίδιος πίνακας στον οποίο αναφέρθηκε...

ΒΑΣΙΛΗΣ ΚΕΔΙΚΟΓΛΟΥ: Να μην τον καταθέσετε στα Πρακτικά, αλλά να καταχωρηθεί και να πάρει σελίδα. 'Αλλο κατάθεση και άλλο να καταχωρηθεί.

ΠΡΟΕΔΡΕΥΩΝ (Παναγιώτης Ν. Κρητικός): Θα καταχωρηθεί, κύριε συνάδελφε. Ηρεμήστε, σας παρακαλώ!

(Στο σημείο αυτό ο κ. Υφυπουργός Οικονομικών κ. Ν. Χριστοδουλάκης καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:

Σελίδα 4411 

σελ. 4411

Σελίδα 4412 

σελ. 4412

Σελίδα 4413 

σελ. 4413

Σελίδα 4414 

σελ. 4414


Σελίδα 4415 

 

ΒΑΣΙΛΗΣ ΚΕΔΙΚΟΓΛΟΥ: 'Ετσι θα υπάρχει στα Πρακτικά και θα λάβουμε γνώση.

ΙΩΑΝΝΗΣ ΧΑΡΑΛΑΜΠΟΥΣ: Κύριε συνάδελφε, σταματείστε, για να τελειώνουμε.

ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Χαραλάμπους. Υπάρχει δικαίωμα που δεν μπαίνει σε διαδικασίες. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε!

ΒΑΣΙΛΗΣ ΚΕΔΙΚΟΓΛΟΥ: Εγώ σας παρακαλώ!

ΠΡΟΕΔΡΕΥΩΝ (Παναγιώτης Ν. Κρητικός): Πού μιλάτε, πώς μιλάτε και για ποιο λόγο διαμαρτύρεσθε; Είναι συμπεριφορά στο Κοινοβούλιο αυτή; Σας παρακαλώ πάρα πολύ!

ΒΑΣΙΛΗΣ ΚΕΔΙΚΟΓΛΟΥ: Τι παρακαλείτε; Παραβιάζετε δικαίωμα και παρακαλείτε; Δεν καταλαβαίνω. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!

Ορίστε, κύριε Γικόνογλου, έχετε το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, το 1993 είχε τελειώσει το έργο της η Διακομματική Επιτροπή για την προστασία των δασών. Επί δύο χρόνια δουλέψαμε σκληρά για να βγάλουμε κάποια πορίσματα, τα οποία η Κυβέρνηση του ΠΑΣΟΚ ήλθε και υλοποίησε το 1995.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, να σέβεστε το λειτούργημά μου. Να σέβεστε το λαό που με έστειλε εδώ! 

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, μιλάει άλλος συνάδελφος στο Βήμα. Αυτό είναι το λειτούργημά σας; Λυπάμαι

ΒΑΣΙΛΗΣ ΚΕΔΙΚΟΓΚΛΟΥ: Να σέβεστε το λαό που με έστειλε εδώ. Παραβιάζετε τον Κανονισμό!

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, δεν έχετε το λόγο. Είστε εκτός κοινοβουλευτικού λειτουργήματος και λυπάμαι γι' αυτό! Μιλά ο κύριος συνάδελφος και δεν τον λογαριάζετε;

Ορίστε, κύριε Γικόνογλου, συνεχίστε, θα σας κρατήσω και το χρόνο.

ΜΟΣΧΟΣ ΓΙΚΟΝΟΓΛΟΥ: Είπα, ότι μετά από δύο χρόνια εργασίας έβγαλε το πόρισμά της η Διακομματική Επιτροπή για την προστασία των δασών. Η Κυβέρνηση του ΠΑΣΟΚ ήλθε και έκανε νόμους για την υλοποίηση αυτού του μεγάλου έργου, το οποίο τέλειωσε ύστερα από σκληρή δουλειά, όπως είπα προηγουμένως, της Διακομματικής Επιτροπής.

Μέσα σε όλα που αποφάσισε η Κυβέρνηση του ΠΑΣΟΚ ψήφισε και το ν. 2342/95, με τον οποίο στο άρθρο 8, παράγραφος 1, καθόριζε ένα επίδομα για τους δασικούς, υπαλλήλους τους δασολόγους, τεχνολόγους δασοπονίας, δασοπυροσβέστες κ.λπ., με το οποίο θα μπορούσαν να ανταποκριθούν όλοι αυτοί στο μεγάλο έργο που έκαναν, -όταν είχαμε πυρκαγιές- επί 24ώρου βάσεως. Αυτό το έργο το αναγνώρισε ο Υπουργός Γεωργίας και με Δελτίο Τύπου που εξέδωσε, δηλώνει ότι συμπράττει με τους εργαζόμενους και ζητά από την Κυβέρνηση να δοθεί αυτό το επίδομα και να μην αφαιρεθεί.

Και μάλιστα λέει ο Υπουργός Γεωργίας, κ. Τζουμάκας: "Με παρέμβασή του στον Υφυπουργό Οικονομικών κ. Χριστοδουλάκη, ζητά να απαλειφθεί η εξαίρεση αυτή σε βάρος των δασικών υπαλλήλων". Ο ίδιος ο κύριος Υφυπουργός στην Επιτροπή, στην οποία δεν συμμετείχα, κύριε Πρόεδρε, δηλώνει: "Είπα στους δασικούς υπαλλήλους οι οποίοι με επισκέφθηκαν στο γραφείο μου ότι αν είναι έτσι όπως τα λέτε, τότε προτιμήστε το επίδομα ως έχει και να μην λάβετε το κίνητρο απόδοσης". Μην τους δώσετε το κίνητρο απόδοσης, δώστε τους το επίδομα.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Δεν το δέχονται.

ΜΟΣΧΟΣ ΓΙΚΟΝΟΓΛΟΥ: Το δέχονται. Σας διαβεβαιώ ότι το δέχονται αυτό. Κάντε το. 

Αλλά δεν είναι μόνο αυτό. Συνεχίζει αυτό το Υπουργείο Οικονομικών, θέλει να εξοντώσει τον αγροτικό τομέα. Δεν σέβεται τον άνθρωπο με το νομοσχέδιο, τον έχει εξαθλιώσει. Δεν σέβεται το δάσος που θα μας δώσει ζωή. Και τη ζωή μας δεν σέβεστε. Αλλά δεν σέβεται και τη γεωργία η οποία προσφέρει στην εθνική οικονομία. Τι πράττει με αυτό το νομοσχέδιο; Θεσμοθετεί πλέον τους γεωτεχνικούς ως ουραγούς στη μισθολογική ιεραρχία της Δημόσιας Διοίκησης. Καθιερώνει ρυθμίσεις αμοιβών με ειδικά επιδόματα, έξω από τον κορμό του κυρίως μισθολογίου, όπως είναι για εκπαιδευτικούς, για νοσοκομειακούς κ.λπ., απ' έξω οι γεωτεχνικοί. Παγιώνει μισθολογικές διαφορές ύψους ογδόντα χιλιάδων έως εκατόν πενήντα χιλιάδων για τους υπαλλήλους των οικονομικών υπουργείων. Δικά τους είναι τα υπουργεία, επόμενο είναι να πάρουν οι υπάλληλοι τους, αλλά να δώσουν και στους άλλους, όπως στους γεωτεχνικούς. Καταργεί τίτλους σπουδών με ειδικότητες. Η πλειοψηφία των γεωτεχνικών έχει κάνει μεταπτυχιακά. Τα καταργεί αυτά για τους γεωτεχνικούς και έχει την απαίτηση η Κυβέρνηση αυτή με τους συγκεκριμένους υπουργούς να μας φέρει αυτό εδώ το νομοσχέδιο και εμείς να ψηφίσουμε τέτοιες διατάξεις. Μα, είναι δυνατόν, κύριε Υπουργέ; Δεν σέβεστε τους εργαζόμενους. Το ίδιο κάνατε και με το μισθολόγιο των στρατιωτικών. Τους ισοπεδώσατε, αφαιρέσατε άρθρα και αυτήν τη στιγμή παίρνουν πολύ λιγότερα απ' αυτά που λέγατε τότε, γιατί άρχισε να πληρώνεται πια ο αξιωματικός. Το ίδιο κάνετε και με τους δημοσίους υπαλλήλους. 'Οταν θα εφαρμοστεί το μισθολόγιο, το ίδιο θα συμβεί. Αντιλαμβάνεστε τι πάτε να κάνετε; Αντιλαμβάνεστε ότι δεν θα υπάρχει δάσος; Για ποιό λόγο να πάει ο δασικός να δουλεύει είκοσι τέσσερις ώρες το εικοσιτετράωρο όταν όλοι οι άλλοι δουλεύουν μόνο επτά ώρες; Και αυτόν τον άνθρωπο εσείς τον καταδικάζετε. Για ποιό λόγο να πάει στο χωράφι ο γεωτεχνικός, όταν τον έχει ανάγκη ο αγρότης και τον καλεί για να αυξήσει την παραγωγικότητα της γης; Δεν θα πάει, αφού δεν έχει το κίνητρο και η αιτία θα είστε εσείς για όλα αυτά.

Κύριε Πρόεδρε, είναι αδύνατον να ψηφίσω αυτή τη διάταξη, η οποία δημιουργεί αυτές τις προϋποθέσεις στους γεωτεχνικούς. Εγώ δηλώνω εκ των προτέρων ότι τη διάταξη του άρθρου 10 θα την καταψηφίσω.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Παρά την ανάγκη ενός ήρεμου κλίματος, δεν μπορώ και εγώ να μην προσθέσω τη δική μου επισήμανση ότι πράγματι αδικείται η παρουσία του Βουλευτή μονίμως στο Κοινοβούλιο. Το μείζον του χρόνου εξαντλείται στη φιλολογία μεταξύ τριών, πέντε οργάνων του Κοινοβουλίου και τελευταία υπολογίζεται ο Βουλευτής. Αλλά είναι στη δική μας ευθύνη, κύριοι συνάδελφοι, να δώσουμε τον τόνο του Κοινοβουλίου ότι εμείς αποτελούμε το Κοινοβούλιο, οι Βουλευτές. 

Θα πω για το συνδικαλισμό στις 'Ενοπλες Δυνάμεις. Μήπως από ηθική πλευρά πρέπει να αρχίσουμε να συνδικαλιζόμαστε και οι Βουλευτές; Από ηθική πλευρά, για να μην παρεξηγηθώ.

Θα μου επιτρέψετε, κύριε Πρόεδρε, με όλο το σεβασμό να τονίσω ότι ως λοχαγός πίστευα ότι έπρεπε ο συνδικαλισμός να περάσει και στις 'Ενοπλες Δυνάμεις. Το εγκατέλειψα ελαφρώς -και σας το λέω με παρρησία- όταν έγινα στρατηγός. Το χρόνο που είμαι στην πολιτική ρίζωσε μέσα μου η αντίληψη του λοχαγού. Το 1909 -να δείτε πόσο πίσω έχουμε πάει- τριακόσιοι μόνιμοι υπαξιωματικοί έκαναν παρέλαση από την Ομόνοια προς τη Βουλή των Ελλήνων, ζητώντας βελτίωση αποδοχών.

Και το 2009 έχουμε φθάσει σ' ένα πέτρινο στρατόπεδο. Δεν θέλω να πω τίποτε άλλο, θέλω να πω όμως, ότι η ηθική και υλική στήριξη των στελεχών στις 'Ενοπλες Δυνάμεις πρέπει να συμβαδίζει με την αντίληψη για εξοπλισμούς, για τούτο και το άλλο, στους οποίους δίνουν ψυχή τα πρόσωπα. Ο ανθρώπινος παράγοντας, κύριε Υπουργέ, περιφρονήται στις 'Ενοπλες Δυνάμεις. Αυτό όμως υπονομεύει το αμυντικό σύστημα. Η ιστορία της χώρας είναι διδακτική.

Τα τρία άρθρα που συζητούμε σήμερα, το 8, το 10 και το 13 έρχονται με τη σειρά τους να συμπληρώσουν το γενικό άξονα μέσα στον οποίο κινείται το μισθολόγιο. Και πρέπει να δεχθούμε, ότι οι δυνατότητες της οικονομίας από την μια μεριά και οι ανάγκες του δημοσιοϋπαλληλικού κόσμου από την άλλη, συνδυάζονται σε ένα σημείο βάσεως τουλάχιστον. 

Σελίδα 4416 

Πρέπει να το δεχθούμε όλοι μας.

Το άρθρο 8, αναγνωρίζει κάποια τακτικά επιδόματα. Καλό θα είναι αυτά να είναι ενσωματωμένα στο βασικό μισθό και να μετατρέπονται σε συντάξεις όταν γίνονται οι υπάλληλοι συνταξιούχοι.

Το άρθρο 10, προσθέτει κάποια συμπληρωματικά επιδόματα που ανταποκρίνονται σε ειδικές καταστάσεις υπαλλήλων. Και το άρθρο 13 ομιλεί περί κινήτρου απόδοσης, παραγωγικότητας. Καλό ήταν να μην το λέμε έτσι. 'Οταν θα το πάρουν όλοι να το έχουμε βαφτίσει με έναν άλλο τρόπο.

Θα πρέπει να δεχθούμε -και με ακούν οι συνδικαλιστές των δημοσίων υπαλλήλων- ότι δεν υπάρχει ομάδα που να μην γίνεται αξιολόγηση, αν μιλάμε για σοβαρό και δημοκρατικό Κράτος. Αξιολόγηση που θα δώσει την ηθική και υλική αμοιβή χωρίς κλιμάκωση, με βάση την ικανότητα και την προσφορά. Δεν υπάρχει ομαδική εργασία. Μόνο στην Ελλάδα συμβαίνει το φαινόμενο αυτό, όταν μιλούμε για προϊστάμενο να εγείρονται τα δημοκρατικά μας αισθήματα.

Και τα ακούει κανείς και από πλευρές που στο δικό τους σύστημα οι έννοιες δημοκρατία, συνδικαλισμός κ.λπ. ήταν ανύπαρκτα. Δεν πιστεύω να νομίζετε, ότι ο υπάλληλος -στο σύστημα εκείνο- που ήταν του Κόμματος, έπαιρνε τα ίδια χρήματα με τον υπάλληλο που δεν ήταν στο Κόμμα, που δεν είχε την ταυτότητα. Ακούμε ακραίες θέσεις. Η αλήθεια πλευροκοπείται ασυστόλως.

Το άρθρο 13 έπρεπε να είναι ακόμα αυστηρότερο και σαφώς να αξιολογείται η απόδοσή του, το ενδιαφέρον του υπαλλήλου για τον πολίτη. 'Οχι, λοιπόν, μόνο συμφωνώ, αλλά υπερθεματίζω.

Τώρα να σας μιλήσω και για μερικές τάξεις, κύριε Υπουργέ, που δικαιούνται μιας πρόσθετης -αν θέλετε- μέριμνας. Οι υπάλληλοι του Υπουργείου Εθνικής Αμύνης αντιμετωπίζουν καθεστώς παρόμοιο, προσιδιάζον προς το στρατιωτικό περιβάλλον, με αυξημένη πίεση πειθαρχίας, με προσφορά πέρα από το ωράριο αγόγγυστα. Τους έχω ζήσει τριάντα πέντε χρόνια. Αδικούνται σε σχέση με τα μισθολόγια των λοιπών υπαλλήλων. 'Ενα αυτό.

Δεύτερον, όσον αφορά τους υπαλλήλους του Οργανισμού Αποχέτευσης Θεσσαλονίκης, όπως ξέρετε, έχουμε και σχετικές στατιστικές -μίλησε, θαρρώ συνάδελφός μου- προσβολής τους από αρρώστειες κ.λπ. Εργάζονται δωδεκάωρα, πολλές φορές και εικοσιτετράωρα, με συνθήκες ανθυγιεινές και επικίνδυνες. 'Επρεπε να τύχουν μιας μεγαλύτερης μέριμνας και δεν το λέω γιατί είναι στη Θεσσαλονίκη.

Το προσωπικό του Οργανισμού 'Υδρευσης Θεσσαλονίκης, ζει επί εικοσιτετραώρου βάσεως. 'Επρεπε να τύχουν του ευεργετήματος της ανθυγιεινής εργασίας.

Για τον "ΔΗΜΟΚΡΙΤΟ", κάνατε νομίζω μια βελτίωση. Βγαίνοντας, όμως, από το ξενοδοχείο μου και κινούμενος προς τη Βουλή, κάποιος μου έδωσε μια μισθοδοτική κατάσταση και είδα εκατόν σαράντα επτά χιλιάδες με είκοσι χρόνια υπηρεσία. Υπάρχουν τέτοιοι μισθοί; Για το Θεό! Και μιλάμε μετά για πανεπιστημιακή μόρφωση και μιλάμε για έρευνα; Δεν αναφέρομαι σε εσάς, κύριε Υπουργέ, αυτά είναι χρόνια τώρα.

Πρέπει, λοιπόν, να κοιτάξουμε τους δημοσίους υπαλλήλους με περισσότερη ευαισθησία, όλοι μας, και οι δημόσιοι υπάλληλοι πρέπει να εγκαταλείψουν την παλιά νοοτροπία και να ενταχθούν μέσα σε ένα παραγωγικό περιβάλλον, για να αποδώσουν στον πολίτη, κύριε Πρόεδρε, εκείνα που συνταγματικά καθορίζονται, να εκπληρώνουν τη θέληση του Κράτους και να υπηρετούν τον πολίτη, πράγμα που δεν γίνεται.

Για τους δασικούς υπαλλήλους, θα ήθελα και εγώ να προσθέσω την παράκλησή μου να κάνετε ό,τι μπορείτε. Τα καλοκαίρια έχω πετάξει με αεροπλάνα με αυτούς, έχω σβήσει φωτιές, άπειρες φορές στη ζωή μου. Ταλαιπωρούνται και κινδυνεύουν πολλές φορές. 

Για εκείνους τους αγροφύλακες, βεβαίως, μου δόθηκε μια εξήγηση από το συνεργάτη σας, ότι με την παράγραφο 2 του άρθρου 22, υπάρχει μία ευελιξία να καθορίζουν ο οικείος Υπουργός με τον Υπουργό Οικονομικών τα μισθολογικά κλιμάκια. Γίνεται μία κίνηση να τα απαγκριστρώσουμε απ' αυτά που είχε ψηφίσει ο κ. Τσοβόλας, θαρρώ, σχετικά με τα τέσσερα κλιμάκια. 'Ηταν μια στατική αντιμετώπιση. 'Εχει μία ευελιξία το άρθρο 22 για τους αγροφύλακες.

Το επίπεδο των αποφοίτων των ΤΕΙ, των παλιών ΚΑΤΕΕ, με το ν. 1404, αν θυμάμαι καλά, έχει μετατραπεί σε επίπεδο τριτοβάθμιας εκπαίδευσης. Τους εξισώνουμε στο επίδομα σχεδόν μεταξύ τριτοβάθμιας και δευτεροβάθμιας εκπαίδευσης. Είναι ένα πρόβλημα μόνιμο.

ΠΡΟΕΔΡΕΥΩΝ (Παναγιώτης Ν. Κρητικός): Τελειώνετε παρακαλώ, κύριε συνάδελφε.

ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε.

Ψηφίζω και τα τρία άρθρα. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Κεδίκογλου έχει ζητήσει με αίτησή του το λόγο επί του Κανονισμού. Παρακαλώ, κύριε Κεδίκογλου.

ΒΑΣΙΛΗΣ ΚΕΔΙΚΟΓΛΟΥ:Θέλω το λόγο επί του Κανονισμού, διότι παραβιάζεται...

ΠΡΟΕΔΡΕΥΩΝ (Παναγιώτης Ν. Κρητικός):Σε τι παραβιάσθηκε ο Κανονισμός;

ΒΑΣΙΛΗΣ ΚΕΔΙΚΟΓΛΟΥ: Παραβιάζεται το άρθρο 103 και ταυτόχρονα παραβιάζεται και το άρθρο 14 του Κανονισμού. Σύμφωνα με το άρθρο 13, προβλέπεται η διάρκεια της συζήτησης επί των άρθρων του Κανονισμού και σύμφωνα με το άρθρο 14, προβλέπονται οι αρμοδιότητες της Διάσκεψης των Προέδρων. 

Πριν πω, πώς γίνεται αυτή η παραβίαση, η βάναυση, που μετατρέπει τη Βουλή σε "σαλεπιτζίδικο", οφείλω να σας πω, κύριε Πρόεδρε, ότι τα Συντάγματα και οι Κανονισμοί είναι για να κατοχυρώνουν τις μειοψηφίες. Το Σύνταγμα μιλάει για κάποια θεμελιώδη δικαιώματα. Δεν μπορεί η Βουλή διά Πλειοψηφίας να καταργήσει αυτό που προβλέπει το Σύνταγμα.

Αυτό να το ξεκαθαρίσουμε. Συντάγματα και Κανονισμοί, κατοχυρώνουν τις μειοψηφίες. Αυτή είναι η αρχή. Εδώ έχουμε και καθηγητές και νομικούς και τόσους άλλους. Δεν μπορείτε, λοιπόν, εσείς με κανένα τρόπο να πάρετε απόφαση, η οποία παραβιάζει τον Κανονισμό, ό,τι και αν είναι ο Πρόεδρος της Βουλής και όσες περγαμηνές και αν διαθέτει. Δεν θέλω να προχωρήσω πάνω σ' αυτό.

Το άρθρο, λοιπόν, 103 λέει ότι για κάθε άρθρο ο χρόνος είναι πέντε λεπτά και η δευτερολογία δύο λεπτά. Σε καμία περίπτωση δεν δίνει το δικαίωμα να παραβιάσετε αυτό το δικαίωμα του Βουλευτή, της Μειοψηφίας, εμού, διά της Πλειοψηφίας και να μου πείτε ότι "αλλάζω το χρόνο". Και δεν δίνει πουθενά το δικαίωμα να αλλάξετε το χρόνο ομιλίας επί των άρθρων μεταξύ Εισηγητού και Βουλευτών. 'Ενα στοιχείο είναι αυτό.

Δεύτερον, υπάρχει η Διάσκεψη των Προέδρων, η οποία έχει δικαίωμα να κανονίσει τη διάρκεια της συζήτησης. Για ποιά; Για τα νομοσχέδια που παραπέμπονται σε Τμήματα, σύμφωνα με την οργανωμένη συζήτηση και όχι για όλα τα νομοσχέδια. Πέραν τούτου, διάρκεια της συζήτησης δεν σημαίνει και αριθμό συνεδριάσεων. Σημαίνει τριακόσιες πενήντα ώρες, χίλιες ογδόντα ώρες. Μπορεί να είναι μία συνεδρίαση συνεχής. 'Ετερον εκάτερον. Δεν μπορείτε να κανονίζετε εσείς ποια θα είναι η διάρκεια με αριθμό συνεδριάσεων.

Λοιπόν, το Προεδρείο της Βουλής -και λυπούμαι γιατί γίνεται με σας και με τον κύριο Κακλαμάνη- παραβιάζει βάναυσα τον Κανονισμό της Βουλής, παραβιάζει θεμελειώδεις κανόνες, οι οποίοι έχουν γίνει με αγώνες, με αίμα, για να κατοχυρώνονται οι μειοψηφίες.

Το Σύνταγμα, επαναλαμβάνω, κατοχυρώνει τη μειοψηφία, το θεμελιώδες δικαίωμα του πολίτη του ασύλου της κατοικίας, της ελευθερίας του λόγου. Αυτά δεν παραβιάζονται, δεν μπορείτε με κανένα νόμο και καμμία πλειοψηφία να τα αλλάξετε. 'Ετσι δεν μπορείτε και με κανένα νόμο και με καμία απόφαση της Βουλής να παραβιάσετε το δικό μου δικαίωμα να μιλώ πέντε λεπτά για κάθε άρθρο.

Και φθάσατε σ' ένα σημείο, το βλέπετε. Πού φθάσατε; Σ' ένα σημείο να συζητάμε νομοσχέδιο περί μισθολογίου και να εγγράφονται τέσσερις Βουλευτές. Και αν ερχόμαστε, ερχόμαστε γιατί σεβόμαστε το Κοινοβούλιο και την ιστορία μας 

Σελίδα 4417 

εδώ πέρα, κύριε Πρόεδρε. 

Αλλιώς, τι νόημα έχει; Τι είπα εγώ στον Υπουργό, τι του υπέδειξα, τι έμαθε ο Λαός για τις δικές μου απόψεις, πού είναι ο προβληματισμός της Βουλής, με τον τρόπο που οργανώνεται η συζήτηση; Τέσσερις συνεδριάσεις για να συζητήσετε τέτοιο νομοσχέδιο. 

Και τι έγινε, δηλαδή, αν συζητήσουμε ένα νομοσχέδιο λιγότερο; Και τι έγινε, δηλαδή, αν κλείσει η Βουλή ένα μήνα και δεν συζητήσουμε όλα τα νομοσχέδια; Και τι είναι αυτή η "πρεμούρα" σώνει και καλά να έχουμε δουλειά να κάνουμε; Να μιλάμε για νομοσχέδια. Δεν είναι αυτός ο ρόλος της Βουλής, ούτε αυτός ο ρόλος του Βουλευτή.

Ο ρόλος του Βουλευτή είναι νομοθετικός, αλλά και ελεγκτικός. Και ο ελεγκτικός δεν είναι, όπως τον έχετε εσείς κανονίσει με τον Κανονισμό. Ο Κανονισμός είναι ένας νόμος διαδικασίας. Ο ελεγκτικός είναι δια του Συντάγματος. Μάθετέ το αυτό και πληροφορηθείτε το και είσθε υπεύθυνοι για τη θέση του Βουλευτού απέναντι της Εκτελεστικής Εξουσίας.

Ο Βουλευτής έχει το δικαίωμα εκ του Συντάγματος να ανοίγει την πόρτα οιουδήποτε της Εκτελεστικής Εξουσίας, είτε είναι ΔΕΚΟ, είτε είναι Υπουργός και να του πει "μπαίνω μέσα και θέλω να μου φέρεις αυτά να τα ελέγξω τώρα", διακόπτοντας συνεδριάσεις, συνελεύσεις, ο,τιδήποτε. 

Και οφείλω να πω ότι επί της Πρωθυπουργίας του Κωνσταντίνου Καραμανλή και Ανδρέα Παπανδρέου, ουδέποτε ζήτησα στο τηλέφωνο είτε τον Μητσοτάκη, είτε τον Στεφανόπουλο -τους λέω με το όνομα, γιατί τους τιμά, νομίζω-είτε τον Ανδρέα Παπανδρέου ως Πρωθυπουργό, πριν ασθενήσει και πολλούς άλλους δικούς μας Υπουργούς και δεν βγήκαν ποτέ στο τηλέφωνο.

Και έχουμε τα φαινόμενα, τώρα να ακούτε τους Βουλευτάς να παραπονούνται. Και έχουμε τα φαινόμενα να έχουμε νομοσχέδια τέτοια και να είναι πόσοι εγγεγραμμένοι; Ελάχιστοι.

Για ανοίξτε μία προηγούμενη περίοδο -περίοδο Παπασπύρου, Παπακωνσταντίνου, Αλευρά- να δείτε πόσοι ήταν εγγεγραμμένοι σε τέτοια θεμελιώδη νομοσχέδια. Ανοίξτε να δείτε πόσοι ήταν εγγεγραμμένοι στο νομοσχέδιο που είχε φέρει το ν.1504.

Αυτά να σας προβληματίσουν. Υποβαθμίζει το Προεδρείο τη Βουλή στο σύνολό της ως διαδικασία, ως λειτουργία και ως θεσμό. 

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Κεδίκογλου, δεν παραβιάστηκε καμία διάταξη του Κανονισμού. Το Προεδρείο εφαρμόζει τον Κανονισμό, εφαρμόζει τις διατάξεις του και τις αποφάσεις του Σώματος και των επί μέρους οργάνων του.

Η κοινοβουλευτική πρακτική γνωρίζετε ότι επί των ενοτήτων -και εδώ υπήρξε απόφαση...

ΒΑΣΙΛΗΣ ΚΕΔΙΚΟΓΛΟΥ: Πού το λέει αυτό ο Κανονισμός, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε πάρα πολύ.

ΒΑΣΙΛΗΣ ΚΕΔΙΚΟΓΛΟΥ: Θα δευτερολογήσω;

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν έχετε δικαίωμα να δευτερολογήσετε επί του Κανονισμού. Και το Προεδρείο δεν έχει δικαίωμα να δευτερολογήσει. Θα σας απαντήσει επί των αιτιάσεών σας. 

Υπήρξε απόφαση της Διάσκεψης των Προέδρων, η οποία προσδιόρισε ημέρες και η οποία επικυρώθηκε από το Σώμα.

ΒΑΣΙΛΗΣ ΚΕΔΙΚΟΓΛΟΥ: Πού το βρήκε το δικαίωμα να αποφασίζει για αριθμό και διάρκεια συνεδριάσεων;

ΠΡΟΕΔΡΕΥΩΝ (Παναγιώτης Ν. Κρητικός): Επικυρώθηκε από το Σώμα. Η πρόταση της Διάσκεψη των Προέδρων...

ΒΑΣΙΛΗΣ ΚΕΔΙΚΟΓΛΟΥ: Σας παρακαλώ να μου απαντήσετε, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Σας άκουσα.

ΒΑΣΙΛΗΣ ΚΕΔΙΚΟΓΛΟΥ: Δεν έχω καμία όρεξη εγώ να διακόπτω, ούτε να μακρυγορώ. Λοιπόν, να απαντήσετε σ' εκείνα που σας είπα...

ΠΡΟΕΔΡΕΥΩΝ (Παναγιώτης Ν. Κρητικός): Θα σας απαντήσει το Προεδρείο, όπως εκείνο νομίζει και βάσει του Κανονισμού.

ΒΑΣΙΛΗΣ ΚΕΔΙΚΟΓΛΟΥ: ...τι σημαίνει διάρκεια και τι σημαίνει αριθμός συνεδριάσεων; Εκεί να απαντήσετε και όχι να λέτε...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. 'Η σεβόμαστε τα όργανα και τις αποφάσεις τους ή δεν τα σεβόμαστε.

ΒΑΣΙΛΗΣ ΚΕΔΙΚΟΓΛΟΥ: Ποιές αποφάσεις; Πού λέει ο Κανονισμός για αριθμό συνεδριάσεων μετά απόφαση του Σώματος ή της διάσκεψης των προέδρων.

ΠΡΟΕΔΡΕΥΩΝ (Παναγιώτης Ν. Κρητικός): 'Ηρθε πρόταση από τη Διάσκεψη των Προέδρων για τέσσερις συγκεκριμένες συνεδριάσεις.

ΒΑΣΙΛΗΣ ΚΕΔΙΚΟΓΛΟΥ: Πού το λέει αυτό ο Κανονισμός;

ΠΡΟΕΔΡΕΥΩΝ (Παναγιώτης Ν. Κρητικός): 'Ηρθε πρόταση από το Προεδρείο για συγκεκριμένη κατανομή σε ενότητες της συζητήσεως αυτής και συμφώνησε το Σώμα. Αυτή την απόφαση εφαρμόζει το Σώμα.

ΒΑΣΙΛΗΣ ΚΕΔΙΚΟΓΛΟΥ: Πού λέει ότι δια ερωτημάτων πλειοψηφία μπορεί να αλλάζει ο Κανονισμός;

ΠΡΟΕΔΡΕΥΩΝ (Παναγιώτης Ν. Κρητικός): Χθες οι συνάδελφοι μίλησαν -όσοι ήθελαν να μιλήσουν- μέχρι τη μία η ώρα επί ενότητος δεκατριών άρθρων με πλήρη άνεση και ανέπτυξαν πλήρως τις απόψεις τους.

ΒΑΣΙΛΗΣ ΚΕΔΙΚΟΓΛΟΥ: Λυπάμαι, γιατί αναγκάστηκα να σας κάνω μάθημα στοιχειώδους Συνταγματικού Δικαίου.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Κρίνει το Σώμα. Κρίνει όποιος μας παρακολουθεί και τη νοοτροπία σας και τη νοοτροπία του Προεδρείου. Σας άκουσε το Προεδρείο με απόλυτη άνεση. Δεν ανέχεσθε να ακούσετε το Προεδρείο και λυπάμαι γι' αυτό, κύριε συνάδελφε.

ΒΑΣΙΛΗΣ ΚΕΔΙΚΟΓΛΟΥ: Δεν έχει δικαίωμα το Σώμα να αλλάξει τον Κανονισμό. Κάνατε σαλεπιτζίδικο την Αίθουσα.

ΠΡΟΕΔΡΕΥΩΝ (Παναγιώτης Ν. Κρητικός): Και δεν μπορείτε εσείς να διαταράσσετε την τάξη του Κοινοβουλίου. Είσθε σχεδόν ο μόνος.

ΒΑΣΙΛΗΣ ΚΕΔΙΚΟΓΛΟΥ: Ορίστε, ο αριθμός των ομιλητών...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Εφαρμόζει τον Κανονισμό και τις αποφάσεις του Σώματος το Προεδρείο. Το Προεδρείο δεν παίρνει αποφάσεις. Ούτε δικαιούται, ούτε διανοείται να πάρει αποφάσεις. Παρά μόνο όσες του αναγνωρίζει ο κανονισμός.

ΒΑΣΙΛΗΣ ΚΕΔΙΚΟΓΛΟΥ: Δεν δικαιούται το Σώμα να αλλάξει τον Κανονισμό. Μάθετέ το.

ΠΡΟΕΔΡΕΥΩΝ (Παναγιώτης Ν. Κρητικός): 'Εχει τον Κανονισμό, τον οποίο εφαρμόζει προς κάθε κατεύθυνση με απόλυτη ισοτιμία και ισονομία και προς τους συναδέλφους. Λυπάμαι, κύριε συνάδελφε.

Ο κ. Χαραλάμπους έχει το λόγο.

ΑΝΝΑ ΜΠΕΝΑΚΗ ΨΑΡΟΥΔΑ: Κύριε Πρόεδρε, να προχωρήσουμε λίγο στη συζήτηση.

ΠΡΟΕΔΡΕΥΩΝ (Παναγιώτης Ν. Κρητικός): Να προχωρήσουμε και λίγο τη συζήτηση επί της ουσίας.

Ορίστε, κύριε Χαραλάμπους.

ΙΩΑΝΝΗΣ ΧΑΡΑΛΑΜΠΟΥΣ: Κύριε Πρόεδρε, οι αντιδράσεις των Βουλευτών, όσων μίλησαν μέχρι τώρα, εκφράζουν μία αγανάκτηση από το φαινόμενο, ότι πήγαμε έντεκα η ώρα σε μία συνεδρίαση που ασχολείται με τα άρθρα για να μιλήσει ο πρώτος Βουλευτής. Αυτό είναι πρωτοφανές φαινόμενο.

Βεβαίως ο Υπουργός...

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε...

ΙΩΑΝΝΗΣ ΧΑΡΑΛΑΜΠΟΥΣ: Μη με διακόπτετε καθόλου. Τον ξέρω τον Κανονισμό. 

Βεβαίως ο Υπουργός μιλάει όποτε θέλει...

ΠΡΟΕΔΡΕΥΩΝ (Παναγιώτης Ν. Κρητικός): Θα συμφωνήσω σ' αυτό το σημείο.

ΙΩΑΝΝΗΣ ΧΑΡΑΛΑΜΠΟΥΣ: Μη με διακόπτετε, σας παρακαλώ.

Σελίδα 4418 

 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε.

ΙΩΑΝΝΗΣ ΧΑΡΑΛΑΜΠΟΥΣ: Και καλώς. 

Βεβαίως μιλούν όποτε θέλουν οι Κοινοβουλευτικοί Εκπρόσωποι. Το λέει και αυτό ο Κανονισμός. 'Ομως, υπάρχει μία κοινοβουλευτική πρακτική, κύριε συνάδελφε και κύριε Πρόεδρε, την οποία πρέπει να την τηρούμε και όταν δεν τηρείται οφείλει το Προεδρείο να λάβει μέτρα, διότι αυτό το φαινόμενο που παρουσιάζεται σήμερα θα γενικευθεί και τότε η παρουσία του Βουλευτή δεν θα έχει σχέση με τη συζήτηση, παρά μόνο με την υπογραφή στο γνωστό βιβλίο που οδηγεί όχι σε αναβάθμιση, αλλά σε υποβάθμιση του ρόλου του Βουλευτή.

Το πρώτο λάθος είναι οι Υπουργοί να απαντάνε αμέσως μόλις ακούσουν ένα-δύο Εισηγητές. Ο Υπουργός πρέπει να ακούσει όλους τους Βουλευτές και να μιλήσει στο τέλος. Πρώτα, για να έχει ολόκληρη την εικόνα των απόψεων και δεύτερον για να εμποδίσει τους Κοινοβουλευτικούς Εκπροσώπους, που αμέσως δράττονται της ευκαιρίας να απαντήσουν, για να στηθεί ο χορός Υπουργών και Κοινοβουλευτικών Εκπροσώπων. 

Και το καταλαβαίνω, όταν υπάρχει συζήτηση επί της αρχής όπου μπορεί να βγει θέμα στο δελτίο ειδήσεων των 8.30' και των 9.00'. Στην αποψινή συνεδρίαση άρθρων που δεν μπορούν να αποτελούν αντικείμενο του δελτίου ειδήσεων, τι νόημα έχει να αρχίσουν οι Βουλευτές να μιλάνε στις έντεκα η ώρα;

Και κάτι άλλο. Θα πρέπει να γίνει κατανοητό, ότι ο Κοινοβουλευτικός Εκπρόσωπος δεν είναι αυτοτελής θεσμός. Ο Κοινοβουλευτικός Εκπρόσωπος στον Κανονισμό ονομάζεται αναπληρωτής Πρόεδρος Κοινοβουλευτικής Ομάδας. Σκεφθείτε, λοιπόν, τον Κοινοβουλευτικό Εκπρόσωπο που αναπληρεί τον Παπανδρέου, τον Καραμανλή, τον Μητσοτάκη, τον 'Εβερτ, τον Σημίτη, την Παπαρήγα να έρχεται εδώ μέσα να αναφέρεται άρθρο-άρθρο και επιδοματάκι-επιδοματάκι. Αυτή είναι δουλειά του Εισηγητή.

Υπήρξα δύο χρόνια Κοινοβουλευτικός Εκπρόσωπος και ουδέποτε πήρα το λόγο επί των άρθρων, παρά μόνο όταν υπήρξε πολιτικό ζήτημα στην Αίθουσα. Αυτός είναι ο ρόλος των Κοινοβουλευτικών Εκπροσώπων. Αλλιώς, οι Βουλευτές τι ρόλο παίζουν εδώ μέσα; 

Βεβαίως υπάρχει ο Κανονισμός, βεβαίως το Προεδρείο έχει δίκιο, λέγοντας ότι τηρεί τον Κανονισμό. Τον τηρείτε τον Κανονισμό, αλλά δεν τηρείται η κοινοβουλευτική πρακτική και η παράδοση. Το φαινόμενο πια είναι ανυπόφορο.

Θα μπω τώρα στο θέμα μας. Κύριε Πρόεδρε, υπάρχει μία κατηγορία υπαλλήλων του Υπουργείου Μεταφορών, οι οποίοι μετά το τέλος της δουλειάς τους στο Υπουργείο, πηγαίνουν στις διάφορες πίστες Χολαργού, κ.λπ. και κάνουν τις εξετάσεις των υποψηφίων οδηγών. Η αμοιβή τους δεν δίνεται από τον προϋπολογισμό του Υπουργείου, ούτε από τον προϋπολογισμό του Κράτους. Προέρχεται από ένα ειδικό ταμείο και βγαίνει από τα παράβολα των εξεταζομένων, το ΕΞΙΟ.

ΒΑΣΙΛΗΣ ΚΕΔΙΚΟΓΛΟΥ: Κακώς. Αυτά είναι παραμάγαζα.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Συμφωνώ.

ΒΑΣΙΛΗΣ ΚΕΔΙΚΟΓΛΟΥ: Χαίρομαι που συμφωνείτε.

ΙΩΑΝΝΗΣ ΧΑΡΑΛΑΜΠΟΥΣ: Εγώ συμφωνώ επί των παρατηρήσεων για τον Κανονισμό με τον κ. Κεδίκογλου, πλην όμως ο ίδιος βρίσκεται έξω.

Αν τελικά αυτό είναι παραμάγαζο, τότε το ότι διατηρούνται μέσα σ'αυτό το νομοσχέδιο, όπως άκουσα από κάποιον συνάδελφο, εβδομήντα πέντε επιδόματα και η κατάργηση των υπολοίπων...

ΒΑΣΙΛΗΣ ΚΕΔΙΚΟΓΛΟΥ: Εκτός του προϋπολογισμού.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, έχουν όλοι δικαιώματα σ'αυτήν την Αίθουσα.

ΙΩΑΝΝΗΣ ΧΑΡΑΛΑΜΠΟΥΣ: Τώρα όσα είπατε για τον Κανονισμό, τα χαλάσατε. Εσείς ξεπεράσατε και τον Κανονισμό πια.

ΒΑΣΙΛΗΣ ΚΕΔΙΚΟΓΛΟΥ: Φυσικά. 'Οταν παραβιάζεται, έχω δικαίωμα να αμυνθώ. Εγώ τα αναφέρω άρθρο-άρθρο να απαντήσει

ΙΩΑΝΝΗΣ ΧΑΡΑΛΑΜΠΟΥΣ: Με την άδεια του συναδέλφου να συνεχίσω, κύριε Πρόεδρε. 

Αυτό, λοιπόν, το επίδομα λέγεται ειδική κατ'αποκοπή αποζημίωση, κύριε Υπουργέ. Δεν είναι ούτε επίδομα ούτε πριμ παραγωγικότητας.

(Θόρυβος στην Αίθουσα)

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, παρακαλώ.

ΙΩΑΝΝΗΣ ΧΑΡΑΛΑΜΠΟΥΣ: Αυτοί οι άνθρωποι, λοιπόν, παίρνουν εβδομήντα πέντε χιλιάδες ως ειδικό κατ'αποκοπή επίδομα αποζημίωση και άλλο είναι το επίδομα παραγωγικότητας. 

Με τη ρύθμιση του νομοσχεδίου, σύμφωνα με την παράγραφο 3 του άρθρου 10, όλα τα επιδόματα και οι αμοιβές που δεν αναφέρονται στο άρθρο 10 καταργούνται. 'Αρα, λοιπόν, καταργείται και αυτή η περίπτωση.

Ελέχθη, ότι η υποκάτασταση αυτού του επιδόματος γίνεται με το άρθρο 13, παράγραφοι 7 και 8. Δεν είναι ακριβές, γιατί οι παράγραφοι 7 και 8 αφορούν το επίδομα παραγωγικότητας, που ονομάζεται σήμερα κίνητρο απόδοσης. 'Εξω από αυτό, όμως, το κίνητρο απόδοσης, υπάρχει μια κατ'αποκοπή αποζημίωση. Αυτή η κατ'αποκοπή αποζημίωση δεν είναι σύνηθες επίδομα από τη συγκεκριμένη εργασία που κάνει ο εργαζόμενος την ώρα της εργασίας του, το επτάωρό του, το οκτάωρό του. Είναι εξτρά εργασία, την οποία κάνει μετά τη λήξη της εργασίας του και αποτελεί ειδική αμοιβή. Δεν είναι επίδομα για να πάει στις παραγράφους 7 και 8 του άρθρου 13.

Παρακαλώ, κύριε Υπουργέ, δείτε το αυτό το θέμα. Αν έχετε δίκιο, τότε έχει καλώς. Δίπλα σας είναι ο Υφυπουργός Μεταφορών, τον οποίο πρέπει να ενδιαφέρει και περισσότερο. Αν έχετε λοιπόν δίκιο, έχει καλώς και έληξε το θέμα και για μένα, γιατί αυτή είναι η ουσία, αν όμως δεν καλύπτεται, όπως λένε οι εργαζόμενοι -οι υπηρεσίες λένε ότι καλύπτεται- τότε θα υπάρξει το εξής φαινόμενο. Θα σχολάνε και δεν θα πηγαίνουν να κάνουν εξετάσεις και θα σταματήσουν οι εξετάσεις των αυτοκινήτων. Τι θα κάνετε τότε; Θα προσλάβετε ειδικούς υπαλλήλους; Θα υπαναχωρήσετε και θα ξαναγυρίσετε πίσω; Διότι δεν είναι σαν τα άλλα επιδόματα, που τα παίρνει κανείς πρόσθετα στο μισθό, οπότε δουλεύεις για το μισθό, παίρνεις και το επίδομά σου και άρα δεν μπορείς να αντιδράσεις. Εδώ έχουν τη δυνατότητα να μην πάνε στο Χολαργό να κάνουν εξετάσεις. Τότε τι θα κάνετε; Και είναι και ανταποδοτικά. Εισπράττουν περισσότερα για το Δημόσιο, απ' όσα παίρνουν αυτοί ως αντιμισθία. Δείτε το, λοιπόν, αυτό το θέμα.

Και το άλλο θέμα -και κλείνω μ' αυτό- είναι αυτό που σας είπα και χθες. 'Αρθρο 13. Το επίδομα των πενήντα οκτώ χιλιάδων και εξήντα οκτώ χιλιάδων, που παίρνουν οι απόφοιτοι των ΤΕΙ και οι απόφοιτοι των ΑΕΙ. Είπα και χθες, ότι δεν υπάρχει απόφοιτος ΤΕΙ, απόφοιτος ΑΕΙ. Υπάρχει τριτοβάθμια εκπαίδευση, όπου ο ένας είναι πανεπιστημιακού επιπέδου και ο άλλος επιπέδου τεχνολογικής κατεύθυνσης. Υπάρχει νόμος του Υπουργείου Παιδείας, που αναγνωρίζει ισότιμη κατηγορία σ' αυτόν τον τριτοβάθμιο τομέα και υπάρχει και κοινοτική Οδηγία, η οποία επιβάλλει την ισότητα μεταχείρισης μεταξύ των αποφοίτων της τριτοβάθμιας εκπαίδευσης. Κατά συνέπεια, γι' αυτό το λόγο, πιστεύω, ότι αυτό το πενήντα οκτώ χιλιάδες, που αφορά τους απόφοιτους ΤΕΙ, πρέπει να γίνει εξήντα οκτώ χιλιάδες. Ευχαριστώ.

ΒΑΣΙΛΗΣ ΚΕΔΙΚΟΓΛΟΥ: Το λόγο επί του Κανονισμού, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κεδίκογλου ζητάει και πάλι το λόγο επί του Κανονισμού. 

Σε τι συνίσταται η παραβίαση, από την ώρα που πήρατε το λόγο μέχρι τώρα, κύριε Κεδίκογλου; Στερείτε δικαιώματα άλλων συναδέλφων, οι οποίοι είναι γραμμένοι να μιλήσουν και τη δωδεκάτη θα περατωθεί η συζήτηση. Να το λάβετε υπόψη σας αυτό.

ΒΑΣΙΛΗΣ ΚΕΔΙΚΟΓΛΟΥ: Να τιμάμε τους θεσμούς και μετά όλα τα άλλα.

ΠΡΟΕΔΡΕΥΩΝ (Παναγιώτης Ν. Κρητικός): Α, τα δικαιώματα δεν είναι θεσμοί! Αυτά είναι τα ιερότερα και τα πλέον 

Σελίδα 4419 

ουσιαστικά. Οι θεσμοί υπάρχουν για την προστασία των δικαιωμάτων, κύριε συνάδελφε.

ΒΑΣΙΛΗΣ ΚΕΔΙΚΟΓΛΟΥ: Να σας πω το λόγο;

ΠΡΟΕΔΡΕΥΩΝ (Παναγιώτης Ν. Κρητικός): Ορίστε.

ΒΑΣΙΛΗΣ ΚΕΔΙΚΟΓΛΟΥ: Λοιπόν. Στο άρθρο 14 λέει: "Η Διάσκεψη των Προέδρων εξετάζει την Ημερησία ...κ.λπ. ...καθορίζει τη διαδικασία και τη διάρκεια της συζήτησης..." -όχι τις μέρες- "...αριθμό συνεδριάσεων ή προτάσεων νόμων κ.λπ., καθώς...κλπ. μέσα στο πλαίσιο των συνεδριάσεων της ημερήσιας διάταξης, λαμβάνοντας υπόψη την εισήγηση της αρμόδιας Κοινοβουλευτικής Επιτροπής". Πού είναι η εισήγηση της αρμόδιας επιτροπής εδώ και μας τα κάνατε εσείς όπως θέλατε; 'Ενα θέμα είναι αυτό.

Δεύτερο, πείτε μου: Το άρθρο 103, που σας είπα προηγουμένως, λέει: "Στη συζήτηση των άρθρων η διάρκεια της ομιλίας των εγγεγραμμένων στον κατάλογο των ομιλητών δεν μπορεί να υπερβεί τα πενήντα λεπτά της ώρας...κ.λπ.". Πού λέει ότι μπορεί δι' ερωτήσεως το Σώμα να λάβει αυτές τις αποφάσεις; Απαντήστε μου και θα ευχαριστηθώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Σας απαντάω και τώρα με πολλή συντομία, γιατί σέβομαι εκείνο, το οποίο πρέπει να σεβόμαστε όλοι, το χρόνο των άλλων συναδέλφων μέσα στα πλαίσια της συνεδριάσεως.

ΒΑΣΙΛΗΣ ΚΕΔΙΚΟΓΛΟΥ: Λυπάμαι που κάνατε τη Βουλή σαλεπιτζίδικο!

ΠΡΟΕΔΡΕΥΩΝ (Παναγιώτης Ν. Κρητικός): Η Διάσκεψη των Προέδρων, βάσει αυτών που επικαλεσθήκατε εσείς, προτείνει στο Σώμα. Και το Σώμα αποφάσισε προχθές, ομοφώνως τη διαδικασία. Τι άλλο θέλετε; Θέλετε απόψε να παρακωλύετε τη συνεδρίαση;

ΒΑΣΙΛΕΙΟΣ ΚΕΔΙΚΟΓΛΟΥ: Να καταθέσετε την εισήγηση της επιτροπής.

ΠΡΟΕΔΡΕΥΩΝ (Παναγιώτης Ν. Κρητικός): Λυπάμαι. Κύριε συνάδελφε, απόψε δεν σας αναγνωρίζω.

Το λόγο έχει ο κ. Γιαννακόπουλος.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κύριε Υπουργέ, έχω την άποψη, την πεποίθηση, θα έλεγα, ότι το νομοσχέδιο που συζητάμε, το πολύ σοβαρό αυτό νομοσχέδιο, στις βασικές του αρχές και στη φιλοσοφία του είναι προς τη σωστή κατεύθυνση, αφού προσπαθεί να βάλει μια τάξη στη χαώδη και ανεξέλεγκτη κατάσταση, που υπήρχε μέχρι σήμερα από τα ποικιλώνυμα πριμ παραγωγικότητας κ.ο.κ.

'Εχω την εντύπωση όμως, κύριε Υπουργέ, για να μη χάνω χρόνο, ότι σε ορισμένες περιπτώσεις, κραυγαλέες θα έλεγα, έχετε δει κάποια θέματα με μάτι όχι πάρα πολύ συγκαταβατικό. Δηλαδή ...

(Θόρυβος στην Αίθουσα)

Κύριε Κεδίκογλου, παρακαλώ να με ακούτε, όπως σας ακούω κι εγώ.

'Εχω λοιπόν την εντύπωση, κύριε Υπουργέ, ότι στους εργαζόμενους στο "ΕΚΕΠΕ ΔΗΜΟΚΡΙΤΟΣ" γίνεται μία αδικία και θα προσπαθήσω να την αναλύσω και θα περιοριστώ μόνον σ' αυτή. Ομολογώ, ότι -όπως είπα και προηγουμένως-προσπαθεί να μπει μια τάξη. Αλλά, κύριε Υπουργέ, θα πρέπει να συγκρίνουμε ομοιογενή και ομογενή, αν θέλετε, πράγματα και κάποια επιδόματα ανθυγιεινά, όπως π.χ. το επίδομα των εργαζομένων στο "ΔΗΜΟΚΡΙΤΟ" λόγω ραδιενέργειας, το οποίο καταβάλλεται στους εργαζόμενους από της συστάσεως της ατομικής εταιρείας και σήμερα του Πυρηνικού Κέντρου "ΔΗΜΟΚΡΙΤΟΣ" δεν μπορεί να είναι συγκρίσιμο με κάποιους άλλους υπαλλήλους, οι οποίοι δεν εκτίθενται στην ανθυγιεινή αυτή εργασία και μάλιστα σε ραδιενέργεια.

Σας είπα και στην επιτροπή, σας λέω και σήμερα εδώ, ότι δεν είναι μόνο οι εργαζόμενοι περί τον αντιδραστήρα. Στο "Δημόκριτο" υπάρχουν άλλα δέκα ινστιτούτα ή πρώην διευθύνσεις, στα οποία οι εργαζόμενοι εκτίθενται σε ακτινοβολία ιοντίζουσα, όπως είναι το "Εργαστήριο Ραδιενέργειας Περιβάλλοντος", το "Ινστιτούτο Ραδιοϊσοτόπων - Ραδιοπροϊόντων" και άλλα οκτώ όπως σας είπα. Ο νομοθέτης, αλλά και οι συλλογικές συμβάσεις μετά, έχουν χωρίσει τους εργαζόμενους στο "Δημόκριτο" ανάλογα με το ποσοστό ραδιενέργειας που δέχεται ή που εκτίθεται ο κάθε εργαζόμενος. Και ναι μεν, κύριε Υπουργέ, αναγνωρίζω, ότι γνωρίζετε και σεις το ζήτημα, αφού έχετε κάνει Γενικός Γραμματέας, αλλά εχω την εντύπωση, ότι πρέπει να το δείτε με ιδιαίτερη ευαισθησία και να μη συγκρίνουμε ανόμοια πράγματα. Επιτρέψτε μου να πω, ότι στην επιτροπή, μας είπατε πως ούτε λίγο ούτε πολύ, μόνο οι περί τον αντιδραστήρα δώδεκα ή είκοσι εργαζόμενοι εκτίθενται σε ραδιενέργεια. Εγώ σας είπα από την πληροφορία που έχω από τους εργαζόμενους -όχι μόνο εγώ και Βουλευτές όλων των Κομμάτων- ότι όλοι οι εργαζόμενοι στο Δημόκριτο εκτίθενται σε ιοντίζουσα ακτινοβολία. Παραδείγματος χάριν όχι μόνο οι εργαζόμενοι περί τον αντιδραστήρα, αλλά και οι εργαζόμενοι στα ινστιτούτα, στις πρώην διευθύνσεις, στα εργαστήρια, είναι στην πρώτη κατηγορία. Στη δεύτερη κατηγορία, ενδεικτικά θα σας πω, ότι είναι εκείνοι που έρχονται σε επαφή με τα ραδιοισότοπα, με τα ραδιοπροϊόντα, όπως οι μεταφορείς κ.λπ.

Στη τρίτη κατηγορία είναι οι διοικητικοί υπάλληλοι. Εδώ Θα σας πω ένα χαρακτηριστικό παράδειγμα. Κάτω από το διοικητήριο, κάτω από κει που στεγάζονται οι διοικητικοί υπάλληλοι, υπάρχει το εργαστήριο ραδιενέργειας περιβάλλοντος. Δηλαδή στο ισόγειο είναι αυτό και από πάνω είναι οι εργαζόμενοι. Πέστε μου, παρά τα όποια προφυλακτικά μέτρα που έχουν ληφθεί, αν εκτίθενται ή δεν εκτίθενται στη ραδιενέργεια.

Για να μη μακρηλογώ, επειδή δεν με παίρνει ο χρόνος, έχω την εντύπωση ότι θα πρέπει να το δείτε. Βεβαίως, κάνατε κάποιες τροποποιήσεις, όμως οι τροποποιήσεις που κάνατε δεν αίρουν την αδικία για τους εργαζόμενους στο Δημόκριτο. Θα σας πω συγκεκριμένα. Λέτε, ότι η πρώτη κατηγορία, δηλαδή η άλφα ζώνη, παίρνει σαράντα πέντε χιλιάδες, η βήτα ζώνη τριάντα χιλιάδες και η άλλη είκοσι χιλιάδες. Αυτό το συνδυάζετε και το συμψηφίζετε με το κίνητρο απόδοσης. Είπα στην αρχή, το λέω και τώρα, ότι δεν μπορούμε να συγκρίνουμε ανόμοια πράγματα. Αν κάποιοι εργαζόμενοι εκθέτουν την υγεία τους σε ραδιενέργεια, όπως οι εργαζόμενοι στο Δημόκριτο να μας το πείτε εδώ. 

Κύριε Υπουργέ, θα πρέπει να το δείτε και να μείνει όπως ήταν το επίδομα ραδιενέργειας, γιατί πραγματικά νομίζω, ότι το δικαιούνται οι εργαζόμενοι στο Δημόκριτο, διότι εκτίθενται σε πολύ μεγάλους κινδύνους.

Εγώ έχω να σας επισημάνω, ότι και ο φορέας, ο διευθύνων σύμβουλος και ο Πρόεδρος του "Δημοκρίτου" είναι σύμφωνοι μ' αυτό.

Στο άρθρο 24, κύριε Υπουργέ, συμπεριλάβατε κάτι για τους δικηγόρους του Δημοσίου. Μας υποσχεθήκατε και θα σας παρακαλέσω να κάνετε μια δήλωση, ότι θα βγει κοινή υπουργική απόφαση. 

Προκύπτει όμως, ένα άλλο ζήτημα...

ΠΡΟΕΔΡΕΥΩΝ (Παναγιώτης Ν.Κρητικός): Θα το συζητήσουμε στην αυριανή συνεδρίαση. Είναι στην άλλη ενότητα. 

ΙΩΑΝΝΗΣ ΓΙΑΝΝΑΚΟΠΟΥΛΟΣ: Εντάξει, κύριε Πρόεδρε, το λέω παρεμπιπτόντως.

Εν πάση περιπτώσει, κύριε Υπουργέ, για να επανέλθω σ' αυτό, σας λέω, ότι ένας ερευνητής από το κίνητρο απόδοσης μαζί με το επίδομά του δεν φθάνει τις εκατόν είκοσι χιλιάδες, διότι πήρατε και σεις αυτό το παράδειγμα το ακραίο.

Θέλω λοιπόν να σας παρακαλέσω, αφού και όλες οι Πτέρυγες συμφωνούν με αυτό, να το δείτε, γιατί οι εργαζόμενοι στο "ΔΗΜΟΚΡΙΤΟ" εκθέτουν σε κίνδυνο την υγεία τους.

Ευχαριστώ.

ΠΡΟΕΔΡΕΥΩΝ(Παναγιώτης Ν.Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, από τη στιγμή που το μισθολόγιο που φέρνετε με το νομοσχέδιό σας διαπνέεται από την πολιτική λιτότητας που σας επιβάλλει η εισοδηματική πολιτική του 1997, επόμενο είναι να υπάρχει αποσπασματικότητα και επιμέρους τακτοποιήσεις. Ειδικά στο θέμα της επιδοματικής πολιτικής, όλοι γνωρίζουμε, ότι υπήρχε μια αναρχία. Με το μισθολόγιο που φέρνετε, όχι μόνο δεν τακτοποιείτε την αναρχία που υπάρχει, αλλά επιδεινώνετε σε 

Σελίδα 4420 

πολλές περιπτώσεις, την οικονομική θέση δημοσίων υπαλλήλων στους οποίους είχε δοθεί το επίδομα είτε έναντι των ονομαστικών αυξήσεων είτε ένεκα ειδικών συνθηκών εργασίας.

Αυτή τη στιγμή και με τις τροποποιήσεις που κάνατε, δεν γνωρίζουμε κύριε Υπουργέ, πραγματικά, ποια επιδόματα καταργούνται και ποια διατηρούνται. Και δεν γνωρίζουμε για ποιους λόγους καταργούνται πολλά απ'αυτά τα επιδόματα. 

Ακούστηκε κατά κόρον απόψε, το επίδομα ειδικών συνθηκών των δασικών υπαλλήλων. Είναι δυνατόν, κύριε Υπουργέ, ένα επίδομα που έχει δοθεί με την ομόφωνη υποστήριξη όλων των Πτερύγων της Βουλής και μετά από ένα πόρισμα -όπως είπε και ο κ.Γικόνογλου πριν από λίγο- το οποίο βγήκε μετά από δύσκολη και επίπονη εργασία για τη δασοπροστασία, να έρχεστε εσείς σήμερα και να το αφαιρείτε;

Κύριε Υπουργέ, έχω μπροστά μου και εγώ το δελτίο Τύπου του Υπουργού Γεωργίας, ο οποίος οπωσδήποτε γνωρίζει καλύτερα από εσάς σαν προϊστάμενος Υπουργός, τις ειδικές δυσκολίες που έχει το επάγγελμα του δασικού υπαλλήλου, ειδικά την καλοκαιρινή περίοδο. Και σας το λέω αυτό, επειδή και εγώ είμαι δασολόγος και γνωρίζω τι σημαίνει για τους δασικούς υπαλλήλους αυτό το επίδομα.

Κύριε Υπουργέ, ρωτήστε τους Νομάρχες -και θα σας απαντήσουν- τι συμβαίνει το καλοκαίρι με τη δασοπροστασία.

Αυτήν την περίοδο συζητάμε στην Επιτροπή που έχει συσταθεί για το αγροτικό, το αγροτικό πρόβλημα της Χώρας και όλοι οι συνάδελφοι εκεί έχουν τονίσει επανειλημμένως τη σημασία που έχει ο γεωτεχνικός στην εφαρμογή της σωστής αγροτικής πολιτικής και μιλάμε όλοι για αναδιαρθρώσεις. Πώς είναι δυνατόν να κάνουμε αναδιάρθρωση στη γεωργία, όταν οι γεωτεχνικοί, κύριε Υπουργέ, πραγματικά είναι οι ουραγοί του μισθολογίου, το οποίο εσείς φέρνετε σήμερα για να ψηφίσουμε;

Θέλω επίσης να σταθώ και σε μια άλλη κατηγορία υπαλλήλων. Το θεωρώ εκτός λογικής να συζητάμε για λίγους ανθρώπους που εργάζονται στο "ΔΗΜΟΚΡΙΤΟ" και για το περίφημο επίδομα ραδιενέργειας το οποίο συμψηφίζεται, περικόπτεται -τελικά δεν έχουμε και εμείς αντιληφθεί τι ακριβώς γίνεται- γι'αυτούς τους ανθρώπους στους οποίους απευθύνθηκε στο κάτω-κάτω το Δημόσιο, όταν έγινε το Τσερνομπίλ, όταν μάλιστα δίπλα μας έχουμε το Κοζλοντούι και όλοι ξέρουμε τι κίνδυνος υπάρχει από εκεί. Είναι δυνατόν να συζητάμε για την περικοπή του επιδόματος αυτών των ανθρώπων;

Επίσης, θέλω να πω δύο κουβέντες για την περικοπή του επιδόματος του κινήτρου απόδοσης. Είναι δυνατόν οι προϊστάμενοι, που όλοι γνωρίζουμε σήμερα πώς τοποθετούνται, να έχουν τη δυνατότητα να μειώνουν τις αποδοχές των εργαζομένων; 'Ενα μεγάλο μέρος από τη στιγμή που έχει τη δυνατότητα ο προϊστάμενος να περικόπτει ή να θεσμοθετεί αυτό το επίδομα...

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Πού το είδατε;

ΕΥΑΓΓΕΛΟΣ ΑΠΟΣΤΟΛΟΥ: Και ειδικά στις σημερινές συνθήκες που όλοι γνωρίζουμε πώς τοποθετούνται οι προϊστάμενοι, πώς δίνονται αυτά τα κίνητρα;

Τελειώνοντας, θέλω να πω ότι, από τη στιγμή που υπάρχουν αυτές οι κινητοποιήσεις, υπάρχουν αυτές οι απεργίες, που δεν θα τελειώσουν, κύριε Υπουργέ, και άλλες θα υπάρξουν αύριο, πιστεύουμε, ότι αυτό το μισθολόγιο δεν είναι δυνατόν να εφαρμοστεί, αφού δεν έχει τη σύμφωνη γνώμη των εργαζομένων, τη σύμφωνη γνώμη των ενδιαφερομένων.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, δεν θα έπαιρνα το λόγο, γιατί πιστεύω, ότι ο κύριος Υπουργός ως πανεπιστημιακός δάσκαλος δεν χρειάζεται να ακούσει τα όσα από εμάς ακούει απόψε, για να αξιολογήσει και να πάρει κάποιες αποφάσεις.

Απλά και μόνο θέλω να μιλήσω σχετικά με το άρθρο 10, όπου διατηρείτε πράγματι, την κατ' αποκοπή μηνιαία αποζημίωση των δικαστικών υπαλλήλων, όπως είχε ονομαστεί. 

Εκείνο το οποίο θα ήθελα να πω -και πιστεύω ότι το γνωρίζετε, κύριε Υπουργέ, είμαι βέβαιος, ότι οι δικαστικοί υπολείπονται των άλλων δημοσίων υπαλλήλων κατά 40% στις μηνιαίες αποδοχές τις οποίες παίρνουν. Και πάνω σ' αυτό μπορούμε, αν θέλετε, να έχουμε και διάλογο αυτή τη στιγμή. Και πάντοτε προσπαθούσαμε όλοι μας, όλοι οι φορείς που εργαζόμαστε μέσα στο χώρο αυτόν της Δικαιοσύνης και από τη θέση, αν θέλετε, της προεδρίας των δικηγορικών συλλόγων και από άλλες θέσεις, να βοηθήσουμε. Εργάζονται σκληρά. Εσείς βέβαια δεν το ξέρετε, δεν είστε της ιδίας επιστήμης, δεν έχετε το ίδιο αντικείμενο, την ίδια λειτουργία, αλλά κάποτε οι δικαστικοί υπάλληλοι εργαζόντουσαν μαζί με τα ποντίκια, αγκαλιά με τα ποντίκια. Και μάλιστα η ανάγκη που μας έκανε να φύγουμε από το κτίριο της Σανταρόζα δεν ήταν τόσο ο σεισμός του 1981, όσο τα ποντίκια που κυκλοφορούσανν πάνω στις έδρες ή πάνω στα γραφεία των δικαστικών υπαλλήλων. Ευτυχώς, κάπως εξελίχθηκε ο Τόπος μας, από το 1981 μέχρι σήμερα, και αποκτήσαμε την πρώην Σχολή Ευελπίδων. Και ελπίζω κάποτε, ότι μπορεί να αποκτήσουμε και το Εφετείο πίσω από τον 'Αρειο Πάγο. Ο Θεός να δώσει, γιατί έχει γίνει το γεφύρι της 'Αρτας. 'Οπως επίσης ελπίζουμε τα διοικητικά δικαστήρια να αποκτήσουν κτίριο για να δικάζονται οι πολίτες. Γιατί επ' ωφελεία των πολιτών είναι όλα αυτά.

Διατηρείτε, λοιπόν, το επίδομα αυτό, της κατ' αποκοπήν αποζημίωσης, την οποία μετονομάζετε σε παγία αποζημίωση. 'Ομως, κάνετε κάτι το οποίο θα προκαλέσει πάρα πολλές δίκες. Και σας λέω, κύριε Υπουργέ, υπεύθυνα ως νομικός, ότι είναι προτιμότερο να δίνετε ένα επίδομα, παρά να αντιμετωπίζετε δίκες. Γιατί τα δικαστήρια, εκδίδοντας μία απόφαση -όπως γνωρίζετε καλύτερα από εμένα- επιδικάζουν και τόκους και άλλα έξοδα που επιβαρύνεται το Ελληνικό Δημόσιο. Μ' αυτό, λοιπόν, το όφελος που θέλετε τυχόν να έχετε με τη διάταξη την οποία βάζετε στην παράγραφο ββ', ο προϊστάμενος να ελέγχει και να δίνει αυτό το επίδομα, δημιουργείτε δύο υποκειμενικά στοιχεία. Εσείς προϊστάμενος, εγώ υπάλληλος. Σε εμένα, επειδή με αντιπαθείτε, γιατί δεν σας μίλησα καλά ένα πρωϊνό για τον άλφα ή τον βήτα λόγο, το επίδομα δεν το δίδετε και το δίνετε στον διπλανό συνάδελφο, ο οποίος είναι καλό παιδί. Αυτά δε, είναι φαινόμενα τα οποία και εσείς τα γνωρίζετε από την πείρα την οποία έχετε τόσο τη λειτουργική, ως επαγγελματίας, όσο και σαν επιστήμονας, πανεπιστημιακός λειτουργός. και δεν διαφωνεί κανένας, μέσα στην Αίθουσα αυτή. Και εδώ, στους υπαλλήλους οι οποίοι εργάζονται μέσα στο Κοινοβούλιο πολλές φορές μπορεί να συμβαίνουν αυτά τα πράγματα. Στους επιμελητές της Αίθουσας μπορεί να συμβαίνουν. Επομένως, για πράγματα τα οποία συμβαίνουν και τα γνωρίζουμε δεν είναι να βάζουμε το υποκειμενικό στοιχείο ως κριτήριο για να το παίρνουν, το επίδομα.

Εφόσον τους το δίνετε, μη βάζετε αυτό το υποκειμενικό στοιχείο, γιατί ο νόμος του '95, ο οποίος εγνώριζε αυτά τα πράγματα, δεν έθεσε αυτό το υποκειμενικό στοιχείο.

Πιστεύω λοιπόν, κύριε Υπουργέ, ότι θα πρέπει αυτό να το δείτε. Πρώτον, γιατί υπολείπονται στη μισθοδοσία των άλλων δημοσίων υπαλλήλων. Δεύτερον, γιατί δεν μπορεί να αποτιμηθεί η εργασία τους. 

Ξέρετε, ότι αυτή τη στιγμή, δικαστικοί υπάλληλοι μπορεί να εργάζονται και στο σπίτι τους, για να αποδώσουν εργασία που πρέπει να παρουσιάσουν αύριο το πρωϊ; Γιατί θα πάω εγώ ο δικηγόρος, θα πάει ο προϊστάμενός του δικαστής, θα του ζητήσει την απόδοση αυτής της εργασίας που έπρεπε να έχει και δεν θα την έχει έτοιμη. Και εγώ θα τον "βρίσω". Τι να κάνω; Ο προϊστάμενός του θα του κάνει κάποια έκθεση η οποία θα είναι δυσμενής γι'αυτόν και δεν θα πάρει ποτέ αυτό το επίδομα.

Αυτό το επίδομα δόθηκε ως ένα συμπλήρωμα, για να μικρύνει κάπως η ψαλίδα αυτής της διαφοράς που υπάρχει μεταξύ των άλλων δημοσίων υπαλλήλων και των δικαστικών υπαλλήλων. Δεν θα αναφερθώ σε κάποιες εποχές, που κάποιοι υπάλληλοι για να αποδώσουν, υπήρχαν και κάποιες άλλες εξώδικες 

Σελίδα 4421 

προσφορές.

Γι'αυτό το λόγο, πιστεύω, ότι θα πρέπει να το επανορθώσετε αυτό. Να μην εξαρτάται το επίδομα από τον προϊστάμενο, να είναι το επίδομα όπως το παίρνανε. Και αυτή η παράγραφος να πάει μετά την παράγραφο ββ' ή στην ββ' παράγραφο να πείτε, για τους υπαλλήλους του άρθρου 1 παρ. α, τρίτη περίπτωση, που αφορά την κατ'αποκοπήν μηνιαία αποζημίωση των δικαστικών υπαλλήλων, ότι δεν υπάγονται στην κρίση του προϊσταμένου.

Κύριε Υπουργέ, είναι ένα πραγματικό γεγονός και σας το καταθέτω. Ελέγξτε το, σκεφθείτε το, με αυτά τα ολίγα τα οποία σας είπα και με τα όσα σας είπε και ο κ.Κουβέλης, νομίζω, ο οποίος έχει διατελέσει Πρόεδρος του Δικηγορικού Συλλόγου Αθηνών και έχει ιδία αντίληψη και γνώση. Και άλλοι συνάδελφοι εδώ μέσα μπορεί να σας τα πουν. Εδώ πραγματικά δημιουργείται μια αδικία, βάζοντας το υποκειμενικό στοιχείο της κρίσεως. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, προσπαθώντας να προσεγγίσω την προσπάθεια της Κυβέρνησης να καθιερώσει νέο μισθολόγιο στο δημόσιο τομέα, προσπάθησα να δω, εάν πέραν από τη σοβαρή προσέγγιση θα έπρεπε και με διάθεση χιούμορ να προσεγγίσει κανείς αυτό το νομοθέτημα.

Δεν κουράστηκα πολύ, γιατί διαβάζοντας τη λέξη "μισθολόγιο", αν αφαιρέσω το γράμμα "σ", έχω μπροστά μου μια λέξη που λέει "μυθολόγιο". Θέλοντας να κάνω λογοπαίγνιο μ'αυτό, θέλω να πω, ότι η απομυθοποίηση της Κυβέρνησης για πολλοστή φορά, μέσα σ'αυτούς τους πέντε μήνες που λειτουργεί μετά τις εκλογές του Σεπτεμβρίου, είναι τόσο χαρακτηριστική, που σχεδόν σε όλα της τα νομοθετήματα, υπάρχουν μεγάλες αντιδράσεις -όχι από την τοποθέτηση που κάνει απέναντι σ'αυτά η Αντιπολίτευση, αλλά και μεγάλη μερίδα των συναδέλφων της Συμπολίτευσης- και αυτό δείχνει πώς αντιμετωπίζει τη δράση και τη λειτουργία της Κυβέρνησης η ίδια η κοινωνία.

Δεν υπάρχει κοινωνική ομάδα που να μην βρίσκεται σε συνεχή διαπάλη με την Κυβέρνηση. Οι αγρότες, οι μικρομεσαίοι, οι υπάλληλοι, οι καθηγητές. Γίνονται πρωτόγνωρα πράγματα τις τελευταίες δεκαετίες. Οι αγρότες ήταν είκοσι πέντε μέρες στους δρόμους, τριάντα επτά, τριάντα οκτώ ημέρες οι καθηγητές και συνεχίζουν. 'Εχει παραλύσει η εκπαίδευση και σεις μένετε στον κόσμο σας. 'Εχετε κλειστεί σε μια λαθεμένη αντίληψη ενός πείσματος, δήθεν ένδειξη αποφασιστικότητας του Πρωθυπουργού και της Κυβέρνησής του, η οποία στο τέλος-τέλος, δεν μπορεί να συνεννοηθεί μεταξύ της.

Θα σταθώ σ'αυτό, το οποίο ελέχθη πριν από λίγο από συναδέλφους. Ο συνάδελφός σας Υπουργός Γεωργίας, δικαιολογημένα -ίσως είναι η πρώτη φορά που κάνει και κάποια πετυχημένη παρέμβαση- έρχεται και σας λέει "μην παρεμβαίνετε στους δασικούς και στους γεωτεχνικούς υπαλλήλους". Υπάρχει πρόβλημα στην ελληνική περιφέρεια, καίγονται τα δάση. Σκεφθείτε πως θα λειτουργήσετε και δώστε περισσότερα κίνητρα. 

Εσείς έχετε καθηλωθεί, αγνοείτε τους πάντες και τα πάντα, τη γεωργία, το δάσος, τον αγρότη, την περιφέρεια και λέτε "όχι, εδώ εμείς έχουμε κάνει μια πάρα πολύ σημαντική επιτυχία". Ποια είναι η επιτυχία σας; Δίνετε ως αφετηρία ένα μισθό εκατόν ογδόντα χιλιάδων δραχμών. Σας λέει η ΑΔΕΔΥ και σας λένε δεκάδες συνάδελφοι μέσα σ'αυτήν την Αίθουσα, ότι το επίδομα απόδοσης, έτσι όπως το μεθοδεύετε, βρίσκεται κάτω από το βασικό στόχο εκκίνησης των αποδοχών των δημοσίων υπαλλήλων. Θέλετε να καθιερώσετε κίνητρα απόδοσης.

Και δεν θα ανακαλύψετε εσείς την πυρίτιδα, -ούτε οι συνεργάτες σας στο Υπουργείο- ούτε τον τροχό. Υπάρχουν αντικειμενικές μεθοδεύσεις για πάνω από το επίπεδο των εκατόν ογδόντα χιλιάδων δραχμών. Να καθιερώσετε τα κίνητρα απόδοσης κατά τρόπο αντικειμενικό, ώστε να μη δημιουργήσετε, εκτός από το υπηρεσιακό "ψυγείο", που ήσασταν οι εφευρέτες και το μισθολογικό "ψυγείο", πλέον, με τον τρόπο με τον οποίο θα χειρίζεσθε τα ποσά της απόδοσης.

Σας τονίζουν οι συνάδελφοι εδώ, ότι φτιάξαμε μια σχολή Δημόσιας Διοίκησης, έρχεσθε και δίνετε το πενιχρό ποσό των οκτώ χιλιάδων δραχμών, όταν είναι δρακόντεια τα κριτήρια με τα οποία εισάγεται κανείς. 'Οταν παρακολουθεί και έχει ένα επίπεδο κατάρτισης και συγκρότησης, λέτε οκτώ χιλιάδες, αντί να πάρετε μέτρα για το πώς θα δώσετε τη δυνατότητα, ώστε όλοι οι δημόσιοι υπάλληλοι να μιλούν μία γλώσσα ή να χρησιμοποιούν όλοι ηλεκτρονικό υπολογιστή, που στο τέλος - τέλος θα έπρεπε να είναι βασικό στοιχείο στις δημόσιες υπηρεσίες -το βλέπουμε να μπαίνει ακόμα και στις κουζίνες των σπιτιών- και μετά αγωνίζεσθε για πορεία προς την Ευρώπη.

Θα σας αναφέρω ορισμένα στοιχεία. Είναι η δεύτερη φορά που γίνεται προσπάθεια προσέγγισης νέου μισθολογίου μετά το 1984 και το 1988. 'Ακουσα, βεβαίως, κάποιους συναδέλφους, που είναι έξω από την πραγματικότητα, να λένε ότι και γι' αυτή την κατάσταση φταίει το μηδέν συν μηδέν ίσον δέκα τέσσερα τοις εκατό, για το ότι έφθασαν τα πράγματα εδώ. Εάν δεν σεβόμουν τον συνάδελφο του ΠΑ.ΣΟ.Κ., που το έλεγε πριν και τις ιδιαίτερες συνθήκες -που τον τιμούν- που βρίσκεται μέσα στο Κοινοβούλιο, θα ήμουν ιδιαίτερα αυστηρός και δηλητηριώδης στην τοποθέτηση. Επιτέλους, σταματήστε τα άλλοθι.

Θέλω, κύριε Πρόεδρε, κλείνοντας, να κάνω μία παραίνεση προς τον παρόντα εξωκοινοβουλευτικό Υφυπουργό της Κυβέρνησης, που χειρίζεται ένα τόσο σημαντικό θέμα.

Εκτιμώ, ότι δεν επέλεξε τυχαία ο Πρωθυπουργός εξωκοινοβουλευτικό πρόσωπο για να χειριστεί τόσο μεγάλα ζητήματα. Διότι, αν στη θέση του κ. Χριστοδουλάκη ήταν κάποιος Κοινοβουλευτικός, που έχει εντολή από το Λαό και κρίνεται από το Λαό, θα προσέγγιζε τελείως διαφορετικά τα πράγματα. 'Οχι απλόχερα. Δεν είμαι από εκείνους που λένε "δώστε, κύριε Υπουργέ". Η θητεία μου μέσα σ' αυτή την Αίθουσα το έχει αποδείξει αυτό. 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, παρακαλώ...

ΠΡΟΕΔΡΕΥΩΝ (Παναγιώτης Ν. Κρητικός): Είναι "ανυπάκουο" καμία φορά και το μηχάνημα!

ΔΗΜΗΤΡΙΟΣ ΣΙΟΥΦΑΣ: Μπορεί όμως ο Προεδρεύων να το κάνει να υπακούει!

ΠΡΟΕΔΡΕΥΩΝ (Παναγιώτης Ν. Κρητικός): Προσπαθεί.

ΔΗΜΗΤΡΙΟΣ ΣΙΟΥΦΑΣ: Τελειώνω σε δευτερόλεπτα.

Θα αντιμετώπιζε, λοιπόν, διαφορετικά το θέμα. 

Οι τοποθετήσεις που κάνουν οι συνάδελφοι απ' όλες τις πλευρές, δεν είναι στη λογική μιας παροχολογίας ή για να φανούν ευχάριστοι στους δημοσίους υπαλλήλους. Σας προσεγγίζουν ζητήματα που πρέπει να τα δείτε και στην αυριανή, τελευταία συζήτηση να έλθετε εδώ με διάθεση να τα αντιμετωπίσετε -αυτός είναι ο λόγος και ο ρόλος του Κοινοβουλίου- γιατί ανάβετε πολύ μεγάλες φωτιές με την εφαρμογή αυτού του νομοθετήματος.

Θα τελειώσω, κύριε Πρόεδρε, με μία αναφορά, την οποία δεν μου δόθηκε χθες η δυνατότητα να κάνω, που αφορά τα οικογενειακά επιδόματα.

Θα έπρεπε όλους, να μας συνεγείρει και να μας κάνει να μένουμε άγρυπνοι, όχι μόνο για τους κινδύνους που αντιμετωπίζουμε -και είδατε τα σημερινά γεγονότα στο Αιγαίο από την προκλητικότητα της Τουρκίας και τα όσα άλλα, ενδεχομένως, σχεδιάζουν αυτή την ώρα εναντίον της Πατρίδος μας. Και θα έπρεπε το μισθολογίο στο χώρο των δημοσίων υπαλλήλων να είναι κυρίαρχο θέμα και μία πλευρά αντιμετώπισης του δημογραφικού προβλήματος της Πατρίδος μας, που είναι το υπ' αριθμόν ένα εθνικό πρόβλημα.

Και έρχεσθε εδώ και λέτε ότι θα δίνετε το οικογενειακό επίδομα στον έναν εκ των δύο συζύγων. Παρά το γεγονός ότι βρίσκεται, αν δεν κάνω λάθος, στο ΑΕΔ για τις συγκρουόμενες αποφάσεις Αρείου Πάγου και Συμβουλίου Επικρατείας, έχετε την απόφαση του Ευρωπαϊκού Δικαστηρίου, ότι δικαιού-

Σελίδα 4422 

νται το επίδομα αυτό και οι δύο σύζυγοι.

Ακριβοί στα πίτουρα και φθηνοί στο αλεύρι. Αλλά όταν μετά από χρόνια θα έλθουμε να αντιμετωπίσουμε άλλα σοβαρότερα ζητήματα που σχετίζονται με το δημογραφικό, τότε θα λέμε ότι κάναμε λάθος. Αλλά η ιστορία θα μας κρίνει όλους αμίλικτα, μόνο και μόνο από αυτό το θέμα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μουσταφά Μουσταφά έχει το λόγο. 'Εχει προτασσόμενη δευτερολογία.

ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, λόγω και της ώρας και επειδή δεν είχα εγγραφεί έγκαιρα, απλώς δύο επισημάνσεις θα ήθελα να κάνω.

Στο άρθρο 8 στην παράγραφο 5 έχουμε για τις προβληματικές περιοχές κατηγορίας Β επιδόματα εννιά χιλιάδων, δεκαπέντε χιλιάδων και είκοσι χιλιάδων. Λέει το άρθρο ότι από την έναρξη του επιδόματος αυτού καταργούνται οι αντίστοιχες παροχές που προβλέπονται για τους ανωτέρω υπαλλήλους από τις διατάξεις της παραγράφου 1 του άρθρου 11 του ν.287/1976 και της παραγράφου 2 του άρθρου 9 του ν.2085/1992.

Με τους νόμους αυτούς δόθηκαν πραγματικά κίνητρα για την εγκατάσταση δημοσίων υπαλλήλων στη Θράκη. Δηλαδή, δόθηκαν έξι πλασματικά χρόνια για χορήγηση χρονοεπιδόματος και τρία έτη για χορήγηση μισθολογικού κλιμακίου και δόθηκε παροχή εφ' άπαξ ποσού, άδεια και κίνητρα για αγορά κατοικίας με μία επιδότηση επί ενός ορισμένου ποσοστού της αξίας του ακινήτου. Αυτή τη στιγμή, έναντι όλων αυτών που ήταν πραγματικά κίνητρα, έχουμε και μία ηθική και μία υλική μείωση στις αποδοχές των δημοσίων υπαλλήλων στη Θράκη, όπου και οι τρεις οργανώσεις 'Εβρου, Ροδόπης και Ξάνθης ζητάνε τη διατήρηση αυτής της προτεραίας κατάστασης και η ΑΔΕΔΥ ζητάει τη διατήρηση αυτών των καταργουμενων διατάξεων.

Πραγματικά, το επίδομα των δεκαπέντε χιλιάδων δραχμών, όπως είπα, και υλικά είναι μικρότερο απ' αυτό που κέρδιζαν οι δημόσιοι υπάλληλοι που υπηρετούν στη Θράκη, αλλά και ηθικά νομίζω, ότι τους μειώνει. Αν έλθει κάτι για τη Θράκη όλοι θα κοπτόμαστε για την αγάπη μας και για την ανάγκη της υποστήριξης της Θράκης. Στην ουσία, όμως, δεν βοηθάμε τους ανθρώπους που υπηρετούν εκεί.

'Ενα άλλο θέμα, αν τα ειδικά επιδόματα του εκπαιδευτικού προσωπικού μειονοτικών σχολείων ισχύουν και για τους αποφοίτους της Ελληνικής Παιδαγωγικής Ακαδημίας που διδάσκουν τα τούρκικα μαθήματα σ' αυτά τα σχολεία.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η κ. 'Αννα Ψαρούδα - Μπενάκη, έχει το λόγο.

ΑΝΝΑ ΜΠΕΝΑΚΗ ΨΑΡΟΥΔΑ: Κύριε Πρόεδρε, θα ήθελα να επιστήσω την προσοχή του κυρίου Υπουργού στο θέμα των δικαστικών υπαλλήλων. Εδώ γίνεται κάποια παρανόηση. Οι δικαστικοί υπάλληλοι δεν είναι απλά δημόσιοι διοικητικοί υπάλληλοι. Μετέχουν και της απονομής της δικαιοσύνης. Είναι ο τρίτος παράγοντας, όπως λέμε, απονομής της Δικαιοσύνης μαζί με το δικαστή και το δικηγόρο.

Συνεπώς, δεν είναι δυνατόν ισοπεδωθούν όπως συμβαίνει με τη διάταξη του άρθρου 10, όσον αφορά την πάγια μηνιαία αποζημίωση. Αλλωστε και η ίδια η λέξη το λέει, ότι πρόκειται για πάγια μηνιαία αποζημίωση, που δίνεται όχι μόνο για τους λόγους που εξέθεσε ο συνάδελφος κ. Ζαφειρόπουλος και δεν τους επαναλαμβάνω, δηλαδή για τις πολύ δύσκολες συνθήκες, υπό τις οποίες διεξάγεται η εργασία τους, αλλά και διότι ακριβώς ο νόμος λμβάνει υπόψη αυτή την ιδιαίτερη σημασία που έχει το λειτούργημα του δικαστικού υπαλλήλου, ως παράγοντας της τρίτης εξουσίας.

Δεν είναι λοιπόν, δυνατόν η πάγια μηνιαία αποζημίωση να ευθυγραμμιστεί με τα επιδόματα ανθυγιεινής, και επικίνδυνης εργασίας. Αποτελεί μια αμοιβή ειδικά για το λόγο που ανέφερα. Γι' αυτό δεν θα πρέπει να εξαρτάται από την έγκριση του προϊσταμένου. Ο προϊστάμενος άλλωστε δεν είναι ένας προϊστάμενος διοικητικός υπάλληλος, αλλά είναι ο δικαστής.

Δεν θα πρέπει επομένως να χορηγείται υπό προϋποθέσεις διαφορετικές από εκείνες υπό τις οποίες εχορηγείτο μέχρι σήμερα.

Γι'αυτό, κύριε Υπουργέ, προτείνω η πάγια μηνιαία αποζημίωση, ή να μεταφερθεί στα τακτικά επιδόματα, γιατί είναι πραγματικά μία ξεχωριστή αποζημίωση που προστίθεται στον μισθό των διοικητικών υπαλλήλων, ή θα πρέπει να μπει ως ξεχωριστό επίδομα στο τέλος της παρ.1 του άρθρου 10.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας της κυρίας Βουλευτού)

Δεν φθάνει ο χρόνος, κύριε Πρόεδρε, αλλά θα ήθελα να πω και κάτι άλλο, που έχει σχέση με την ιδιότητά του, όχι τη δικηγορική αλλά την πανεπιστημιακή. Αναφέρομαι στο επίδομα μεταπτυχιακών σπουδών. Πρώτον, είναι χαμηλό. Και δεύτερον, δεν μπορεί να εξαρτάται από τη φύση της εργασίας.

Λέει η διάταξη "το επίδομα χορηγείται, μόνο όταν το περιεχόμενο των μεταπτυχιακών σπουδών είναι συναφές με το αντικείμενο της απασχόλησης". Αυτό δεν μπορεί να συμβεί ποτέ. Νομικά οι περισσότεροι σπουδάζουν. Πέστε ότι έχει κάποιος μεταπτυχιακό στο εμπορικό δίκαιο και παρέχει τις υπηρεσίες του στο Υπουργείο Παιδείας σε μία διεύθυνση, στη διεύθυνση Ανωτάτης. Δεν έχει σχέση το εμπορικό με τη διοικητική εργασία την οποία διεξάγει. Δεν θα πάρει αυτό το επίδομα;

'Εχω την εντύπωση ότι εδώ αποθαρρύνουμε τους νέους και για τη λήψη μεταπτυχιακών τίτλων.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: 'Αρθρο 10 εδάφιο ζ'. Είναι το επίδομα που δίνεται στον Οργανισμό Αποχέτευσης Θεσσαλονίκης και Οργανισμό 'Υδρευσης Θεσσαλονίκης, λόγω αυξημένης επικινδυνότητας και ανθυειγινότητας. Είναι επίδομα σε εφαρμογή του ν.1836/89 και όχι απόρροια απλού προεδρικού διατάγματος. Είναι επίδομα όχι γενικευμένο, ως συνήθως συμβαίνει στη Δημόσια Διοίκηση, αλλά για περιορισμένο αριθμό εργαζομένων. Είναι Οργανισμοί, κύριε Υπουργέ, ο ΟΑΘ και ο ΟΥΘ στη Θεσσαλονίκη που έχουν αυξημένη παραγωγικότητα και ποιότητα στις υπηρεσίες του.

Το επίδομα των τεχνικών υπαλλήλων εργαζομένων στο Υπουργείο Εθνικής 'Αμυνας: Εδώ συμβαίνει αυτό που συνήθως γνωρίζουμε στη Δημόσια Διοίκηση. Η συνδικαλιστική οργάνωση γενίκευσε ένα επίδομα αίτημα Η Κυβέρνηση το εδωσε με τον τίτλο παραμονής και προσέλκυσης- το ανθιυγεινό επίδομα που έπαιρναν οι τεχνικοί, αυτοί που εργάζονται στα μηχανοστάσια, στις επισκευές των οπλικών συστημάτων και των πυρομαχικών, ενσωματώθηκε στο γενικευμένο. Τώρα καταργείται αυτό. Γι'αυτό πρέπει να δούμε αυτή την ειδική κατηγορία και να αποδοθεί το επίδομα μόνο σ' αυτούς.

Το μοναδικό επίδομα στους εργαζόμενους στο Υπουργείο Μακεδονίας-Θράκης δόθηκε το καλοκαίρι που μας πέρασε. Και αυτό καταργείται.

Τέλος, θα ήθελα να πω για το άρθρο 13 στο εδάφιο δ' που αναφέρεται για τα κίνητρα απόδοσης κατ'ευφημισμό, βεβαίως γιατί γνωρίζουμε τι ακριβώς ρυθμίζει για τη Δημόσια Διοίκηση- αυτό το επίδομα. Δεν υπάρχει περίπτωση κατακράτησης ή περικοπής εκτός ακραίας, ακροτάτης περιπτώσεως που σπανίως συναντούμε στη Δημόσια Διοίκηση. 'Ομως, κάποτε θα πρέπει να υπάρξει το επίδομα παραγωγικότητας με αυστηρούς και αντικειμενικούς όρους, που πρέπει να δίνεται σε εκείνους τους εργαζόμενους, που είναι και πρότυπα παράγουν και προσφέρουν.

Αναφέρομαι λοιπόν, μετά την παρένθεση στους αποφοίτους των ΤΕΙ το επίδομα απόδοσης των οποίων προσδιορίζεται στις πενήντα οκτώ χιλιάδες. Υπήρξε βεβαίως μία πρόταση για την εξομοίωση με τους πανεπιστημιακής εκπαίδευσης Δ.Υ. 'Ομως, εάν αυτό δεν γίνεται δεκτό, τουλάχιστον, για ουσιαστικούς και συμβολικούς λόγους, θα πρέπει να μετακινηθεί από το επίπεδο των πενήντα οκτώ χιλιάδων έστω στο οριακό των εξήντα χιλιάδων. Τονίζω, για ουσιαστικούς και συμβολικούς λόγους, για το ενιαίο της τριτοβάθμιας εκπαίδευσης, θα πρέπει το επίδομα αυτό να μετακινηθεί από τις πενήντα οκτώ χιλιάδες.

(Στο σημείο αυτό ακούγεται ο προειδοποιητικός ήχος λήξης 

Σελίδα 4423 

του χρόνου ομιλίας του κυρίου Βουλευτή)

Τέλος, το επίδομα ειδικών συνθηκών εργασίας -αναφέρθηκε και από άλλο συνάδελφο- για τους γεωτεχνικούς. Νομίζω, πως υπήρξαν αναφορές και θα πρέπει με το ανάλογο πνεύμα και η Κυβέρνηση να δει το επίδομα αυτό.

Κύριε Πρόεδρε, σε μία συζήτηση γενικευμένων παραβιάσεων θα ήθελα να πω πως επιτρέπεται έστω τα δύο λεπτά να γίνονται τρία, από συναδέλφους που έχουν παρουσία, είναι νέοι και θέλουν να συμμετέχουν στη λειτουργία του Κοινοβουλίου. Ευχαριστώ για τα σαράντα ένα δευτερόλεπτα που μου δώσατε.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Στρατάκης έχει το λόγο.

ΕΜΜΑΝΟΥΗΛ ΣΤΡΑΤΑΚΗΣ: Είπα και χθες στην ομιλία μου ότι είναι θετική η συμβολή του νομοσχεδίου. 'Εχω να πω κάτι παραπάνω και δε νομίζω τα δύο λεπτά να επαρκούν. 'Εχω γραφεί ως κανονικός ομιλητής και νομίζω ότι δικαιούμαι τα πέντε λεπτά.

ΠΡΟΕΔΡΕΥΩΝ (Παναγιώτης Ν.Κρητικός): Είναι προτασσόμενη δευτερολογία και έχετε δύο λεπτά,αλλά θα υπάρξει κάποια ανοχή.

ΕΜΜΑΝΟΥΗΛ ΣΤΡΑΤΑΚΗΣ: Εντάξει. 

Θέλω να επισημάνω ότι χρειάζεται ιδιαίτερη προσοχή, γιατί αντί να πάμε σε δικαιότερες αμοιβές, ενδεχόμενα να αυξήσουμε τις αδικίες που μπορεί να υπάρχουν.

Συγκεκριμένα, στο άρθρο 8, πάλι λόγω εξαντλήσεως των μισθολογικών κλιμακίων στην παρ.1, το χρονοεπίδομα μετά τα τριάντα τρία χρόνια υπηρεσίας, θα πρέπει να αυξάνεται κατά 10% για να μη δημιουργούνται προβλήματα, όπως ανέφερα χθες σε παρόμοια περίπτωση.

Στην παράγραφο 5 υπάρχει το επίδομα των παραμεθορίων περιοχών αλλά και το προηγούμενό του. Δηλαδή κάποια κίνητρα από το παρελθόν θα πρέπει να διατηρηθούν για να διατηρηθεί η αξιοπιστία του Κράτους διότι ενδεχομένως να πάτε στα δικαστήρια από ανθρώπους που τα εδικαιούντο αυτά από το παρελθόν και θα σταματήσουν να τα παίρνουν.

'Αρθρο 10, παράγραφος 1γ'. Επιδόματα που αφορούν νοσοκομεία και θεραπευτήρια. Νομίζω ότι αξίζει να προστεθεί και για τα προνοιακά ιδρύματα γιατί έχουν περίπου το ίδιο αντικείμενο.

Προχωρώ στο επίδομα των ειδικών συνθηκών των γεωτεχνικών. 'Εχω την αίσθηση, ότι θα πρέπει να σταθούμε ιδιαίτερα σ' αυτό, διότι υπάρχει η ανάγκη της σωστής αξιοποίησης των γεωτεχνικών. Υπάρχει το μεγάλο πρόβλημα του αγροτικού τομέα και το γνωρίζουμε όλοι. Στην πράξη οι γεωτεχνικοί μένουν ουραγοί, στη μισθοδοσία παρά το ότι έχουν πέντε έτη φοίτησης όπως και πολλοί άλλοι πανεπιστημιακής εκπαίδευσης. 'Οσον αφορά στο ίδιο άρθρο την κατ' αποκοπήν αμοιβή των υπαλλήλων του Υπουργείου Μεταφορών νομίζω ότι εξυγιάνθηκε η κατάσταση με το να καταργηθεί το παραμάγαζο με το να πάει ο ειδικός λογαριασμός στο Υπουργείο Οικονομικών. Θα πρέπει όμως το Υπουργείο μέσα από το μισθολόγιο να αναλάβει και τις υποχρεώσεις αυτού του ειδικού λογαριασμού που είναι η κατ' αποκοπήν αμοιβή των υπαλλήλων του Υπουργείου Μεταφορών.

Θέλω να επισημάνω ιδιαίτερα αυτό που αναφέρθηκε στο άρθρο 13 για κίνητρο συνέπειας. Και εδώ αναφέρεται σαν κίνητρο απόδοσης. Θα πρέπει να αλλάξει αυτό και να πάμε σε κίνητρο συνέπειας γιατί τα κίνητρα απόδοσης θα πρέπει να τα δούμε ενδεχομένως σε άλλη φάση στο μέλλον που θα έχουν να κάνουν με την αμοιβή σε σχέση με το αποδιδόμενο έργο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Πρόεδρε, το μόνο στοιχείο που εισάγει η Κυβέρνηση είναι αυτό που ονομάζει κίνητρο απόδοσης. Και όπως λέει η ίδια αυτό το κίνητρο έχει σκοπό να εξισσοροπήσει τις αποδοχές των υπαλλήλων που έχουν τα ίδια προσόντα αντικαθιστώντας τα ποικιλώνυμα πριμ παραγωγικότητας. Εδώ η Κυβέρνηση έχει κάνει δύο λάθη. Το ένα είναι λάθος ουσίας και το άλλο είναι λάθος κουτοπονηριάς.

Η ουσία είναι ότι ως κίνητρο απόδοσης έχει σκοπό να κινητοποιήσει τον υπάλληλο, να κάνει καλύτερη και περισσότερη δουλειά, να είναι πιο αποδοτικός για να ανταμειφθεί. Βέβαια ένα κίνητρο απόδοσης για να λειτουργήσει ως τέτοιο προϋποθέτει την αξιολόγηση της εργασίας του υπαλλήλου γιατί αλλιώς παύει να είναι κίνητρο αφού δε λειτουργεί ως ανταμοιβή. Επίσης, πρέπει να δίδεται αναλογικά με την προσφορά εργασίας και ανάλογα με την απόδοση του συγκεκριμένου υπαλλήλου και όχι ανάλογα με τη θέση του στην ιεραρχία. Δηλαδή πρέπει αφ' ενός να ανταμείβει η εργασία και αφ' ετέρου να είναι εξατομικευμένη. Αν κάτι από αυτά δε συμβαίνει, τότε αυτό που ονομάζεται κίνητρο απόδοσης δεν είναι κίνητρο απόδοσης αλλά είναι κάτι άλλο. Είναι ένα απλό επίδομα. Είναι ένα από τα ποικιλώνυμα πριμ παραγωγικότητας. Και πράγματι έτσι είναι. Το ομολογεί η ίδια η Κυβέρνηση λέγοντας στην εισηγητική έκθεση πως αυτό το κίνητρο έχει σκοπό να εξισορροπήσει τις αποδοχές των υπαλλήλων που έχουν τα ίδια προσόντα αντικαθιστώντας τα ποικιλώνυμα πριμ παραγωγικότητας.

Δεν έχει σκοπό να ανταμείψει την απόδοση. Σκοπό έχει να εξισορροπήσει προσόντα. Τότε γιατί το βάφτισαν κίνητρο απόδοσης και δεν άφησαν ένα από τα παλιά ονόματα, ένα από τα ποικιλώνυμα;

Η κουτοπονηριά βρίσκεται στον τρόπο εφαρμογής του. Ενώ λοιπόν φιλοδοξούν να εισάγουν κίνητρο απόδοσης, αντί να το βάλουν πάνω και πέρα από τον ήδη υπάρχοντα μισθό, το αντικαθιστούν με ένα ή περισσότερα τμήματα αυτού του μισθού. Για παράδειγμα στους εκπαιδευτικούς αντικαθιστούν με αυτό, το επίδομα τριμήνων, ένα επίδομα που κατέκτησε αυτός ο κλάδος από το 1988 μετά από σκληρούς απεργιακούς αγώνες. Δηλαδή, το αντικαθιστούν με ένα κατεκτημένο και όχι κεκτημένο δικαίωμα. Και να το αποτέλεσμα.

Σε έξι εβδομάδες απεργίας βρίσκονται οι καθηγητές με κύριο σύνθημα "κάτω τα χέρια από τα τρίμηνα". Τα σχολεία είναι κλειστά, η χρονιά κινδυνεύει να χαθεί, ο Υπουργός Παιδείας αντιμετωπίζει το πρόβλημα με λογιστικά τερτίπια.

Κύριοι συνάδελφοι, όταν δεν υπάρχει πολιτική, τότε ανθεί η λογιστική. Πάντως, είναι πολλά τα προβλήματα, που προκύπτουν από το νέο μισθολόγιο και δεν έχω το χρόνο να το αναπτύξω. Η μόνη πρόταση που μπορώ να κάνω είναι, αυτή που έκανε ο Πρόεδρος του ΔΗ.Κ.ΚΙ. ο κ. Τσοβόλας, να αποσυρθεί το μισθολόγιο τώρα.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα, ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης "Ανώτατο Ειδικό Δικαστήριο, επιτάχυνση των δικών, δικονομικές απλουστεύσεις και άλλες διατάξεις". 

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ,ΚΙ.): Θα παρακαλέσω τον κύριο Υπουργό να προσέξει κάποιες σκέψεις, κάνοντας μια προσπάθεια να προλάβω τις συνέπειες και για την Κυβέρνηση, πέρα από τη Δημόσια Διοίκηση.

Γνωρίζω πολύ καλά και το γνωρίζουν όσοι είναι δικηγόροι εδώ στην Αίθουσα, ότι παρόμοιες διατάξεις σαν αυτές που ψηφίζουμε, δημιούργησαν τεράστια προβλήματα και οδήγησαν δεκάδες χιλιάδες εργαζόμενους στα δικαστήρια και κέρδισαν με τη νομική βάση της αρχής της ισότητας.

'Οπως θεσμοθετείτε, το ξέρει πολύ καλά ο κ. Τσούμας, που είναι πίσω από σας, τακτικές αποδοχές στο άρθρο 8, διατηρούμενα επιδόματα στο άρθρο 10, αλλά και όπως τελικά θα καταλήξει το κίνητρο της παραγωγικότητας, που θα είναι στην πράξη επίδομα, αυτομάτως εγείρονται νομίμως συνταγματικές αξιώσεις υπέρ πολλών χιλιάδων υπαλλήλων. Θα πλουτίσουν κάποια δικηγορικά γραφεία, θα ζημειωθεί όμως ο κρατικός Προϋπολογισμός, θα ταλαιπωρηθούν χιλιάδες υπάλληλοι και θα πάρει το μεγάλο κόστος η Δημόσια Διοίκηση.

Αφού, λοιπόν, η λογική του μισθολογίου σας είναι να μην υπάρξουν αρχές και διατηρείτε δεκάδες επιδόματα, τότε, κύριε 

Σελίδα 4424 

Υφυπουργέ, για όποιον γνωρίζει τα πράγματα και έχει ζήσει σ' αυτό το Υπουργείο, δεν μπορεί να μην αποδεχθεί αυτή την ώρα, αφού επιμένει σ' αυτό το μισθολόγιο, που δεν έχει καμία αρχή, δεν μπορεί να μην επιμείνει, επαναλαμβάνω, τουλάχιστον σε κλασσικές περιπτώσεις, που θα κερδηθούν στα δικαστήρια, ώστε να προλάβει ή να περιορίσει το μεγάλο αριθμό των χιλιάδων αγωγών.

Αυτές οι περιπτώσεις είναι δικαστικών υπαλλήλων σε σχέση με την πάγια μηνιαία αποδοχή, που είναι τακτικές αποδοχές. Είναι πάγια η νομολογία των δικαστηρίων για όποιους ξέρουν τα πράγματα και απορώ πώς δε συμβουλεύεσθε τις υπηρεσίες σας. Ο σύμβουλός σας είναι πεπειραμένος και απορώ γιατί αυτές οι τακτικές αποδοχές είναι επαναλαμβανόμενες κατά τρόπο μόνιμο και τακτικό. Δεν υπάρχει αντίθετη νομολογία. Μην κρατάτε, λοιπόν, τη στάση αυτή. Είναι αλαζονική και κάνει κακό στη Δημόσια Διοίκηση. Είναι πάγια η μηνιαία αποζημίωση, το λέει η λέξη και το χρησιμοποιείτε κι εσείς σ' αυτό το νομοσχέδιο.

Πρέπει να μπει ή στο άρθρο 8 ή -στη χειρότερη περίπτωση- στο άρθρο 10. 

Γεωτεχνικοί, το επίδομα ειδικών συνθηκών. Θα σας το πάρουν με την ισότητα, αν δεν το βάλετε και καλώς θα το πάρουν, αφού έτσι νομοθετείτε.

Πτυχιούχοι οικιακής οικονομίας. Εκεί είναι σκαστή η παραβίαση, διότι έχουν τα ίδια τυπικά προσόντα και παρέχουν το ίδιο έργο.

Ως δικηγόρος αυτά τα πέντε χρόνια, που άσκησα έντονη δικηγορία, έβγαλα εκατοντάδες αποφάσεις πάνω σε αυτό.

Το θέμα με τους δασολόγους, δασοπόνους, της δασοπυρόσβεσης κ.λπ., πέρα από το ότι είναι τεράστιο πολιτικό θέμα, έσεις οι ίδιοι το νομοθετήσατε το 1995, ο ίδιος Υπουργός Εθνικής Οικονομίας ήταν τότε, μετά από απόφαση όλων των Πτερύγων της Βουλής, τα κόμματα που υπήρχαν τότε.

Μα είναι δυνατόν σοβαρά και υπεύθυνα μια κυβέρνηση μέσα σε ένα- ενάμιση χρόνο να αναιρεί τον εαυτό της, να αναιρεί το ίδιο το Κοινοβούλιο; Μα είναι εκσυγχρονισμός αυτός ή αναχρονισμός και οπισθοδρόμιση πολιτικής; Δεν μπορώ να αντιληφθώ πραγματικά, ποια είναι η λογική αυτής της Κυβέρνησης. 'Εχω τρελαθεί και εγώ. Πίστευα ότι σε κάποια επουσιώδη ζητήματα θα κάνατε κάποιον εκσυγχρονισμό, έστω σε επουσιώδη ζητήματα. Μα εσείς γυρίζετε πίσω συνεχώς, δεκαετίες πίσω. Αναιρείτε τον ίδιο τον εαυτό σας;

Κάνατε κάτι άλλο χθες, την ώρα που έλειψα. Σωστά δώσατε ένα κλιμάκιο στην κατηγορία ΤΕ, διότι είχαμε θεσμοθετήσει κάτι και ισχύει. Αλλά αυτό το σωστό που κάνατε, σας υποχρεώνει να δώσετε ένα κλιμάκιο και στην κατηγορία στον κλάδο ΔΕ. Διότι αλλιώς αδικείτε. Σας παρακαλώ πάρα πολύ, πριν ψηφίσετε το νομοσχέδιο, να το δείτε αυτό διότι αλλάζετε τη σχέση πλέον και το άνοιγμα της ψαλίδας μεταξύ των κλάδων και των κατηγοριών, με βάση τη δομή του ιδίου του μισθολογίου, του δικού σας, αυτού εδώ που συζητάμε.

'Ερχομαι, επίσης, να πω δυο λόγια -γιατί δεν μπορείτε να ξεφύγετε από αυτά και για λόγους πολιτικούς και για λόγους ουσίας:

Αναπτύχθηκε από δυό συναδέλφους προηγουμένως το θέμα για τα κίνητρα που δόθηκαν. Είχα τη τιμή τότε να ψηφίζω εγώ στη Βουλή αυτούς τους νόμους, για να δοθεί κίνητρο στους υπηρετούντες, γιατί δε στέκονταν οι υπάλληλοι εκεί και ήθελαν να φύγουν από τις ευαίσθητες περιοχές, τη Θράκη και αλλού.

Μα είναι Κυβέρνηση σοβαρή και υπεύθυνη αυτή, όταν βρίσκονται σε τέτοια έξαρση τα ζητήματα των παραμεθόριων περιοχών, να περιορίζει τα κίνητρα, αντί να κάνει ενίσχυση των κινήτρων για να μπορέσουν να πάνε υπάλληλοι ποιότητας για να υπηρετήσουν την περιοχή αυτή. Σας παρακαλώ πάρα πολύ. Δεν τα λέμε για λόγους αντιπολιτευτικούς, καταλάβετέ το. 

Κύριε Υφυπουργέ, εσείς που μείνατε εδώ, θα τα πληρώσετε ακριβά αυτά. Οι άλλοι θα κάνουν ότι δεν καταλαβαίνουν τίποτε και ο κύριος Υπουργός. Ακούστε με τι σας λέω. Μη ψηφίζετε απόψε αυτά τα άρθρα. Σκεφθείτε τα και ελάτε αύριο, πριν αρχίσει η συζήτηση, συζητήστε το με τον κ. Τσούμα. Τα ξέρει πολύ καλά και ο συναδελφός του δίπλα. Ακούστε με. Πέρασα και εγώ πρόγραμμα σταθεροποίησης δύο ετών. Αν πέρασε αυτό -που δεν έχει καμιά σχέση με αυτό, κύριε συνάδελφε- και πολιτικά είχα αυτή την απήχηση που είχα στον Ελληνικό Λαό, ήταν γιατί κράτησα αρχές, ώστε να μην είναι άδικο το σύστημα. Γιατί ακριβώς μ' αυτό που κάνετε, που αφήνετε έτσι το μισθολόγιο όπως είναι, σας λέω υπεύθυνα και σοβαρά, χωρίς καμιά διάθεση αντιπολίτευσης, ότι θα υπάρξει τέτοια αναταραχή στο χώρο των Νομικών Προσώπων Δημοσίου Δικαίου και Ο.Τ.Α, που δε θα συμμαζεύεται τίποτε και θα αποβεί σε βάρος και της Χώρας και της οικονομίας και των εργαζομένων.

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ πολύ. 'Εχει προχωρήσει και η ώρα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, κλείνω λέγοντας το εξής -δεν υπάρχει άλλωστε και ο αριθμός εδώ, να μη πηγαίνουμε σε διαδικασίες άλλες.

Θα έλεγα να λάβει υπόψη του τις παρατηρήσεις που έγιναν από όλες τις Πτέρυγες της Βουλής και να έρθει αύριο ο κύριος Υπουργός να γίνει η ψηφοφορία αύριο, όχι απόψε και να δει τα ζητήματα. Γιατί, κύριε Υφυπουργέ, εγώ για παράδειγμα ως Κόμμα και οι Βουλευτές και η Ειδική Αγορήτρια, η κα Αράπη, έχουμε εκατοντάδες υπομνήματα.'Οπως είδατε, δεν έκανα μικροπολιτική ούτε προχθές, διότι κάνω μια απελπισμένη προσπάθεια να περιορίσω στο μέτρο του δυνατού τις τραγικές -τις βλέπω, τις έχω μπροστά μου- συνέπειες που έχει αυτό το νομοσχέδιο αν ψηφιστεί έτσι χωρίς τουλάχιστον, αφού επιμένετε, κάποιες προσθήκες για τη Δημόσια Διοίκηση, αλλά και για τους υπαλλήλους.

Να μην ψηφίσουμε προτείνω, κύριε Πρόεδρε -κάνω διαδικαστική πρόταση- απόψε τα άρθρα, μια και δεν υπάρχει η πλειοψηφία. Ποια πλειοψηφία συζητάμε; Να έρθει αύριο ο κύριος Υπουργός μετά τις ερωτήσεις, να δει τις παρατηρήσεις που κάναμε, να δει ποια απ'αυτά τα αιτήματα να κάνει αποδεκτά για να περιορίσουμε το κόστος για τη Δημόσια Διοίκηση και μετά να προχωρήσουμε στα άλλα άρθρα.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώνετε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Και κλείνοντας, έχω...

ΠΡΟΕΔΡΕΥΩΝ (Παναγιώτης Ν. Κρητικός): 'Εχει καταχωρηθεί η πρότασή σας. Την είπατε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τώρα μπαίνω στο διαδικαστικό.

'Εχω ηθικό χρέος επειδή συμμετέχω στη Διάσκεψη των Προέδρων, να πω στους αγαπητούς συναδέλφους της Πλειοψηφίας, ας αιτιώνται εαυτόν σε αυτά που λένε. Διότι τα Κόμματα της Αντιπολίτευσης στη Διάσκεψη των Προέδρων ποτέ δε δέχθηκαν τέτοιες συνοπτικές διαδικασίες. Γι'αυτό τα φέρνει εδώ το Προεδρείο και παίρνει απόφαση κατά πλειοψηφία, και οι Βουλευτές του ΠΑ.ΣΟ.Κ. εμφανίζονται τάχα να διαμαρτύρονται. Γιατί πράγματι όλα τα νομοσχέδια έρχονται με τη διαδικασία ουσιαστικά του επείγοντος και του κατεπείγοντος παρερμηνεύοντας, όπως και εμείς πιστεύουμε, τη διάταξη, που μιλάει για διάρκεια η οποία ερμηνεύεται κατά τρόπο που εμείς λέμε ότι είναι λαθεμένος. Και επισημαίνουμε εμείς στη Διάσκεψη των Προέδρων και τελικά, προτείνονται με βάση αυτά που αποδέχεται το ΠΑ.ΣΟ.Κ. και στη Διάσκεψη των Προέδρων και όχι τα Κόμματα της Αντιπολίτευσης. Αυτά για την τάξη και την ιστορία, για να ξέρουμε πού βρίσκεται η αιτία και όχι να προσπαθούμε να περιορίσουμε τα δικαιώματα Αρχηγών Κομμάτων και Κοινοβουλευτικών Εκπροσώπων που ασκούν τα δικαιώματα αυτά με βάση τον Κανονισμό.

ΠΡΟΕΔΡΕΥΩΝ (Παναγιώτης Ν. Κρητικός): Δεν έρχονται ούτε με τη διαδικασία του επείγοντος, ούτε του κατεπείγοντος. Ξέρετε ότι εκεί έχουμε περιορισμό της ομιλίας στο ήμισυ και στο ήμισυ του ημίσεως και άλλες διαδικασίες. Εδώ δεν είναι έτσι. Εδώ έχουμε ελεύθερη συζήτηση.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, τρεις μέρες είναι το επείγον και τελικά όλα τα

Σελίδα 4425 

νομοσχέδια ψηφίζονται σε δύο, τρεις και τέσσερις μέρες.

ΠΡΟΕΔΡΕΥΩΝ (Παναγιώτης Ν. Κρητικός): Σύμφωνοι, αλλά έχουμε κατάτμηση του χρόνου, έχουμε περιορισμό του χρόνου στο ήμισυ των δικαιουμένων να ομιλήσουν. Το γνωρίζετε αυτό. Τα δύο λεπτά γίνονται ένα και τα τέσσερα λεπτά γίνονται δύο. 

Ο κ. Δημήτριος Β. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Δύο λεπτά μόνο, κύριε Πρόεδρε.

Δε θα επαναλάβω, κύριε Υφυπουργέ, όσα είπα στην ομιλία μου για τα τρία άρθρα. Πιστεύω να τα καταγράψατε και κατά πάσα πιθανότητα θα δώσετε ορισμένες διευκρινήσεις. 'Η αν σιωπήσετε είναι και αυτό μία απάντηση.

Θα επιχειρήσω αυτή τη στιγμή, κύριε Υφυπουργέ, να κάνω μια προσπάθεια για ένα πολύ ασήμαντο ζήτημα. Φοβάμαι κιόλας, σας το λέω ειλικρινά, μήπως αναφέροντάς το, σας πείσω να μην το δεχθείτε. Ξέρετε τι διλήμματα είναι αυτά. Θα το τολμήσω όμως για λόγους, αν θέλετε, ιστορικούς και πολιτικούς.

Υπάρχουν γύρω στους ογδόντα εργαζόμενους στο Κέντρο Αποκατάστασης, Εκπαίδευσης Τυφλών ΚΕΑΤ. Οι μισοί απ'αυτούς παίρνουν το επίδομα, ένα επίδομα 30% σύμφωνα με ένα νόμο. Οι σαράντα δεν το παίρνουν. Γι'αυτό θέλουμε μια εξήγηση. Αν είναι πειστική η εξήγηση, δε χάλασε ο κόσμος, δεν πειράζει, εσείς έχετε τα γένια, έχετε και τα χτένια. Αλλά, αν δεν υπάρξει εξήγηση, νομίζουμε ότι είναι βαρβαρότητα.

Μια δεύτερη παρατήρηση, κύριε Πρόεδρε, ένα σχόλιο. Ακούστηκε από τον κ. Σιούφα, ότι ο κύριος Υφυπουργός είναι εξωκοινοβουλευτικός και είπε αυτά τα σχόλια που είπε. Είναι μια άποψη, δεν πρόκειται να αντιδικήσω.

Ποια είναι η σημασία όμως του ζητήματος; Στο τέλος οι τριακόσιοι αποφασίζουν και τότε τον ξυρίζουν το γαμπρό,κύριε Πρόεδρε! 'Ο,τι και να πει ο Υφυπουργός, αν οι τριακόσιοι πουν όχι, αφησέ τον να λέει. Θα το πουν όμως;

Ευχαριστώ, κύριε Πρόεδρε, και, όπως βλέπετε, σε δύο δευτερόλεπτα τελειώνει και ο χρόνος μου.

ΠΡΟΕΔΡΕΥΩΝ(Παναγιώτης Ν.Κρητικός): Η κα Λουλέ έχει το λόγο.

ΑΝΔΡΙΑΝΗ ΛΟΥΛΕ: Κύριε Πρόεδρε, εγώ θέλω έστω και την τελευταία στιγμή, να κάνω έκκληση στον κύριο Υφυπουργό για δύο πράγματα.

Πρώτον να βγάλει από το άρθρο 13 τους "μπαμπούλες", τους προϊσταμένους δηλαδή και το υπηρεσιακό συμβούλιο που τους διορίζει...

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Δεν υπάρχουν.

ΑΝΔΡΙΑΝΗ ΛΟΥΛΕ: Τους βγάλατε; Μπράβο,κύριε Υφυπουργέ. Πότε τους βγάλατε, κύριε Υφυπουργέ;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Δεν υπάρχουν.

ΣΤΡΑΤΗΣ ΚΟΡΑΚΑΣ: Το υπηρεσιακό συμβούλιο.

ΑΝΔΡΙΑΝΗ ΛΟΥΛΕ: Πότε τους βγάλατε; Δεν υπάρχει υπηρεσιακό συμβούλιο;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Είναι άλλο το υπηρεσιακό συμβούλιο.

ΑΝΔΡΙΑΝΗ ΛΟΥΛΕ: Πάλι με διακόπτετε, κύριε Χριστοδουλάκη, πάλι πρόβλημα έχετε μαζί μου. Μπορώ να συνεχίσω;

ΠΡΟΕΔΡΕΥΩΝ(Παναγιώτης Ν.Κρητικός): Συνεχίστε. 'Αλλωστε, δε σας δικέκοψε κανένας.

ΑΝΔΡΙΑΝΗ ΛΟΥΛΕ: Πώς δε με διέκοψε; Μου είπε...

ΠΡΟΕΔΡΕΥΩΝ(Παναγιώτης Ν.Κρητικός): Δε σας διέκοψε κανένας. Σας απάντησε.

ΑΝΔΡΙΑΝΗ ΛΟΥΛΕ: Τέλος πάντων.

Δεύτερον, ζητάμε από τον κύριο Υπουργό να μην καταργήσει το οικογενειακό επίδομα και στους δύο συζύγους. Είναι κάτι για το οποίο τον παρακάλεσαν όλοι οι συνάδελφοι απ'όλες τις Πτέρυγες.

Παρακαλώ πολύ λοιπόν, να κρατήσετε, αν μπορείτε, αυτές τις δύο διατάξεις.

ΠΡΟΕΔΡΕΥΩΝ(Παναγιώτης Ν.Κρητικός): Η κα Αράπη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, είναι μερικοί καθηγητές οι οποίοι διδάσκουν σε κέντρα αποκατάστασης κάποιων ανάπηρων παιδιών. Αυτοί είναι καθηγητές που έχουν τελειώσει το πανεπιστήμιο και έπρεπε να διδάσκουν στη Μέση Εκπαίδευση. Επειδή, όμως, αυτά τα κέντρα υπάγονται στο Υπουργείο Υγείας και Πρόνοιας, αυτοί οι καθηγητές που είναι πάρα πολύ λίγοι, δεν παίρνουν τα τρίμηνα. Τι θα κάνετε γι'αυτό το επίδομα που το παίρνουν οι συνάδελφοί τους που έχουν το ίδιο πτυχίο και διδάσκουν σε κανονικά σχολεία Πρωτοβάθμιας και Δευτεροβάθμιας Εκπαίδευσης, ενώ αυτοί διδάσκουν σε προβληματικά παιδιά και επειδή έτυχε να υπάγονται τα ιδρύματα αυτά στο Υπουργείο Υγείας και Πρόνοιας δεν παίρνουν αυτό το επίδομα; Σκεφθείτε, σας παρακαλώ, τι θα κάνετε μ'αυτό.

ΠΡΟΕΔΡΕΥΩΝ(Παναγιώτης Ν.Κρητικός): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Από τη μέχρι τώρα συζήτηση που έγινε, κύριε Πρόεδρε, επιβεβαιώνονται κάποια πράγματα, πρώτον για τη βιασύνη. Και εγώ θα συμφωνήσω μ'αυτό που είπε ο κ.Κεδίκογλου, ότι βιαστικά ήλθε το νομοσχέδιο, βιαστικά γίνεται προσπάθεια να τελειώσει, για να σταματήσουν οι απεργίες. Τους καθηγητές και τους δασκάλους τους έχουμε έξι βδομάδες στις απεργίες και η Κυβέρνηση διακατέχεται από μια λογική, μαζέψτε πτώματα και επί των πτωμάτων περνάμε και τις πολιτικές και τα περνάμε όλα. 'Ομως, εκτιμώ ότι πλανάται. Τελικά, οι εργαζόμενοι είναι βέβαιο ότι θα παλέψουν αυτή την πολιτική και δεν πρόκειται ν'αντέξει στο χρόνο. Για το λόγο αυτό η Κυβέρνηση -ξανά το λέω- χάνει μια μεγάλη ευκαιρία.

Για το κίνητρο απόδοσης και επειδή αντιδρά, όπως βλέπω, και ο κύριος Υφυπουργός, θα πω το εξής: Οι τακτικές αποδοχές δεν είχαν μπει ποτέ υπό αίρεση μέχρι σήμερα. Αυτό αποτελεί ένα μέρος των τακτικών αποδοχών. Τώρα οι αποδοχές αυτές μπορούν να περικοπούν αυθαίρετα από τον προϊστάμενο. Και εδώ είναι η καινοτομία σας, κύριε Υφυπουργέ. Μέχρι τώρα, είχε δικαίωμα να κάνει περικοπή αποδοχών το Υπηρεσιακό Συμβούλιο και μόνο. Τώρα, κάνει περικοπή ο προϊστάμενος, παραπέμπεται ο υπάλληλος στο Υπηρεσιακό Συμβούλιο και επικυρώνεται η απόφασή του. 'Εχετε κάνει αυτή την αλλαγή. Και φυσικά, τι να πω για το "υπό αίρεση"; Δεν μπορώ να πω τίποτε περισσότερο.

Σε ό,τι αφορά τις παραμεθόριες περιοχές. Είναι κρίμα πραγματικά η Κυβέρνηση, στην καθημερινή της πρακτική να επιβεβαιώνει αυτό για το οποίο κατηγορείται μονίμως απ'όλες τις Πτέρυγες της Βουλής, την αναξιοπιστία της. Και η αναξιοπιστία της εδώ, έχει μια διαχρονική, αν θέλετε, επέκταση, γιατί εμφανίζεται το Κράτος ανακόλουθο με κάποια πράγματα που υποσχέθηκε, τήρησε, εφάρμοσε σε υπαλλήλους των παραμεθορίων περιοχών. 'Εδωσε πρόσθετα κλιμάκια, έδωσε πρόσθετα χρονοεπιδόματα και τώρα εσείς έρχεστε και τα καταργείτε. Δοξάστε την αναξιοπιστία της ελληνικής διοίκησης!

Ο κ.Παπαντωνίου είπε κάτι, όταν πήρε το λόγο στην παρέμβασή του, ότι δεν ξεκινάμε από το μηδέν. Κανείς δεν είπε ότι ξεκινάμε από το μηδέν. Τι είπαμε όμως; Αυτό που λένε και οι εργαζόμενοι. Να γίνει ένα μισθολόγιο σε διαχρονική βάση, με διαχρονική επιβάρυνση των προϋπολογισμών των επομένων ετών.

Να σας πω και κάτι, κύριε Υπουργέ; Σ' αυτό το σημείο οι εργαζομενοι ήταν διατεθειμένοι να κάνουν και θυσίες μεγαλύτερες απ' αυτές που τους καλείται να κάνουν τώρα. Και σεις χάνετε αυτή την ευκαιρία. 

Σε ό,τι αφορά τις αυξήσεις για πάνω από τον πληθωρισμό που είπε ο κ. Παπαντωνίου, αυτές νομίζω είναι ανακρίβειες, δε χρειάζονται διαψεύσεις, θα τις δουν οι εργαζομενοι σε λίγο στους μισθούς που θα πάρουν.

'Ερχομαι τώρα στους γεωτεχνικούς, στους δασικούς, στα διόδια, στους ανθρώπους των Ο.Τ.Α και του Υ.ΕΘ.Α. Πραγματικά αυτή η ακαμψία είναι ακατανόητη. Δεν μπορώ να καταλάβω, γιατί η Kυβέρνηση, δείχνει μια τέτοια ακαμψία προς έναn ολόκληρο Λαό που ουσιαστικά τον έχει ανάγκη σε 

Σελίδα 4426 

τελευταία ανάλυση. Και αν πράγματι θυσίαζε όλα τα επιδόματα στο βωμό να κάνει, όπως είπαμε, ένα εκσυγχρονιστικό μισθολόγιο, τότε δε θα μίλαγε κανείς. Αυτούς γιατί τους εξαιρείτε; Για ανθρώπους που εργάζονται σε όμοια εργασία τους διακρίνετε; Είναι ρατσισμός σε τελευταία ανάλυση αυτό το πράγμα, δεν μπορώ να το ανεχθώ και δεν μπορώ να το πιστέψω.

Για το "ΔΗΜΟΚΡΙΤΟ" επιχειρηματολογήσατε και είπατε κάποια πράγματα, πάλι εκεί με το στρίμωγμα των αποδοχών. Από τη μια μεριά τις αποδοχές τις συναθροίζετε για να βγάλετε το συνολικό ύψος τους, και μας βγάζετε και περισσεύματα, από την άλλη μεριά μας δημιουργείτε μισθολογικά κλιμάκια χαμηλά. Ομολογείτε ότι τα χαμηλά μισθολογικά κλιμάκια τα κάνατε για να μπορείτε να εφαρμόζετε μια πολιτική μισθών και στα επόμενα χρόνια αλλά και τώρα σύμφωνα με τον πληθωρισμό για να μην έχετε τις επιβαρύνσεις που δεν επιθυμείτε. Πείτε το τουλάχιστον, ότι "εμείς δε φέραμε εδώ ένα μισθολόγιο για να εξυγιάνουμε και να ικανοποιήσουμε το όραμα των δημοσίων υπαλλήλων, φέραμε ένα μισθολόγιο για να τους ξεγελάσουμε, φέραμε ένα μισθολόγιο για να δημιουργήσουμε τέτοιες επιβαρύνσεις που εμείς έχουμε προαποφασίσει". 'Αρα αυτό δεν είναι εκσυγχρονισμός ή μάλλον είναι εκσυγχρονισμός αλλά με την όπισθεν.

ΠΡΟΕΔΡΕΥΩΝ(Παναγιώτης Ν. Κρητικός): Ο κ. Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ανακεφαλαιώνοντας, κύριε Υπουργέ, τη σημερινή συζήτηση, αν προσπαθήσετε να απογράψετε την εντύπωση όλων των ομιλητών, όλων των Κομμάτων με μεγάλη προσπάθεια και επιστρατεύοντας όλη τη μνήμη σας, ίσως βρείτε καμιά αφελή καλή κουβέντα για το νομοσχέδιό σας. Πως κανείς δε βρήκε κάτι καλό να πει; Πως όλες οι Πτέρυγες της Βουλής ακόμη και το σύνολο σχεδόν των ομιλητών της Συμπολίτευσης σας ζήτησε να το ξαναδείτε, να το αποσύρετε, να το τροποποιήσετε, με κλιμάκωση των αιτιάσεων. Κανείς δε βρήκε κάτι καλό να πει. Και αυτά δε λέγονται σε ώτα μη ακουόντων, με τη λογική του ότι λίγο ακόμη και τελειώσαμε, δε λέει τίποτα, δε θα σταθεί, δε θα είναι βιώσιμο, δεν θα είναι δημοκρατικά νομιμοποιημένο, δεν θα είσαστε αύριο υπερήφανοι γι' αυτό, αν σας ενδιαφέρει. Αλλά η Βουλή πάνω απ' όλα νομοθετεί και οφείλετε να την ακούσετε.

Εγώ θα συνταχθώ με την πρόταση του κ. Τσοβόλα, Προέδρου του ΔΗ.Κ.ΚΙ., χωρίς, πιστέψτε με, καμιά πρόθεση παρέλκυσης ή στρεψοδικίας. Θα τελειώσει αύριο η συζήτηση, όπως έγιναν τα πράγματα. Δε θα επιμηκυνθεί ο χρόνος για την τελική ψήφιση του νομοσχεδίου, αν μας δώσετε την ικανοποίηση ότι αυτό το βράδυ καθήσατε και ξαναρίξατε μια ματιά σε ό,τι μπορεί οριακά. Δεν έχω ψευδαισθήσεις ότι μπορούν κάποια πράγματα να αλλάξουν θεαματικά.'Ετσι όπως είναι, η νύφη, δε γίνεται όμορφη με τίποτα.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Μα είναι.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αλλά οριακά μήπως μπορούμε να της κάνουμε λίγο λίφτιγκ.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υφυπ. Οικονομικών): Δε χρειάζεται.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αυτή την παράκληση καταθέτω με όση δύναμη ψυχής έχω.

Σας τονίζω και κάτι άλλο. Αυτό το νομοσχέδιο που όλοι απορρίπτουν δεν έχετε τη δημοκρατική νομιμοποίηση να το περάσετε απόψε. Δεν υπάρχει απαρτία, κύριε Πρόεδρε και κύριε Υπουργέ. Και εγώ δεν είμαι από εκείνους που κάνουν ενστάσεις στη Βουλή. Και δε θέλω οι σχέσεις μας να είναι σε επίπεδο ενισταμένου και αντιδικούντος κ.λπ., αλλά βάζω ένα ζήτημα όχι τύπου, αν και ο τύπος κατοχυρώνει συνήθως στην ουσία, αλλά ουσίας, δε θα είναι δημοκρατικά νομιμοποιημένη η απόφαση. Είμαστε δέκα οκτώ Βουλευτές και δεν έχουμε καμιά διάθεση να συμπράξουμε σε ό,τι γίνεται. Πάρτε το πίσω μέχρι αύριο το πρωί να δούμε μήπως κάτι μπορεί να αλλάξει.

ΠΡΟΕΔΡΕΥΩΝ(Παναγιώτης Ν. Κρητικός): Ο κ. Σπυριούνης έχει ζητήσει το λόγο να δευτερολογήσει. Ορίστε, κύριε Σπηριούνη.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, καίτοι προκεχωρημένη η ώρα, δεν μπορώ να μη μνημονεύσω ότι είναι συνήθης η αντιπολιτευτική τακτική της Αντιπολίτευσης. Τη συναντούμε κάθε μέρα. Σ' όλα τα νομοσχέδια μονίμως λένε: "Αποσύρατε πρόταση". Απόλυτοι. Στις δημοκρατίες δεν υπάρχουν απόλυτα πράγματα. Η δημοκρατία λειτουργεί μέσα στη σύνθεση. Και η σύνθεση βγαίνει μέσα από την αντίθεση, αλλά την καλοπροαίρετη αντίθεση, εκείνη που λέει τα σύκα -σύκα και τη σκάφη- σκάφη.

Το νομοσχέδιο αναμφισβητήτως δε λύνει το πρόβλημα της Δημόσιας Διοίκησης, όμως αποτελεί την αφετηρία, σε συνδυασμό με τις προοπτικές του εκσυγχρονισμού -και θα γίνει πράξη ο εκσυγχρονισμός, επιτέλους, στην Πατρίδα μας, όσο και αν είναι το πολιτικό κόστος και θα κριθεί ακριβώς από αυτή την ικανότητα, τη θέληση της Κυβέρνησης να πραγματώσει τις προϋποθέσεις ενός νέου κράτους- για να σταματήσει και ο παλαιοκομματισμός και η ανατολίτικη νοοτροπία, που βασανίζει την Πατρίδα μας.

'Ενα δεύτερο σημείο, για τα συζητούμενα άρθρα 8, 10 και 13. 'Ερχεται ένα νομοσχέδιο στο Κοινοβούλιο. Δε σημαίνει ότι οι Βουλευτές της Συμπολίτευσης συμφωνούμε σε όλα, γιατί τότε μετακινούμαστε σε απόλυτο σύστημα. Εδώ υπάρχει η ελευθερία της γνώμης.

Το άρθρο 60 του Συντάγματος -νομίζω- καθορίζει, ότι είναι απόλυτα ελεύθερος ο Βουλευτής στην έκφραση γνώμης. Είμαστε ελεύθεροι άνθρωποι. Ποτέ δύο άνθρωποι δεν ταυτίζονται. 'Εχουμε επιμέρους παρατηρήσεις. Εγώ υπέβαλα, έξι, οκτώ.

'Ομως, όσον αφορά την αθροιστική αξιολόγηση του νομοσχεδίου, θεωρώ ότι το νομοσχέδιο -και τα τρία άρθρα προς τον άξονα του οποίου είναι απολύτως συνδυασμένα και συντονισμένα- υπηρετεί την ιδέα να σταματήσει η στρέβλωση, η κακοδαιμονία στη Δημόσια Διοίκηση, στην υλική και ηθική στήριξή της, ώστε με τον καιρό, καθώς θα πορευόμαστε σε νέες δομές, σε νέα οργάνωση, σε καλύτερες διαρθρώσεις, να μπορέσουμε να κάνουμε μία διοίκηση που θα ανταποκριθεί πράγματι και στις απαιτήσεις των εποχών και στη δημοκρατική απαίτηση του Λαού μας να υπηρετείται.

Και τα τρία άρθρα, λοιπόν, συναρμονιζόμενα προς το λοιπό περιεχόμενο του νομοσχεδίου, αποτελούν ένα σύνολο συνεχές.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, έπρεπε να είχαμε περατώσει τη συζήτηση στις 12 τα μεσάνυχτα και ήδη είναι 1 η ώρα. Κάντε μου τη χάρη.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είμαι από τις 17.45' εδώ. 

ΠΡΟΕΔΡΕΥΩΝ (Παναγιώτης Ν. Κρητικός): Το γνωρίζω, κύριε συνάδελφε. 

ΚΥΡΙΑΚΟΣ ΣΠΥΡΙΟΥΝΗΣ: Ας φύγω με την ικανοποίηση ότι μίλησα και ένα λεπτό παραπάνω.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, συνεχίστε. 

ΚΥΡΙΑΚΟΣ ΣΠΥΡΙΟΥΝΗΣ: Να μου επιτρέψετε να αναφερθώ σ' αυτό που είπε ο κ. Παπαγεωργόπουλος για την απαρτία.

Δεν είναι η πρώτη φορά, κύριε Παπαγεωργόπουλε, που ψηφίζουμε... 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Δε δημιουργείται δίκαιο από την παρανομία.

ΚΥΡΙΑΚΟΣ ΣΠΥΡΙΟΥΝΗΣ: Το αντίθετο θα ήταν επικίνδυνο. Δηλαδή, να είμαστε καμία εκατοστή, κάτι θα είχε συμβεί. Μετά τα μεσάνυχτα ψηφίζουμε μόνο δύο, τρεις, πέντε. Αυτό γινόταν επί Νέας Δημοκρατίας, αυτό γινόταν επί ΠΑ.ΣΟ.Κ. και εποχής του κ. Τσοβόλα. Δυστυχώς, δεν πρέπει να γίνεται. Πρέπει να πάμε στην ουσία των πραγμάτων και να είμαστε τουλάχιστον εβδομήντα πέντε εδώ μέσα.

Ευχαριστώ για την ανοχή σας, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα, ότι οι Υπουργοί 

Σελίδα 4427 

Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Δικαιοσύνης, Γεωργίας και Πολιτισμού κατέθεσαν σχέδιο νόμου "Βιώσιμη οικιστική ανάπτυξη των πόλεων και οικισμών της Χώρας". 

Παραπέμπεται στην αρμόδια Διαρκή Επιτροπή.

O Yφυπουργός Οικονομικών κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Σας ευχαριστώ, κύριε Πρόεδρε.

Θα ήθελα να κάνω ορισμένες σύντομες διευκρινίσεις σε ορισμένα θέματα, τα οποία αναφέρθησαν πολλές φορές, από πολλούς ομιλητές.

Κατ' αρχήν, όσον αφορά τα επιδόματα των δασικών υπαλλήλων, των υπαλλήλων Εθνικής 'Αμυνας, των υπαλλήλων του Υπουργείου Μεταφορών: Στις περιπτώσεις αυτές δεν καταργούνται επιδόματα τα οποία ήταν επιδόματα ανθυγιεινής εργασίας, όπως είναι αυτά τα οποία διατηρούνται. Ακολουθούν και αυτά την ίδια λογική, την οποία ακολουθεί η προσαρμογή επιδομάτων, που υπάρχουν σε άλλους χώρους και τομείς. Επειδή, όμως, οι κατηγορίες αυτές όντως έχουν ιδιαιτερότητες και σημασία, θα υπάρξει μία ρύθμιση αύριο, όταν συζητήσουμε το θέμα των υπερωριών και θα υπάρχει μία ειδική αντιμετώπιση, η οπoία θα είναι παρεμφερής με την αναγνώριση της ιδιαιτερότητας την οποία έχουν οι κλάδοι αυτοί σήμερα.

ΑΔΑΜ ΡΕΓΚΟΥΖΑΣ: Δε μας τη λέτε από τώρα για να την εκτιμήσουμε;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Αύριο, κύριε συνάδελφε.

'Οσον αφορά το θέμα της χορήγησης του επιδόματος δικαστικών, επιτρέψτε μου να σας πληροφορήσω ότι η παράγραφος αυτή, η οποία καθόριζε τη βεβαίωση του προϊσταμένου της οικείας υπηρεσίας, με βάση τις επαναδιατυπώσεις, οι οποίες διενεμήθησαν στην αρχή της συνεδριάσεως, έχει πάει πλέον στο τέλος της παραγράφου και αφορά τα πάσης φύσεως χορηγούμενα επιδόματα.

ΑΔΑΜ ΡΕΓΚΟΥΖΑΣ: Από κάτω έχει προϋπόθεση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Και αυτό, λοιπόν, είναι αυτονόητο -και θα ήθελα να κάνω αυτή τη δήλωση- ότι αυτή η χορήγηση της βεβαίωσης θα λαμβάνει προφανώς υπόψη τη φύση εκάστης εργασίας και το αν είναι παγία ή μη παγία η καταβολή αυτή. Κατά συνέπεια, νομίζω ότι με τον τρόπο αυτό κανένα πρόβλημα δε θα υπάρξει στην πράξη.

Σε ένα θέμα, το οποίο ανεφέρθη σχετικά με εκπαιδευτικούς, επειδή υπάρχει και ένα αίτημα των ιδιωτικών εκπαιδευτικών περί προσαρμογής στο νέο μισθολόγιο, αναγνωρίζοντας έτσι, έστω και εμμέσως, ότι είναι επωφελές το νέο μισθολόγιο, για να ζητάει κάποιος να ενταχθεί, θα ήθελα να κάνω τη διευκρίνιση ...

ΑΔΑΜ ΡΕΓΚΟΥΖΑΣ: Χρειάζεται, είναι απαραίτητο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Εγώ δε σας διέκοψα. Θα ήθελα να κάνω, λοιπόν, τη διευκρίνιση ότι η προσαρμογή των αμοιβών των ιδιωτικών εκπαιδευτικών είναι αυτονόητη στις διατάξεις του νέου μισθολογίου από τον ν.682/1977, ο οποίος ορίζει ότι οι ιδιωτικοί εκπαιδευτικοί λαμβάνουν τουλάχιστον τις εκάστοτε αποδοχές μετά των πάσης φύσεως επιδομάτων των ομοιοβάθμων των δημοσίων εκπαιδευτικών. Αν θυμάμαι καλά, και στα προηγούμενα μισθολόγια είχε γίνει μία παρόμοια διευκρίνιση και καλό είναι να επαναληφθεί και τώρα, για να μην υπάρξει ...

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ερμηνευτική δήλωση.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Δεν είναι ερμηνευτική δήλωση, είναι διευκρινιστικού χαρακτήρα δήλωση, διότι προβλέπεται σε νόμο. Δεν έχει νόημα έτσι.

Τέλος, όσον αφορά το κίνητρο απόδοσης, έγινε πολύς λόγος για ένα θέμα, το οποίο δεν υπάρχει. 'Εγινε λόγος για το θέμα της αυθαιρεσίας του προϊσταμένου, ο οποίος δεν προβλέπεται πουθενά στο νομοσχέδιο. Υπήρχε βεβαίως ένα παλαιότερο νομοσχέδιο και είχαν εκφραστεί διάφορες αιτιάσεις περί ενδεχόμενης μη αντικειμενικότητας της κρίσεως των προϊσταμένων.

Ακριβώς, για να αποδείξουμε ότι η πρόθεση δεν είναι εδώ να θεσπίσουμε υποκειμενικές διαδικασίες, με διάφορες σκοπιμότητες από πίσω τους, αλλά ακριβώς να ενθαρρύνουμε τη βελτίωση των υπηρεσιών των υπαλλήλων προς τον πολίτη και απλώς να εξαιρέσουμε ορισμένες ακραίες συμπεριφορές, στις περιπτώσεις που είναι αυταπόδεικτες, καταργήσαμε, διαγράψαμε, προτού καν υποβληθεί στη Βουλή την ύπαρξη του προϊσταμένου και παραπέμπονται στο Υπηρεσιακό Συμβούλιο, το οποίο ως γνωστόν...

ΑΝΔΡΙΑΝΗ ΛΟΥΛΕ: Ποια είναι η διαφορά; Αντί για ένας, είναι τρεις.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Μισό λεπτό, κυρία Λουλέ.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επιτρέψτε μου μία διακοπή. Είναι βασική αρχή. Το Υπηρεσιακό Συμβούλιο πώς θα αποφασίσει; Με βάση την πρόταση του προϊσταμένου δε θα αποφασίσει;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Μισό λεπτό, κύριε Πρόεδρε. Τα Υπηρεσιακά Συμβούλια αποφασίζουν με βάση τα στοιχεία του προσωπικού μητρώου και είναι γνωστή, γνωστότατη, η διαφανής διαδικασία, την οποία ακολουθούν.

ΚΥΡΙΑΚΟΣ ΣΠΥΡΙΟΥΝΗΣ: Γι' αυτό διελύθη η Δημόσια Διοίκηση.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): 'Αλλωστε, στο Υπηρεσιακό Συμβούλιο συμμετέχουν και εκπρόσωποι των εργαζομένων. Εγώ εύχομαι ουδέποτε να χρειασθεί να πουν τα Υπηρεσιακά Συμβούλια ότι οι υπάλληλοι δεν κάνουν καλά τη δουλειά τους.

ΑΝΔΡΙΑΝΗ ΛΟΥΛΕ: Εδώ είναι η ΑΔΕΔΥ. Γιατί δεν τη ρωτάτε να μας πει; ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Είναι προφανές, όμως, ότι η διαδικασία αυτή, η οποία προβλέπεται, είναι στοιχειώδης και απολύτως διαφανής και αντικειμενική.

Ευχαριστώ, κύριε Πρόεδρε. 

ΑΔΑΜ ΡΕΓΚΟΥΖΑΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε δικαίωμα να τριτολογήσετε, μόνο ο Κοινοβουλευτικός Εκπρόσωπος έχει δικαίωμα. 

Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα κατ' αρχήν να πω ότι δεν κατάλαβα αυτό που θέλησε να πει ο κύριος Υπουργός σχετικά με τους δικαστικούς. Εγώ διαβάζω την τροποποίηση που μας μοιράσατε και αναφέρεται σαφώς ότι στην παράγραφο 1 του άρθρου αυτού, προστίθεται μετά το εδάφιο η', μετάφραση η οποία λέει ότι "η απασχόληση των δικαιούχων των διατηρουμένων επιδομάτων στις εργασίες, για τις οποίες δικαιολογείται καταβολή τους κατά περίπτωση, σύμφωνα με τις προαναφερόμενες διατάξεις βεβαιώνεται από τον προϊστάμενο κ.λπ.". 'Ολα, λοιπόν, αυτά τα επιδόματα, που αναφέρονται στα προηγούμενα εδάφια, βεβαιώνονται από τον προϊστάμενο.

Και σας λέω, καταλαβαίνω ότι χρειάζεται για το αυτό ανθυγιεινό και για το επικίνδυνο. Εδώ, όμως, είναι επίδομα ξεχωριστό, κατ' αποκοπή. Πρέπει να πείτε "εξαιρουμένων των κατ' αποκοπήν διδόμενων επιδομάτων δεν Γιατί εκεί μπαίνει κυριολεκτικά στη προκρούστεια κλίνη του προϊσταμένου.

Τώρα, τις υπόλοιπες παρατηρήσεις μας δε θα τις επαναλάβω.

Θέλω μονάχα να πω, ότι θα έπρεπε να δοθεί και για τους εργαζόμενους στο Υπουργείο Εθνικής 'Αμυνας -είπατε ότι το δίνετε, αλλά εγώ δεν το βλέπω πουθενά εδώ- και για τους εργαζόμενους στα λιμάνια και εν πάση περιπτώσει, οπουδήποτε αλλού υπάρχει τέτοιο ανθυγιεινό.

'Ερχομαι τώρα στο άρθρο 13. Λέτε ότι δεν υπάρχει προϊστάμενος. Αυτό δεν λέτε; 'Ομως, υπάρχει το υπηρεσιακό συμβούλιο και υπάρχει και η παρ. 2 στο δεύτερο εδάφιό της, που λέει: "Με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του Υπουργού Οικονομικών καθορίζονται και ειδικότερα κριτήρια αξιολόγησης 

Σελίδα 4428 

και απόδοσης για την καταβολή του ανωτέρω κινήτρου, ανάλογα με τη φύση των αντιμετωπιζόμενων από την υπηρεσία αντικειμένων".

'Ομως και αυτό, αλλά και η παραπομπή στο Υπηρεσιακό Συμβούλιο δε γιατρεύει την υπόθεση. Εγώ θα έλεγα ότι την κάνει ακόμα πιο σκληρή, γιατί είναι γνωστό ποιο είναι το Υπηρεσιακό Συμβούλιο.

'Εχουμε προτείνει και σ' εσάς και στις προηγούμενες κυβερνήσεις να αλλάξει η σύνθεση του Υπηρεσιακού Συμβουλίου. Να γίνει τρεις -τρεις- ένας. Δηλαδή, τρεις από την Κυβέρνηση, τρεις εκπρόσωποι των εργαζομένων και ένας δικαστικός. Να βάλουμε και το δικαστικό μέσα, παρά το ότι η αντικειμενικότητα της Δικαιοσύνης βάλλεται από συγκεκριμένα γεγονότα και συγκεκριμένες πράξεις της ίδιας της Δικαιοσύνης. 'Ομως, το σημερινό Υπηρεσιακό Συμβούλιο είναι δεδομένο, είναι "δικό σας".

'Αρα, λοιπόν, η καταγγελία μας ότι θα αξιοποιηθεί αυτό το "κίνητρο απόδοσης" -ένα μεγάλο κομμάτι από τις αποδοχές των εργαζομένων- για τον εκβιασμό, για το ρουσφέτι, για τη χειραγώγηση των εργαζομένων είναι γεγονός.

Επίσης, θα ήθελα να πω πάλι κάτι για τις παραμεθόριες, κύριε Πρόεδρε. Δε δώσατε κάποια απάντηση. Σας είπα ποιες είναι οι συνθήκες ζωής εκεί. Μπορεί εσείς να μην έχετε ιδία πείρα, ξέρω τις σας λέω. Αυτά που είχαν μέχρι σήμερα, τα είχαν και αν έφευγαν από τη παραμεθόριο, από τη στιγμή που είχαν δουλέψει τουλάχιστον τρία χρόνια εκεί.

Λέω, λοιπόν, να κρατήσουμε τουλάχιστον τα πλασματικά δύο μισθολογικά κλιμάκια επιπλέον και να καθορίσουμε ποσοστιαία αυτά τα επιδόματα. Δε θέλετε να είναι 8%, να πούμε να είναι 5% για τις προβληματικές και άλλα 5% για τις παραμεθόριες για να μπορέσουμε, εν πάση περιπτώσει, να κρατήσουμε αυτόν τον κόσμο εκεί.

Κύριε Πρόεδρε, παρακαλώ, και για τη δική σας υποστήριξη. Τι θα πάμε να πούμε αύριο στους εργαζόμενους σ' αυτά τα νησιά; Μιλάμε πάρα πολύ για τα ακριτικά νησιά, για τους "Διγενείς Ακρίτες" κ.λπ και έρχεται η μια κατραπακιά -να το πω έτσι απλολαϊκά- μετά την άλλη. Γι' αυτό ας κρατήσουμε τουλάχιστον αυτό που υπήρχε μέχρι σήμερα.

Δε θέλετε να πείτε, ότι από τη στιγμή που έχει υπηρετήσει τρία χρόνια όταν πηγαίνει αλλού, κρατάει τα επιδόματα; Να δούμε τι θα γίνει με τα επιδόματα, ίσως να μειωθούν τα ποσοστά αλλά με τα κλιμάκια δεν είναι δυνατόν να καταργηθούν.

Αυτά, κύριε Πρόεδρε, και να επαναλάβω ότι εμείς, επειδή αυτά είναι από τα πολύ σοβαρά άρθρα που συζητάμε, σε κάθε περίπτωση διαφωνούμε ριζικά με την έννοια του μισθολογίου, γι' αυτό και όπου κάνουμε προτάσεις βελτίωσης είναι σε μια προσπάθεια που κάνουμε, έστω και στη λογική της Κυβέρνησης να της πούμε ότι υπάρχει δυνατότητα να γίνει λιγότερο κακό αυτό το κατασκεύασμα.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ:Σημειώνω επί τροχάδην ζητήματα που δεν απαντήθηκαν και ζητήματα που δεν αντιμετωπίζονται.

Για το ΔΗΜΟΚΡΙΤΟ δεν δόθηκε απάντηση και είναι ζήτημα που τέθηκε από όλες τις μεριές.

Για τις παραμεθόριες, απλώς το σημειώνω. Ο προηγούμενος συνάδελφος αναφέρθηκε όσο μπορούσε σ'αυτό. Δεν μπορούν να μείνουν αυτά τα ζητήματα έτσι.

'Οσον αφορά τους δικαστικούς υπαλλήλους μιλάμε για πάγια αντιμισθία και δεν είναι συμβατή η θέση προϋπόθεσης. Πάγια και υπό αίρεση δεν πάνε μαζί. Η αίρεση, λοιπόν, της έγκρισης του προϊσταμένου θα πρέπει να φύγει από τη μέση. Δεν οφελεί και δε συμβαδίζει. Είναι εντελώς ασύμβατη έννοια με την προηγούμενη. Ακόμα, δεν κοστίζει και τίποτα. Διευκολύνει και θα είναι πιο απλή και πιο σαφής σαν νομοθετική ρύθμιση.

Τελειώνω με το κίνητρο απόδοσης. Οι θεσπιζόμενες ρήτρες, όσον αφορά τη μη καταβολή του, δηλαδή όσον αφορά τη διαδικασία της έγκρισης από τον προϊστάμενο, νομίζω ότι είναι εκ περισσού και απλώς θα εμπλέξει τα πράγματα. Υπάρχει η παγία διαδικασία του Υπαλληλικού Κώδικα, που προβλέπει κυρώσεις, ποινές, περικοπές αποδοχών, ό,τι εν πάση περιπτώσει συνεπάγεται μια πλημμελής άσκηση των καθηκόντων. Τίποτα δε θα προσέθετε ένα επιπλέον ποινολόγιο.

Νομίζω, λοιπόν, ότι αυτές οι διατάξεις εμπλέκουν τα πράγματα, δεν τα αποσαφηνίζουν και κάνουν το νομοσχέδιό σας ακόμα χειρότερα. Δείτε τις αν είναι δυνατόν, τώρα ή μέχρι αύριο. 

ΠΡΟΕΔΡΕΥΩΝ (Παναγιώτης Ν. Κρητικός):Κηρύσσεται περαιωμένη η συζήτηση επί της ενότητος των άρθρων 8, 10 και 13 και τίθενται τα άρθρα σε ψηφοφορία.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Ν. Κρητικός):Ορίστε, κύριε Υπουργέ, έχετε το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Μια απλή διευκρίνιση θα κάνω.

Επειδή αυτό το οποίο ανέφεραν σχετικά με την παράγραφο, η απασχόληση των δικαιούχων των διατηρουμένων επιδομάτων που τίθεται μετά το εδάφιο η' μπορεί να εκληφθεί, ότι αφορά μόνο το εδάφιο η', θέλω, κύριε Πρόεδρε, να πω ότι είναι καλύτερα να είναι ως παράγραφος 2 στο άρθρο 10 και κατά συνέπεια, οι παράγραφοι 2 και 3 να γίνουν 3 και 4 αντιστοίχως. Ευχαριστώ πολύ.

ΣΤΡΑΤΗΣ ΚΟΡΑΚΑΣ: Ακόμα χειρότερα δηλαδή. Μην τυχόν και υπάρξει παρανόηση.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ποιο θα πάει, κύριε Υφυπουργέ, παράγραφος; Διαβάστε λίγο για να το διευκρινίσουμε.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Να το διευκρινήσω, λοιπόν.

Το σημείωμα, το οποίο διενεμήθη στην αρχή, λέει ότι μετά τη νέα περίπτωση η', προστίθεται εδάφιο το οποίο επαναλαμβάνει το ότι η απασχόληση των δικαιούχων των διατηρούμενων επιδομάτων στις εργασίες για τις οποίες δικαιολογείται η καταβολή τους κατά περίπτωση, σύμφωνα με τις προαναφερόμενες διατάξεις, βεβαιώνεται από τον προϊστάμενο της υπηρεσίας. Επειδή η πρόθεση είναι να αφορά όλα τα χορηγούμενα επιδόματα, γίνεται παράγραφος 2 και κατά συνέπεια, οι νυν παράγραφοι 2 και 3, γίνονται 3 και 4 αντιστοίχως.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ακόμα χειρότερα, δηλαδή.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε συνάδελφε, αλλά δεν νομίζω ότι δημιουργείτε κάποιο κενό ή προστίθεται τίποτε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μια λέξη μόνο.

Αναφέραμε εγώ και η κα Αράπη κάποιες κατηγορίες. Μεταξύ αυτών ήταν ο Δημόκριτος, η Οικιακή Οικονομία, η Γεωτεχνική κ.λπ. Σ'αυτά είναι απορριπτική ή επιφυλάσσεται η Κυβέρνηση, ο κύριος Υφυπουργός, να μας πει αύριο το πρωί;

'Εκανα μία πρόταση διαδικαστική. Δεν ξέρω, κύριε Πρόεδρε, αν έχει υπόψη του το Προεδρείο να θέσει απόψε με πέντε, έξι Βουλευτές του ΠΑ.ΣΟ.Κ...

ΠΡΟΕΔΡΕΥΩΝ (Παναγιώτης Ν. Κρητικός): Μη μετράτε. Γνωρίζετε το τεκμήριο της πλειοψηφίας και γνωρίζετε ότι έτσι ψήφισε και χθες.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):...και εννέα Βουλευτές της Αντιπολίτευσης. Μπαίνει θέμα.

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε. Φέρτε αίτηση ονομαστικής ψηφοφορίας, τώρα, αν νομίζετε ότι μπαίνει θέμα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, λέω να μη φθάσουμε εκεί. 

ΠΡΟΕΔΡΕΥΩΝ (Παναγιώτης Ν. Κρητικός): Το τεκμήριο της πλειοψηφίας το γνωρίζετε και ξέρετε ότι με τους ίδιους τους Βουλευτές ψηφίσαμε και χθες. Μη δημιουργούμε θέμα.

Σελίδα 4429 

Πάντοτε η Βουλή με αυτό τον τρόπο ψηφίζει.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είναι μαχητό το τεκμήριο, κύριε Πρόεδρε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, νομίζω ότι και για την ουσία του ζητήματος...

ΠΡΟΕΔΡΕΥΩΝ (Παναγιώτης Ν. Κρητικός): Εάν θέλετε να μιλήσετε επί της διαδικασίας κύριε Πρόεδρε, να μιλήσετε. Αλλιώς, ουσιαστικό θέμα δεν υπάρχει. Είναι περαιωμένη η συζήτηση και είχε αρχίσει η ψηφοφορία.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν είναι περαιωμένη η συζήτηση ακόμα. Αφού απάντησε ο κύριος Υφυπουργός.

ΠΡΟΕΔΡΕΥΩΝ (Παναγιώτης Ν. Κρητικός): Μίλησε ο κύριος Υφυπουργός, έκανε τη διευκρίνιση, συμφωνήσατε δια νεύματος πολλάκις, το είδα, διότι βελτίωνε το νομοσχέδιο η τροποποίηση του κυρίου Υπουργού...

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, εμείς είμαστε υποχρεωμένοι να επισημάνουμε ότι υπάρχει θέμα ουσίας και ότι πρέπει να δοθεί η ευκαιρία στην Κυβέρνηση, μέχρι αύριο στις εντεκάμιση η ώρα να το κρατήσει.

ΠΡΟΕΔΡΕΥΩΝ (Παναγιώτης Ν. Κρητικός): Αυτό θα το κρίνει η Κυβέρνηση. Αν θέλει να το κρατήσει, ευχαρίστως να το κρατήσει.

Κηρύσσεται περαιωμένη η συζήτηση....

ΣΤΡΑΤΗΣ ΚΟΡΑΚΑΣ: Το λόγο, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Για ποιο λόγο, κύριε Κόρακα;

ΣΤΡΑΤΗΣ ΚΟΡΑΚΑΣ: Για μισό λεπτό.

ΚΥΡΙΑΚΟΣ ΣΠΥΡΙΟΥΝΗΣ: Κατ' αρχήν έχει κηρυχθεί περαιωμένη η συζήτηση.

ΠΡΟΕΔΡΕΥΩΝ (Παναγιώτης Ν. Κρητικός): Oρίστε, έχετε το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε...

Θα σας πρότεινα κατ' αρχήν μήπως θέλετε να πάρετε και κανένα βοηθό δίπλα σας διότι δεν καταλαβαίνω γιατί ορισμένοι πρέπει να κάνουν υποδείξεις από κάτω.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ!

ΣΤΡΑΤΗΣ ΚΟΡΑΚΑΣ: Εννοώ τις παρεμβάσεις από κάτω.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ, κύριε Κόρακα! Δε χρειάζεται βοηθό το Προεδρείο γιατί ασκεί τα καθήκοντά του όπως προβλέπει ο Κανονισμός.

ΣΤΡΑΤΗΣ ΚΟΡΑΚΑΣ: Δεν το λέω για σας, κύριε Πρόεδρε. Για άλλους το λέω. Εσείς ξέρω ότι κάνετε καλά τη δουλειά σας.

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε. Ποιους υπονοείτε;

ΚΥΡΙΑΚΟΣ ΣΠΥΡΙΟΥΝΗΣ: Κύριε Κόρακα, να κοιτάξετε τη δουλειά σας.

ΣΤΡΑΤΗΣ ΚΟΡΑΚΑΣ: Για άλλους μιλώ. Για τους υποβολείς από την Αίθουσα.

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, δεν υπάρχουν ούτε υποβολείς.

ΣΤΡΑΤΗΣ ΚΟΡΑΚΑΣ: Ούτε θέλω να αναφέρω το όνομά τους.

ΚΥΡΙΑΚΟΣ ΣΠΥΡΙΟΥΝΗΣ: Σας είπα να κοιτάξετε τη δουλειά σας.

ΠΡΟΔΡΕΥΩΝ (Παναγιώτης Ν. Κρητικός): Σας παρακαλώ. Κύριε Σπυριούνη, παρακαλώ, μη δημιουργούμε ζητήματα.

ΣΤΡΑΤΗΣ ΚΟΡΑΚΑΣ: Ορίστε συμπεριφορά.

ΚΥΡΙΑΚΟΣ ΣΠΥΡΙΟΥΝΗΣ: 'Οχι, η δική σας είναι συμπεριφορά.

ΣΤΡΑΤΗΣ ΚΟΡΑΚΑΣ: Αυτός είσθε!

ΠΡΟΕΔΡΕΥΩΝ (Παναγιώτης Ν. Κρητικός): Συνεχίστε, κύριε Κόρακα. Σας παρακαλώ!

ΣΤΡΑΤΗΣ ΚΟΡΑΚΑΣ: Θέλω να πω, κύριε Πρόεδρε, ότι επιμείναμε όλες οι Πτέρυγες σχετικά με τους δικαστικούς υπαλλήλους. Και για τα άλλα, αλλά φέρνω ένα συγκεκριμένο παράδειγμα. Και επειδή όπως είναι διατυπωμένο υπήρχε κάποια περίπτωση παρανόησης, μην τυχόν και το κατ' αποκοπήν επίδομα που δίνεται στους δικαστικούς δεν υποβληθεί στη βεβαίωση του προϊσταμένου, δηλαδή στην κρίση, στον εκβιασμό, στο ρουσφέτι κλπ. έρχεται ο κύριος Υπουργός και με την προσθήκη, τη διευκρίνιση που κάνει, το κάνει απόλυτο, σίγουρο.

Το θέμα μας ήταν, κύριε Υπουργέ, να μη συμπεριληφθεί αυτό το επίδομα στη βεβαίωση του προϊσταμένου της υπηρεσίας, γιατί δε χρειάζεται τέτοιο πράγμα. Αλλιώς δικαιολογείτε την καταγγελία που κάνουμε, ότι το κάνετε σκόπιμα για να εξυπηρετήσετε άλλες σκοπιμότητες. Τι άλλο να σας πω;

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):'Εκανα διευκρίνιση.

ΣΤΡΑΤΗΣ ΚΟΡΑΚΑΣ: Λέω δηλαδή ότι με τέτοιο τρόπο φυσικά δεν αξίζει τον κόπο ούτε καν συζήτηση να γίνεται όταν έχουμε να αντιμετωπίσουμε τέτοιες καταστάσεις και πρακτικές.

ΠΡΟΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί των άρθρων 8, 10 και 13 και τίθενται τα άρθρα σε ψηφοφορία.

Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 8, έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 10, έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 13;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 13 έγινε δεκτό, κατά πλειοψηφία.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ποια πλειοψηφία, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Λειτουργεί το τεκμήριο της πλειοψηφίας, κύριε Τσοβόλα, με το οποίο τεκμήριο είχατε ψηφίσει δεκάδες άρθρα και νομοσχέδια ως Υπουργός στο παρελθόν. Αφήστε επιτέλους τη δημιουργία εντυπώσεων.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δε λειτουργεί το τεκμήριο...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ. Μη θέλετε να αναγκάσετε το Προεδρείο να ανατρέξει στο παρελθόν. Ετσι ψηφίζει η Βουλή πάντοτε και αυτή την ώρα το τεκμήριο της πλειοψηφίας, το οποίο λειτουργεί θετικά στην περίπτωση που νομοθετεί η Κυβέρνηση ή αποδέχεται πρόταση νομοθετική, λειτουργεί δε αρνητικά όταν η Κυβέρνηση δεν αποδέχεται την πρόταση προερχομένη από τη Βουλή . Αυτό το τεκμήριο της πλειοψηφίας είναι εκείνο το οποίο λειτουργεί ουσιαστικά στο Κοινοβούλιο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είναι τεκμήριο μαχητό!

ΠΡΟΕΔΡΕΥΩΝ (Παναγιώτης Ν. Κρητικός): Τα interna corporis της Βουλής δεν ελέγχονται στα δικαστήρια! Το γνωρίζετε ως δικηγόρος, έστω και επαρχιακού Πρωτοδικείου, για να κάνουμε και λίγο χιούμορ, κύριε συνάδελφε!

'Εχουν διανεμηθεί τα Πρακτικά της 24ης Ιανουαρίου 1997 και ερωτάται το Σώμα αν επικυρώνονται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πρακτικά της 24ης Ιανουαρίου 1997 επικυρώθηκαν.

Κύριοι συνάδελφοι, στο σημείο αυτό δέχεσθε να λύσουμε

Σελίδα 4430 

τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 01.10' λύεται η συνεδρίαση για σήμερα, Πέμπτη, 27 Φεβρουαρίου 1997 και ώρα 10.00' με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια Νομοθετική Εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών "αναμόρφωση μισθολογίου προσωπικού της Δημόσιας Διοίκησης και άλλες συναφείς διατάξεις".


Ο ΠΡΟΕΔΡΟΣ 
       ΟΙ ΓΡΑΜΜΑΤΕΙΣ
 
