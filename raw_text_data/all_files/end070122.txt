ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΞΑ’

Δευτέρα 22 Ιανουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 27ο Λύκειο Θεσσαλονίκης, σελ.
2. Ορκωμοσία της κ. Ρ. Βρεττού σε αντικατάσταση του Βουλευτή κ. Α. Ανδριανόπουλου, σελ.
3. Ειδική Ημερήσια Διάταξη: Συζήτηση και λήψη απόφασης της πρότασης που κατέθεσαν ο Πρόεδρος της Κοινοβουλευτικής Ομάδας του ΠΑ.ΣΟ.Κ. κ. Γ. Παπανδρέου και εκατόν έντεκα Βουλευτές του Κόμματος του και ο Πρόεδρος της Κοινοβουλευτικής Ομάδας του ΣΥΝ κ. Α. Αλαβάνος και οι  Βουλευτές του Κόμματός του για σύσταση Εξεταστικής Επιτροπής σχετικά με το θέμα των υποκλοπών των τηλεφωνικών συνδιαλέξεων., σελ.
4. Ονομαστική ψηφοφορία επί Ειδικής Ημερήσιας Διατάξεως, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 23 Ιανουαρίου 2007, σελ.

ΟΜΙΛΗΤΕΣ
Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΒΕΝΙΖΕΛΟΣ Ε., σελ.
ΒΟΥΛΤΕΨΗ Σ., σελ.
ΓΚΙΟΥΛΕΚΑΣ Κ., σελ.
ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΑΝΕΛΛΗ Λ., σελ.
ΚΑΡΑΜΑΡΙΟΣ Α., σελ.
ΚΑΣΤΑΝΙΔΗΣ Χ., σελ.
ΚΟΥΒΕΛΗΣ Φ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΜΑΓΓΙΝΑΣ Β., σελ.
ΠΑΠΑΙΩΑΝΝΟΥ Μ., σελ.
ΠΑΠΑΛΗΓΟΥΡΑΣ Α., σελ.
ΠΑΠΑΝΔΡΕΟΥ Γ., σελ.
ΠΑΥΛΟΠΟΥΛΟΣ Π., σελ.
ΠΕΤΣΑΛΝΙΚΟΣ Φ., σελ.
ΠΟΛΥΔΩΡΑΣ Β., σελ.
ΡΟΒΛΙΑΣ Κ., σελ.
ΣΚΥΛΛΑΚΟΣ Α., σελ.
ΣΤΑΥΡΟΥ Α., σελ.
ΣΤΡΑΤΑΚΗΣ Ε., σελ.
ΤΣΟΥΡΗ Ε., σελ.
ΦΟΥΣΑΣ Α., σελ.



      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΞΑ΄
      Δευτέρα 22 Ιανουαρίου 2007
      Αθήνα, σήμερα στις 22 Ιανουαρίου 2007, ημέρα Δευτέρα και ώρα 18.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Τζίμα Μαργαρίτη, Βουλευτή Δράμας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Ε΄Αντιπρόεδρος της Βουλής και  Βουλευτής Αχαΐας και Β΄ Πειραιώς κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄Πειραιώς κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Δήμος Μόβρης Αχαΐας ζητεί να ενταχθεί το έργο της επέκτασης της διώρυγας του Πηνειού στη Δυτική Αχαΐα στο Δ΄ Κ.Π.Σ..
      2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία αγρότες του Δήμου Θεσσαλιώτιδας ζητούν την επιστροφή υπαλλήλου στην Αγροτική Τράπεζα Νέου Μοναστηρίου Δομοκού.
      3) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Νομάρχης Μαγνησίας ζητεί την κατασκευή του περιφερειακού δρόμου του πολεοδομικού συγκροτήματος Βόλου.
      4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Νομάρχης Μαγνησίας ζητεί την ολοκλήρωση της κατασκευής του περιφερειακού δρόμου του πολεοδομικού συγκροτήματος Βόλου.
      5) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Κατσούλη Ελένη, καθηγήτρια Μουσικής, ζητεί τη χορήγηση επιδόματος γάμου στους χηρευόμενους. 
      6) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία καθηγητές των Τ.Ε.Ι. ζητούν την άμεση μετεξέλιξη των Τ.Ε.Ι. σε Τεχνολογικά Πανεπιστήμια.
      7) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Ιδιοκτητών και Επιχειρηματιών Ενοικιαζομένων Δωματείων και Διαμερισμάτων Περιοχής Αγίου Νικολάου Χαλκιδικής  «Ο ΞΕΝΙΟΣ ΖΕΥΣ», ζητεί να κατασκευαστεί οδός έξω από τη Νικήτη Χαλκιδικής.
      8) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Ιδιοκτητών και Επιχειρηματιών Ενοικιαζομένων Δωματείων και Διαμερισμάτων Περιοχής Αγίου Νικολάου Χαλκιδικής  «Ο ΞΕΝΙΟΣ ΖΕΥΣ», διαμαρτύρεται για την έλλειψη βυτιοφόρων στην περιοχή.
      9) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία τα Σωματεία της ναυπηγοεπισκευαστικής ζώνης ζητούν να εκδίδουν οι Λιμενικές Αρχές, από 1-1-07, άδειες μόνο για εκείνες τις επιχειρήσεις της ναυπηγοεπισκευαστικής ζώνης που είναι γραμμένες στα αρμόδια μητρώα της νομαρχίας.
      10) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αλιευτικός Αγροτικός Σύλλογος Τρικερίου «ΤΟ ΤΡΙΚΕΡΙ» ζητεί τη διατήρηση του Τελωνείου της Αγίας Κυριακής. 
      11) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κ. Κατσούλη Ελένη, ζητεί να χορηγηθεί επίδομα γάμου στους χηρευόμενους. 
      12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Πανελλήνια Ένωση Εκπαιδευτικών Νοσηλευτικής ζητεί την υπογραφή της κοινής υπουργικής απόφασης για τη λειτουργία των ΕΠΑ.Σ..
      13) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία Ομάδες Παραγωγών εσπεριδοειδών Νομού Λακωνίας ζητούν την άμεση αποζημίωση των παγετόπληκτων πορτοκαλοπαραγωγών του Νομού Λακωνίας.
      14) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο κ. Νικόλαος Μαλλιαρός διαμαρτύρεται για τα αποτελέσματα διαγωνισμού του Ο.Τ.Ε..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 960/8-11-06 ερώτηση του Βουλευτή  κ. Ιωάννου Μπούγα δόθηκε με το υπ’ αριθμ. ΥΠ.ΠΟ/ΓΡ.ΥΠ.ΚΕ/48/29-11-06 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 960/08.11.06 ερώτησης του Βουλευτή κ. Ιωάννη Μπούγα, σας πληροφορούμε ότι:
      Η Διεύθυνσή Αναστήλωσης Αρχαίων Μνημείων στις 26 Οκτωβρίου 2006 υπέβαλλε πρόταση έργου με τίτλο «Εκπόνηση μελέτης για την αποκατάσταση και ανάδειξη του Αρχαίου θεάτρου Δελφών» με προϋπολογισμό 515.000,00 ευρώ, στο πλαίσιο του Ε.Π. «Πολιτισμός» 2000-2006 και στο μέτρο 3.3 «Μελέτες ωρίμανσης και προετοιμασίας»
      Στη σχετική πρόταση προβλέπεται:
      - η επικαιροποίηση της ήδη εκπονηθείσας προκαταρκτικής μελέτης,
      (προμελέτη συντήρησης, αποκατάστασης και ανάδειξης του κοίλου και των αναλημμάτων, την οποία εκπόνησε η ΔΑΑΜ σε συνεργασία με τη γαλλική αρχαιολογική σχολή)
      - η καταγραφή των προβλημάτων, προκειμένου να συνταχθεί το πρόγραμμα για τη στερέωση, αποκατάσταση και ανάδειξη του μνημείου
      - η εκπόνηση πλήρους μελέτης αποκατάστασης και ανάδειξης, μέχρι το επίπεδο της μελέτης εφαρμογής για περιοχές που έχουν καταδειχθεί από την προκαταρκτική μελέτη. Συγκεκριμένα προβλέπεται η εκπόνηση:
      - ειδικής αρχιτεκτονικής μελέτης,
      - στατικής μελέτης,
      - εδαφολογικής έρευνας
      - μελέτης υλικών
      - καθώς και η φωτογραμμετρική και ορθοφωτογραφική αποτύπωση.
      Παράλληλα στο χώρο προβλέπεται να πραγματοποιηθούν υποστηρικτικές των μελετών εργασίες, όπως αποψιλώσεις, καθαρισμοί και τακτοποίηση διασπάρτων μελών.
      Με την ολοκλήρωση της μελέτης θα καταστεί δυνατή η υλοποίηση του έργου αποκατάστασης και ανάδειξης του μνημείου.
      Επίσης, σας ενημερώνουμε ότι στο ΠΕΠ Στερεάς Ελλάδας, στο πλαίσιο του Γ΄ ΚΠΣ, έχουν ενταχθεί και τα παρακάτω έργα, τα οποία αφορούν άμεσα στον αρχαιολογικό χώρο των Δελφών:
      1. «Στερέωση, αποκατάσταση και ανάδειξη μνημείων Δελφών», με Φορέα Υλοποίησης τη ΔΑΑΜ και προϋπολογισμό 473.472,40 ευρώ.
      2. «Επέκταση, εκσυγχρονισμός Αρχαιολογικού Μουσείου Δελφών και διαμόρφωση περιβάλλοντος χώρου», με Φορείς Υλοποίησης τη ΔΕΕΜΠΚ και τη Ι΄ ΕΠΚΑ και προϋπολογισμό 4.301.460 ευρώ.
      3. «Αρχαιολογικό Μουσείο Δελφών: επανέκθεση», με Φορέα Υλοποίησης τη Ι΄ ΕΠΚΑ και προϋπολογισμό 1.760.822 ευρώ.
      4. «Κατασκευή υπαίθριου Θεάτρου Δελφών», με Φορέα Υλοποίησης τη ΔΑΝΣΜ και προϋπολογισμό 2.981.235 ευρώ.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      2. Στην με αριθμό 757/1-11-06 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ/37/23-11-06 έγγραφο από τον Υπουργό  Πολιτισμού η ακόλουθη απάντηση:
      «Σχετικά με την υπ’ αριθμ. 757/09.11.2006 ερώτηση του Βουλευτή κ. Μάρκου Μπόλαρη, και σύμφωνα με τα στοιχεία που έθεσε υπόψη μας ο Οργανισμός Προβολής Ελληνικού Πολιτισμού, σας γνωρίζουμε τα εξής:
      1. Η ομόφωνη απόφαση του Δ.Σ. του ΟΠΕΠ στηρίχθηκε στην αποτίμηση του έργου της ομάδας cultureguide σε συνδυασμό με το κόστος του και την αποδοχή του από το κοινό.
      Η χαμηλή ποιότητα και η ανεπαρκής αισθητική της ιστοσελίδας, η λανθασμένη και παρωχημένη αντίληψή της, που συνίσταται στην απλή καταγραφή όλων των πολιτιστικών εκδηλώσεων βρίσκεται έξω από τις απαιτήσεις της σύγχρονης αγοράς. Ζητούμενο από ανάλογες ιστοσελίδες θα έπρεπε να είναι η επιμελής, ολοκληρωμένη παρουσίαση, η κριτική και το σχόλιο επί της είδησης, στοιχεία, δηλαδή, που ο αναγνώστης - επισκέπτης συνεκτιμά ιδιαίτερα σε πληροφορίες που αφορούν τον πολιτισμό.
      Το κόστος της ήταν υπέρογκο. Μόνο για μισθοδοσία των οκτώ συνεργατών της ο Οργανισμός επιβαρυνόταν ετησίως με 307.000 ευρώ. Σε αυτά θα πρέπει να προστεθεί το λειτουργικό κόστος, η αξιοποίηση των υποδομών του ΟΠΕΠ και η απασχόληση άλλων εργαζομένων για την τεχνική υποστήριξη και συντήρησή του.
      Σε ότι δε αφορά στην επισκεψιμότητα της ιστοσελίδας, ενδεικτικά το τελευταίο τρίμηνο, κυμαινόταν, όπως και στο παρελθόν, μεταξύ 200 και 450 χρηστών την ημέρα, όταν στην πρώτη δεκάδα διαδικτυακών τόπων ο πρώτος έχει πάνω από 250.000 χρήστες/ημέρα και ο δέκατος περίπου 15.000 (πρόσφατη έρευνα Focus Bari και του Παρατηρητηρίου για την Κοινωνία της Πληροφορίας).
      2. Δεν τίθεται ζήτημα συνέχειας ενός έργου που κοστίζει πάνω από 300.000€ και παρέχει τόσα λίγα. Ο Οργανισμός προτίθεται, στο πλαίσιο της αναμόρφωσης του κόμβου του ΥΠ.ΠΟ., να μελετήσει την αναγκαιότητα μιας πραγματικά σύγχρονης, λειτουργικής και ει δυνατόν ανταποδοτικής ιστοσελίδας, η οποία θα μπορεί να συνεισφέρει ουσιαστικά στην ανάδειξη νέων δημιουργών με κόστος αναλογικά πολύ μικρότερο από το ιδιαίτερα κοστοβόρο cultureguide.
      3. Ο ΟΠΕΠ δεν γνωρίζει κάτι επ’ αυτού.
      4. Ο ΟΠΕΠ δεν απέλυσε ούτε έναν εργαζόμενο. Η πρόνοια για την σύναψη αποκλειστικά συμβάσεων ορισμένου χρόνου, αντί αορίστου, έχει συμπεριληφθεί στο νομικό πλαίσιό του, από τις κυβερνήσεις του ΠΑΣΟΚ επί υπουργίας Ε. Βενιζέλου και είναι δεσμευτική για κάθε διοίκησή του. Ως εκ τούτου, η μη παράταση συμβάσεων ορισμένου χρόνου, εργαζομένων που έχουν προσληφθεί για ένα έργο, όταν εκλείπει το έργο, είναι αυτονόητη.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 424/24-10-06 ερώτηση του Βουλευτή  κ. Νικολάου Κορτσάρη δόθηκε με το υπ’ αριθμ. 7017/4/6559/14-11-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Κορτσάρης, σας γνωρίζουμε ότι ο αναφερόμενος σε αυτή δόκιμος αστυφύλακας, από το χρόνο παρουσίασής του στο Τμήμα Δοκίμων Αστυφυλάκων Νάουσας και μέχρι την ολοκλήρωση της εκπαίδευσής του, συμπεριλαμβανομένων και των πτυχιακών εξετάσεων για την αποφοίτησή του από τη Σχολή, δεν κατέθεσε κάποια ιατρική γνωμάτευση, βάσει της οποίας να πιστοποιείται πρόβλημα μαθησιακής δυσκολίας (εν προκειμένω δυσλεξία) ούτε ανέφερε με αυτοπρόσωπη παρουσία του στη διοίκηση της Σχολής τέτοιο πρόβλημα.
      Καθ’ όλη τη διάρκεια των σπουδών του στη Σχολή ο ανωτέρω δόκιμος ελάμβανε μέρος στις προβλεπόμενες έκτακτες εξετάσεις, καθώς και στις τακτικές (γραπτές) κάθε εξαμήνου σπουδών, με επιτυχία, χωρίς, όπως προαναφέρεται, να αναφέρει πρόβλημα ή ζήτημα μαθησιακής δυσκολίας. Επίσης, αυτός έλαβε μέρος μαζί με τους λοιπούς συναδέλφους του στις πτυχιακές γραπτές εξετάσεις της Σχολής, στις οποίες βαθμολογήθηκε σε δύο μαθήματα με βαθμό 14 και στα υπόλοιπα τρία με βαθμούς κάτω της βάσης (10). Κατόπιν τούτου, αφού δεν συγκέντρωσε τη βάση βαθμολογίας (10) σε τρία μαθήματα στις πτυχιακές εξετάσεις και σύμφωνα με τις διατάξεις της ισχύουσας νομοθεσίας θεωρείται αποτυχών και αποπέμπεται από τη Σχολή.
      Ο προαναφερόμενος, την 23-10-2006, υπέβαλε στο Τμήμα Δοκίμων Αστυφυλάκων Νάουσας αίτηση θεραπείας, επισυνάπτοντας την από 13-9-2001 ιατρική γνωμάτευση του Ιπποκράτειου Νοσοκομείου Θεσσαλονίκης, βάσει της οποίας πιστοποιείται ότι αυτός παρουσιάζει διαταραχή στην κατανόηση και έκφραση του προφορικού και γραπτού λόγου και συγκεκριμένα στη γραπτή έκφραση και στην ανάγνωση (δυσλεξία). Η αίτηση αυτή εξετάσθηκε από τη Σχολή Αστυφυλάκων και απερρίφθη με την 6502/7/52-ξη από 31-10-2006 Πράξη του διοικητού της Σχολής, ως τυπικά απαράδεκτη και κατ’ ουσίαν αβάσιμη, όπως ειδικότερα αιτιολογείται. Για την πληρέστερη δε ενημέρωσή σας, σας διαβιβάζουμε φωτοτυπία της εν λόγω Πράξης.
      Πέραν αυτών, σε ό,τι αφορά την υποχρεωτική προφορική εξέταση των σπουδαστών των αστυνομικών Σχολών που πάσχουν από δυσλεξία, σας ενημερώνουμε ότι πράγματι τέτοια εξέταση δεν προβλέπεται από τις διατάξεις της ισχύουσας νομοθεσίας και μάλιστα στη σχετική προκήρυξη του διαγωνισμού αναφέρεται ρητώς ότι οι σπουδαστές των Σχολών κατά τη φοίτησή τους, αλλά και για τη βαθμολογική τους εξέλιξη, κατά τις οικείες διατάξεις, υποβάλλονται μόνο σε γραπτές εξετάσεις. Στο σημείο αυτό πρέπει όμως να επισημάνουμε ότι το ίδιο ισχύει για τους φοιτητές και σπουδαστές των Α.Ε.Ι. και Τ.Ε.Ι., καθώς και για τους μαθητές των στρατιωτικών Σχολών, που πάσχουν από δυσλεξία, δηλαδή δεν έχει νομοθετηθεί και γι' αυτούς η υποχρεωτική προφορική εξέταση.
      Τέλος σας πληροφορούμε ότι οι υποψήφιοι για τις αστυνομικές Σχολές, πριν την επιλογή τους από το Υπουργείο Εθνική Παιδείας και Θρησκευμάτων, υποβάλλονται σε προκαταρκτικές εξετάσεις, οι οποίες συνίστανται σε ψυχοτεχνική δοκιμασία, υγειονομικές εξετάσεις και αθλητικές δοκιμασίες. Ειδικότερα κατά την ψυχοτεχνική δοκιμασία οι υποψήφιοι υποβάλλονται στη δοκιμασία του TEST προσωπικότητας (Μ.Μ.Ρ.Ι) και καλούνται σε συνέντευξη ενώπιον των αρμοδίων Επιτροπών.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 1832/30-11-06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 7017/4/6663/22-12-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. Οικονόμου, σε ό,τι μας αφορά, σας γνωρίζουμε ότι η ομαλή, ταχεία και ασφαλής κυκλοφορία πεζών και πάσης φύσεως οχημάτων, η πρόληψη των τροχαίων ατυχημάτων, η εμπέδωση ορθής κυκλοφοριακής συνείδησης και η συμμόρφωση οδηγών και πεζών στους κανόνες του Κ.Ο.Κ., αποτελεί βασικό στόχο του Υπουργείου μας, για την επίτευξη του οποίου οι αρμόδιες Υπηρεσίες μας λαμβάνουν κάθε αναγκαίο μέτρο αστυνόμευσης, με την εντατικοποίηση των σχετικών ελέγχων και εφαρμόζουν την ισχύουσα νομοθεσία.
      Πιο ειδικά, σε ό,τι αφορά την αστυνόμευση των ισόπεδων σιδηροδρομικών διαβάσεων για την πρόληψη των τροχαίων ατυχημάτων, σας πληροφορούμε ότι οι Υπηρεσίες μας, κατόπιν εντολών και οδηγιών που τους έχουν δοθεί, διενεργούν συνεχείς και συστηματικούς ελέγχους και για κάθε παράβαση που διαπιστώνεται εφαρμόζεται η ισχύουσα νομοθεσία.
      Παράλληλα, οι Υπηρεσίες μας ενεργώντας προληπτικά, στα πλαίσια της τεχνικής αστυνόμευσης, καταγράφουν τις ατέλειες, φθορές, βλάβες, ανωμαλίες, εμπόδια, ελλείψεις της κάθετης και οριζόντιας σήμανσης, καθώς και προβλήματα στη λειτουργία των φωτεινών σηματοδοτών, των κινητών φραγμάτων και των ηχητικών σημάτων που επισημαίνoυν στις ισόπεδες σιδηροδρομικές διαβάσεις, αλλά και κατά μήκος των σιδηροτροχιών και στη συνέχεια ενημερώνουν αμέσως στις αρμόδιες, για αποκατάστασή τους και τη λήψη μέτρων αποτροπής των κινδύνων πρόκλησης ατυχημάτων, Υπηρεσίες. Από τις Υπηρεσίες μας, επίσης, γίνονται και προτάσεις για τη βελτίωση της οριζόντιας και κάθετης σήμανσης, τη λειτουργία των φωτεινών σηματοδοτών, καθώς και για τη λήψη των αναγκαίων μέτρων και παρεμβάσεων στα εν λόγω σημεία.
      	Στο πλαίσιο αυτό, για την αντιμετώπιση των αναφερομένων στην ερώτηση προβλημάτων που παρατηρούνται στην περιοχή, η αρμόδια Υπηρεσία μας (Τμήμα Τροχαίας Ελευσίνας), ενημερώνει αμέσως τηλεφωνικώς τον Ο.Σ.Ε. για την αποκατάσταση βλαβών που εντοπίζονται στην εν λόγω σιδηροδρομική γραμμή. Παράλληλα, λαμβάνει τροχονομικά μέτρα αστυνόμευσης, διαθέτοντας τροχονόμο για τη ρύθμιση της κυκλοφορίας και την αποφυγή τροχαίων ατυχημάτων. Πάντως, από τις αρχές του τρέχοντος μηνός και μέχρι σήμερα δεν παρατηρήθηκε ενεργοποίηση των κινητών διφράκτων στην εν λόγω περιοχή.
      Στην ανωτέρω Υπηρεσία μας δόθηκαν πρόσθετες εντολές για την παρακολούθηση με αμείωτο ενδιαφέρον του θέματος και την άμεση αντιμετώπιση προβλημάτων που τυχόν εμφανισθούν στο μέλλον, σε συνεργασία με την αρμόδια Υπηρεσία του Ο.Σ.Ε.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      5. Στην με αριθμό 1821/29-11-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 7017/4/6659/22-13-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ρ. Ζήση, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
      Η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Με την ολοκλήρωση του προαναφερόμενου σχεδιασμού, συναρτάται και η ανακατανομή της οργανικής δύναμης των αστυνομικών Υπηρεσιών, με βάση τα πληθυσμιακά δεδομένα και τα αστυνομικά προβλήματα που αντιμετωπίζει κάθε περιοχή.
      Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Μαγνησίας και φυσικά της λειτουργίας του Αστυνομικού Σταθμού Τρικερίου, ώστε με τις ρυθμίσεις αυτές να καλυφθούν κατά τον πλέον ουσιαστικό και ορθολογικό τρόπο οι πραγματικές ανάγκες και να εμπεδωθεί περαιτέρω το αίσθημα ασφάλειας των κατοίκων της περιοχής, πράγμα που αποτελεί πρώτη προτεραιότητα και διαρκή επιδίωξη του Υπουργείου μας.
      Σε ό,τι αφορά την αστυνόμευση της περιοχής της Κοινότητας Τρικερίου, σας πληροφορούμε ότι, κατά τις ώρες λειτουργίας των γραφείων, οι κάτοικοι εξυπηρετούνται από τον Αστυνομικό Σταθμό Τρικερίου, ο οποίος έχει στελεχωθεί με δύο (2) αστυνομικούς, ενώ, όταν η Υπηρεσία αυτή δεν λειτουργεί, έχει ληφθεί μέριμνα για εκτροπή των τηλεφωνικών κλήσεων στο τηλέφωνο του αξιωματικού υπηρεσίας του προϊστάμενου Αστυνομικού Τμήματος Μηλεών, από το οποίο ουσιαστικά αστυνομεύεται η περιοχή με τις εποχούμενες περιπολίες που διατίθενται, σύμφωνα με πρόγραμμα που έχει καταρτισθεί, καθώς και από την Ομάδα Πρόληψης και Καταστολής της Εγκληματικότητας που δραστηριοποιείται και στην περιοχή αυτή, ενώ, όταν απαιτείται σε ειδικές περιπτώσεις, επιλαμβάνovται η Υποδιεύθυνση Ασφαλείας και το Τμήμα Ναρκωτικών Βόλου.
      Πάντως, σύμφωνα με τα υφιστάμενα στην αρμόδια Υπηρεσία μας στατιστικά στοιχεία, η εγκληματικότητα στην περιοχή του Αστυνομικού Σταθμού Τρικερίου είναι σχεδόν ανύπαρκτη, τα δε αναφερόμενα στην ερώτηση περί έξαρσης της εγκληματικότητας το τελευταίο διάστημα δεν ανταποκρίνονται στην πραγματικότητα, καθότι από την 1-6-2006 και εντεύθεν δεν καταγγέλθηκαν κλοπές ή διαρρήξεις. Εξαίρεση αποτελεί η καταγγελία για φθορά υαλοπινάκων του Γυμνασίου Τρικερίου, πλην όμως, ως εξακριβώθηκε και μέσω των εκπαιδευτικών, αυτή προκλήθηκε από παιδιά που παίζουν στο προαύλιο αυτού τις απογευματινές ώρες. Παράλληλα και η κυκλοφορία των οχημάτων διεξάγεται ακώλυτα και με ασφάλεια, χωρίς να έχει συμβεί κάποιο τροχαίο ατύχημα, ούτε βέβαια προέκυψε ζήτημα που να σχετίζεται με υπόθεση ναρκωτικών.
      Κατόπιν των ανωτέρω, πρέπει να επισημάνουμε ότι το αίσθημα ασφαλείας των κατοίκων της εν λόγω Κοινότητας βρίσκεται σε ικανοποιητικό επίπεδο, αφού, σύμφωνα και με τα προαναφερόμενα στατιστικά στοιχεία, η εγκληματικότητα στην ευρύτερη περιοχή κυμαίνεται σε πολύ χαμηλά επίπεδα, ενώ καταβάλλεται κάθε δυνατή προσπάθεια από τις Υπηρεσίες μας για την αποτελεσματική αντιμετώπιση των όποιων προβλημάτων αστυνομικής φύσης ανακύπτουν, σε άμεση επαφή και συνεργασία με την οικεία Κοινοτική Αρχή.
      Τέλος στην Αστυνομική Διεύθυνση Μαγνησίας δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού της, ώστε, σε συνεργασία και με τους τοπικούς φορείς, να ενισχυθεί και παγιωθεί το αίσθημα ασφαλείας των κατοίκων της περιοχής.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ
      6. Στην με αριθμό 1537/22-11-06 ερώτηση των Βουλευτών κυρίων Ιωάννου Μαγκριώτη και Δημητρίου Πιπεργιά δόθηκε με το υπ’ αριθμ. 2118/14-12-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 1537/22-11-2006 ερώτηση, που κατατέθηκε στη Βουλή από τους Βουλευτές κυρίους Γ. Μαγκριώτη και Δ. Πιπεργιά, σχετικά με τις μετακινήσεις του προσωπικού στην Ολυμπιακή, σας πληροφορούμε τα εξής:
      Το Τμήμα Κοινωνικής Επιθεώρησης Παλλήνης, στην αρμοδιότητα του οποίου υπάγεται η ΟLYMPIC CATERING, προέβη στη διερεύνηση του θέματος, και διαπίστωσε ότι:
      Η εταιρεία ΟLYMPIC CATERING ΤΟ έτος 2002 πωλήθηκε από την Ολυμπιακή Αεροπορία Α.Ε. στην εταιρεία «EVEREST Α.Ε. Συμμετοχών και Επενδύσεων». Η Ολυμπιακή Αεροπορία Α.Ε. κατέχει όμως ακόμα ποσοστό 10,36% των μετοχών της OLYMPIC CATERING (Ο. C.).
      Η ΟLYMPIC CATERING, κατόπιν αποφάσεων των Διοικητικών Συμβουλίων των δύο εταιρειών και με τη συναίνεση των εργαζομένων, προέβη στο δανεισμό 54 εργαζομένων της προς την Ολυμπιακή Αεροπορία από το έτος 2002 και ο δανεισμός αυτός ανανεώνεται με αποφάσεις των Διοικητικών Συμβουλίων των δύο εταιρειών.
      Οι παραπάνω μισθωτοί δεν έχουν αντικατασταθεί με προσλήψεις άλλων μισθωτών. Επίσης, το Τμήμα Κοινωνικής Επιθεώρησης Ανατολικού Τομέα Αθηνών, στην αρμοδιότητα του οποίου υπάγεται η Ολυμπιακή Αεροπορία - Υπηρεσίες Α.Ε., εξέτασε τα καταγγελλόμενα σε έλεγχο που πραγματοποίησε στις 4-12-2006, σχετικά με την μεταφορά σε αυτήν 31 εργαζομένων από την Olympic Catering. Στις γραπτές εξηγήσεις που κατέθεσε, στις 7-12-2006, η Ολυμπιακή Αεροπορία - Υπηρεσίες Α.Ε. αναφέρει ότι οι 31 εργαζόμενοι απασχολούνται σε αυτήν με σύμβαση δανεισμού. Οι δύο προαναφερόμενες Εταιρείες προβαίνουν σε συμβάσεις δανεισμού εργαζομένων κατόπιν αποφάσεων των Διοικητικών Συμβουλίων τους και με τη σύμφωνη γνώμη των εργαζομένων για το δανεισμό τους.
      Σημειώνεται ότι, στις αρμοδιότητες της Επιθεώρησης Εργασίας, αλλά και του Υπουργείου μας γενικότερα, δεν υπάγεται η έγκριση των τριμερών συμφωνιών-συμβάσεων δανεισμού.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      7. Στην με αριθμό 1637/24-11-06 ερώτηση των Βουλευτών κυρίων Αντωνίου Σκυλλάκου και Τάκη Τσιόγκα δόθηκε με το υπ’ αριθμ. 21/165/ΑΣ/3431 δις 19-12-06 έγγραφο από την Υπουργό Εξωτερικών η ακόλουθη απάντηση:
      «Η Λιβύη εφαρμόζει περιοριστικά τις διατάξεις της ισχύουσας Συμφωνίας Κοινωνικής Ασφάλισης μεταξύ Ελλάδας και Λιβύης, με αποτέλεσμα οι Έλληνες δικαιούχοι να μην μπορούν απρόσκοπτα να μεταφέρουν τα ασφαλιστικά τους δικαιώματα στην Ελλάδα.
      Από Ελληνικής πλευράς το Υπουργείο Απασχόλησης και Κοινωνικής Προστασίας, μέσω της πρεσβευτικής-προξενικής μας Αρχής στην Λιβύη, έχει οχλήσει επανειλημμένως και εξακολουθεί να οχλεί τις Λιβυκές αρχές, ώστε να εφαρμοσθεί όχι μόνον το γράμμα αλλά και το πνεύμα της ως άνω Συμβάσεως.
      Μέχρι στιγμής, η κατάσταση βαίνει βελτιούμενη, αφού μετά και τις συνεχείς επισημάνσεις εκ μέρους της Πρεσβείας μας προς τη Λιβυκή πλευρά, η τελευταία, έχει επιταχύνει τις διαδικασίες διακανονισμού και αποπληρωμής των οφειλών της χώρας προς τους Έλληνες ασφαλισμένους.
      Το Υπουργείο Εξωτερικών συνεργάζεται στενά με το Υπουργείο Απασχόλησης και Κοινωνικής Προστασίας, για την περαιτέρω άσκηση πιέσεως με στόχο την κάλυψη όσο το δυνατόν περισσότερων δικαιούχων Ελλήνων.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      8. Στην με αριθμό 1333/17-11-06 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. ΑΠΦ 21/159/ΑΣ 3347 δις/12-12-06 έγγραφο από την Υπουργό Εξωτερικών η ακόλουθη απάντηση:
      «Ως προς τα ζητήματα τα οποία θίγονται στην ερώτηση της Βουλευτού κ. Χρύσας Αράπογλου και τα οποία αφορούν στη λειτουργία του Γ ραφείου του Οργανισμού Ηνωμένων Εθνών στη Θεσσαλονίκη, στο πλαίσιο πάντοτε των αρμοδιοτήτων του Υπουργείου Εξωτερικών, σας γνωρίζουμε τα ακόλουθα:
      Το Γραφείο των Ηνωμένων Εθνών στη Θεσσαλονίκη είχε ως κύρια δραστηριότητα την επιμόρφωση των στελεχών της Δημόσιας Διοίκησης στο χώρο των Βαλκανίων. Για το σκοπό αυτό, πραγματοποιήθηκε, μεταξύ άλλων, Διεθνής Συνάντηση στην Κοζάνη (Ιούλιος 2005) με τη συμμετοχή εκπροσώπων των Υπουργείων Εσωτερικών των Βαλκανικών Κρατών και στόχο την καταγραφή των αναγκών τους στον τομέα δραστηριοποίησης του Κέντρου.
      Η καταβολή από την ελληνική κυβέρνηση συνολικού ποσού 2.069.821 Δολλαρίων Η.Π.Α καθώς και η παροχή στέγης αλλά και η κάλυψη των λειτουργικών αναγκών του Κέντρου, αποτελούσαν διεθνή συμβατική υποχρέωση της χώρας προς τα Ηνωμένα Έθνη, σύμφωνα με τα όσα προβλέπονται στη Συμφωνία Τεχνικής Συνεργασίας μεταξύ Ελληνικής Κυβέρνησης και των Ηνωμένων Εθνών που κυρώθηκε με το Νόμο 3032/2002 (Φ.Ε.Κ 166 Α).
      Οι σχετικές χρηματικές καταβολές πραγματοποιήθηκαν ακριβώς στα χρονοδιαγράμματα που προεβλέποντο στο οικείο παράρτημα της Σύμβασης, σύμφωνα με τις συμβατικές υποχρεώσεις της Ελληνικής Κυβέρνησης.
      Σύμφωνα με το άρθρο 2.4 της Συμφωνίας, ο έλεγχος των δραστηριοτήτων του Καταπιστεύματος (οικονομικές συναλλαγές και καταστάσεις), υπάγεται στον έλεγχο του Ο.Η.Ε με βάση τους Οικονομικούς Κανονισμούς, Κανόνες και Οδηγίες των Ηνωμένων Εθνών. Έτσι τα Ηνωμένα Έθνη έχουν την υποχρέωση να παρέχουν καταστάσεις και αναφορές (σύμφωνα με τις λογιστικές διαδικασίες και τις διαδικασίες αναφορών των Η.Ε) ανά εξάμηνο, ανά έτος, όπως και μια τελική αναφορά μετά τη λήξη της Συμφωνίας (άρθρο 4). Η Ελληνική Κυβέρνηση, ευθύς μόλις διαπίστωσε ότι η δραστηριοποίηση και οι αναφορές του Κέντρου υπολείπονταν των προβλεπομένων στη Σύμβαση, ζήτησε από το Διεθνή Οργανισμό τη διενέργεια σχετικού ελέγχου.
      Μετά το κλείσιμο του Κέντρου, στις 31 Οκτωβρίου του 2006, ημερομηνία μέχρι την οποία κατεβάλοντο, το ενοίκιο, οι μισθοδοσίες των υπαλλήλων και οι λειτουργικές του δαπάνες, η Κυβέρνηση, παρέλαβε ήδη το σύνολο της υλικοτεχνικής υποδομής του Κέντρου, και με την εντός των προσεχών ημερών ολοκλήρωση της τυπικής διαδικασίας λήξης της Σύμβασης (σύμφωνα με τα προβλεπόμενα στο άρθρο 7 αυτής), έχει ζητήσει την επιστροφή των αδιάθετων κεφαλαίων.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      9. Στην με αριθμό  508/26.10.06 ερώτηση του  Βουλευτή κ. Ιωάννου Γιαννέλη Θεοδοσιάδη δόθηκε με το υπ’ αριθμ. ΤΚΕ/Φ2/153/3.1.07  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό πρωτ. 508/26-10-06, που κατέθεσε στη Βουλή ο βουλευτής κ. Γιάwης Γιαwέλης-Θεοδοσιάδης και τη διαβίβασε το Υπουργείο Υγείας και Κοινωνικής Αλληλεγγύης με το αριθμ. Πρωτ. 139094/6-12-06 έγγραφό του, με θέμα «Επέκταση του αρ. 11 του Ν. 2889/2001 και σε άλλες κατηγορίες πτυχιούχων», σας πληροφορούμε τα εξής:
      Σύμφωνα με τις διατάξεις της παρ. 1 του άρθρου 3 του ν. 2643/98, όπως αντικαταστάθηκαν με την παρ. 1 του άρθρου 11 του ν. 3051/2002 (ΦΕΚ 2201ΑΊ20-9-2002) «οι δημόσιες υπηρεσίες, τα νομικά πρόσωπα δημοσίου δικαίου (Ν.Π.Δ.Δ.) και οι οργανισμοί τοπικής αυτοδιοίκησης (Ο.Τ.Α.) και των δύο βαθμών υποχρεούνται να διορίζουν ή να προσλαμβάνουν πρόσωπα προστατευόμενα από το άρθρο 1, χωρίς διαγωνισμό ή επιλογή, σε εγκεκριμένες θέσεις που αντιστοιχούν στο πέντε τοις εκατό (5%) του συνόλου των προς προκήρυξη θέσεων του οικείου φορέα». Στο ποσοστό αυτό προστίθεται, σύμφωνα με πρόσφατη νομοθετική ρύθμιση (άρθρο 1 παρ. 48 του Ν.3454/2006, ΦΕΚ 75Α) και ποσοστό 2% του συνόλου των προς προκήρυξη θέσεων, για την προστατευόμενη κατηγορία των τριτέκνων.
      Στις διατάξεις δε του ν. 2643/1998 υπάγονται, μεταξύ άλλων, «τα άτομα, με ποσοστό αναπηρίας 50% τουλάχιστον, που έχουν περιορισμένες δυνατότητες για επαγγελματική απασχόληση εξαιτίας οποιασδήποτε χρόνιας σωματικής ή πνευματικής ή ψυχικής πάθησης ή βλάβης (άτομα με ειδικές ανάγκες), εφόσον είναι γραμμένα στα μητρώα ανέργων αναπήρων του Οργανισμού Απασχόλησης Εργατικού Δυναμικού (Ο.Α.Ε.Δ.). Επίσης προστατεύονται όσοι έχουν τέκνο ή αδελφό ή σύζυγο με ποσοστό αναπηρίας 67% και άνω εξαιτίας βαριών ψυχικών και σωματικών προβλημάτων» (άρθρο 1 παρ. 1 περ. β του ν. 2643/1998).
      Κατά τα λοιπά αρμόδιο να απαντήσει είναι το Υπουργείο Απασχόλησης και Κοινωνικής Προστασίας προς το οποίο έχει διαβιβασθεί η ερώτηση με το προαναφερθέν έγγραφο του Υπουργείου Υγείας και Κοινωνικής Αλληλεγγύης.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      10. Στην με αριθμό 1875/30.11.06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 146596/29.12.06 έγγραφο από τον Yπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1875/30-11-2006 ερώτηση που κατατέθηκε στη Βουλή από τη Βουλευτή κ. Ρ. Ζήση σχετικά με το νέο σύστημα εφημεριών και με προσλήψεις προσωπικού στο ΓΝ Βόλου, σας γνωρίζουμε τα εξής:
      Αναφορικά με την εφαρμογή από 1-1-2007 του νέου συστήματος εφημεριών στα Νοσηλευτικά Ιδρύματα της χώρας, σας γνωρίζουμε ότι το εν λόγω θέμα είναι υπό συζήτηση στην Ε.Κ. και υπάρχει ένας ευρύς διάλογος για το χρόνο της εκπαίδευσης και της εργασίας.
      Το Υπουργείο Υγείας & Κοινωνικής Αλληλεγγύης βρίσκεται σε διαβoυλεύσεις με τα συνδικαλιστικά όργανα των ιατρών και άλλων κλάδων, ώστε να βρεθεί σύντομα μια σύννομη λύση.
      Όσον αφορά τη στελέχωση του ΓΝ Βόλου σε ιατρικό προσωπικό, σας γνωρίζουμε ότι το έτος 2006 στο Νοσοκομείο έγιναν διορισμοί ιατρών κλάδου ΕΣΥ:
      1 ΕΑ Οδοντιατρικής, 1 ΕΑ Ψυχιατρικής, 1 ΕΒ Μαιευτικής Γυναικολογίας, 1 ΕΒ Ορθοπεδικής, 1 ΕΒ Οφθαλμολογίας, 1 ΕΒ Παθολογίας, 1 ΕΒ Παιδιατρικής, 1 ΕΒ Ψυχιατρικής και 1 ΕΑ Παιδιατρικής (για το ΚΥ Ζαγοράς).
      	Επίσης το έτος 2006 στο Νοσοκομείο έγιναν τοποθετήσεις επικουρικών ιατρών: 1 ειδικότητας Ακτινοδιαγνωστικής και 1 ειδικότητας Νεφρολογίας.
      Σχετικά με τη στελέχωση του ΓΝ Βόλου σε νοσηλευτικό προσωπικό, σας γνωρίζουμε ότι έχει εγκριθεί η προκήρυξη μέσω ΑΣΕΠ: (10) θέσεων κλάδου ΤΕ Νοσηλευτών - τριών, (2) θέσεων κλάδου ΤΕ Μαιών -των και (1) θέσης κλάδου ΔΕ Αδελφών Νοσοκόμων.
      Ο ΥΠΟΥΡΓΟΣ
      Δ. Αβραμόπουλος»
      11. Στην με αριθμό 1884/30.1.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 146579/12.1.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Aπαντώντας στην με αρ. 1884/30-1-2006 ερώτηση που κατατέθηκε στη Βουλή από το βουλευτή κ. Μ. Στρατάκη με θέμα «Μολυσματικά απόβλητα των νοσοκομείων της Κρήτης», σας γνωρίζουμε τα ακόλουθα:
      Με βάση τη σχετική νομοθεσία (ΚΥ Α (Η.π. 37591/2031/ ΦΕΚ 1419 Β'/1.10.03) υπόχρεος για τη λήψη μέτρων για την ορθή διαχείριση των ιατρικών αποβλήτων είναι ο παραγωγός των απoβλήτων, ενώ ο εθνικός σχεδιασμός διαχείρισης των αποβλήτων εμπίπτει στην αποκλειστική αρμοδιότητα του ΥΠΕΧΩΔΕ.
      Η αρμόδια υπηρεσία του Υπουργείου Υγείας και Κοινωνικής Αλληλεγγύης συνεργάζεται με τις αρμόδιες υπηρεσίες του ΥΠΕΧΩΔΕ για το θέμα. Ήδη, λόγω αρμοδιότητάς του, το ΥΠΕΧΩΔΕ έχει εντάξει στο Επιχειρησιακό Πρόγραμμα Περιβάλλον», έργο με τίτλο «Εθνικός Σχεδιασμός απoβλήτων από εγκαταστάσεις στον τομέα της Υγείας».
      Παράλληλα, η αρμόδια υπηρεσία του Υπουργείου Υγείας και Κοινωνικής Αλληλεγγύης έχει στενή συνεργασία με τις καθ΄ ύλην αρμόδιες για το θέμα ΔΥΠΕ, έχει αποστείλει κατά καιρούς διευκρινήσεις για την εφαρμογή επιμέρους όρων της εν λόγω ΚΥ Α, παρακολουθεί την εφαρμογή της, έχει ολοκληρώσει ένα πρώτο κύκλο δειγματοληπτικών επισκέψεων σε Υγειονομικές Μονάδες της χώρας, στο πλαίσιο των αρμοδιοτήτων της για δευτερoβάθμιoυς ελέγχους και προκειμένου να επικαιροποιήσει το σχετικό αρχείο της συγκεντρώνει τα σχετικά ποιοτικά και ποσοτικά στοιχεία διαχείρισης αποβλήτων από τις Υγειονομικές Μονάδες που υποχρεούνται στην εφαρμογή της ΚΥΑ.
      Τέλος σας γνωρίζουμε ότι η ερώτηση διαβάστηκε στη ΔΥΠΕ Κρήτης και στη Δ/νση Υγείας της Νομαρχιακής Αυτοδιοίκησης Ηρακλείου, προκειμένου να μας ενημερώσουν για το θέμα στο πλαίσιο των αρμοδιοτήτων τους.
      Ο ΥΦΥΠΟΥΡΓΟΣ
      Α. Γιαννόπουλος»)
      
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης  23ης Ιανουαρίου 2007.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 1886/30-11-2006 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων εξοικονόμησης και αποδοτικότερης χρήσης των υδάτινων πόρων.
      2. Η με αριθμό 917/7-11-2006 ερώτηση του Βουλευτή του Κομμουνιστικού Κόμματος Ελλάδας  κ. Γεωργίου Χουρμουζιάδη προς τον  Υπουργό Υγείας και Κοινωνικής Αλληλεγγύης, σχετικά  με την εκχώρηση των υπηρεσιών σίτισης του Νοσοκομείου «Παπανικολάου» Θεσσαλονίκης σε ιδιώτες.
      Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2552/19-12-2006 ερώτηση του Βουλευτή του Πανελληνίου Σοσιαλιστικού Κινήματος κ.  Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την ίδρυση μονάδας αποκατάστασης του Οργανισμού κατά των Ναρκωτικών (Ο.ΚΑ.ΝΑ.) στο Ηράκλειο Κρήτης. 
      2. Η με αριθμό  930/7-11-2006 ερώτηση το Ανεξάρτητου Βουλευτή κ.  Στέφανου Μάνου προς τον Υπουργό Οικονομίας και Οικονομικών, σχετικά με τον τρόπο υπολογισμού των αμοιβών των συμβολαιογράφων».
      Κύριοι συνάδελφοι, πριν εισέλθουμε στην ημερήσια διάταξη, θα σας παρακαλέσω να προβούμε στην ορκωμοσία της συναδέλφου κ. Αγάθης – Ρόζας Βρεττού, η οποία ανακηρύχθηκε Βουλευτής και σύμφωνα με την υπ’ αριθμόν 1/2000 απόφαση του Ανωτάτου Ειδικού Δικαστηρίου αντικαθιστά τον κ. Ανδρέα Ανδριανόπουλο. 
      Καλείται η Βουλευτής κ. Αγάθη – Ρόζα Βρεττού να προσέλθει και να δώσει το νενομισμένο όρκο ενώπιον του εκπροσώπου την Εκκλησίας. 
      (Στο σημείο αυτό προσέρχεται η Βουλευτής κ. Αγάθη – Ρόζα Βρεττού και δίνει τον παρακάτω όρκο:
      «Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστή στην Πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου»)
      (Χειροκροτήματα από όλες τις πτέρυγες της Βουλής)
       ΠΡΟΕΔΡΟΣ (Άννα Μπενάκη - Ψαρούδα): Άξια, άξια! 
      ΟΛΟΙ ΟΙ ΒΟΥΛΕΥΤΕΣ: Άξια, άξια! 
      ΠΡΟΕΔΡΟΣ (Άννα Μπενάκη - Ψαρούδα): Σας συγχαίρουμε θερμά και ευχόμαστε καλή δύναμη στο έργο σας. 
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως που κατέθεσαν από κοινού ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και εκατόν έντεκα (111) Βουλευτές του κόμματός του και ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και οι Βουλευτές του κόμματός του για σύσταση εξεταστικής επιτροπής, σχετικά με το θέμα των υποκλοπών των τηλεφωνικών συνδιαλέξεων. 
      Η συζήτηση της πρότασης θα διεξαχθεί σύμφωνα με τις διατάξεις των άρθρων 137 και 144 του Κανονισμού της Βουλής. Θέτω υπ’ όψιν του Σώματος την απόφαση της Διάσκεψης των Προέδρων για την οργάνωση της συζήτησης σύμφωνα με τη διαδικασία που ακολουθήσαμε σε ανάλογες συζητήσεις, δηλαδή κατ’ εφαρμογή της διάταξης της παραγράφου 5 του άρθρου 65 να υπάρξει κατάλογος κατά προτεραιότητα ομιλητών που θα οριστούν από τα κόμματα ως εξής: Τρεις Βουλευτές από το κόμμα της Νέας Δημοκρατίας, τρεις Βουλευτές από το ΠΑ.ΣΟ.Κ. και ανά ένας συνάδελφος από τα άλλα δύο κόμματα, εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους.
      Όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή.
      Οι τέσσερις πρώτοι ομιλητές, ένας από κάθε κόμμα, προτείνω να μιλήσουν μέχρι δεκαπέντε λεπτά και οι υπόλοιποι τέσσερις μέχρι δέκα λεπτά. 
      Σύμφωνα με τον Κανονισμό, οι συνάδελφοι οι οποίοι θα εγγραφούν στον κατάλογο με το ηλεκτρονικό σύστημα, θα μιλήσουν από πέντε λεπτά. 
      Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. 
      Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δεκαπέντε λεπτά, όπως προβλέπει ο Κανονισμός. Εάν όμως προηγηθεί ομιλία Προέδρου Κοινοβουλευτικής Ομάδας, ο αναπληρωτής του θα μετάσχει στη συζήτηση, σύμφωνα με τους ορισμούς του άρθρου 167 παράγραφος 2 του Κανονισμού. 
      Οι Υπουργοί μπορούν να συμμετάσχουν στη συζήτηση κατά τις διατάξεις του άρθρου 97 παράγραφοι1-3 του Κανονισμού. 
      Εφόσον η Βουλή αποδεχθεί αυτήν την πρόταση, σας ενημερώνω ότι τα κόμματα έχουν υποδείξει από τη Νέα Δημοκρατία τους κ.κ. Αναστάσιο Καραμάριο, Σοφία Βούλτεψη και Απόστολο Σταύρου, από το ΠΑ.ΣΟ.Κ. τους κυρίους Μιλτιάδη Παπαϊωάννου, Ευάγγελο Βενιζέλο και Φίλιππο Πετσάλνικο, από το Κομμουνιστικό Κόμμα Ελλάδας την κ. Λιάνα Κανέλλη, από το Συνασπισμό Ριζοσπαστικής Αριστεράς τον κ. Νικόλαο Κωνσταντόπουλο. 
      Τέλος, προτείνω η συζήτηση να ολοκληρωθεί τη δωδεκάτη νυχτερινή. Αμέσως μετά θα ακολουθήσει ονομαστική ψηφοφορία για την αποδοχή ή όχι της πρότασης. 
      Συμφωνείτε, κύριοι συνάδελφοι; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το Σώμα συμφώνησε ομόφωνα. 
      Το λόγο έχει ο κ. Μιλτιάδης Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε, κυρίες και κύριοι συνάδελφοι, ο Υπουργός Δικαιοσύνης κ. Παπαληγούρας για το έγκλημα των υποκλοπών είχε δηλώσει τα εξής: «Γνωρίζουμε με αρκετή ακρίβεια τι έγινε, πώς έγινε, πού έγινε, πότε έγινε». Ποτέ όμως δεν μάθαμε, αν και πέρασαν δυόμισι περίπου χρόνια, γιατί έγινε το έγκλημα των υποκλοπών και από ποιους έγινε και τι σκοπό υπηρετούσε. 
      Όπως είναι γνωστό, το έγκλημα διεπράχθη στη χώρα μας με Κυβέρνηση τη Νέα Δημοκρατία σε δύο φάσεις. Η πρώτη φάση άρχισε αρχές Αυγούστου του 2004 και τελείωσε με την ολοκλήρωση των Ολυμπιακών Αγώνων και η δεύτερη φάση άρχισε τέλος Σεπτεμβρίου - αρχές Οκτωβρίου, που είναι και ο μεγάλος όγκος των υποκλοπών και τελείωσε αρχές Μαρτίου του 2005. 
      Οι υποκλοπές, όπως είναι γνωστό, έγιναν μέσω των ψηφιακών κέντρων της εταιρείας «VODAFONE» και μέχρι σήμερα δεν γνωρίζουμε εάν έγιναν υποκλοπές από άλλες εταιρείες κινητής τηλεφωνίας. 
      Πριν, λοιπόν, αναφερθώ στα γεγονότα και όσο με παίρνει ο χρόνος, θέλω να εξηγήσω τους λόγους για τους οποίους ζητάμε τη σύσταση εξεταστικής επιτροπής. 
      Πρώτον, γιατί η κυβερνητική Πλειοψηφία διέκοψε βιαίως και παρανόμως τις εργασίες της Επιτροπής Θεσμών και Διαφάνειας στο πλέον κρίσιμο σημείο της και δεν υιοθέτησε το αίτημά μας για μετατροπή της σε εξεταστική. 
      Δεύτερον, γιατί η Επιτροπή Θεσμών και Διαφάνειας δεν έλαβε ποτέ γνώση της αστυνομικής έρευνας πεδίου, που κατά τον κ. Βουλγαράκη υπήρξε «πλήρης», αλλά και της έρευνας για την υπόθεση του θανάτου του Κωνσταντίνου Τσαλικίδη, ο θάνατος του οποίου βρίσκεται σε αιτιώδη συνάφεια με την υπόθεση των υποκλοπών, σύμφωνα με το πόρισμα του εισαγγελέα κ. Διώτη.
      Τρίτον, γιατί η έρευνα, κυρίες και κύριοι συνάδελφοι, πρέπει να επεκταθεί και σε άλλες χώρες, ενδεχομένως και με τη διαδικασία της δικαστικής συνδρομής, γεγονός το οποίο εισηγείται και η Α.Δ.Α.Ε.. 
      Τέταρτον, γιατί οι ευθύνες δεν είναι μόνο ποινικές. Είναι κυρίως πολιτικές και ενδεχομένως αφορούν την Εθνική Υπηρεσία Πληροφοριών. 
      Πέμπτο, γιατί η κυβερνητική επίκληση ότι η εξεταστική επιτροπή θα δυσκολέψει τη δικαστική έρευνα δεν έχει καμία πραγματική και νομική βάση. Είναι πολιτικός ελιγμός, ενταγμένος στην κυρίαρχη επιλογή της Κυβέρνησης για συγκάλυψη. 
      Έκτο, γιατί οι δύο έρευνες, κυρίες και κύριοι συνάδελφοι -εξεταστικής επιτροπής και δικαστικής- μπορούν και πολλές φορές επιβάλλεται να συντρέχουν παράλληλα, γεγονός που έχει συμβεί και στο παρελθόν. 
      Άλλωστε τα πορίσματα της Α.Δ.Α.Ε. θα αποτελέσουν αναγκαία στοιχεία της ποινικής δικογραφίας, αλλά και της δικής μας επιτροπής. Οι εφέτες - ανακριτές, που αντικειμενικά δεν μπορούν να επεκταθούν σε ιδιαίτερες ευθύνες στελεχών της Εθνικής Υπηρεσίας Πληροφοριών, μπορεί να αγγίζουν και πειθαρχικές ευθύνες κάποιων στελεχών τους, αλλά δεν μπορούν να διεξαγάγουν αποτελεσματική έρευνα στο βαθμό που μόνιμο μοτίβο, μόνιμη επίκληση από πλευράς Ε.Υ.Π. είναι η επίκληση λόγων εθνικής ασφάλειας. 
      Η επίκληση, λοιπόν, της ανάγκης ακόμη και για «μυστική έρευνα» δεν έχει καμία αξία, αν και αυτή μπορεί να την εγγυηθεί η επιτροπή, γιατί σήμερα είμαστε σε μία φάση  που όλα -όσα μπορούν να είναι- είναι στο φως. 
      Ειδικότερα, κυρίες και κύριοι συνάδελφοι, η επιτροπή μας πρέπει να ασχοληθεί με τα εξής:
      Ποίοι και με ποιο στόχο έκαναν τις υποκλοπές; 
      Ποιον εξυπηρετούσαν οι  υποκλοπές; 
      Τι επιπτώσεις έχουν για τη χώρα μας και  τους πολίτες της;
      Ποια φυσικά πρόσωπα ή υπηρεσίες αφορούσαν οι υποκλοπές; Όπως γνωρίζετε ο κατάλογος, που έχει δοθεί στη δημοσιότητα, δεν είναι πλήρης. 
      Υπάρχει στη διάθεση και ποίων το περιεχόμενο των υποκλοπών; Υπάρχει συμμετοχή της ίδιας της Ε.Υ.Π.; Υπάρχει συμμετοχή αυτονομημένου τμήματος της Ε.Υ.Π. στην όλη υπόθεση ή υπάρχει ανικανότητα και επιπολαιότητα της Εθνικής Υπηρεσίας Πληροφοριών στο χειρισμό και στην έρευνα κρίσιμων εθνικών ζητημάτων;
      Έχει ερευνήσει η Εθνική Υπηρεσία Πληροφοριών την ανάμειξη  ξένων μυστικών υπηρεσιών στην όλη υπόθεση; 
      Γιατί μέχρι σήμερα δεν έχουν αξιοποιηθεί τα ευρήματα της Α.Δ.Α.Ε. που μιλάει για αριθμούς τηλεφώνων στο εξωτερικό; Γνωρίζει κάτι η Ε.Υ.Π. και δεν πρέπει να το μάθει η Εθνική Αντιπροσωπεία;
      Τι γνωρίζουν οι αστυνομικές αρχές; Συμφωνούν με τα πορίσματα της Ε.Υ.Π.; Ποιος θα  κάνει σύγκριση των δύο ερευνών; Εδώ δεν έχουν δοθεί απαντήσεις. 
      Η Κυβέρνηση γιατί δεν σεβάστηκε στην Ανεξάρτητη Αρχή Διασφάλισης του Απορρήτου των Επικοινωνιών αλλά και τις άλλες αρμόδιες αρχές, όπως είναι η Εθνική Επιτροπή Τηλεπικοινωνιών και Ταχυδρομείων και η Αρχή Προστασίας Προσωπικών Δεδομένων;
      Η  Κυβέρνηση, ο Πρωθυπουργός, γιατί δεν ενημέρωσαν τον Πρόεδρο της Δημοκρατίας, τους Αρχηγούς των κομμάτων της Αντιπολίτευσης, τη Βουλή μέσα στην Επιτροπή Θεσμών και Διαφάνειας; Αλλά ακόμα γιατί δεν ενημέρωσαν και τους αρμόδιους Υπουργούς, τον Υπουργό Εθνικής Άμυνας, τον Υπουργό Εξωτερικών, τον Υπουργό Επικοινωνιών;
      Κυρίες και κύριοι συνάδελφοι, σε αυτά τα ερωτήματα, τα οποία είναι κρίσιμα, αναπάντητα και στα οποία, όπως είπα, δεν μπορεί να δώσει απάντηση από μόνη της η δικαστική αρχή, εγώ θέλω να σας θυμίσω επιγραμματικά και να σταθώ σε κάποια κρίσιμα σημεία μέσα από το χρονικό της εξέλιξης των υποθέσεων. 
      Σας  θυμίζω:  Στις 9 Μαρτίου 2005 έχουμε το θάνατο του Κωνσταντίνου Τσαλικίδη, στελέχους της εταιρείας «VODAFONE»,  του οποίου ο θάνατος, σύμφωνα με το πόρισμα, όπως είπα, του εισαγγελέα Διώτη έχει αιτιώδη συνάφεια με την υπόθεση των υποκλοπών. 
      Είχε προηγηθεί, σύμφωνα με τους ισχυρισμούς των εκπροσώπων των εταιρειών, ο εντοπισμός του προβλήματος από τις 4 Μαρτίου, δηλαδή πέντε μέρες πριν. Το απλό ερώτημα είναι: Γιατί άφησαν και πέρασαν πέντε ολόκληρες μέρες και από την πρώτη μέρα δεν ενημερώθηκε γι‘ αυτό το θέμα η Α.Δ.Α.Ε., ο Πρωθυπουργός, αλλά εκείνο το χρονικό διάστημα καταστρέφονται τα κύρια στοιχεία που θα μας οδηγούσαν στους δράστες των υποκλοπών, δηλαδή η αφαίρεση του παράνομου λογισμικού από πλευράς διευθύνοντος συμβούλου της εταιρείας «VODAFONE»;
      Προσέξτε!  Την επόμενη μέρα από το θάνατο του Τσαλικίδη, στις 10 Μαρτίου, ο κ. Κορωνιάς ζητά να ενημερώσει τον Πρωθυπουργό. Γίνεται ενημέρωση στις οκτώ το βράδυ στο γραφείο του κ. Αγγέλου – παρουσία και του κ. Βουλγαράκη- και την επόμενη μέρα, στις 11 Μαρτίου, γίνεται συνάντηση του κ. Κορωνιά στο Υπουργείο Δικαιοσύνης με τον Υπουργό Δικαιοσύνης και με τον εισαγγελέα του Αρείου Πάγου. 
      Σε αυτήν τη συνάντηση -παρόντος του πολίτη κ. Γεωργίου Κορωνιά- συναποφασίζεται ο τρόπος διενέργειας δικαστικής έρευνας για την όλη υπόθεση, παρατύπως και παρανόμως. Στην ουσία αρχίζει η επιχείρηση συγκάλυψης. Και εδώ, με την επίκληση ύψιστης εθνικής ασφάλειας ζητήματος, εμπλέκεται η ελληνική δικαιοσύνη ή καλύτερα συγκεκριμένοι δικαστικοί λειτουργοί. 
      Ο Υπουργός Δικαιοσύνης δεν ενημερώνει ως είχε νόμιμη υποχρέωση, τη συνταγματικά κατοχυρωμένη Αρχή Διασφάλισης Απορρήτου των Τηλεπικοινωνιών. Την αγνοεί προκλητικά. Και ξέρετε τι ισχυρίζεται ενώπιον της Επιτροπής Θεσμών και Διαφάνειας; Ότι «δεν υφίσταται τυπική υποχρέωση ενημέρωσης της Α.Δ.Α.Ε.» και αιτιολογεί τον ισχυρισμό του με τον ψευδή ισχυρισμό «ότι η μη ύπαρξη αυτής της τυπικής υποχρέωσης βρίσκει σύμφωνο και τον εισαγγελέα του Αρείου Πάγου». Βέβαια στη συνέχεια ο κ. Λινός τον διαψεύδει. Διαψεύδει ότι ισχυρίστηκε ποτέ κάτι τέτοιο ενώπιον του κ. Παπαληγούρα.
      Ο Υπουργός Δικαιοσύνης ακροάται, σε ένα μη προβλεπόμενο από κανένα Κώδικα Ποινικής Δικονομίας σχήμα, και με την παρουσία του εισαγγελέα του Αρείου Πάγου, ποιον; Τον διευθύνοντα σύμβουλο της εταιρείας. Εκείνον τον επικεφαλής επιχείρησης στα πλαίσια της οποίας έχει διαπραχθεί έγκλημα σε βάρος της εθνικής ασφάλειας της χώρας, προφανώς κατασκοπίας, ομολογημένο. Και αντί εκείνη τη στιγμή να κάνει εφαρμογή των διατάξεων της παραγράφου 3 του άρθρου 30 του Κώδικα Ποινικής Δικονομίας, που του δίνει τη δυνατότητα σε εξαιρετικής φύσεως υποθέσεις για ένα αυταπόδεικτο έγκλημα να παραπέμψει την υπόθεση απευθείας στο ακροατήριο, λέει «όχι, θα ακολουθήσουμε την προδικασία μέσα από την προαναγγελία διενέργειας προανακριτικής έρευνας». Και τι γίνεται; Χωρίς κανένα νομοθετικό πλαίσιο συμφωνεί με τον κ. Λινό και αναθέτουν την υπόθεση στον κ. Παπαγγελόπουλο, προϊστάμενο της εισαγγελίας, που διενεργεί την προκαταρκτική εξέταση Πρωτοδικών Αθηνών, ο οποίος αναλαμβάνει αυτή την υπόθεση. Σας θυμίζω ότι στο παρελθόν για αντίστοιχη μικρότερης σημασίας υπόθεση όπως ήταν οι υποκλοπές της περιόδου 1992-1993, η υπόθεση είχε ανατεθεί σε αντεισαγγελέα του Αρείου Πάγου, στον κ. Ζορμπά.
      Να θυμίσω εδώ την αντισυνταγματική παράταση της θητείας του κ. Παπαγγελόπουλου ή αν θέλετε και τις πολύ καλές σχέσεις και συνεργασίες που έχει επιδείξει στο παρελθόν και διαχρονικά με την Κυβέρνηση της Νέας Δημοκρατίας. 
      Ακολουθεί η διενέργεια προκαταρκτικής έρευνας από τον κ. Παπαγγελόπουλο. Κρατάει έντεκα μήνες. Κανένας δεν γνωρίζει τίποτα. Εξετάζονται δέκα μάρτυρες, επιφανειακά, χωρίς καμιά ουσία. Και καταλήγει αυτή η υπόθεση σε ένα φιάσκο μήνυσης κατ’ αγνώστων. 
      Όλα κινούνται στο σκοτάδι. Μέχρι που στις 2.2.2006 η εφημερίδα «ΤΑ ΝΕΑ» φέρνει στην επιφάνεια το θέμα και την ίδια μέρα τρεις Υπουργοί απευθύνονται στον ελληνικό λαό και μας ενημερώνουν. Τι μας ενημερώνουν; Ό,τι τους έχει πει ο κ. Κορωνιάς. Ουσιαστικά λειτουργούν ως εκπρόσωποί του. Αυτή είναι η αλήθεια. 
      Από εκείνη τη συνέντευξη κρατώ τα εξής σημεία: Τη θέση του Υπουργού Δημόσιας Τάξης, του κ. Βουλγαράκη, που χαρακτήρισε υπεύθυνη τη στάση του κ. Κορωνιά, την ώρα που ο ίδιος είχε δηλώσει ότι είχε αφαιρέσει το παράνομο λογισμικό και στα πλαίσια της εταιρείας του, όπως είπα προηγουμένως, είχε διαπραχθεί το έγκλημα. Και είναι τόση η εμπιστοσύνη που του αναθέτει να διερευνήσει αν τυχόν γίνονταν υποκλοπές και στην «ΤΙΜ». Την ίδια μέρα οι ίδιοι Υπουργοί αναφέρονται και σε γεωγραφικές συντεταγμένες του εγκλήματος που περικλείουν την Πρεσβεία των Η.Π.Α.. Περί αυτού επρόκειτο, ότι εκεί μας είπαν πως είναι ο τόπος του εγκλήματος. 
      Στη συνέχεια πάμε στην Επιτροπή Θεσμών και Διαφάνειας. Στις 7 Φεβρουαρίου αρχίζουν οι σχετικές ενημερώσεις. Δεν μας λένε τίποτα καινούργιο στην πρώτη συνάντηση. Ακροάται στη συνέχεια η επιτροπή την Α.Δ.Α.Ε.. Τι λέει η Α.Δ.Α.Ε. ουσιαστικά; Ότι εμείς αρχίσαμε την έρευνα την ημέρα που το μάθαμε από την εφημερίδα «ΤΑ ΝΕΑ». Δεν το ξέραμε πριν. Πού να το ξέρουμε; Και, δεύτερον, ότι είχαμε τη δυνατότητα να εντοπίσουμε τους δράστες, παρ’ ότι είχαμε ελλείψεις σε προσωπικό. Απόδειξη ότι και τώρα που πάλι έχει ελλείψεις, μόνο μια Α.Δ.Α.Ε. μας οδήγησε στα όποια συμπεράσματα έχουμε μέχρι σήμερα. 
      Εγώ οφείλω, κυρίες και κύριοι συνάδελφοι, από εδώ να εκφράσω τα συγχαρητήριά μου και τις ευχαριστίες μου και στον πρόεδρο κ. Λαμπρινόπουλο και στα μέλη της Α.Δ.Α.Ε., γιατί όλα θα είχαν μείνει στο σκοτάδι.
      Στη συνέχεια η Α.Δ.Α.Ε. τι μας λέει; Ότι οι υποκλοπές δεν έγιναν μόνο στην Ελλάδα, έγιναν και στο εξωτερικό με καρτοτηλέφωνα της «ΤΙΜ» και ο θανών Τσαλικίδης είχε εργαστεί ως μηχανικός και είχε πρόσβαση στο κέντρο από το οποίο υπήρχε ο κύριος όγκος των υποκλοπών.
      Σας θυμίσω ότι ο κ. Βουλγαράκης μας είχε πει «διαβολική σύμπτωση ο θάνατος του Τσαλικίδη και αποδέσμευση από την όλη υπόθεση». Στις 10 Μαΐου η επιτροπή φωνάζει το διοικητή της Ε.Υ.Π., τον κ. Κοραντή και τον κ. Αποστολίδη. Ο κ. Κοραντής τι μας λέει; Ότι η Ε.Υ.Π. έκανε ό,τι είναι δυνατόν για την ανακάλυψη των δραστών, αλλά δεν κατέστη δυνατόν να καταλήξει σε θετικά αποτελέσματα. 
      Αξίζει, κύριοι συνάδελφοι, να διαβάσετε την κατάθεσή του. Ουσιαστικά ξέρετε τι μας είπε; «Βρίσκαμε στον Πειραιά και κάπου αλλού που είναι τα κέντρα των υποκλοπών, αλλά δεν πήγαμε να τους πιάσουμε, δεν πήγαμε να συνεννοηθούμε μαζί τους, γιατί η υπόθεση είχε χαρακτηριστεί ύψιστης εθνικής ασφάλειας. Κατά συνέπεια αν  πηγαίναμε εκεί, διακυβεύεται το απόρρητο της έρευνας». Η παράνοια σε όλο της το μεγαλείο! «Ζητήσαμε το τελικό πόρισμα των υποκλοπών. Δεν μας το κατέθεσε, γιατί έχει εντολή από τον κ. Πολύδωρα να μην κατατεθεί. Με απόφαση της ολομέλειας της επιτροπής ζητάμε από τον κ. Πολύδωρα να κατατεθεί το πόρισμα, δεν μας το δίνει, γιατί δεν είσαστε εξεταστική επιτροπή». Έχει σημασία αυτό. «Ζητάμε να μετατραπούμε σε εξεταστική επιτροπή, η κυβερνητική Πλειοψηφία το απορρίπτει». 
      Το έργο της Επιτροπής Θεσμών και Διαφάνειας δεν ολοκληρώθηκε ποτέ, κύριοι συνάδελφοι, αφού η κυβερνητική Πλειοψηφία -προφανώς σε συνεννόηση με την Κυβέρνηση- με ωμή παραβίαση του Κανονισμού κατήργησε τα ρητά δικαιώματα της Αντιπολίτευσης και αυθαιρέτως, πραξικοπηματικά θα έλεγα, διέκοψε τις εργασίες της. 
      Θέλω να σας πω ότι με πολλές δυσκολίες προχωρήσαμε και αναγκαστήκαμε ως κόμματα της Αντιπολίτευσης τρεις φορές τουλάχιστον να υπογράψουμε κοινό αίτημα για να συνεχίσει τις εργασίες της η επιτροπή και να καλέσει συγκεκριμένους μάρτυρες. Και βέβαια εμείς δεν αποδεχόμαστε αυτό που λέει το πόρισμα της Πλειοψηφίας ότι «ξέρετε, η εξεταστική επιτροπή ολοκλήρωσε τις εργασίες της και από εδώ και πέρα δεν μπορεί να προχωρήσει παραπέρα, γιατί δεν έχει τις δυνατότητες, δεν μπορεί να προσφέρει τίποτα». Αν μπούμε σ’ αυτήν τη λογική, είναι σαν να αποδεχόμαστε τη χρεοκοπία των δημοκρατικών μας θεσμών, την αναποτελεσματικότητα της λειτουργίας της Βουλής και αυτό δεν το αποδεχόμαστε.
      Για όλους αυτούς τους λόγους ζητήσαμε να γίνει εξεταστική επιτροπή με απόφαση της Ολομέλειας της Βουλής. Βρισκόμαστε μπροστά και καλούμαστε να δώσουμε απαντήσεις για το μεγαλύτερο σκάνδαλο της Μεταπολίτευσης. Μία μεγάλη υπόθεση, κύριοι συνάδελφοι, που θέτει θέματα εθνικής ασφάλειας και καταπάτησης ανθρωπίνων δικαιωμάτων. 
      Ο Πρωθυπουργός, που είναι ενήμερος από την πρώτη στιγμή, φαίνεται να φοβάται την αλήθεια. Οι πολιτικές του ευθύνες για τη συγκάλυψη της υπόθεσης είναι αναμφίβολα μεγάλες. Φοβάται τι; Βαρύτερες ευθύνες; Η συγκάλυψη πολύ απλά στη συνείδηση των πολιτών σημαίνει συμμετοχή, συνενοχή ή ότι δρουν στη χώρα μας παρακρατικοί μηχανισμοί. Οπότε το ερώτημα είναι ποιος κυβερνάει αυτόν τον τόπο. 
      Ας μου επιτραπεί να καταθέσω, μιας και με τους άλλους συναδέλφους παρακολούθησα από κοντά την υπόθεση, τη δική μου εκδοχή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε ένα λεπτό, κυρία Πρόεδρε.
      Οι λόγοι μπορεί να είναι δύο. Ή ο φόβος αποκάλυψης ξένης δύναμης στην όλη υπόθεση είτε με γνώση είτε εν αγνοία της ίδιας της Κυβέρνησης ή συμμετοχή στο όλο εγχείρημα ελληνικών μυστικών υπηρεσιών, χωρίς φυσικά να αποκλείονται αθροιστικά και οι δύο λόγοι. Προσπάθησα, λοιπόν, μέσα από τα γεγονότα, σε πολύ σύντομο χρονικό διάστημα, να σας δώσω το χρονικό της συγκάλυψης, της συμμετοχής και της συνενοχής. Όμως, κύριοι συνάδελφοι –και απευθύνομαι κυρίως στους συναδέλφους της Νέας Δημοκρατίας- υπάρχει ανάγκη να φθάσουμε στην αλήθεια. Αυτό επιβάλλει το δημόσιο και εθνικό συμφέρον. Πρέπει να φθάσουμε στην αλήθεια. Πρέπει να τιμωρηθούν οι ένοχοι. Πρέπει να συμβάλουμε στη διατήρηση της αξιοπρέπειας της χώρας μας. Είναι ώρες ευθύνης ασφαλώς όλων των πολιτικών δυνάμεων, του Πρωθυπουργού αλλά και του καθενός από εμάς. 
      Θέλω να πιστεύω ότι η Κυβέρνηση και ιδιαίτερα ο Πρωθυπουργός θα αλλάξουν έστω και την ύστατη στιγμή γραμμή πλεύσης, θα ξεφύγουν από την επιλογή της συγκάλυψης. Και αυτό μπορεί να γίνει μόνο σήμερα με τη θετική σας   ψήφο στην πρόταση που καταθέτουν όλα τα κόμματα της Αντιπολίτευσης. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε το συνάδελφο κ. Παπαϊωάννου.
       Ο κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κυρίες και κύριοι συνάδελφοι, ως αιτιολογία για την πρόταση σύστασης εξεταστικής επιτροπής, προκειμένου να ερευνήσει το θέμα των τηλεφωνικών υποκλοπών με βάση τις διατάξεις του άρθρου 68 του Συντάγματος και του άρθρου 144 και επόμενα του Κανονισμού της Βουλής, τόσο των κυρίων συναδέλφων του ΠΑ.ΣΟ.Κ. και του Συνασπισμού όσο και του Κ.Κ.Ε., που το αίτημά τους για τυπικούς λόγους συζητείται, είναι ότι η σύσταση της επιτροπής είναι αναγκαία με σκοπό την πλήρη διερεύνηση της υπόθεσης για να λάμψει η αλήθεια και γιατί αυτό επιβάλλει το εθνικό και δημόσιο συμφέρον. 
      Συνεπώς εκείνο που προέχει είναι να δούμε αν η επί επτά περίπου μήνες ενασχόληση της Επιτροπής Θεσμών και Διαφάνειας της Βουλής για το ίδιο θέμα των τηλεφωνικών υποκλοπών και η όλη εξέταση του μεγάλου αυτού πράγματι σκανδάλου, εξαιτίας των εγκληματικών πράξεων που προηγήθηκαν και προσέβαλαν όχι μόνο την Κυβέρνηση αλλά και τον ίδιο τον Πρωθυπουργό της χώρας και τη δημοκρατία μας γενικότερα, υπήρξε πράγματι διεξοδική και συνέβαλε σε ό,τι ήταν δυνατόν, προκειμένου να ανακαλυφθούν οι δράστες των εγκλημάτων ή ακόμα χρήζει περαιτέρω έρευνας.
      Πριν προβώ σε οποιοδήποτε άλλο σχόλιο, θα ήθελα εκ προοιμίου, κύριοι συνάδελφοι, να πω ότι η Ανεξάρτητη Αρχή Διασφάλισης του Απορρήτου, η Α.Δ.Α.Ε., η οποία ερεύνησε από τεχνικής και επιστημονικής πλευράς την όλη αυτή υπόθεση των υποκλοπών, αφού ασχολήθηκε επί μακρόν, τελικά με το οριστικό πόρισμα της ολομέλειάς της της 28ης Ιουλίου του 2006 κατέληξε επί λέξει λέγοντας ότι η ολομέλεια κρίνει ότι δεν πρέπει να αναμείνει την τυχόν ολοκλήρωση των ερευνών από τις εταιρείες, όσο και τη δυνατότητα ελέγχου επί των ερευνών από την Α.Δ.Α.Ε., δεδομένου ότι φρονεί πως ήδη τα μέχρι στιγμής αποτελέσματα των ελέγχων της είναι ικανά να οδηγήσουν στην εξιχνίαση της υπόθεσης των υποκλοπών. Η Α.Δ.Α.Ε. δηλαδή τονίζει ότι περαιτέρω δεν μπορούσε να κάνει οτιδήποτε άλλο και ότι από τις μέχρι τότε έρευνές της κατέληξε σε συναφή συμπεράσματα, όπως αυτά αναφέρονται στο παραπάνω πόρισμά της, επιβάλλοντας μάλιστα και πρόστιμα σε βάρος της εταιρείας.
      Ανεξάρτητα από τα παραπάνω, κύριοι συνάδελφοι, οι συζητήσεις που επακολούθησαν στην επιτροπή μας, στην οποία και παραπέμφθηκε το θέμα και από την ίδια την Κυβέρνηση, είναι γνωστές όχι μόνο σε σας αλλά και στο πανελλήνιο. Ακροάστηκαν όλα εκείνα τα πρόσωπα που θα μπορούσαν να διαφωτίσουν την επιτροπή μας προκειμένου να βρούμε τους δράστες των εγκλημάτων, δηλαδή αυτό που οι κύριοι συνάδελφοι με την πρότασή τους σήμερα ζητούν και πάλι να ερευνήσει ξανά η Βουλή. 
      Στην Επιτροπή Θεσμών και Διαφάνειας, κύριοι συνάδελφοι, υπήρχε η δυνατότητα απ’ όλα τα μέλη της να ειπωθούν και να ερωτηθούν τα πάντα και προκειμένου να προχωρήσουμε ακόμα πιο εξονυχιστικά προσωπικά ο ίδιος ευθύς αμέσως και από τις πρώτες της συνεδριάσεις ζήτησα επιμόνως απ’ όλα τα μέλη της επιτροπής μας -και μάλιστα τρεις φορές- να υποβληθεί αίτημα μετατροπής της επιτροπής μας σε εξεταστική επιτροπή, προκειμένου να «οπλιστεί» με τις εξουσίες του εισαγγελέα πλημμελειοδικών, αλλά δυστυχώς ουδείς υπέβαλε παρόμοιο αίτημα, αυτό που σήμερα τόσο όψιμα υποβάλλεται.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι πειράζει;
      ΑΝΑΣΤΑΣΙΟΣ ΚΑΡΑΜΑΡΙΟΣ: Μη βιάζεστε.
      Και ακόμα στην περίπτωση που θα ισχυριστούν ότι παρόμοιο αίτημα σύστασης εξεταστικής επιτροπής μας υπεβλήθη στην επιτροπή, αυτό πράγματι έγινε, αλλά μόλις περί το τέλος του Ιουλίου του 2006 και μετά το πέρας των συνεδριάσεών μας και όταν η επιτροπή στη συνεδρίασή της της 27ης Ιουλίου του 2006 είχε ήδη κλείσει και τυπικά το όλο θέμα, αναθέτοντας μάλιστα σε επιτροπή σύνταξης τη σύνταξη της απαραίτητης έκθεσης, η οποία έγινε πράγματι, αντίγραφο της οποίας καταθέτω για τα Πρακτικά, προκειμένου να λάβουν γνώση οι κύριοι συνάδελφοι επακριβώς.
      (Στο σημείο αυτό ο Βουλευτής κ. Αναστάσιος Καραμάριος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Εδώ θα μπορούσα να επικαλεστώ τόσο τα λεχθέντα στη συνεδρίαση της 6/9/2006 –τώρα πρόσφατα- από τους κυρίους Έβερτ, Κεφαλογιάννη, Σταύρου, Μαγγίνα, Ζώη, αλλά όσο και ιδιαίτερα του κ. Βενιζέλου στη συνεδρίαση της 27ης Ιουλίου του 2006, οι οποίοι επαίνεσαν την επιτροπή μας για τις προσπάθειες που κατέβαλε για την αποκάλυψη της αλήθειας και που σήμερα δυστυχώς λησμονούν οι κύριοι συνάδελφοι της Αντιπολίτευσης ισχυριζόμενοι εντελώς τα αντίθετα. 
      Όπως λοιπόν και στην έκθεση της πλειοψηφίας της επιτροπής μας αναφέρεται, εκείνο που αποδείχθηκε αναμφισβήτητα, κύριοι συνάδελφοι, είναι ότι οι τηλεφωνικές υποκλοπές έγιναν με τη συνδρομή του ανθρώπινου παράγοντα. Σ’ αυτό κατέληξαν τόσο η ανεξάρτητη αρχή όσο και οι τεχνικοί των εταιρειών «VODAFONE» και «ERICSSON». Ποια είναι τα πρόσωπα αυτά; Θα πρέπει να αναζητηθούν μέσα από τον κατάλογο των προσώπων που η εταιρεία «VODAFONE» μας προσκόμισε, στον οποίο και αναλυτικά αναφέρονται τα ονοματεπώνυμά τους και η ιδιότητα του καθενός και ακόμα εκείνοι οι υπάλληλοι των εταιρειών που η «VODAFONE» με έγγραφό της προς την Α.Δ.Α.Ε. γνώρισε, δηλαδή εκείνοι που είχαν πρόσβαση γενικής χρήσης στα λογισμικά.
      Σε κάθε, λοιπόν, περίπτωση απεδείχθη ότι το όλο σύστημα δεν θα μπορούσε να λειτουργήσει χωρίς την τεχνογνωσία της «ΕRICSSON» και χωρίς την από μέσα πρόσβαση άρα και της εταιρείας «VODAFONE». Σε αυτήν άλλωστε την εκδοχή κατέληξε και η Ε.Υ.Π. με το διοικητή της κ. Κοραντή, όταν επανειλημμένως εξετάστηκε από την επιτροπή μας. 
      Και θα μπορούσα εδώ να παρατηρήσω στον αγαπητό κ. Παπαϊωάννου ότι ήταν τόσες πολλές οι ερωτήσεις τους που υπεβλήθησαν, που όλα αυτά που σήμερα ζητά, έχουν ειπωθεί ή μπορούσε να τα πει τότε.
       Το όψιμο, λοιπόν, ενδιαφέρον κάποιου να ανακαλύψουμε τάχα και άλλα έγγραφα της Ε.Υ.Π. που έχουν ενδιαφέρον και σήμερα κάπου δημοσιεύθηκαν, θα απαντούσα ότι όλα αυτά είναι γνωστά και αφορούσαν την ασφάλεια των Ολυμπιακών Αγώνων, για την ασφάλεια των οποίων πολλές φορές συζητήσαμε.
       Όμως και σε καμία περίπτωση δεν μπορεί να αποκλειστεί και η συνυπευθυνότητα της εταιρείας «ERICSSON», αφού όπως παραδέχεται και η Α.Δ.Α.Ε. σε έγγραφό της το παρείσακτο λογισμικό που χρησιμοποιήθηκε ήταν λογισμικό γενικής χρήσης και όχι μόνο για την Ελλάδα και γιατί πρόκειται για ένα ιδιαιτέρως, όπως λέγεται, πρωτοφανούς ευφυΐας λογισμικό, το οποίο η μητρική «ERICSSON» δεν μπορεί να μη γνωρίζει ποιοι έχουν αυτήν τη δυνατότητα να δημιουργήσουν, αφού οι υποκλοπές έγιναν όχι μόνο στην Ελλάδα αλλά και με επικοινωνία προς τις χώρες του εξωτερικού. 
      Εκείνο που απομένει τώρα είναι να δούμε ποιοι διενεργούσαν τις παράνομες τηλεφωνικές υποκλοπές. Ασφαλώς και κάποιοι ήταν και απέβλεπαν σε κάποιον σκοπό. Όμως, επειδή δεν προέκυψαν και ηχητικά αρχεία των συνδιαλέξεων που είχαν υποκλαπεί, ακριβώς γι’ αυτόν το λόγο δεν υπάρχει δυνατότητα συναγωγής άλλων συμπερασμάτων.
       Το ότι οι υποκλοπές αφορούσαν κυρίως το περιβάλλον του κυρίου Πρωθυπουργού και Υπουργών της Κυβέρνησης, αυτό είναι αναμφισβήτητο. 
      Συμπερασματικά, κύριοι συνάδελφοι -για να μην επαναλαμβάνω γεγονότα που λίγο-πολύ είναι γνωστά από τη δημοσιότητα που πήραν οι συνεδριάσεις της επιτροπής μας- από τα προσκομισθέντα στοιχεία και έγγραφα στην επιτροπή, τις πληροφορίες, τις ακροάσεις και γενικότερα από τις εμπεριστατωμένες καταθέσεις πολλών προσώπων και τις εξαντλητικές ερωτήσεις των μελών της Επιτροπής Θεσμών και Διαφάνειας, με βεβαιότητα μπορώ να πω ότι για το συγκεκριμένο θέμα των υποκλοπών εξαντλήθηκαν όλα τα μέσα και οι δυνατότητες που σύμφωνα με τον Κανονισμό της Βουλής και τη λειτουργία της επιτροπής μας υπήρχαν, προκειμένου η επιτροπή να συναγάγει τα συμπεράσματά της. 
      Συνεπώς αντικειμενικά δεν υφίστανται άλλα περιθώρια διερεύνησης της υπόθεσης αυτής και αν ακόμα οποιαδήποτε άλλη επιτροπή της Βουλής θα επελαμβάνετο του ιδίου θέματος. 
      Γι’ αυτό σεβόμενος τη σοβαρότητα του θέματος και του γεγονότος ότι η δικαιοσύνη, η οποία ερευνά το ίδιο θέμα και οπωσδήποτε θέλω να πιστεύω ότι πολύ σύντομα κι εκείνη θα συναγάγει τα δικά της συμπεράσματα, θα μου επιτρέψετε να σας απαντήσω μονολεκτικά σε όλα τα ερωτήματα και υποθέσεις που στην πρόταση των κυρίων συναδέλφων της Αντιπολίτευσης αναφέρονται. 
      Με τις υπάρχουσες αποδείξεις δεν μπορεί να εξακριβωθεί ποιοι έκαναν τις υποκλοπές αλλά μόνο εκείνοι που, ως προελέχθη, είχαν δικαίωμα πρόσβασης στο παράνομο λογισμικό. Ποια φυσικά πρόσωπα παρακολουθούσαν, είναι γνωστά. Δεν υπάρχουν υποκλαπείσες τηλεφωνικές συνδιαλέξεις, δεν αποδείχθηκε οποιαδήποτε συμμετοχή της Ε.Υ.Π. στην όλη υπόθεση, οι δε δυνατότητές της για την εθνική ασφάλεια είναι γνωστές και ας αφήσουμε αυτά που σήμερα ηκούσθησαν πρωτύτερα.
       Οποιαδήποτε έρευνα για την ανάμειξη ξένων χωρών δεν κατέστη δυνατόν να αποδειχθεί, εκτός αν ξέρουν σήμερα να μας κατονομάσουν οι κύριοι.
       Η Κυβέρνηση σεβάστηκε απόλυτα τη σοβαρότητα της όλης αυτής υπόθεσης και την εμπιστεύτηκε στην ανεξάρτητη και αρμόδια να επιληφθεί ελληνική δικαιοσύνη. 
      Οι οποιεσδήποτε ενέργειες της Κυβέρνησης μετά την αποκάλυψη του σκανδάλου των υποκλοπών έγιναν με το αίσθημα την ευθύνης και της σοβαρότητας που επιβάλλεται να τηρείς.
       Μπροστά σε αυτήν την πραγματικότητα για μια ακόμα φορά οι συνάδελφοι της Αντιπολίτευσης επικαλούνται ισχυρισμούς που τίποτε δεν πρόκειται να προσθέσουν για την ανακάλυψη των εγκληματιών. Σχετικά με τους ισχυρισμούς τους ότι δήθεν τους στερείται το δικαίωμά τους να ακροαστούν και άλλα πρόσωπα με βάση τον Κανονισμό της Βουλής, για μια ακόμα φορά τονίζω και απαντώ ότι ο Κανονισμός της Βουλής εφαρμόστηκε από πλευράς μου ως προέδρου της επιτροπής απαρέγκλιτα και μάλιστα με πολύ σοβαρό και αυστηρό τρόπο. 
      Ο ισχυρισμός των μελών της Αντιπολίτευσης στην Επιτροπή Θεσμών και Διαφάνειας ότι δήθεν τους στερήθηκε το δικαίωμα της παραγράφου 4 του άρθρου 41Α του Κανονισμού, δηλαδή το δικαίωμα των 2/5 να καλέσουν οποιοδήποτε πρόσωπο ήθελαν, είναι όχι μόνο αβάσιμος και εντελώς αναληθής αλλά και κακόβουλος, αφού γραπτό αίτημά τους υποβλήθηκε για πρώτη φορά μόλις την 23η Αυγούστου 2006. Το δε προφορικό αίτημά τους και αυτό έγινε -όπως είπα πρωτύτερα μετά το πέρας των συνεδριάσεών μας με τη συνεδρίαση της 27ης Ιουλίου 2006- παρουσία και μελών της Μειοψηφίας, οι οποίοι και δήλωσαν ότι δεν συμφωνούν τάχα με την απόφασή μας να συνταχθεί επιτροπή σύνταξης της έκθεσής μας προς την κυρία Πρόεδρο της Βουλής η οποία και υπεβλήθη. 
      Και θα ήθελα να προσθέσω ότι επιτέλους πρέπει να αντιληφθούν ότι οι πλειοψηφίες κυβερνούν σ’ αυτόν τον τόπο. Ήταν δικαίωμα της επιτροπής να αποφανθεί, όπως απεφάνθη, αλλά και εκείνοι να υποβάλουν τη δική τους έκθεση, αυτή που πρωτύτερα ο κ. Παπαϊωάννου με δυο λέξεις θέλησε να προσθέσει, που δυστυχώς δεν είχαν την ευαισθησία να συντάξουν ως όφειλαν με βάση τον Κανονισμό της Βουλής. Συνεπώς ας μην  επαναλαμβάνουμε αυτό το τροπάριο της στέρησης των δικαιωμάτων τους, διότι τελικά δεν πείθεται κανένας με τους απαράδεκτους, επιτέλους, ισχυρισμούς τους. 
      Και για να είμαι ακόμα πιο σαφής αφήστε, κύριοι συνάδελφοι, τη δικαιοσύνη να συνεχίσει το έργο της, προκειμένου να αποκαλυφθούν οι εγκληματίες εκείνοι που εμείς δεν μπορέσαμε να βρούμε. Το αίτημα να συσταθεί και πάλι εξεταστική επιτροπή, όταν πολύ καλά γνωρίζετε ότι η Ειδική Μόνιμη Επιτροπή Θεσμών και Διαφάνειας, η οποία στην ουσία επί τόσους μήνες είχε μετατραπεί σε εξεταστική επιτροπή και όλα τα μέλη της Μειοψηφίας είχαν κάθε δικαίωμα να  πουν οτιδήποτε -χωρίς των κίνδυνο να υπάρχει η εισαγγελική αρχή από πάνω μας- σχετικό με την αποκάλυψη της αλήθειας και να προσκομίσουν οποιαδήποτε απόδειξη ήθελαν, εσείς τα μέλη της Μειοψηφίας σε τίποτα δεν προέβητε, δεν τολμήσατε ποτέ να κατονομάσετε συγκεκριμένα πράγματα και γεγονότα, αλλά αντίθετα διαιωνίζετε κάθε φορά και σε κάθε συνεδρίαση τα ίδια επιχειρήματα συνεχώς, μόνο και μόνο γιατί έτσι θέλετε να συντηρείτε πολιτικά το όλο θέμα χάριν εντυπώσεων και πολιτικών σκοπιμοτήτων. 
      Σταματήστε, λοιπόν, αυτήν την τακτική, γιατί να είστε βέβαιοι ότι ο κόσμος θέλει την αποκάλυψη της αλήθειας από τη δικαιοσύνη, αφού στην ουσία εκείνη που υπέστην τη μεγαλύτερη φθορά είναι η ίδια η δημοκρατία μας, την οποία όλοι μας οφείλουμε να προστατεύσουμε. Και ακόμα, γιατί θύμα αυτού του σκανδάλου είναι η ίδια η Κυβέρνηση και ο Πρωθυπουργός της.
      Τέλος, στην όλη αυτή τακτική της Αντιπολίτευσης επικαλούνται και την οικογένεια του μακαρίτη Τσαλικίδη και την υπηρεσία του αντιστρατήγου κ. Σύρου. Επιτέλους σταματήστε αυτήν την τακτική, γιατί πολύ καλά γνωρίζετε ότι η αλήθεια δεν πρόκειται να αποκαλυφθεί από τα παραπάνω πρόσωπα, αφού απλούστατα και οι δυο αυτοί παράγοντες δεν γνωρίζουν  απολύτως τίποτα στην συγκεκριμένη υπόθεση των υποκλοπών. Άλλωστε τόσο ο κ. Σύρος όσο και ο αδελφός του μακαρίτη Τσαλικίδη, ο κ. Τσαλικίδης, ρητά μας γνώρισαν τόσο σε μένα προσωπικά όσο και σε άλλα μέλη της επιτροπής μας ότι επί της ουσίας δεν γνωρίζουν τίποτα για να μας διαφωτίσουν. Στη συγκεκριμένη δε περίπτωση εκείνο που προέχει είναι η γνώση του αντικειμένου και η πρόθεση της παράθεσης στοιχείων και αποδείξεων και δυστυχώς τόσο ο κ. Σύρος όσο και ο αδελφός Τσαλικίδης δεν είχαν να προσθέσουν τίποτα διαφωτιστικό επί της υποθέσεως. Άλλωστε είναι γνωστό ότι ο κ. Σύρος είναι εκείνος που διενήργησε την ανάκριση για τις συνθήκες αυτοκτονίας του Τσαλικίδη και ό,τι υπέπεσε στην αντίληψή του το κατέθεσε, με ειδικό πόρισμά του-κατάθεση προς τον αρμόδιο ανακριτή. Συνεπώς αν κάτι σπουδαίο υπάρχει εκεί είναι γνωστό στην δικαιοσύνη η οποία και θα εκτιμήσει δεόντως οτιδήποτε ωφελεί. 
      Με όλα τα παραπάνω, κύριοι συνάδελφοι, προκύπτει αναμφισβήτητα ότι σε τίποτα δεν μπορούμε να προβούμε περαιτέρω και με οποιαδήποτε άλλη επιτροπή της Βουλής, αν ληφθεί υπ’ όψιν  η σπουδαιότητα της λειτουργίας της επιτροπής μας και η σημερινή σύνθεσή της. Πολιτικές αντιπαραθέσεις δεν χρειάζονται σ’ ένα θέμα, που αγγίζει όλους μας και την ίδια τη δημοκρατία μας. Πρέπει όλοι μας να την αφήσουμε πλέον να επιτελέσει το έργο της, γιατί αυτό απαιτεί το δημόσιο συμφέρον. Ας δείξουμε εμπιστοσύνη στη δικαιοσύνη, η οποία και ερευνά το μέγα αυτό σκάνδαλο, αλλά και στην οργάνωση και στη λειτουργία τής πολιτείας μας, όπως καθορίζονται με τις διατάξεις του άρθρου 26 του Συντάγματος. 
      Η εξέλιξη της όλης υπόθεσης είναι μπροστά μας. Θα αναμένουμε και εδώ είμαστε για να κρίνουμε τα πάντα, όταν ενδεχομένως και πάλι ζητηθεί η συνδρομή μας. 
      Με βάση αυτές τις σκέψεις, κυρίες και κύριοι συνάδελφοι και με τη συνείδησή μου ότι έπραξα το καθήκον μου ως Πρόεδρος της Ειδικής Μόνιμης Επιτροπής Θεσμών και Διαφάνειας της Βουλής στο ακέραιο, σας προτείνω να μην προχωρήσουμε στη σύσταση εξεταστικής επιτροπής, απορρίπτοντας την πρόταση των κυρίων συναδέλφων.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής, σαράντα τέσσερις μαθητές και μαθήτριες και τρεις συνοδοί καθηγητές από το 27ο Λύκειο Θεσσαλονίκης.
      Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Και τώρα το λόγο έχει, εκ μέρους του Κομμουνιστικού Κόμματος Ελλάδος, η συνάδελφος κ. Λιάνα Κανέλλη.
      ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, διευκρινίζοντας ότι το Κομμουνιστικό Κόμμα –παρ’ ότι τυπικώς δεν συζητείται το αίτημά του σήμερα- συντάσσεται και ζητά τη σύσταση εξεταστικής επιτροπής. Θα διευκρινίσω στη συνέχεια του λόγου μου, γιατί δεν συνυπογράφουμε με το ΠΑ.ΣΟ.Κ. και το Συνασπισμό. Και να μην αναζητήσουν οι καλοθελητάδες άλλες αιτίες.
      Η διάθεσή μας και η πρόθεσή μας ήταν να διευρυνθεί το αίτημα και η συζήτηση διά της εξεταστικής επιτροπής και να μη μείνει μόνο στα γεγονότα.
      Κύριε Υπουργέ, δεν θα ήμασταν εδώ αν αρκούσαν εκατόν πενήντα λεπτά συνέντευξη και 76.000.000 ευρώ πρόστιμο για να έρθουμε εδώ σήμερα και να ακούσουμε τον εκπρόσωπο του κυβερνώντος κόμματος, ο οποίος μόλις πριν από λίγο μίλησε και είπε: Αυτά είναι όλα. Εκατόν πενήντα λεπτά συνέντευξη Τύπου των τριών Υπουργών και 76.000.000 ευρώ πρόστιμο. Τελειώσαμε. Ξεμπερδέψαμε. Τόσο κοστίζει. Εθνική κυριαρχία. Τόσο κοστίζει. Ανεξέλεγκτη λειτουργία των πολυεθνικών εταιρειών. Τόσο κοστίζουν. Δεκάδες συμφωνίες αντιτρομοκρατικές. Τόσο κοστίζει το ενοίκιο παραχώρησης όλων των δικαιωμάτων στο Τρίγωνο των Βερμούδων, εκεί που εξαφανίζονται τα σκάφη, εκεί που μιλάνε τα UFO και κανείς δεν ξέρει τι απέγιναν.
      Το δικό μας «Τρίγωνο των Βερμούδων» είναι περίπου τετράγωνο. Είναι η Αμερικάνικη Πρεσβεία, η Βρετανική Πρεσβεία, η Σουηδική Πρεσβεία και ο Πύργος των Αθηνών. Κοινώς πώς, η λεγόμενη πλατεία Μαβίλλη. Γεμάτη μπαράκια, αλλά όχι μόνο. Είναι το ίδιο τετράγωνο όπου έφυγε η ρουκέτα αυτές τις ημέρες.
      Έρχεστε εδώ με το αβαντάζ μιας δημοσκόπησης, ότι το 61% του ελληνικού λαού θέλει να τον παρακολουθούν. Αυτό «παίζεται» από χθες, από προχθές. Θα το παίζετε για πάρα πολύ καιρό. Έχετε ξεχάσει να ερμηνεύσετε ακόμα και την έρευνα που παραγγείλατε. Όταν το 61% λέει κάμερες, εννοεί αυτές που πληρώνει από την τσέπη του και βάζει συνήθως έξω από το σπίτι, για να ξεφύγει από το ληστή. Δεν εννοεί τις κάμερες αυτές, οι οποίες είναι αντίστοιχες και ίδιες με τις υποκλοπές. 
      Κι ερχόμαστε εμείς να σας πούμε ότι πρέπει να υπερασπιστείτε τον Πρωθυπουργό σας, μέρες που είναι; Τον Πρωθυπουργό σας μόνο; Ερχόμαστε να σας πούμε ότι εκτός από Πρωθυπουργός σας είναι και Πρωθυπουργός μας, είναι ο Πρωθυπουργός της χώρας; Και το Γ.Ε.Ν. είναι της χώρας; Και οι υπηρεσίες του Στρατού, που παρακολουθούνταν, είναι της χώρας; Και δεν έχετε κανένα αίσθημα ιδιοκτησίας, να αισθάνεστε ότι έχετε ξεμπερδέψει με 76.000.000 πρόστιμο; Και τελείωσε η υπόθεση.
      Θα σας πω, λοιπόν: Δεν είναι 76.000.000 ευρώ. Στο χρόνο που μεσολάβησε από τη συνέντευξη των εκατόν πενήντα λεπτών μέχρι αυτήν τη στιγμή, η κυρία «VODAFONE» έχει δώσει στη διαφήμιση 40.000.000 ευρώ. Πάρτε τα στοιχεία από τη «MEDIA SERVICE».
      ΚΙΜΩΝ ΚΟΥΛΟΥΡΗΣ: Σωστό.
      ΛΙΑΝΑ ΚΑΝΕΛΛΗ: Έχει κλείσει συμβόλαια με την εθνική ομάδα ποδοσφαίρου. Ο κ. Κορωνιάς αναβαθμίστηκε. Έγινε «ευρύτερος» διευθυντής. Του αναγνωρίσαμε ηθικές υπηρεσίες. Είναι ο πρώτος που βραβεύεται σε αυτήν την ιστορία. Τι να το κάνει το πρόστιμο ο άνθρωπος; Δόξα τω Θεώ τον ανταμείψατε, πήρε και μεγαλύτερη θέση. Ο κύριος της «ERICSSON»; Αυτός πήρε ακόμα μεγαλύτερο παράσημο. Του Αγίου Γεωργίου, των μεγάλων επιχειρήσεων. Τι είναι αυτά που λέτε; Αυτός έφυγε. Πήγε στην Αυστραλία. Αναλαμβάνει κι αλλού να κάνει υποκλοπές. Είμαστε στα συγκαλά μας, κύριοι συνάδελφοι;
      Θα σας πω σε τι θέση έχετε περιέλθει, οι της Νέας Δημοκρατίας και σε ποια θα περιέλθετε εάν δεν πείτε «ναι» στο αίτημα σύσσωμης της Αντιπολίτευσης για σύσταση εξεταστικής των πραγμάτων επιτροπής.
      Θα αναγκαστώ να καταφύγω σ’ ένα αμερικανικό ανέκδοτο, το οποίο είναι για πατριώτες. Και θα σας το πω εδώ, γιατί εγώ δεν μεταφράζω αυτά που θέλει ο καθένας να μεταφράσει, αγαπητέ συνάδελφε κύριε Καραμάριε. Στις 15 Δεκεμβρίου του 2006, στη συνέντευξη της Α.Δ.Α.Ε., στην οποία αναφερθήκατε, ξεχάσατε να πείτε ότι η Α.Δ.Α.Ε. δηλώνει ότι οι επόμενες υποκλοπές είναι ζήτημα χρόνου. Γιατί το ξεχάσατε; Γιατί έτσι θέλετε; Ακούστε το ανέκδοτο και αποφασίστε τι θα κάνετε με το σταυρό στο χέρι, διότι περί σταυρού πρόκειται. Νεαρός τις μαθητής ετών δώδεκα, ανίκανος εντελώς στα μαθηματικά –και έχει λόγο και το λέω, για να καταγραφεί στα Πρακτικά- αναγκάζονται οι γονείς του να τον στείλουν σε αυστηρότατο καθολικό σχολείο, τόσο αυστηρό, σαν το ΝΑΤΟ και την Ευρωπαϊκή Ένωση, με τις οδηγίες του, με τους κανονισμούς του, με τις συμφωνίες του. Εκεί έστειλαν το μαθητή. Πάνε μετά από έξι μήνες οι γονείς, περιμένουν να δουν τι κάνει το παιδί στα μαθηματικά και προς κατάπληξή τους το παιδί έχει μόνον άριστα στα μαθηματικά. Στη θέση τού μαθητή θα βάζετε την κυβέρνηση και τη Νέα Δημοκρατία. Τα χάνουν οι γονείς. Πιάνουν το παιδί και του λένε: «Βρε παιδάκι μου, πώς τα κατάφερες και έχεις όλο άριστα στα μαθηματικά;». Λέει: «Κοίταξε να δεις, μαμά, μπήκα μέσα, σε όποια αίθουσα και να πάω βλέπω έναν άνθρωπο δυστυχισμένο, καρφωμένο πάνω στο σημείο της πρόσθεσης, στο συν. Είπα είναι πολύ σοβαρή υπόθεση και αναγκάστηκα να μάθω μαθηματικά». Ακριβώς στην ίδια κατάσταση είστε. Αναγκαστήκατε να μάθετε το παιχνίδι των υποκλοπών ως κουκούλωμα. 
      Τι έχει συμβεί από τότε; Μήπως ξέρετε τι εθνικότητος είναι ο αγωνιών αδελφός του αείμνηστου Τσαλικίδη; Ξέρετε εάν έχει και άλλη υπηκοότητα και αν μπορεί ή δεν μπορεί ο άνθρωπος να τα βγάλει πέρα με την έρευνα; Έχετε κανένα λόγο να φοβάστε; Τι να φοβηθείτε στο κάτω-κάτω της γραφής από μία εξεταστική επιτροπή; Μήπως τη λέξη που τολμήσαμε να πούμε και ήταν εδώ η «ERICSSON», ο πρόεδρος της Α.Δ.Α.Ε. και επιβεβαίωσαν τον τόπο, αλλά μιλάμε για terra sacra, για αγία γη; Από πού ήταν το μοιραίο τηλεφώνημα, που τους έβαλε σε υποψία; Από το Μέριλαντ των Ηνωμένων Πολιτειών. Να το πω εδώ. Μέριλαντ. Μη φοβάστε, δεν σας περιμένει η ρουκέτα απέξω μόλις πείτε τη λέξη Μέριλαντ. Τι είναι το Μέριλαντ; Η έδρα της N.S.A., της Εθνικής Υπηρεσίας των Ηνωμένων Πολιτειών. Όταν ρωτήσαμε εδώ, σε αυτήν τη Βουλή, στην Ειδική Μόνιμη Επιτροπή Θεσμών και Διαφάνειας που δεν είχαμε ανακριτικές δυνατότητες, γιατί δεν πήρατε πίσω για να διασταυρώσετε στο Μέριλαντ, ακούστε απάντηση και πείτε μου, εάν με το χέρι στην καρδιά μπορείτε να πείτε όχι στο αίτημα, εσείς ειδικά οι συνάδελφοι της Νέας Δημοκρατίας: Εάν παίρναμε, λέει, και το σήκωνε καμία νοικοκυρά και μπλέκαμε με τα προσωπικά δεδομένα; Έλεος! 
      Ταξίδευαν στις πρεσβείες, πηγαινοέρχονταν οι πολυεθνικές εταιρείες, οι Σουηδοί με τους Βρετανούς και οι Βρετανοί με τους Σουηδούς, μπλέχθηκαν οι διπλωμάτες και περιμένετε εσείς από την εξεταστική επιτροπή, που συνεδριάζει επί τρίωρο, επ’ αμοιβή, να πάμε στη γωνία και να ρωτάμε το διπλωμάτη; Ποιο διπλωμάτη; Πέντε φορές είδαμε την Α.Δ.Α.Ε. και τρεις φορές την «ERICSSON». Δηλαδή είδαμε τους ενόχους τους οποίους είχατε ήδη επιβραβεύσει, βρε παιδιά! Συγγνώμη, συνάδελφοι, για την οικειότητα, αλλά είναι λίγο σαν να κάνουμε τώρα εδώ –και είναι «ασόβαρο», στα αλήθεια- συνεδρίαση για να αποφασίσουμε τι; Εάν το δεκαπενταμελές επιτρέπει ή δεν επιτρέπει την είσοδο για αυτόγραφα στο σχολείο;
      Δεν σας κόφτει μέρες που είναι; Δεν θυμάστε ένα Γενάρη ένα πλοιαράκι, που τάχα δήθεν ξώκειλε και δεν ήθελε βοήθεια, κάπου σε μία περιοχή του νοτιοανατολικού Αιγαίου, πριν από έντεκα χρόνια; Ήταν παραμονές, ο Πρωθυπουργός ήταν άρρωστος τότε, κανείς δεν ασχολήθηκε με το ξωκείλαν σκάφος. Πριν αλέκτορα φωνήσαι, τρις… είχαμε μπροστά μας τα Ίμια, τον Γιαλοψό, τον Βλαχάκο και τον Καραθανάση πεθαμένους. Δεν το βλέπετε ποιος μπορεί να πεθάνει εδώ; Και αυτό το λέω, για να έχουμε αντίληψη του τι σημαίνει εθνικό ζήτημα. Είναι εθνικό ζήτημα ή δεν είναι; Πότε τα εθνικά ζητήματα κλείνουν; Όταν είναι ο φάκελος της Κύπρου και δεν ανοίγει ποτέ; Εάν δεν σας πειράζει, εντάξει. Όμως, εάν δείτε το ρεπορτάζ των ημερών, θα δείτε τον Καραμανλή, μέλη του Υπουργικού Συμβουλίου, στελέχη του Υπουργείου Εθνικής Άμυνας, του Γ.Ε.Ν., του Υπουργείου Εμπορικής Ναυτιλίας, τον Παπαντωνίου από το ΠΑ.ΣΟ.Κ. και μετά τον Μολυβιάτη, τον Σπηλιωτόπουλο, τον Βουλγαράκη, τον Παπαληγούρα, τον Βαληνάκη, τον Δήμα, την Μπακογιάννη, την Μαραβέλη, τον Παπαντωνίου, την Αικατερίνη Ιατροπούλου και αρχίζουν και κάποιοι άλλοι άνθρωποι, πολίτες εν ονόματι των οποίων χρειαζόμαστε να ξέρουμε, εάν δεν μπορεί να νοιάξει τον κύριο Πρωθυπουργό ή την κ. Μπακογιάννη. Είναι δυνατόν να μην τους νοιάζει ποιος τους παρακολουθούσε και για ποιο λόγο σε επίπεδο, έστω και φυσικού προσώπου -αυτό μας νοιάζει- και αν δεν είναι φυσικό το πρόσωπο, το οποίο ας πούμε το βρίσκει η δικαιοσύνη, το πολιτικό πρόσωπο, την πολιτική πίσω από αυτά; 
      Φοβάστε; Μα, φοβάστε, είναι προφανές. Ξέρω ότι φοβάστε. Δεν φοβάστε μήπως αποκαλυφθούν οι σύμμαχοι. Ούτως ή άλλως δεν πέρασαν τέσσερις, πέντε μήνες που δεχτήκατε η χώρα να γίνει άντρο παρακολουθήσεων, να σταματήσουν να κυνηγάνε, γιατί είχαμε, λέει, μία άσκηση με το ΝΑΤΟ και από την Πελοπόννησο και κάτω και από την Πελοπόννησο και πάνω δεν κουνιόταν μήνυμα. Το πήρατε το SMS από τον κόσμο; Νομίζετε ότι είναι η έρευνα; «Ναι, παρακολούθησέ με, σφάξε με αγά μου να αγιάσω;» Δεν σας νοιάζει; Τι είναι όλοι αυτοί οι άνθρωποι εδώ; Ο Ραμζί Μουκτάρ, ο Αττίλα Ισκιάρ, ο Ιμπραχήμ Αχμάντ, ο Καντίρ Χερμίς; Δεν καταπατώ ατομικά δικαιώματα, ενδεικτικά τα διαβάζω. Είναι ο επίσημος κατάλογος των εκατό επισήμως παρακολουθουμένων από κάποια νοικοκυρά στο Μέριλαντ; Δηλαδή ακόμα και αν είναι νοικοκυρά στο Μέριλαντ, δεν θέλετε να ξέρετε τι μαγειρεύει στην κουζίνα της, μπας και σας στείλει κάποιος SMS καμία ώρα και ψαχνόμαστε σ’ αυτό τον τόπο;
      Θα μου πείτε, αφού έχετε αυτήν τη θέση, γιατί δεν συνυπογράφατε; Θα σας πω γιατί. Έτσι όπως διατυπώθηκε το αίτημα από τους συναδέλφους των δύο άλλων κομμάτων, για εμάς άφηνε έξω σημαντικά πράγματα. Με βάση την απόδειξη των υποκλοπών, τη θεοποίηση του ιδιώτη-πρωταγωνιστή των υποκλοπών, στον οποίο επιβλήθηκε πρόστιμο και ταυτόχρονα προήχθη, για εμάς τίθεται ένα μείζον ερώτημα: Έχουμε εκατοντάδες συμφωνίες αντιτρομοκρατικές, δεκάδες, ων ουκ έστι αριθμός. Τι να πρωτοθυμηθώ; Το μνημόνιο του κ. Χρυσοχοΐδη με τη RINO τότε; Αμέσως μετά; Τι να θυμηθώ; Τις δικαστικές συνεργασίες, τις συνδρομές; Άμα αρχίσω και τα λέω αυτά εδώ, θα τρομάξει ο κόσμος από το πού έχουμε  βάλει τις υπογραφές μας τόσες φορές και δεν θα μπορεί να καταλάβει, αφού έχουμε βάλει τόσες υπογραφές σε τόσες αντιτρομοκρατικές συμφωνίες, με τέτοια τεχνολογία, γιατί στον κόρακα φεύγει η ρουκέτα από εκεί που έφυγαν και οι υποκλοπές στο ίδιο ακριβώς ρημάδι τρίγωνο, στην ίδια πρεσβεία, που της δώσαμε και δυόμισι στρέμματα από πίσω δωρεάν, φιλέτο στο κέντρο της Αθήνας, για να εγκαταστήσει το σούπερ σύστημα.
      Θα σας πω γιατί. Γιατί πρέπει να διευρυνθεί το θέμα. Εδώ πρέπει να συνταχθεί στην ουσία μία πολιτική άμυνας απέναντι στις πολυεθνικές και στο τρόπο με τον οποίο δρουν. Τι είναι η «VODAFONE»; Εάν κάνετε εξεταστική επιτροπή, θα προχωρήσουμε παραπέρα. Η «COSMOTE» γιατί έμεινε απέξω; Η «ΤΙΜ» γιατί έμεινε απέξω; Η «Q-TELECOM» γιατί έμεινε απέξω; Θα τις πω όλες μαζί, για  να μη μου λέτε μετά ότι κάνω και γκρίζα διαφήμιση. Πόσες έμειναν απέξω; Γιατί δεν τις ψάχνουμε; Άμα κάνουμε εξεταστική επιτροπή, θα βρούμε και άλλα νούμερα, μπορεί να βρούμε και άλλες καταστάσεις. Το Μέριλαντ δεν έχει προτιμήσεις εταιρικές. Γιατί έμειναν έξω όλοι αυτοί; Να τους ψάξουμε. Άρα έπρεπε να τεθεί ευρύτερα το ζήτημα. 
      Γι’ αυτό καταθέσαμε χωριστή πρόταση, αλλά ταυτόσημη. Πρώτον, εξεταστική επιτροπή, ναι, εδώ και τώρα, με τη συναίνεση όλων μας και δεύτερον για λόγους βαθύτατα ιδεολογικούς. Ακούστε. Το Κομμουνιστικό Κόμμα ουδέποτε δαιμονοποίησε την τεχνολογία. Όχι απλώς δεν τη δαιμονοποίησε, αλλά ξέρετε πάρα πολύ καλά ότι η επιστημονική σκέψη είναι ουσιαστικός τρόπος να σκέφτεται κάποιος στην πραγματική Αριστερά.
      Και έρχεστε σήμερα να μας πείτε, με αυτά που δηλώσατε, ότι θα δαιμονοποιήσει μία ολόκληρη χώρα, οι πολιτικές της αρχές, η Κυβέρνηση, οι Βουλευτές της, οι εξεταστικές επιτροπές, το σύμπαν, σε τέτοιο βαθμό την τεχνολογία, ώστε να μπορέσουμε τώρα να καπακώσουμε το πολιτικό κομμάτι των υποκλοπών. Θα τη δαιμονοποιήσουμε σε τέτοιο βαθμό, ώστε είμαστε μπροστά στο Θεό. Αυτοί που έχουν και κατέχουν τόσο μεγάλα μέσα, τόσα αφάνταστα λογισμικά, τόσο απίστευτα πράγματα, καθιστούν αδύναμο τον οποιοδήποτε πολίτη, πολλώ μάλλον ένα ολόκληρο κράτος, μία χώρα ελεύθερη και δημοκρατική, όπως λέτε εσείς, αδύναμη και παράλυτη. Δηλαδή τι μας λέτε; Ότι ο κλέφτης έφτασε διά της τεχνολογίας σε πολιτικό επίπεδο υπερδύναμης να ξεπερνά τις ικανότητες του οποιουδήποτε κατασκευαστή και άρα, λοιπόν, δεν έχει κανένα νόημα να παίρνουμε κανένα μέτρο, ως χώρα; Να μην ελέγξουμε ποτέ τις πολυεθνικές; 
      Σας τα είπαμε και σας τα είπαμε και στην εξεταστική επιτροπή. Μήπως δεν ξέρετε ότι δεν υπάρχει εταιρεία που να δρα με τέτοια λογισμικά; Εταιρεία, για πολυεθνικές μιλάμε. Φοβάστε να αγγίξετε την «ERICSSON»; Γιατί; Γιατί έχει δουλειές στο ελληνικό πεντάγωνο; Γι’ αυτό φοβόμαστε;
      Γιατί από τις εκατόν ογδόντα χώρες στις οποίες δραστηριοποιείται η «ERICSSON» και στις εκατόν ογδόντα έχει συμβόλαια για τον τομέα Εθνικής Άμυνας. Εθνικό είναι μόνο ότι είναι συμβόλαιο και υπέρ του υπογράφοντος από τη μια πλευρά; Αυτός είναι ο λόγος για τον οποίο διαφοροποιήσαμε την αίτησή μας. Είναι βαθύτατα ιδεολογικός. Αρνούμαστε να δεχθούμε ότι δεν έχουμε τη δυνατότητα να κρατήσουμε το θέμα ανοικτό μέχρις ότου αποδοθούν ηθικής αυτουργίας πρακτικές ονοματοδοσίας της πολιτικής, των πολιτικών και των φυσικών προσώπων, που το απεδέχθησαν. Δεν μπορούμε να γίνουμε ηθικοί αυτουργοί όχι σε κουκούλωμα, όχι σε καπάκωμα, σε συναίνεση αδυναμίας ότι οι μεγάλοι και ισχυροί, με τις πολυεθνικές τους και με τα λεφτά τους μπορούν να παρακολουθούν, να δεσμεύουν, να υποθηκεύουν, να ποδηγετούν, να χειραγωγούν, να κατευθύνουν και εν τέλει να διαλύουν οποιαδήποτε χώρα στον κόσμο. Και δη σύμμαχο με τις συμφωνίες με το ΝΑΤΟ, με την Ευρωπαϊκή Ένωση.
      Κυρίες και κύριοι συνάδελφοι, εάν αποδεχθούμε εδώ μέσα ότι δεν μπορούμε να πάμε παραπέρα, θα μετατραπούμε ειλικρινά σε αυτούς που δίνουν στη σύγχρονη τεχνολογική ιμπεριαλιστική και καπιταλιστική μορφή της εξάπλωσης της τεχνολογίας στα χέρια των πολυεθνικών σε αποδέκτες της Autodafe. Θα αποδεχθούμε ότι υπάρχει μία ιερά εξέταση τεχνολογικά υπέρτερη, η οποία αποφασίζει ποιες χώρες μάγισσες θα τις καίει όποτε γουστάρει. Εάν αυτό εσείς το θέλετε και ο κ. Καραμανλής το θέλει, εμείς δεν μπορούμε παρά τυπικά να πάμε πάσο. Αλλά επειδή εδώ δεν είναι χαρτοπαίγνιο και δεν είναι ρουλέτα και δεν είναι καζίνο, είναι Κοινοβούλιο εκλεγμένων εκπροσώπων του ελληνικού λαού, είτε το κλείσετε είτε δεν το κλείσετε το θέμα να ξέρετε ότι και ιστορικά και πρακτικά στη συνείδηση θα το βρείτε, μπούμερανγκ μπροστά σας στις επόμενες υποκλοπές, ας ελπίσουμε ότι δεν θα έχει ούτε άλλους νεκρούς ούτε άλλες παράξενες αυτοκτονίες ούτε περίεργη διαρροή σχεδίων, κάτι παραπάνω από τα προσωπικά τηλέφωνα τα οποία μάς λέτε ότι δεν σας ανησυχούν, γιατί δεν ήξερε κανείς το περιεχόμενο, για να μη φτάσουμε σε αυτόν εδώ τον  τόπο να λέμε ότι οι υποκλοπές μετράνε, άμα πήρανε οι οχτροί μυστικά. Άμα πήρανε φίλοι και δεν πήρανε και κανένα μυστικό, δεν μετράνε οι υποκλοπές. Αυτό ενέχει μέσα του τόση υποκρισία και τόση ηθική απαξία που νομίζω ότι υποχρεώνει τον κάθε Βουλευτή να κοιτάξει μέσα του και να πει «ναι, δεν έχω τίποτα να φοβηθώ από μια εξεταστική επιτροπή και λέω ναι». Όποιος πει όχι, κατά την άποψή μας, φοβάται, όχι τις υποκλοπές, άλλα πράγματα τα οποία αρνείται να ομολογήσει.
      ΠΡΟΕΔΡΟΣ (Άννα Μπενάκη-Ψαρούδα): Εκ μέρους του Συνασπισμού ο κ. Νικόλαος Κωνσταντόπουλος, έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κυρίες και κύριοι συνάδελφοι, όταν η Κυβέρνηση, με συνέντευξη τριών Υπουργών, ανακοίνωνε τη δράση δικτύων παγίδευσης και υποκλοπών σε βάρος του Πρωθυπουργού και άλλων Υπουργών, κρατικών λειτουργών ή κρίσιμων τομέων για την οικονομία, για τους εξοπλισμούς και για την ασφάλεια, ο απλός πολίτης είπε αυθόρμητα αυτό που απέδειξε στη συνέχεια η έρευνα της Α.Δ.Α.Ε., ότι δηλαδή πρόκειται για τη μεγαλύτερη υπόθεση κατασκοπίας σε βάρος της ελληνικής δημοκρατίας, ότι τέτοιας έκτασης και πλοκής, υπόθεση διάβρωσης δεν θα μπορούσε να γίνει, παρά μονάχα από εκείνους που είχαν το θράσος μιας επικυρίαρχης δύναμης, μιας επικυρίαρχης εξουσίας, την οικονομική δύναμη ανεξέλεγκτων και σκοτεινών πηγών, αλλά και τη συνδυασμένη τεχνογνωσία και εμπειρία υπόγειων συστημάτων, μυστικών υπηρεσιών με διακρατική κάλυψη.
      Θέλουμε να μάθουμε ποιοι και με ποιο τρόπο έστησαν αυτό το υπόγειο και σκοτεινό κύκλωμα κατασκοπίας και παγίδευσης, ποια πρόσωπα και ποιες υπηρεσίες είχαν παγιδευτεί, πού βρίσκονται τα δεδομένα των υποκλοπών και ποιοι είχαν και έχουν πρόσβαση σε αυτά. Με τη συνέργεια και τη συμμετοχή ποιων πολιτών ή και ποιων υπηρεσιών της χώρας, απλώθηκε πάνω μας και γύρω μας αυτός ο ιστός της αράχνης.
      Κυρίες και κύριοι συνάδελφοι, τα ζητάμε όλα αυτά μέσω μιας εξεταστικής επιτροπής της Βουλής, όχι από περιέργεια για ένα πολιτικοοικονομικό θρίλερ κρατικής και βιομηχανικής κατασκοπίας, αλλά για πολύ συγκεκριμένους λόγους κατοχύρωσης της δημοκρατίας, προστασίας των εθνικών συμφερόντων και υπεράσπισης της αυτονομίας της πολιτικής ζωής της χώρας. 
      Η πολιτική αυτονομία της ελληνικής δημοκρατίας και του ελληνικού κράτους, είναι το υπέρτερο έννομο αγαθό, που υπονομεύθηκε και διασύρθηκε. Τα κατασκοπευτικά κέντρα και οι μηχανισμοί παρακολούθησης, δεν στήνονται χάριν παιδιάς. Επιδιώκουν πολλούς και σύνθετους στόχους αποσταθεροποίησης, τον εξευτελισμό και τον εκβιασμό των παρακολουθούμενων, τη χαριστική εκδούλευση επιθυμητών συμφερόντων σε βάρος του δημοσίου χρήματος, τη στρατηγική κηδεμόνευση της εξωτερικής πολιτικής, τη διαμόρφωση ανασφάλειας στο εσωτερικό της χώρας, την επεξεργασία τρόπων και σεναρίων παρέμβασης στην εσωτερική πολιτική, την εξασφάλιση κλίματος διαθεσιμότητας και προσφοράς για τη στελέχωση των διαφόρων επιπέδων δράσης τους, από την τεχνολογία μέχρι τη δημοσιογραφία, από την επιχειρηματικότητα μέχρι την κοσμικότητα, από τη διοίκηση μέχρι και την πολιτική. Τα δίκτυα κατασκοπίας και επικυριαρχίας σε βάρος μιας χώρας, πάντοτε πλαισιώνονται από γαλαξίες συνεργατών και πρακτόρων και δεν είναι μηχανισμοί μιας χρήσης, για μια περίοδο με έναν εφάπαξ στόχο. 
      Θα το πω ευθέως και η παρατήρησή μου αυτή ας έχει περισσότερο χαρακτήρα βιωματικής κατάθεσης και λιγότερο θεωρητικής σεναριολογίας. 
      Σήμερα γύρω από την υπόθεση κατασκοπίας, οι πολιτικές δυνάμεις, με ευθύνη της Κυβέρνησης, εμφανίζονται να μη μπορούν να βρουν κοινό τόπο, για την αυτονόητη αποκάλυψη όσων συντελέστηκαν. Αλλά την ίδια ώρα οι μηχανισμοί αυτοί, που δεν αποκαλύπτονται, οι μηχανισμοί ελέγχου και χειραγώγησης, εργάζονται για την επόμενη μέρα ή απεργάζονται τη μεταδημοκρατία, που θα διαδεχθεί την εξαντλημένη Μεταπολίτευση. Για την επόμενη μέρα δουλεύουν και διαρκώς. Και πρέπει στο Εθνικό Κοινοβούλιο να υπάρξει αντίσταση σε αυτήν τη μεθόδευση. 
      Κυρίες και κύριοι συνάδελφοι, τα στελέχη της «VODAFONE» απεδείχθη ότι γνώριζαν, πριν από την Κυβέρνηση, την ύπαρξη του παρείσακτου λογισμικού και κατά την επιστημονική τους κατάρτιση γνώριζαν ότι επρόκειτο για αποκάλυψη εκτεταμένης και υπέρτερης παγίδευσης. Ο κ. Κορωνιάς κινητοποιείται μετά το θάνατο, υπό αδιευκρίνιστες συνθήκες, του αειμνήστου Τσαλικίδη. Της εμφάνισής του στο πρωθυπουργικό γραφείο προηγείται σύσκεψη διευθυντικών στελεχών και καταστροφή των πειστηρίων. Πριν εμφανιστούν, ως μάρτυρες, οι αξιωματούχοι της «VODAFONE» έδρασαν ως αυτουργοί και συνεργοί αξιοποίνων πράξεων. Στοιχεία τα οποία γνώριζαν, τα παρασιώπησαν ή τα εξαφάνισαν. 
      Καμία δίωξη δεν έχει ασκηθεί σε βάρος κανενός. Ούτε οι εταιρείες κινητής τηλεφωνίας, ούτε και η «ERICSSON» και η υπεργολάβος «INTRACOM», αισθάνθηκαν έστω την πίεση της επαναδιαπραγμάτευσης με το ελληνικό δημόσιο, υπό την απειλή αφαιρέσεως των αδειών. Γι’ αυτό και οι συνεργοί των υποκλοπών έγιναν εθνικοί χορηγοί και διαφημιστές των πάντων. Απόμεινε μονάχα το σοβαρό πρόστιμο που επέβαλε η Α.Δ.Α.Ε., δουλεύοντας συστηματικά και χωρίς την πρόθυμη συνεργασία άλλων κρατικών υπηρεσιών, όπως η Ε.Υ.Π. ή άλλες αρχές. 
      Κυρίες και κύριοι συνάδελφοι, μαζί με τις υποκλοπές άγνωστες είναι οι πτυχές υποθέσεων που διαδραματίστηκαν στην Ελλάδα, όπως είναι οι απαγωγές των Πακιστανών, οι μυστικές πτήσεις της CIA, από και προς την Ελλάδα, με τους αερομεταφερόμενους υπόπτους για τρομοκρατία, σε μυστικές φυλακές, οι ανταγωνισμοί για τα ακριβοπληρωμένα συστήματα ασφαλείας ύψους εκατοντάδων εκατομμυρίων ευρώ. 
      Δείτε, όμως, τι έγινε στην Ιταλία και πείτε μου αν αισθάνεστε δημοκρατική αυτοεκτίμηση. Μετά από την αποκάλυψη δικτύου υποκλοπών από την ιταλική «ΤΙΜ», την εμπλοκή ανωτάτων κλιμακίων της ιταλικής μυστικής υπηρεσίας και την εξώθηση σε αυτοκτονία του ειδικού στην ασφάλεια δικτύων κινητής τηλεφωνίας Άνταμ Μποβέ, σαράντα τριών χρόνων, η ιταλική δικαιοσύνη κινήθηκε δραστικά, διατύπωσε κατηγορίες, εξέδωσε εντάλματα. Μετά την απαγωγή του Abu Omar  στο Μιλάνο το 2003, απεκαλύφθη το πρόγραμμα «ειδικών παραδόσεων» του δικτύου της CIA, για το οποίο είναι καταπέλτης η σχετική έκθεση της επιτροπής του Ευρωπαϊκού Κοινοβουλίου και αμέσως οι Ιταλοί εισαγγελείς ζήτησαν, με δικαστικά εντάλματα, να προσαχθούν σε δίκη είκοσι έξι πράκτορες της CIA, που δρούσαν στην Ιταλία, μεταξύ των οποίων ήταν ο σταθμάρχης της CIA και ο επικεφαλής της υπηρεσίας στρατιωτικών πληροφοριών της Ιταλίας. 
      Δεν βλέπετε το έλλειμμα δημοκρατικής εγρήγορσης και ετοιμότητας, το έλλειμμα θεσμικής εγρήγορσης, για την προστασία δημοσίων αγαθών εθνικού συμφέροντος; Ε, αυτό, λοιπόν, το έλλειμμα διαφάνειας στην Ελλάδα, αποτελεί έλλειμμα δημοκρατίας και προκαλεί έλλειμμα κοινωνικής εγρήγορσης και πολιτικής αξιοπιστίας. Έτσι ανοίγει ο δρόμος για να εγκατασταθούν στο εσωτερικό της ελληνικής πολιτείας και κοινωνίας οι μηχανισμοί της επικυριαρχίας, της διαπλοκής και της παρακολούθησης των πάντων, της διάβρωσης και της χειραγώγησης, ως πραγματικά συστήματα εξουσίας, που διαθέτουν δύναμη μεγαλύτερη από τους αντιπροσωπευτικούς θεσμούς και τις συνταγματικές ρήτρες.
      Η Α.Δ.Α.Ε., κυρίες και κύριοι συνάδελφοι, διαπίστωσε το μηχανισμό των υποκλοπών και τα εξωτερικά κέντρα διασύνδεσής τους, εκεί απ’ όπου γίνονταν οι κλήσεις. Είναι στην πολιτεία των Ηνωμένων Πολιτειών, τη Μέριλαντ, όπου εδρεύει η Ν.S.A., η Εθνική Υπηρεσία Ασφάλειας, αλλά και σε χώρες των οποίων οι μυστικές υπηρεσίες έχουν συμμετοχή στο διακρατικό πλαίσιο συνεργασίας, που έγινε εδώ στην Ελλάδα στα πλαίσια των Ολυμπιακών Αγώνων, στην Αυστραλία, στη Σουηδία, στην Αγγλία, στον Καναδά. Ρωτώ, και ρωτώ ενώπιον της ελληνικής Βουλής: Θα ζητήσει ποτέ, μια κρατική ή δικαστική υπηρεσία, την ταυτοποίηση των αριθμών κλήσεων που αποκαλύφθηκαν μέσω δικαστικής συνδρομής για την τέλεση αξιοποίνων πράξεων; Μέχρι σήμερα δεν έχει γίνει.
      Η Α.Δ.Α.Ε., επίσης, απεκάλυψε ότι η Ελληνική Υπηρεσία Πληροφοριών, πριν από τις εκλογές του 2004, αλλά και μετά τις εκλογές του 2004, ζητούσε απ’ όλες τις εταιρείες κινητής τηλεφωνίας «αναλυτικές τεχνικές πληροφορίες», «από το χρόνο παγώματος των δικτύων μέχρι τις ημέρες πιθανής προσθήκης νέου λογισμικού». Η πράξη που τελέστηκε, τελέστηκε με την προσθήκη νέου λογισμικού και αυτό το ζητούσε η Ε.Υ.Π. από τις υπηρεσίες κινητής τηλεφωνίας, από τις αρχές του 2004. Δεν έχουμε να μάθουμε τίποτε ακόμα; Θα δώσει κάποιος εξήγηση για το πώς συγκεντρώθηκαν όλα τα δεδομένα του τηλεπικοινωνιακού χάρτη, που αποτελούν προπαρασκευαστικές πράξεις για τον επιχειρησιακό σχεδιασμό και την υλοποίηση αυτής της προσθήκης του παρείσακτου λογισμικού; Αυτή είναι η επιχείρηση των υποκλοπών. 
      Και εγώ θα το πω, χωρίς περιφράσεις και ας γίνω δυσάρεστος, προς τους συναδέλφους των δυο κομμάτων, που έχουν ασκήσει τη διακυβέρνηση της χώρας. Η κυβέρνηση του ΠΑ.ΣΟ.Κ. μέχρι τις εκλογές του 2004 και η Κυβέρνηση της Νέας Δημοκρατίας μετά τις εκλογές του 2004 ξέρουν πάρα πολύ καλά και συγκεκριμένα με ποιους και πώς συνεργάστηκαν, ποιες διοικητικές και τεχνικές ευχέρειες προσέφεραν, ποιο νομοθετικό πλαίσιο ρυθμίσεων και οδηγιών διαμόρφωσαν, με στόχο την ασφάλεια των Ολυμπιακών Αγώνων. Επειδή, λοιπόν, αυτό το πλαίσιο είναι η μήτρα, ο απλός πολίτης έχει την πικρή αίσθηση ότι ψάχνουν οι αρχές να βρουν αυτό, που οι κυβερνήσεις και οι υπηρεσίες πληροφοριών ξέρουν.
      Κυρίες και κύριοι συνάδελφοι, φοβάμαι ότι σε κοινωνίες, όπως η ελληνική, με έντονο το συνταγματικό πατριωτισμό, τα δημοκρατικά αγωνιστικά βιώματα και τις εμφανείς εσωτερικές, κοινωνικές αδικίες, ανισότητες και πιέσεις, είναι επικίνδυνο να επιβληθεί η λογική της προληπτικής παρακολούθησης, της προληπτικής βίαιης καταστολής και της διάχυτης ανασφάλειας από τη συνεχή κινδυνολογία περί τρομοκρατίας. Σ’ ένα τέτοιο ενδεχόμενο, το λεγόμενο θεσμικό και αστυνομικό οπλοστάσιο θα κυοφορεί κινδύνους  αποσταθεροποίησης και υπερεξουσίας των μηχανισμών. Ο ολοκληρωτισμός των δικτύων παρακολούθησης είναι μπροστά μας και καθημερινά παραμερίζει, ο ολοκληρωτισμός των δικτύων παρακολούθησης, τον πολιτισμό των δημοκρατικών εγγυήσεων, διότι εδώ βρισκόμαστε μπροστά σ’ ένα καινούργιο φαινόμενο. Για την αντιμετώπιση της τρομοκρατίας αναπτύσσεται μια νέα θεολογία και μια νέα αγορά. Η νέα θεολογία της ασφάλειας, θέλει να εξορκίσει τις δημοκρατικές κατακτήσεις του κράτους δικαίου και η νέα αγορά της ασφάλειας, θέλει να ανοίξει έναν ακόμα τομέα ανταγωνιστικής κερδοφορίας, υπέρτερου εκείνου της αγοράς των οπλικών συστημάτων.
      Ξέρετε τι ποσά διακινούνται στην αγορά ασφάλειας; Ίλιγγος πιάνει όποιον κάθεται να τα αθροίσει. 
      Το «μεγάλο μάτι» και το «μεγάλο χέρι» αόρατα και επίφοβα, πανταχού παρόντα, με ανυπέρβλητη τεχνολογία επιβολής, επιδιώκουν να κάνουν ό,τι θέλουν χωρίς περιορισμούς νομιμότητας, με κάλυψη ή περιφρόνηση των κρατικών υπηρεσιών, με ανοχή ή εκβιασμό των κυβερνήσεων και των πολιτικών δυνάμεων, με αδράνεια ή προσαρμογή των κοινωνιών. 
      Έτσι φθάσαμε στο σημείο να συγκρούονται δύο φονταμενταλισμοί, ο φονταμενταλισμός της τρομοκρατίας και ο φονταμενταλισμός της αντιτρομοκρατικής εκστρατείας. Θύμα; Η ανθρωπότητα, η ειρήνη, τα ανθρώπινα δικαιώματα, ο πολιτισμός, η δημοκρατία, ο πλανήτης σε τελευταία ανάλυση. 
      Τι έγινε με τον ηγεμονικό ρόλο των Ηνωμένων Πολιτειών ως μοναδικού εγγυητή της διεθνούς τάξης; Διαλύθηκε το Διεθνές Δίκαιο και οδηγηθήκαμε στη γενικευμένη αποσταθεροποίηση. 
      Η κυρίαρχη λογική του πολέμου κατά της τρομοκρατίας κατακερματίζει το κράτος δικαίου των δημοκρατικών εγγυήσεων και οδηγούμαστε στη διάχυτη ανασφάλεια.
      Η θεσμοθέτηση του νεοφιλελεύθερου ανταγωνισμού, ως κοινωνικοπολιτικού καθεστώτος της παγκοσμιοποίησης, οδηγεί στην ανατροπή του κοινωνικού κράτους. 
      Ε, λοιπόν, να το συνειδητοποιήσουμε. Η διάλυση του Διεθνούς Δικαίου, ο κατακερματισμός του κράτους δικαίου των δημοκρατικών εγγυήσεων και η ανατροπή του κοινωνικού κράτους, αποτελούν πολιτισμική αναδίπλωση, συνιστούν πολιτισμικό κίνδυνο, για τη δημοκρατία και τις κοινωνίες στον 21ο αιώνα.
      Κυρίες και κύριοι συνάδελφοι, θα ήθελα να τελειώσω με δύο παρατηρήσεις. Δείτε τι γίνεται μπροστά μας και γιατί αναφέρθηκα προηγουμένως στους Υπουργούς, που έχουν περάσει από τα Υπουργεία Δικαιοσύνης και Εσωτερικών -Δημόσιας Τάξης και παλιότερα και τώρα. Γιατί έχει εγκαθιδρυθεί ένα νομικό πλαίσιο ξένο με τις διακηρύξεις της Ρώμης, ξένο με τα ανθρώπινα δικαιώματα;
      Στη Σύνοδο των Υπουργών Εσωτερικών και Δικαιοσύνης στη Δρέσδη της Γερμανίας, στις 15 Ιανουαρίου, ο εκπρόσωπος του γαλλικού Υπουργείου Εσωτερικών ισχυρίστηκε ότι οι Ευρωπαίοι πολίτες θα προστατεύονται, δήθεν, πολύ καλύτερα «αν παίρναμε το DNA από κάθε μωρό που γεννιέται». 
      Ο Γερμανός Υπουργός Εσωτερικών κ. Σόιμπλε, στην ίδια Σύνοδο, δήλωσε την επιδίωξη του να επεκταθεί σε όλη την Ευρωπαϊκή Ένωση η νομοθεσία, που θα δίνει το δικαίωμα στην Αστυνομία, οποιασδήποτε χώρας-μέλους, να προχωράει σε συλλήψεις πολιτών άλλης χώρας-μέλους μέσα στην πατρίδα τους, χωρίς καμία διακρατική άδεια ή συμφωνία. 
      Σε δώδεκα ακόμα αμερικανικά αεροδρόμια, πρόκειται να εγκατασταθούν νέας τεχνολογίας μηχανήματα ακτίνων «Χ», πέραν των δύο που λειτουργούν στην Αριζόνα και στο Λονδίνο. Εκεί, στις ΗΠΑ είναι που λειτουργούν οι λεγόμενες στρατιωτικές επιτροπές, τα στρατόπεδα συγκέντρωσης, τύπου Γκουαντάναμο, τα βασανιστήρια ως αποδεικτικό μέσο ομολογίας, τα μυστικά στρατοδικεία, οι μυστικές φυλακές κ.α. Είναι γνωστές οι διμερείς συμφωνίες, επίσης, που επιτρέπουν στις Ηνωμένες Πολιτείες να κάνουν μέχρι και στρατιωτική επέμβαση στη Χάγη, αν επρόκειτο να απελευθερώσουν Αμερικανό υπήκοο, που θα έχει συλληφθεί από χώρα της Ευρωπαϊκής Ένωσης, υπόδικο για εγκλήματα κατά του πολέμου. 
      Οι τερατοεμπνεύσεις του Όργουελ και του Χάξλεϋ και ο ζοφερός κόσμος του Κάφκα, δεν είναι απόμακροι συμβολισμοί. Αποτελούν εγγύτατες πραγματικότητες. Οι συσχετισμοί δύναμης, στις μέρες μας, μετατοπίζονται, αλλά  δεν μετατοπίζονται προς όφελος του πολίτη, προς ενδυνάμωση της κοινωνίας και των θεσμών, αλλά προς διόγκωση και υπερεξουσία των δικτύων ελέγχου και παρακολούθησης όλων των υπαρξιακών, πολιτικών, πνευματικών και κοινωνικών δεδομένων ολόκληρης της κοινωνίας και κάθε πολίτη χωριστά. Καλό είναι, επόμενως, να συναισθανόμαστε πόσο επιζήμια δράση αποτελεί, να εξαπολύεται μία πολεμική καταλυτική κατά των ανεξάρτητων αρχών, τύπου Α.Δ.Α.Ε., τύπου Αρχής Προστασίας Προσωπικών Δεδομένων και άλλων, συνταγματικής περιωπής ή νομοθετικής πρόβλεψης, ανεξάρτητων αρχών.
      Οι ανεξάρτητες αρχές δεν είναι προς εξυπηρέτηση των κυβερνητικών και διοικητικών μηχανισμών, αλλά προς προστασία των δικαιωμάτων των πολιτών και προς προστασία της νομιμότητας. Είναι ενδιάμεσες εξουσίες, για να ασκείται έλεγχος και όχι μορφές συμπληρωματικής νομιμοποίησης της κυβερνητικής ή κεντρικής διοίκησης. Είναι δημοκρατικά θεσμικά αντίβαρα στην αυθαιρεσία και στην αυταρχία και όχι υποκατάστατα υβρίδια της κεντρικής εξουσίας.
      Η Α.Δ.Α.Ε., λοιπόν, απέδειξε με τη δράση της ότι τέτοιες αρχές επιτελούν έργο, το οποίο πολλές φορές η θεσμική αδράνεια της ελληνικής πολιτείας δεν μπορεί να το επιτελέσει από πολιτική υποκρισία, πολιτική φοβία, διστακτικότητα ή υστεροβουλία. Έχουμε φθάσει σ’ ένα κρίσιμο σημείο. Κυρίες και κύριοι συνάδελφοι, θέλουμε να μάθουμε την αλήθεια ή όλοι έξω από την Αίθουσα θα λέμε ποιοι έστησαν αυτόν τον ιστό της αράχνης, αλλά κανείς δημόσια δεν θα τολμάει να το πει και θα θεωρούμε όλους αυτούς που το λένε δημόσια, ότι επιβαρύνουν για μία ακόμη φορά την ύπαρξή τους, γιατί δεν υπολογίζουν το κόστος; Θέλουμε να μάθουμε την αλήθεια. Όχι γιατί αναζητούμε την απάντηση σε κάποιο θρίλερ, αλλά γιατί θέλουμε να κατοχυρώσουμε την αυτοεκτίμηση της ελληνικής δημοκρατίας, την αυτοεκτίμηση της ελληνικής κοινωνίας και την αυτονομία  της πολιτικής μας ζωής. Αλλιώς θα χειραγωγούμεθα, αλλιώς θα παγιδευόμαστε, θα μας κατασκοπεύουν οι πάντες σε όλους τους κρίσιμους τομείς και εμείς θα σφυρίζουμε αδιάφορα και θα λέμε, δεν χρειάζεται να μάθουμε τίποτε παραπάνω, ξέρουμε ότι μας κατασκοπεύουν.
      Όχι, κυρίες και κύριοι συνάδελφοι. Είναι, για την ελληνική Βουλή, μια κορυφαία στιγμή αντίστασης, σ’ αυτό το κλίμα που πάει να διαμορφωθεί. Δεν είναι δεδομένη η προσαρμογή, δεν είναι δεδομένη η αποδοχή, δεν είναι δεδομένη η διακίνηση των κατά συνθήκη ψευδών, δεν είναι δεδομένο ότι όλοι θα ψάχνουμε να βρούμε τη σκιά του μεγάλου αδελφού για να δροσιστούμε!
      Να αντισταθεί η ελληνική Βουλή και να συστήσει εξεταστική επιτροπή για να δούμε ποιοι και πώς, γιατί και πότε. Γιατί αυτό το «ποιοι και πώς» το «γιατί και πότε» θα το συναντήσει στην επόμενη μέρα η διαδοχή της σημερινής μεταπολίτευσης, από τη μεταδημοκρατία των κυκλωμάτων, από τη δικτατορία των κυκλωμάτων! 
      Σας ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς και του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Ευάγγελος Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, οι υποκλοπές και η συγκάλυψη των υποκλοπών είναι ένα πολλαπλό σκάνδαλο πρωτοφανούς έκτασης και βαρύτητας. Πρόκειται πρώτον, για ένα πρωτοφανές σκάνδαλο προσβολής της εθνικής ασφάλειας της χώρας. Δεν τρέφουμε ψευδαισθήσεις για το σημερινό χαρακτήρα της εθνικής κυριαρχίας, αλλά υπάρχουν όρια.  Είναι άλλο πράγμα η οργανωμένη διεθνής συνεργασία για την καταπολέμηση της τρομοκρατίας και του οργανωμένου εγκλήματος και άλλο πράγμα η ανεξέλεγκτη και απροκάλυπτη δράση ξέρων υπηρεσιών σε συνεργασία με Έλληνες συνενόχους και συμμέτοχους. 
      Πρόκειται, δεύτερον, για πρωτοφανές σκάνδαλο προσβολής του κράτους δικαίου, των ατομικών δικαιωμάτων και των θεμελιωδών ελευθεριών των Ελλήνων. Το δικαίωμα στον ιδιωτικό βίο, το δικαίωμα στο απόρρητο των επικοινωνιών προσβλήθηκε και ενδεχομένως προσβάλλεται συστηματικά κατά τρόπο ανυπόφορο. 
      Πρόκειται, τρίτον, για ένα σκάνδαλο προσβολής όλων σχεδόν των συνταγματικών θεσμών της χώρας. Είδαμε να σύρεται και να ταπεινώνεται η εισαγγελική αρχή, να καθίσταται συνένοχη στο σκάνδαλο της συγκάλυψης των υποκλοπών. Και υπάρχουν αυταπόδεικτες ευθύνες δικαστικών λειτουργών για τη συμμετοχή τους στην οργανωμένη επιχείρηση συγκάλυψης των υποκλοπών. 
      Είδαμε να υπονομεύεται η ίδια η Ειδική Μόνιμη Επιτροπή Θεσμών και Διαφάνειας, ο θεματοφύλακας της διαφάνειας στην κοινοβουλευτική μας τάξη. Να παρεμποδίζεται συστηματικά η άσκηση των αρμοδιοτήτων της με βάση το δόγμα: «η πλειοψηφία κυβερνά στον τόπο αυτό». Ναι, αλλά η μειοψηφία έχει δικαιώματα, η μειοψηφία ελέγχει. Τα Συντάγματα, οι κανονισμοί των Κοινοβουλίων, οι νόμοι, υπάρχουν χάρις στις προσπάθειες που έκαναν λαοί και κινήματα επί αιώνες και χάριν των δικαιωμάτων της μειοψηφίας και του ενός ακόμη μεμονωμένου προσώπου.
      Και βέβαια, υπάρχει ένα πολύ σοβαρό πρόβλημα υπονόμευσης του κύρους της Α.Δ.Α.Ε. και γενικότερα των ανεξαρτήτων αρχών, οι οποίες έμειναν επί μήνες ανενημέρωτες και οι οποίες λοιδορούνται και προσβάλλονται με τον οργανωμένο πολιτικό λόγο των μελών της Κυβέρνησης και των συναδέλφων της κοινοβουλευτικής Πλειοψηφίας.
      Κυρίες και κύριοι συνάδελφοι, η συζήτηση αυτή για τη σύσταση εξεταστικής επιτροπής έχει προσλάβει μία πρόσθετη επικαιρότητα γιατί, πέραν του γνωστού, παλαιού και ανεξερεύνητου ακόμη προβλήματος των υποκλοπών, ζούμε τις μέρες αυτές μία συγκυρία αντιθεσμική και αντιδημοκρατική. Ζούμε ένα ολόκληρο κλίμα αμφισβήτησης των ατομικών δικαιωμάτων και των ελευθεριών των πολιτών. Ζούμε ένα κλίμα καθολικής αμφισβήτησης και απαξίωσης των ανεξαρτήτων αρχών. Τη μια είναι η Α.Δ.Α.Ε., που είναι «ανώριμη», την άλλη είναι η Αρχή Προστασίας των Προσωπικών Δεδομένων, που η Κυβέρνηση τη χρησιμοποιεί ως πρόσχημα άλλοτε για να μην ασκήσει τα καθήκοντά της σε σχέση με τους φυγόστρατους και άλλοτε για να περιορίσει το δικαίωμα του κάθε Έλληνα πολίτη στον ατομικό του βίο, στην ακεραιότητα της προσωπικότητάς του και στην ελεύθερη μετακίνηση, μέσα από το κατασκευασμένο και επινοημένο πρόβλημα των καμερών και της χρήσης των καμερών.
      Η ιστορία έχει αποφανθεί, κυρίες και κύριοι συνάδελφοι της Νέας Δημοκρατίας, για τα θέματα αυτά. Τα Συντάγματα και τα διεθνή κείμενα προστασίας των ανθρωπίνων δικαιωμάτων έχουν κάνει –ευτυχώς- ώριμες και οριστικές σταθμίσεις για τη σχέση που υπάρχει ανάμεσα στην ελευθερία και στην ασφάλεια του ατόμου. Το ιστορικό δίδαγμα είναι ότι ασφαλείς για τους πολίτες τους χώρες είναι μόνον εκείνες, στις οποίες γίνονται σεβαστοί οι θεσμοί του κράτους δικαίου και, άρα, τα δικαιώματα των πολιτών. Όπου δεν υπάρχει ελευθερία, δεν υπάρχει και ασφάλεια. Μόνο η ελευθερία λειτουργεί ως θερμοκήπιο, εγγυητής και θώρακας της ασφάλειας και του ατόμου, αλλά και της κοινωνίας συνολικά. Και αυτό να το βάλετε βαθιά μέσα στο μυαλό σας. 
      Γιατί πέρα απ’ τα φληναφήματα περί «κοινωνικού κέντρου» και «μεσαίου χώρου», η τομή ανάμεσα στην πρόοδο και τη συντήρηση, η τομή ανάμεσα στη μεγάλη δημοκρατική, προοδευτική παράταξη και τη Δεξιά φαίνεται καθαρά, όταν προκύπτουν τέτοια ιδεολογικά και θεσμικά ζητήματα, που αφορούν τη δημοκρατία και το κράτος δικαίου. Εκεί, πηγαίνετε στην κατηγορία σας, στα κιλά σας. Εκεί φαίνεται τι σημαίνει να έχει κανείς μια δεξιά, συντηρητική αντίληψη, που διολισθαίνει στην προσβολή των δημοκρατικών θεσμών της Βουλής, αλλά και των δικαιωμάτων των πολιτών. 
      Κυρίες και κύριοι συνάδελφοι, το σκάνδαλο των υποκλοπών, δυστυχώς, παραμένει μέχρι στιγμής, με εξαίρεση τη γιγαντιαία προσπάθεια της Α.Δ.Α.Ε., αδιερεύνητο και ατιμώρητο. Το σκάνδαλο της συγκάλυψης, όμως, συνεχίζεται μέχρι τώρα και η Κυβέρνηση, που φέρεται ως το θύμα του σκανδάλου των υποκλοπών, είναι ο αυταπόδεικτος θύτης και δράστης του συνεχιζόμενου μέχρι σήμερα σκανδάλου της συγκάλυψης των υποκλοπών.
      Κυρίες και κύριοι συνάδελφοι, θυμάστε τη δήλωση του Κοινοβουλευτικού Εκπροσώπου και Υπουργού Επικρατείας, όταν εμφανίστηκε στη δημοσιότητα το ζήτημα των υποκλοπών, ότι η Κυβέρνηση με δική της πρωτοβουλία θα συστήσει εξεταστική επιτροπή; Πότε με το καλό θα αναλάβει η Νέα Δημοκρατία την πρωτοβουλία σύστασης εξεταστικής επιτροπής; Όταν θα ολοκληρωθεί η ανάκριση; Όταν θα έχουμε παραπεμπτικό βούλευμα; Όταν θα έχουμε πρωτοβάθμια απόφαση; Όταν θα έχουμε την εφετειακή απόφαση; Ή όταν θα έχουμε αμετάκλητη απόφαση, μετά και τον αναιρετικό έλεγχο του Αρείου Πάγου; Σε πόσα χρόνια θα επιληφθεί η Βουλή; 
      Είναι δε αστείο το επιχείρημα ότι δεν είναι δυνατόν να κινείται παράλληλα η ανακριτική έρευνα μέσω του εφέτη-ανακριτή και η έρευνα της εξεταστικής επιτροπής.
      Ο εφέτης ανακριτής διερευνά –και ελπίζω να το κάνει υποδειγματικά και εις βάθος- μια συγκεκριμένη ποινική υπόθεση που οριοθετείται, όπως κάθε ποινική υπόθεση, από το γράμμα του Ποινικού Δικαίου.
      Η Εξεταστική Επιτροπή οφείλει να διερευνήσει ένα τεράστιο θεσμικό και πολιτικό σκάνδαλο, όχι μόνο ελληνικό, αλλά προφανώς διεθνές και πρέπει να συμβάλει και στην πανευρωπαϊκή και στη διεθνή προσπάθεια διερεύνησης των θεμάτων αυτών και θωράκισης των ευρωπαϊκών κοινωνιών και των Ευρωπαίων πολιτών. Άλλωστε, δεν έχουν λειτουργήσει παράλληλα ανακριτικές διαδικασίες και εξεταστικές επιτροπές; Προφανώς. Και στην υπόθεση Οτσαλάν και στην υπόθεση των εξοπλισμών των Ενόπλων Δυνάμεων.
      Τα τελευταία δε χρόνια η Νέα Δημοκρατία έχει προτείνει επτά φορές τη σύσταση εξεταστικής επιτροπής για εκκρεμείς ποινικές υποθέσεις, επί των οποίων ήταν ανοικτή η κύρια ανάκριση ή η προανάκριση: στην περίπτωση του Χρηματιστηρίου, της πτώσης του ουκρανικού αεροπλάνου, του ατυχήματος με το «FALCON», του προκαθορισμένου στοιχήματος, του μεγάλου δυστυχήματος του «ΕΞΠΡΕΣ ΣΑΜΙΝΑ», στο πρόβλημα φυσικά των Τεμπών και στο πρόβλημα, το προσφιλές σε πολλούς από εσάς, της «ΔΕΚΑ Α.Ε.». Επτά προτάσεις! 
      ΒΑΣΙΛΕΙΟΣ ΜΑΓΓΙΝΑΣ: Πόσες απ’ αυτές δεχθήκατε; 
      ΕΥΑΓΓΕΛΟΣ ΒΕΝΙΖΕΛΟΣ: Εσείς, λοιπόν, έχετε δεσμευτεί με τις υπογραφές σας ότι είναι και θεμιτή και εφικτή η παράλληλη λειτουργία των δύο διαδικασιών.
      Δεν σας ενδιαφέρει, κυρίες και κύριοι συνάδελφοι, να μάθετε ποιος προσέβαλε την εθνική ασφάλεια της χώρας; Δεν σας ενδιαφέρει να μάθετε ποιες είναι οι διεθνείς διασυνδέσεις; Δεν σας ενδιαφέρει να μάθατε τι έγινε κατά τη διάρκεια των Ολυμπιακών Αγώνων και τι στη μακρά μεταολυμπιακή περίοδο; 
      Το «πόρισμα» -εντός εισαγωγικών- των μελών της Νέας Δημοκρατίας στην Ειδική Μόνιμη Επιτροπή Θεσμών και Διαφάνειας είναι υπόδειγμα πολιτικής κουτοπονηριάς, είναι ένα γοητευτικό μείγμα αφέλειας πολιτικής και διεθνοπολιτικής και ταυτόχρονα της πονηρίας να παρεμποδιστεί η λειτουργία της Ειδικής Μόνιμης Επιτροπής Θεσμών και Διαφάνειας.
      Και άκουσα με έκπληξη προηγουμένως την κατάληξη της έρευνας αυτής από τα χείλη του Προέδρου της Ειδικής Μόνιμης Επιτροπής Θεσμών και Διαφάνειας, ο οποίος μας είπε ότι προφανώς υπήρχε «συνδρομή ανθρώπινου παράγοντα». Βεβαίως, διότι η άλλη λύση θα ήταν τις υποκλοπές να τις έχει σχεδιάσει το Άγιο Πνεύμα ή άλλος μεταφυσικός παράγων!
      Κυρίες και κύριοι συνάδελφοι, εδώ δεν τρέφουμε καμία ψευδαίσθηση. Γνωρίζουμε πάρα πολύ καλά πόσο συμπαγής, πειθαρχημένη στο πολιτικό της αδιέξοδο και στη στρατηγική υπονόμευση των θεσμών είναι η κοινοβουλευτική πλειοψηφία. Οι ευθύνες βεβαίως εστιάζονται και εξατομικεύονται και θεωρώ ότι η κύρια, για να μην πω η αποκλειστική, ευθύνη ανήκει στο υποτιθέμενο πρώτο θύμα των υποκλοπών, που είναι ο Πρωθυπουργός. Ο Πρωθυπουργός, που είναι ο επιτελάρχης της συγκάλυψης του προβλήματος των υποκλοπών. Αλλά βεβαίως ευθύνη ατομική έχουν και όλοι όσοι με την ψήφο τους σήμερα το βράδυ θα απορρίψουν την πρόταση για τη σύσταση εξεταστικής επιτροπής. 
      Ευτυχώς, στο οργανωμένο δημοκρατικό μας πολίτευμα υπάρχουν αντίβαρα και τα αντίβαρα αυτά είναι, πρώτον, η έρευνα του εφέτη ανακριτή που τον καλώ να δώσει ένα μάθημα και στους εισαγγελικούς λειτουργούς, που είχαν επιληφθεί στη φάση της ποινικής προδικασίας, δεν άσκησαν όπως έπρεπε τα καθήκοντά τους και υπερέβησαν τη δικαιοδοσία τους.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Δεύτερον, υπάρχει η δυνατότητα της διαρκούς λειτουργίας της Ειδικής Μόνιμης Επιτροπής Θεσμών και Διαφάνειας, γιατί –και πάλι ευτυχώς για τη Βουλή- η ΑΔΑΕ συνεχίζει το έργο της. Τώρα επεκτείνει την έρευνά της στην «ERICSSON». Προβαίνει στις διοικητικές ενέργειες που μπορεί, σύμφωνα με το νόμο, παρ’ ότι οι προτάσεις της για βελτίωση του νομοθετικού πλαισίου αγνοούνται από την Κυβέρνηση επί δύο χρόνια, όπως η Κυβέρνηση αγνοεί και τις συγκεκριμένες προτάσεις που κατέθεσε στον Πρωθυπουργό η επιτροπή εμπειρογνωμόνων υπό τον καθηγητή κ. Δημήτρη Τσάτσο, που με δική του πρωτοβουλία συγκρότησε ο Πρωθυπουργός. Τι έκανε τις προτάσεις αυτής της ομάδας σοφών; Τι έχουν απογίνει; 
      Ευτυχώς, λοιπόν, η Α.Δ.Α.Ε. συνεχίζει και εφόσον συνεχίζεται η κοινοβουλευτική της εποπτεία μέσω της Επιτροπής Θεσμών και Διαφάνειας, δεν θα σταματήσει η έρευνα. 
      Και υπάρχει πάντα ο τελικός κριτής, ο ελληνικός λαός, που ελπίζω ότι γρήγορα θα κληθεί να καταλογίσει και για το θέμα αυτό την πολιτική ευθύνη. Και θα την καταλογίσει στον κύριο υπεύθυνο, που είναι ο κ. Καραμανλής και φυσικά μαζί μ’ αυτόν η Κυβέρνησή του. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
      Η κ. Βούλτεψη έχει το λόγο.
      ΣΟΦΙΑ ΒΟΥΛΤΕΨΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, χωρίς να θέλω να υποβαθμίσω τη σοβαρότητα του θέματος των υποκλοπών που συζητούμε σήμερα, θα μου επιτρέψετε να είμαι σε διαφορετικό κλίμα και να προεκτείνω μερικές σκέψεις μου, που έχω ήδη καταθέσει στην Ειδική Μόνιμη Επιτροπή Θεσμών και Διαφάνειας.
      Σε λίγες μέρες κλείνει ένας χρόνος από τότε που έγινε γνωστό το σκάνδαλο και άρχισαν όλοι να ασχολούνται με αυτό, Βουλή, δικαιοσύνη, μέσα ενημέρωσης. Και πραγματικά είναι να απορεί κανείς πώς για άλλη μια φορά όλοι μαζί πέσαμε και τότε από τα σύννεφα. Αυτό για το οποίο ουδείς πλέον απορεί, είναι το γεγονός ότι παρά το ότι είναι απολύτως βέβαιο πως η υπόθεση αυτή δεν έρχεται πρώτη στις προτεραιότητες ενδιαφέροντος της κοινής γνώμης, καταβλήθηκε για άλλη μια φορά προσπάθεια αποπροσανατολισμού και στροφής της προσοχής του λαού προς μια συγκεκριμένη κατεύθυνση με τρόπο μονοθεματικό. 
      Η προσπάθεια αυτή συνεχίζεται και με την πρόταση που συζητούμε σήμερα, ενώ επί ένα χρόνο –το λέω για άλλη μια φορά- η Ειδική Μόνιμη Επιτροπή Θεσμών και Διαφάνειας της Βουλής παραμένει εντελώς εξουδετερωμένη και σχεδόν δεν ασχολείται με κανένα άλλο θέμα της αρμοδιότητάς της, αν και σίγουρα υπάρχουν πολλά και σοβαρότερα. 
      Επί ένα χρόνο, αγαπητοί συνάδελφοι, η επιτροπή δεν ασχολήθηκε, για παράδειγμα, με τον έλεγχο του ραδιοτηλεοπτικού τοπίου και με τις εξαιρετικά χαμηλού επιπέδου εκπομπές, που υποβαθμίζουν το πνευματικό και ψυχικό επίπεδο του λαού. Έτσι, δόθηκε η ευκαιρία να συνεχίσουν να μεταδίδονται τέτοιες εκπομπές στο σύνολο της περσινής σεζόν, με τις κυρώσεις να επιβάλλονται τον Ιούνιο, όταν δηλαδή είχαν ολοκληρώσει τον κύκλο τους και είχαν προκαλέσει βλάβες στην ψυχική υγεία του λαού και κυρίως των νέων.
      Ο  μονοθεματικός τρόπος με τον οποίο καλύφθηκε η ειδησεογραφία την ίδια εκείνη περίοδο, εξαφάνισε από την ειδησεογραφία άλλα θέματα, όπως -για παράδειγμα- τις αιματηρές ταραχές για τα σκίτσα του Μωάμεθ, την επίσκεψη του Ρώσου Υπουργού Εξωτερικών για την προώθηση της ενεργειακής συνεργασίας μέσω της Ελλάδας, αλλά και την παράδοση του Βαβύλη από τους Ιταλούς και την εκταφή του Ρώσου Ζιλίμ, που σε διαφορετική περίπτωση θα κατείχαν την τιμητική πρώτη θέση στην ενημέρωση των Ελλήνων.
      Αυτός ο αποπροσανατολισμός, τον οποίο εγώ θεωρώ μέγα πολιτικό λάθος, επιτεύχθηκε ακριβώς επειδή εμφανίστηκε αυτή η ακατανόητη εμμονή σ’ ένα θέμα, που ερευνά η δικαιοσύνη και οπωσδήποτε, κατά την άποψή μου, δεν είναι σοβαρότερο από την ψυχική υγεία του λαού, που στα διαλείμματα της «ενημέρωσής του» για τις υποκλοπές, διασκέδαζε, παρακολουθώντας μια τηλεοπτική αγελάδα να αφοδεύει. 
      Στο μεταξύ είχαμε όλοι ανακαλύψει την Α.Δ.Α.Ε., για την εξουδετέρωση της οποίας κατηγορήθηκε μόλις πριν από λίγο η κακιά Δεξιά, μια αρχή, όμως, που θα σας θυμίσω ότι συστήθηκε το 2003 εν όψει των Ολυμπιακών Αγώνων και σε όλη τη διάρκεια εκείνης της χρονιάς, που δεν κυβερνούσε η κακιά Δεξιά, συνεδρίαζε στο σπίτι του Προέδρου της, όπως ο ίδιος αποκάλυψε στην αρμόδια επιτροπή της Βουλής. Τόσο μεγάλο ενδιαφέρον είχε δείξει η τότε κυβέρνηση και σημερινή Αξιωματική Αντιπολίτευση, που τώρα διαρρηγνύει τα ιμάτιά της, επειδή η Κυβέρνηση της Νέας Δημοκρατίας δεν προσέφυγε αμέσως σε μια αρχή, την οποία το ΠΑ.ΣΟ.Κ. απέφυγε να εξοπλίσει. 
      Με πέντε υπαλλήλους την παραδώσατε στη Νέα Δημοκρατία, κύριοι συνάδελφοι του ΠΑ.ΣΟ.Κ. και το Μάρτιο του 2004 η Α.Δ.Α.Ε. έψαχνε ακόμη για γραφεία. Ο νόμος σύστασής της προέβλεπε προσωπικό σαράντα ατόμων, αλλά οι προσλήψεις ξεκίνησαν το Νοέμβριο του 2004 επί της κακιάς Δεξιάς, δηλαδή επί της Νέας Δημοκρατίας. Το 2004, ολυμπιακή χρονιά, ο προϋπολογισμός της Α.Δ.Α.Ε., για την οποία χύνετε τώρα κροκοδείλια δάκρυα, ήταν 708.000 ευρώ. Το 2005 επί της κακιάς Δεξιάς αυξήθηκε σε 2.000.000 ευρώ και το 2006 σε 2.500.000 ευρώ. 	 
      Μάλιστα, χωρίς να έχει το απαιτούμενο προσωπικό, η Α.Δ.Α.Ε. ενέκρινε πεντακόσιες είκοσι οχτώ αιτήσεις για άρση του τηλεφωνικού απορρήτου. Και αυτό δεν το έκανε επί της κακιάς Δεξιάς. Όπως μάθαμε, οι έλεγχοι στις εταιρείες γίνονται κατόπιν ραντεβού, διότι αυτό προβλέπει ο κανονισμός της Α.Δ.Α.Ε.. Για να γίνει αιφνιδιαστικός έλεγχος, πρέπει να υπάρχει εμπιστευτική έγγραφη καταγγελία, αλλά και θετική γνωμοδότηση από την ολομέλεια της Α.Δ.Α.Ε.. Μέχρι την ημέρα που ξέσπασε το σκάνδαλο, ούτε η Α.Δ.Α.Ε. ούτε η Εθνική Επιτροπή Τηλεπικοινωνιών και Ταχυδρομείων είχαν ποτέ διενεργήσει αυτεπάγγελτους ελέγχους. 
      Πέσατε από τα σύννεφα, κύριοι συνάδελφοι, αν και πολύ καλά γνωρίζετε πως ο ν. 3115/2003, ο νόμος του ΠΑ.ΣΟ.Κ. δηλαδή, επέτρεπε τις αθρόες και κατ’ ουσίαν ανεξέλεγκτες παρακολουθήσεις. Πέσατε από τα σύννεφα, αν και από έγγραφο της Α.Δ.Α.Ε. του Ιουλίου του 2004 προκύπτει ότι παρακολουθήσεις γίνονταν από χρόνια. Εσείς δεν ήσαστε στην Κυβέρνηση, κύριοι συνάδελφοι του ΠΑ.ΣΟ.Κ., στις 17 Ιανουαρίου 1995, όταν δημιουργήθηκε το INFOPOL στο Συμβούλιο Κορυφής και έγινε πια πραγματικότητα το όνειρο της παγκόσμιας παρακολούθησης όλων των επικοινωνιών; 
      Δεν είχαν φτάσει στα αυτιά σας οι πληροφορίες, σύμφωνα με τις οποίες συστήματα παρακολούθησης είχαν προμηθευτεί οι εταιρείες από το 2001; Δεν είχε υποπέσει στην αντίληψή σας η προφητική ομιλία τον Ιούνιο του 2003 σε ημερίδα του Υπουργείου Μεταφορών και Επικοινωνιών στο Χολαργό του πρώην Διευθυντή Ασφαλείας Επικοινωνιών της «VODAFONE», κατά την οποία επέσεισε τον κίνδυνο, συνομιλίες να πωλούνται σε CD; 
      Είναι δυνατόν να παριστάνει η Βουλή σήμερα την ανήξερη, πως τάχα τώρα πληροφορηθήκατε τα πάντα και επιθυμείτε έρευνα σε βάθος; Και ποιος την αρνείται, κύριοι συνάδελφοι; Να την κάνει, όμως, η δικαιοσύνη. Ή της έχουμε εμπιστοσύνη ή όχι. 
      Και στο κάτω-κάτω, κύριοι συνάδελφοι, πρώτη φορά ακούμε για υποκλοπές; Τίποτα δεν έχετε ακούσει για «τεχνοαστυνόμευση», για το γεγονός, δηλαδή, ότι μπορούν να παρακολουθούν τις συνήθειές μας ακόμα και μέσω των πιστωτικών μας καρτών; Κρατικές υπηρεσίες σε όλο τον κόσμο διαθέτουν τράπεζες εκατό δισεκατομμυρίων λέξεων για πληροφορίες επί προσωπικών δεδομένων, στις οποίες έχουν πρόσβαση εκατό χιλιάδες κρατικοί υπολογιστές σε όλον τον κόσμο. Στο αμερικανικό σούπερ κομπιούτερ «CRAY», στο «ECCELON», φτάνουν κάθε μισή ώρα ένα εκατομμύριο μηνύματα. Σε όλο τον κόσμο, γίνονται τρία δισεκατομμύρια υποκλοπές την ημέρα.
      Ξέρετε καλά ότι επί Ελληνικής Προεδρίας στις Βρυξέλλες, αποκαλύφθηκε σκάνδαλο υποκλοπών, όταν βρέθηκαν κοριοί μέσα στο Συμβούλιο Υπουργών. Από τα κινητά τηλέφωνα δύο συνεργατών του δεν εντοπίστηκε ο Οτσαλάν στο Ναϊρόμπι; Στην Ισπανία, το λογισμικό συνακρόασης δεν βρίσκεται σε λειτουργία μετά το χτύπημα της 11ης Μαρτίου 2004; Μόλις τον περασμένο Σεπτέμβριο δεν αποκαλύφθηκε πως είχε εξελιχθεί σε εκτροφείο κοριών η ιταλική τηλεφωνική εταιρεία «TELECOM»; Φταίει εκεί η κακιά Δεξιά; Σας θυμίζω ότι είναι η κακιά Αριστερά στην εξουσία. 
      Και εν πάση περιπτώσει, επειδή αυτά είναι θέματα, τα οποία κάθε φορά πρέπει να ερευνά η δικαιοσύνη, επειδή υπάρχουν υλοποιήσεις συμφωνιών για τις οποίες δεν ευθύνεται η δική μας Κυβέρνηση και επειδή πρέπει να σας θυμίσω ότι υπήρξε και κόντρα, που αναπτύχθηκε πέρυσι μεταξύ των διαφόρων αρχών λόγω επικάλυψης αρμοδιοτήτων, με την Α.Δ.Α.Ε. να διεκδικεί υπερεξουσίες, τις οποίες δεν νομίζω ότι είμαστε διατεθειμένοι να δώσουμε σ’ αυτήν την Αίθουσα –μάλιστα πρόκειται για υπερεξουσίες από τις οποίες, όπως αναφέρθηκε, θα ζητήσει να αποκτήσει και ιδιαίτερα έσοδα- κυρίες και κύριοι συνάδελφοι, αν κάνει κανείς τον κόπο να διαβάσει τα Πρακτικά των μαραθώνιων συνεδριάσεων στη Βουλή των Ελλήνων, θα εντυπωσιαστεί –και αυτό το λέω ξανά με μεγάλη μου λύπη- με το πάθος που επέδειξαν, τις γνώσεις που απέκτησαν για την ομάδα OLAF, για τα καρτοκινητά - «σκιές», για τα δεύτερα τηλέφωνα, για ένα σωρό λεπτά τεχνικά θέματα ή για σκαμπρόζικες λεπτομέρειες, όπως για ιδιοκτήτρια οίκου ανοχής και για ένα μάγειρα που επικοινωνούσαν με κινητά «σκιές».
      Αν αναλογιστούμε το χρόνο που διέθεσαν οι εκπρόσωποι του λαού για ένα και μοναδικό θέμα, όσο σοβαρό και αν είναι αυτό, στον αναγνώστη αυτών των Πρακτικών δεν θα μείνει καμία αμφιβολία πως αν οι εκπρόσωποί του,  δηλαδή εμείς, ασχολούνταν με τόσο πάθος, αποκτούσαν τόσες γνώσεις και διέθεταν τόσο χρόνο για την αντιμετώπιση προβλημάτων, όπως η ανεργία, η φτώχεια, η παιδεία και η υγεία, θα είχαμε λύσει όλα τα προβλήματα του ελληνικού λαού. 
      ΓΙΑΝΝΗΣ ΚΟΥΤΣΟΥΚΟΣ: Ασχοληθείτε εσείς μ’ αυτά και αφήστε μας εμάς. 
      ΣΟΦΙΑ ΒΟΥΛΤΕΨΗ: Κύριε συνάδελφε…
      ΠΡΟΕΔΡΕΥΩΝ (Γεώργιος Σούρλας): Κύριε Κουτσούκο, υπάρχει λόγος να διακόπτετε τώρα εσείς; 
      ΓΙΑΝΝΗΣ ΚΟΥΤΣΟΥΚΟΣ: Προσβάλλει τους Βουλευτές, κύριε Πρόεδρε! 
      ΠΡΟΕΔΡΕΥΩΝ (Γεώργιος Σούρλας): Μα, τι προσβάλλει, τώρα; Σας παρακαλώ πάρα πολύ! 
      ΣΟΦΙΑ ΒΟΥΛΤΕΨΗ: Λέω τη γνώμη μου ελεύθερα από ένα ελεύθερο βήμα, μπροστά σε λαό που με έχει εκλέξει. 
      Και λέω ξανά ότι αν όλοι ασχολούμεθα μ’ ένα από αυτά τα θέματα που σας ανέφερα με τόσο πάθος και τόσο ενδιαφέρον, θα τα είχαμε λύσει και ο ελληνικός λαός θα ζούσε σε μια ευτυχισμένη χώρα!
      (Χειροκροτήματα από την πτέρυγα της Νέας Δημοκρατίας)
      ΓΙΑΝΝΗΣ ΚΟΥΤΣΟΥΚΟΣ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Κουτσούκο, σας παρακαλώ πάρα πολύ! 
      ΓΙΑΝΝΗΣ ΚΟΥΤΣΟΥΚΟΣ: …μας επιπλήττει, κύριε Πρόεδρε… 
      ΠΡΟΕΔΡΕΥΩΝ (Γεώργιος Σούρλας): Βλέπετε πώς είναι ο κατάλογος. Τώρα είναι η σειρά του εκπροσώπου σας, του Αντιπροέδρου της Βουλής και συναδέλφου κ. Πετσάλνικου, ο οποίος θα πάρει το λόγο. Πιστεύω ότι έχει τη δυνατότητα να απαντήσει και είδατε ότι δεν διέκοψε την κ. Βούλτεψη. 
      Κύριε Πετσάλνικε, έχετε το λόγο. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κυρίες και κύριοι συνάδελφοι, ακούγοντας τις ομιλίες των συναδέλφων της Νέας Δημοκρατίας και ιδιαίτερα την ομιλία της κ. Βούλτεψη, ομολογώ ότι ανησυχώ ακόμη περισσότερο. Ανησυχώ ακόμη περισσότερο για την πορεία αυτής της Κυβέρνησης και για τη φιλοσοφία που διέπει την κυβερνητική πολιτική, γιατί εγώ αντελήφθην ότι η κ. Βούλτεψη μας συμβούλεψε, πρώτα απ’ όλα, να συνηθίσουμε σε τέτοια φαινόμενα: ««Τι να κάνουμε, αφού γίνονται παρακολουθήσεις, αφού οι τεχνολογίες αναπτύσσονται τόσο πολύ; Δεν θα πρέπει να αντιστεκόμαστε, δεν θα πρέπει να αντιδρούμε, δεν θα πρέπει να δημιουργούμε θεσμούς που θα ελέγχουν αυτούς τους «μεγάλους αδελφούς»». 
      Και η κ. Βούλτεψη επέπληξε τη Βουλή, λέγοντας ότι δεν ασχολείται με θέματα όπως η ανεργία, η παιδεία, η υγεία. Ασχολούμαστε, κυρία Βούλτεψη! Η Κυβέρνησή σας δεν ασχολείται και όταν ασχολείται, τότε δημιουργεί ακόμα περισσότερα προβλήματα! Πετύχατε επί τρία χρόνια, η παιδεία, για παράδειγμα, να είναι σε συνεχή αναταραχή! Ποιος φταίει; Η Κυβέρνησή σας φταίει! 
      Κυρίες και κύριοι συνάδελφοι, άφωνο παρακολούθησε…
      ΜΙΛΤΙΑΔΗΣ ΕΒΕΡΤ: Κάνετε σύγκριση με τα τριάντα χρόνια! 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κύριε Έβερτ, τρία χρόνια κυβερνάει η Νέα Δημοκρατία και τρία χρόνια η παιδεία είναι στα μαύρα της τα χάλια! Τρία χρόνια σε αναστάτωση, τρία χρόνια με προβλήματα που οξύνονται. 
      ΜΙΛΤΙΑΔΗΣ ΕΒΕΡΤ: Τριάντα χρόνια εσείς είχατε διαλύσει τον κόσμο. Θέλετε και τα ρέστα; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ, κύριε συνάδελφε, μη διακόπτετε! 
      Κύριε Πρόεδρε, παράκληση! 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κύριε Πρόεδρε, δέχομαι διακοπές από τους συναδέλφους και αναγκάζομαι ν’ απαντήσω. 
      ΑΝΔΡΕΑΣ ΛΥΚΟΥΡΕΝΤΖΟΣ: Είκοσι πέντε χρόνια ευτυχίας! 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Δεκαοκτώ είναι όλα. Είκοσι πέντε έγιναν τώρα, κύριε Λυκουρέντζο; Τα δικά σας, τα δεκατέσσερα ή δεκαπέντε ως Νέα Δημοκρατία, τα διαγράφετε; Και στα Μαθηματικά, στην απλή Αριθμητική, δεν είστε καλοί! 
      ΑΝΔΡΕΑΣ ΛΥΚΟΥΡΕΝΤΖΟΣ: Έχετε και πληθωρισμό! 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κυρίες και κύριοι συνάδελφοι, άφωνο παρακολούθησε το πανελλήνιο -και βέβαια όλοι εμείς- στις 2 Φεβρουαρίου 2006 τρεις Υπουργούς της Κυβέρνησης να δηλώνουν σ’ εκείνη την περίφημη κοινή συνέντευξη ότι από το καλοκαίρι του 2004 -και τουλάχιστον μέχρι το Μάρτιο του 2005- γίνονταν στη χώρα μας παράνομες παρακολουθήσεις τηλεφώνων. 
      Μετά το πρώτο ερώτημα που αυθόρμητα γεννήθηκε, δηλαδή ποιοι είναι οι δράστες, η ασάφεια των απαντήσεων από εκείνη την πρώτη συνέντευξη των τριών Υπουργών, καθώς και οι αντιφάσεις στις τοποθετήσεις τους, προκάλεσαν πληθώρα επιπρόσθετων ερωτημάτων.
      Κορυφαίο, βέβαια, ήταν το εξής ερώτημα: Γιατί η Κυβέρνηση κράτησε στο σκοτάδι επί ένα ολόκληρο χρόνο τόσο τους θεσμικούς παράγοντες της χώρας και τις αρμόδιες κατά το Σύνταγμα αρχές –εν προκειμένω την Αρχή Διασφάλισης του Απορρήτου των Επικοινωνιών- όσο και ολόκληρο τον ελληνικό λαό, αφού οι Υπουργοί ομολογούσαν ότι τουλάχιστον επισήμως η Κυβέρνηση γνώριζε για τις υποκλοπές ήδη από τις αρχές Μαρτίου 2005;
      Το κωμικοτραγικό δε της συμπεριφοράς της Κυβέρνησης σ’ ένα τόσο μεγάλο, τόσο κύριο και τόσο σημαντικό θέμα, που με ευθύνη της όμως –όπως είπα- είχε αποκρυβεί επί ένα ολόκληρο χρόνο, αποδεικνύεται από τις πρώτες λέξεις των Υπουργών σ’ εκείνη τη συνέντευξη.   
      Ακούστε τι έλεγε ο Κυβερνητικός Εκπρόσωπος και Υπουργός Επικρατείας κ. Ρουσόπουλος στις 2 Φεβρουαρίου 2006: «Κυρίες και κύριοι, σας καλέσαμε σήμερα εδώ, προκειμένου να σας ενημερώσουμε για ένα σημαντικό θέμα, το οποίο άπτεται της εθνικής ασφάλειας. Η σημερινή ενημέρωση που γίνεται με υπευθυνότητα και με θεσμικό τρόπο, αποβλέπει στους εξής βασικούς στόχους. Πρώτον, στην προστασία του εθνικού συμφέροντος και της εθνικής ασφάλειας. Δεύτερον, στην προστασία του δημοσίου συμφέροντος και της ιδιωτικής σφαίρας του καθενός πολίτη και τρίτον, στην υπηρέτηση της βασικής αρχής της νέας διακυβέρνησης για διαφάνεια.». 
      Δηλαδή, η Κυβέρνηση που επί ένα χρόνο κάλυπτε, έκρυβε, κρατούσε στο σκοτάδι τους πάντες και είχε κρατήσει σε άγνοια –επαναλαμβάνω- και τους θεσμικούς παράγοντες και ολόκληρο τον ελληνικό λαό –κωμικό και τραγικό ταυτόχρονα από πλευράς της- τώρα μιλάει για διαφάνεια! 
      Η έρευνα της Α.Δ.Α.Ε., που είχε αγνοήσει επιδεικτικά η Κυβέρνηση και που άρχισε μετά απ’ αυτό, έφερε στο φως πολύτιμα στοιχεία. Παράλληλα, η κοινοβουλευτική διαδικασία στα πλαίσια της Ειδικής Μόνιμης Επιτροπής Θεσμών και Διαφάνειας βοήθησε στο να προσδιοριστούν γεγονότα και ρόλοι διαφόρων προσώπων, αλλά κυρίως ανέδειξε παραλείψεις αρμοδίων και ένα σωρό αντιφάσεις στους ισχυρισμούς των αρμοδίων κυβερνητικών παραγόντων. 
      Αποκάλυψε την ανακρίβεια και την αναλήθεια τέτοιων ισχυρισμών, συμπεριφορές, δηλώσεις, πράξεις, παραλείψεις, που δημιουργούν συγκεκριμένα ερωτηματικά, ερωτηματικά που χρήζουν απαντήσεων. Αναφέρω μια σειρά από ερωτηματικά που γεννήθηκαν από τη διαδικασία και τις ακροάσεις στην Ειδική Μόνιμη Επιτροπή Θεσμών και Διαφάνειας: 
      Πρώτον, αφού εκρίθη ότι επρόκειτο για θέμα εθνικής ασφάλειας, αλλά και προστασίας του δημοσίου συμφέροντος και της ιδιωτικής σφαίρας των πολιτών, όπως ακούσαμε να λέει η Κυβέρνηση, γιατί δεν ενημερώθηκαν, για παράδειγμα, ο Πρόεδρος της Δημοκρατίας, οι Αρχηγοί των κομμάτων και αμέσως η κατά το Σύνταγμα αρμόδια αρχή, η Α.Δ.Α.Ε.; 
      Δεύτερον, γιατί ο τότε Υπουργός Δημόσιας Τάξης κ. Βουλγαράκης έπλεξε το εγκώμιο του υπεύθυνου της «VODAFONE» σ’ εκείνη την πρώτη συνέντευξη, ενώ εγνώριζε ο ίδιος πολύ καλά από την αρχή ότι η αφαίρεση -χωρίς ενημέρωση κανενός από τη «VODAFONE»- του λογισμικού τουλάχιστον δυσχέρανε την αποκάλυψη των ενόχων και ίσως να οδήγησε και στην απόσβεση διαφόρων κρίσιμων στοιχείων; 
      Τρίτον, γιατί ενώ ο διευθύνων σύμβουλος της «VODAFONE» ζήτησε επανειλημμένως και επίμονα, όπως μας είπε στην επιτροπή, από το μεσημέρι της 9ης Μαρτίου 2005 να ενημερώσει τον Πρωθυπουργό, ο κ. Ρουσόπουλος δήλωνε στη συνέντευξη ότι ο κ. Κορωνιάς επικοινώνησε και ζήτησε να συναντηθεί με τον κ. Αγγέλλου στις 10 Μαρτίου και όχι στις 9, όπως λέει ο κ. Κορωνιάς; Και γιατί ενώ από τις 9 Μαρτίου ζήτησε ο κ. Κορωνιάς να ενημερώσει για ένα τόσο σημαντικό θέμα εθνικής ασφάλειας τον Πρωθυπουργό, η συνάντηση με τον κ. Αγγέλλου και τον κ. Βουλγαράκη έγινε μόλις το βράδυ της επόμενης ημέρας, μετά από τριάντα έξι ολόκληρες ώρες; 
      Τέταρτον, όπως αποκάλυψε η έρευνα της Α.Δ.Α.Ε., οι παρακολουθήσεις μέσω ορισμένων κέντρων, όπως -για παράδειγμα- το κέντρο «ΚΗΦΙΣΟΣ Ι» της «VODAFONE» και το Κέντρο της Πειραιώς, στα οποία είχε τοποθετηθεί το παράνομο λογισμικό, διεκόπησαν και επαναλειτούργησαν αργότερα. Στο κέντρο «ΚΗΦΙΣΟΣ Ι» η σύνδεση διεκόπη στις 23 Σεπτεμβρίου 2004  και επαναλειτούργησε το σύστημα μετά από μερικές μέρες, στις 27 Σεπτεμβρίου. Στο κέντρο της Πειραιώς υπήρξε πλήρης αποσύνδεση στις 28 Σεπτεμβρίου και επαναλειτουργία μετά από μέρες, την 1η Οκτωβρίου 2004. 
      Μεγάλο ερώτημα: Ποιος είχε ενδιαφέρον μετά τη λήξη; Είχαν λήξει οι Ολυμπιακοί και οι Παραολυμπιακοί Αγώνες. Ποιος είχε ενδιαφέρον να επαναλειτουργήσει το σύστημα μετά από τόσο διάστημα; 
      Πέμπτον, πόσα και ποια ήταν τα πρόσωπα που υπήρξαν θύματα των υποκλοπών; Δεν έχει δοθεί ακόμη συγκεκριμένη απάντηση. Ποια υπηρεσία και πώς διαπίστωσε ποιοι ήταν τα θύματα των υποκλοπών; Πού βρίσκεται το περιεχόμενο των υποκλοπών;
      Έκτον, σε ποιο στάδιο είχαν φθάσει οι έρευνες της Ε.Υ.Π.; Γιατί και με ποιου εντολή δεν έγινε η ταυτοποίηση του κατόχου του τηλεφώνου-σκιά, που αποδεικνύεται από την έρευνα της Α.Δ.Α.Ε. ότι είχε εντοπιστεί, ενώ είχε επακριβώς προσδιοριστεί από την Ε.Υ.Π. ο χώρος που λειτουργούσε στον Πειραιά; Αυτό μας ομολόγησαν οι υπεύθυνοι της Ε.Υ.Π., όταν ήρθαν στην επιτροπή, δηλαδή ότι είχαν εντοπίσει το χώρο όπου εκινείτο ο κάτοχος του τηλεφώνου-σκιά και δεν έκαναν –λέει- τη διαπίστωση και την ταυτοποίηση. 
      Έβδομον, γιατί δεν κατατέθηκε στην Ειδική Μόνιμη Επιτροπή Θεσμών και Διαφάνειας το πόρισμα της Ε.Υ.Π.; Γιατί, επίσης, δεν παραδόθηκε το πόρισμα της Ε.Υ.Π. στην Α.Δ.Α.Ε.; Γιατί έδωσε αυτήν την απαγορευτική εντολή ο σημερινός Υπουργός Δημόσιας Τάξης κ. Βύρων Πολύδωρας; Έτσι θα εξευρίσκετο η αλήθεια; Έτσι θα έλαμπε η αλήθεια;
      Όγδοον, γιατί δεν ετέθησαν υπόψη της Α.Δ.Α.Ε. τα στοιχεία των ερευνών που είχε διενεργήσει και η Αστυνομία, που, όπως μας είπε ο κ. Βουλγαράκης, είχε αναλάβει τότε, στο διάστημα που ο ελληνικός λαός και όλοι μας δεν γνωρίζαμε τίποτα, την κατά το ήμισυ έρευνα; Πεδίο έρευνας υπήρχε και για την αστυνομία, εκτός από την Ε.Υ.Π.; 
      Ένατον, γιατί δεν συνεργάστηκε καθόλου η Ε.Υ.Π. με ομόλογες υπηρεσίες άλλων χωρών, στο έδαφος των οποίων λειτούργησαν, ως γνωστόν, ύποπτα τηλέφωνα, όπως παραδείγματος χάρη στις Ηνωμένες Πολιτείες της Αμερικής, στην Αγγλία, στην Αυστραλία, στη Ρωσία, στην Αλβανία; 
      Δέκατον, γιατί το Υπουργείο Δικαιοσύνης δεν ζήτησε από εμπλεκόμενες ξένες χώρες την άρση του απορρήτου των συνδιαλέξεων  από το κέντρο sms των χωρών αυτών, ώστε να γίνουν γνωστοί οι συνδρομητές που επικοινωνούσαν με τα τηλέφωνα-σκιές; Η Α.Δ.Α.Ε. είπε: «Δεν έχω εγώ αρμοδιότητα. Δίδω τα στοιχεία. Θα πρέπει τα αρμόδια Υπουργεία –εν προκειμένω το Υπουργείο Δικαιοσύνης, σε συνεργασία με το Υπουργείο Εξωτερικών- να προβούν σ’ αυτές τις διαδικασίες, για να υπάρχει πληροφόρηση.» Δεν έγινε και αυτό. 
      Ενδέκατον, γιατί  η Νέα Δημοκρατία αρνείται επίμονα να καταθέσει στην Ειδική Μόνιμη Επιτροπή Θεσμών και Διαφάνειας, ο στρατηγός της ΕΛ.ΑΣ. κ. Σύρος, που ήταν επικεφαλής των ερευνών πεδίου που είχε διενεργήσει, όπως είπα, η Αστυνομία με εντολή του κ. Βουλγαράκη το 2005; 
      Δωδέκατον, γιατί η Νέα Δημοκρατία άλλαξε αιφνιδίως στις 27-7-2006 –μπορείτε να μου το πείτε, αγαπητέ Πρόεδρε της Επιτροπής, κύριε Καραμάριε- στάση στην Ειδική Μόνιμη Επιτροπή Θεσμών και Διαφάνειας, αρνούμενη να κληθεί και να καταθέσει εκπρόσωπος της οικογένειας Τσαλικίδη -και το έχει ζητήσει η οικογένεια και το χρωστάμε και ανθρώπινα, χρωστάμε ακόμα να ακούσουμε τον εκπρόσωπο της οικογένειας Τσαλικίδη που έχασε τον άνθρωπό της- ενώ την προηγούμενη ημέρα είχαμε αποφασίσει στην επιτροπή να γίνει  η κλήση, να έλθει και να μας ενημερώσει;
      Τα ερωτήματα αυτά χρήζουν απαντήσεων και για να υπάρξουν απαντήσεις απαιτείται διερεύνηση από την εξεταστική επιτροπή. 
      Η κυβερνητική πλειοψηφία, θα την ακούσετε, κύριοι συνάδελφοι, πολλές φορές, χρησιμοποιεί ως βασικό επιχείρημα το ότι η Κυβέρνηση και ο Πρωθυπουργός ήταν το θύμα των υποκλοπών. Εγώ, όμως, γνωρίζει ότι τα πραγματικά θύματα, όποτε και όπου υπάρχουν θύματα, πάντα επιθυμούν διακαώς την αποκάλυψη της αλήθειας και την τιμωρία των ενόχων. Δεν επιδιώκουν συσκότιση, συγκάλυψη και σιωπή. Πρώτη φορά βλέπω ένα περίεργο θύμα να θέτει τόσα πολλά εμπόδια, ώστε να μην αποκαλυφθεί η αλήθεια, να μην αποκαλυφθούν οι ένοχοι. 
      Αν και σήμερα, μετά το πέρας της συζήτησης, κύριοι συνάδελφοι της Νέας Δημοκρατίας, αρνηθείτε τη σύσταση εξεταστικής επιτροπής, τότε θα επιβεβαιωθούν οι εκτιμήσεις ότι η Κυβέρνηση και ο Πρωθυπουργός κατ’ ουσίαν δεν υπήρξαν θύματα των υποκλοπών, αλλά λόγω των δικών τους ευθυνών –και εννοώ της Κυβέρνησης και του Πρωθυπουργού- δεν επιθυμούν να αποκαλυφθεί η αλήθεια. 
      Για εμάς όμως, όπως και για ολόκληρο τον ελληνικό λαό, το τεράστιο αυτό σκάνδαλο δεν λήγει εδώ, δεν κλείνει εδώ απόψε, αντίθετα ανοίγει. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πετσάλνικο.
      Το λόγο έχει ο κ. Απόστολος Σταύρου. 
      ΑΠΟΣΤΟΛΟΣ ΣΤΑΥΡΟΥ: Κυρίες και κύριοι συνάδελφοι, η υπόθεση των υποκλοπών, με πρώτο στόχο τον Πρωθυπουργό και μέλη του Υπουργικού Συμβουλίου, αποτελεί πράγματι πρωτοφανές φαινόμενο στη νεώτερη ιστορία της χώρας μας. Είναι μια παράνομη ενέργεια, που απέδειξε σε ποιο ύψιστο σημείο τελειότητας έχει φθάσει η ηλεκτρονική κατασκοπεία. 
      Από την πρώτη στιγμή, δηλώσαμε ότι καταδικάζουμε τις έκνομες αυτές πράξεις και επιθυμούμε, αφού εμείς υπήρξαμε θύματα της θλιβερής αυτής ιστορίας, να λάμψει η αλήθεια και να φθάσουμε σ’ εκείνους τους υποκλοπείς, που ποδοπάτησαν αξίες και αρχές και προσέβαλαν την Ελληνική Δημοκρατία. 
      Στις προθέσεις μας ήταν και είναι η πλήρης αποκάλυψη της αλήθειας και όσοι υποστηρίζουν τα αντίθετα, πλανώνται πλάνην οικτράν. Αποδεικνύουν για άλλη μια φορά, σε θέματα ύψιστης εθνικής ασφάλειας, την απέραντη ελαφρότητα, με την οποία προσεγγίζουν την υπόθεση. Αποδεικνύουν για άλλη μια φορά τις μικροπολιτικές τους σκοπιμότητες και επιδιώξεις και την προσπάθεια δημιουργίας εσφαλμένων εντυπώσεων. Επιχειρούν την πολιτική εξαπάτηση των πολιτών με μια πρωτοφανή βιομηχανία ψεύδους και διαστρέβλωσης των πραγματικών περιστατικών και γεγονότων. Μπροστά στο τυχόν πρόσκαιρο πολιτικό όφελος, δεν διστάζουν να ισοπεδώσουν τα πάντα, διαδίδοντας ανακριβείς πληροφορίες περί συγκάλυψης και άλλους αφελείς πολιτικούς ισχυρισμούς. Προσποιούνται μάλλον τους αφελείς, όταν υποστηρίζουν ότι το θύμα μιας εγκληματικής πράξης επιχειρεί να καλύψει το δράστη. Αυτό δεν γνωρίζω σε ποια λογική αντέχει. Αν τέτοιου είδους λογική διεκδικεί το ΠΑ.ΣΟ.Κ, να τη χαίρεται. 
      Κυρίες και κύριοι συνάδελφοι, η Α.Δ.Α.Ε., χάρη στις κυβερνητικές πρωτοβουλίες, αναβαθμίστηκε και μπόρεσε να παίξει ουσιώδη ρόλο στην υπόθεση. Υπενθυμίζω ότι η Α.Δ.Α.Ε. θεσμοθετήθηκε περίπου το 2003 χωρίς στοιχειώδη υποδομή. Την άφησαν στην τύχη τους. Δεν είχαν οι  άνθρωποι ούτε γραφεία να συνεδριάσουν. Αρχικά, συνεδρίαζαν στο σπίτι του Προέδρου της. 
      Και ήλθε η Κυβέρνηση της Νέας Δημοκρατίας, την ενίσχυσε με επιστημονικό προσωπικό, της εξασφάλισε γραφεία και την εφοδίασε με ανάλογο εξοπλισμό. Αυτά, για την ιστορική αλήθεια.
      Κυρίες και κύριοι συνάδελφοι, το θέμα που συζητάμε απόψε, απασχόλησε την Ειδική Μόνιμη Επιτροπή Θεσμών και Διαφάνειας, μετά μάλιστα από κυβερνητική πρωτοβουλία. Επί πέντε συνεχείς μήνες ακροάστηκε είκοσι πέντε πρόσωπα, που σχετίζονται με την υπόθεση και ολοκλήρωσε το έργο της στις 27.7.2006. Με κάθε λεπτομέρεια οι κληθέντες απάντησαν σε όλες τις ερωτήσεις των συναδέλφων Βουλευτών-μελών της επιτροπής και εξαντλήθηκε ο κατάλογος όλων όσων κατά καιρούς είχαν προταθεί από τη Συμπολίτευση και την Αντιπολίτευση για να καταθέσουν ενώπιόν μας. 
      Πέντε ολόκληρους μήνες κράτησε αυτή η διαδικασία και στις 27.7.2006, νομότυπα και σύμφωνα με τον Κανονισμό της Βουλής, ο Πρόεδρος της Επιτροπής κ. Αναστάσιος Καραμάριος -ως όφειλε και είχε καθήκον και υποχρέωση- ανακοίνωσε την ολοκλήρωση του έργου της επιτροπής και τη σύσταση πενταμελούς επιτροπής για τη σύνταξη της σχετικής αίτησης. Τότε το ΠΑ.ΣΟ.Κ. δια των κ.κ. Βενιζέλου και Πετσάλνικου ζήτησε τη συνέχιση των εργασιών για την εξέταση, δήθεν, νέων μαρτύρων, παραβιάζοντας κατάφωρα τον Κανονισμό της Βουλής και, όπως ήταν εύλογο και φυσικό, το αίτημα απερρίφθη. Η πλειοψηφία συνέταξε, ως όφειλε, έκθεση την οποία υπέβαλε, εμπροθέσμως, στην κυρία Πρόεδρο της Βουλής.
      Η άλλη πλευρά, κυρίες και κύριοι συνάδελφοι, με αήθεις κοινοβουλευτικές πρακτικές και συνεχή συρροή ασεβών και απαξιωτικών χαρακτηρισμών  θέλησε να επιβάλλει την άποψη της μειοψηφίας, όταν το συγκεκριμένο έργο, μάλιστα, της επιτροπής είχε περατωθεί και δεν βρισκόταν καν σε εξέλιξη. Μ’ ένα πρωτοφανές κοινοβουλευτικό ατόπημα θέλησε να καταργήσει την αρχή της πλειοψηφίας όπου στηρίζεται όλο το οικοδόμημα της δημοκρατίας. Λυπούμαι, ειλικρινά, διότι εξέχοντες πολιτικοί αγνόησαν στο βωμό μικροκομματικών σκοπιμοτήτων βασικούς δημοκρατικούς κανόνες. Η Α.Δ.Α.Ε. –σημειώνω- είχε εν τω μεταξύ περατώσει το έργο της, είχε συντάξει το πόρισμά της το οποίο διεβίβασε στη δικαιοσύνη. Το ίδιο έπραξε και η πλειοψηφία της επιτροπής η οποία συνέταξε την έκθεσή της, σύμφωνα με τον Κανονισμό της Βουλής.
      Κυρίες και κύριοι συνάδελφοι, δεν σεβάστηκαν οι συνάδελφοι του ΠΑ.ΣΟ.Κ. τον Κανονισμό της Βουλής, την Επιτροπή Θεσμών και Διαφάνειας στην οποία μετέχουν. Είχαν την ευκαιρία να συντάξουν δική τους, έστω, έκθεση όπου εγγράφως να διατυπώσουν τις απόψεις τους. Δεν είναι όμως τυχαίο ότι απέφυγαν να το πράξουν αυτό, γιατί ήσαν και είναι γυμνοί βάσιμων επιχειρημάτων. Αν είχαν συντάξει δική τους έκθεση, θα γινόταν συζήτηση και σύνθεση των δύο εκθέσεων και πιθανόν να καταλήγαμε σε κοινή έκθεση-πόρισμα, όπως απαιτεί ο Κανονισμός της Βουλής και οι βασικές αρχές και αξίες του δημοκρατικού μας πολιτεύματος. 
      Δυστυχώς, κύριοι συνάδελφοι του ΠΑ.ΣΟ.Κ., επιλέξατε όχι το δρόμο της ευθύνης, αλλά το δρόμο της πλήρους ανευθυνότητας, επιλέξατε το δρόμο της φυγής, της αποχώρησης από τη συνεδρίαση, όπως άλλωστε συνηθίζετε να πράττετε όταν «στριμώχνεστε» πολιτικά.
      Η πρόταση για τη σύσταση εξεταστικής επιτροπής, κυρίες και κύριοι συνάδελφοι, βρίθει ανακριβειών και αβάσιμων ισχυρισμών και ομιλείτε για, δήθεν, πολιτικές ευθύνες. Πού τις είδατε και πού καταλήξατε σε τέτοιο, τελείως, αυθαίρετο συμπέρασμα;
      	Γνωρίζετε ότι από την πρώτη στιγμή η υπόθεση παραπέμφθηκε στην ελληνική δικαιοσύνη και βρίσκεται σήμερα στον εφέτη ανακριτή.
       Πάντως όλα περίμενα να τα ακούσω, αλλά ο ισχυρισμός σας, όπως αυτός διατυπώνεται στην πρόταση για την σύσταση εξεταστικής επιτροπής, ότι η Κυβέρνηση ενέπλεξε στην όλη υπόθεση την δικαιοσύνη κατά τρόπο αντισυνταγματικό και αντιθεσμικό, υπερβαίνει κάθε όριο. Είναι πρωτοφανές αυτό, δηλαδή η καθ’ ύλην αρμόδια δικαστική εξουσία σ’ ένα τόσο σοβαρό εθνικό θέμα και ποινικά κολάσιμο δεν θα έπρεπε να είχε ανάμειξη. Δεν θα έπρεπε κατά την άποψη του ΠΑ.ΣΟ.Κ. η ελληνική δικαιοσύνη να διερευνά αυτό το σοβαρότατο θέμα.
       Επιδιώκετε να μεταφέρουμε αρμοδιότητες της δικαιοσύνης σ’ άλλες αρχές; Θέλετε να ψαλιδίσετε την ελληνική δικαιοσύνη; Πείτε το καθαρά.
       Πάντως, διαπίστωσα από τους μέχρι τώρα τρεις συναδέλφους εισηγητές του ΠΑ.ΣΟ.Κ., ότι κανείς δεν έκανε αναφορά σ’ αυτήν την παράγραφο της πρότασής σας, αγαπητέ κύριε Πρόεδρε, κύριε Κακλαμάνη. Κανείς δεν το υπερασπίστηκε και πιστεύω ούτε κι εσείς! Γιατί ήταν ένα κοινοβουλευτικό ατόπημα, να ονοματίζεται ότι δήθεν κατά τρόπο αντισυνταγματικό και αντιθεσμικό η Κυβέρνηση, ενέπλεξε τη δικαιοσύνη σ’ αυτήν την υπόθεση. 
      Κυρίες και κύριοι συνάδελφοι, όλα τα θέματα που αναφέρονται στην υπό κρίση πρόταση έχουν ερευνηθεί διεξοδικά και από την Επιτροπή Θεσμών και Διαφάνειας και την Αρχή Διασφάλισης Απορρήτου των Επικοινωνιών, την Α.Δ.Α.Ε.. Για όλους αυτούς τους λόγους δεν συντρέχει λόγος σύστασης εξεταστικής επιτροπής. 
      Όσον αφορά στον κ. Βενιζέλο, είπε τελειώνοντας την ομιλία του – και πράγματι έτσι είναι - ότι στις εθνικές εκλογές θα μας κρίνει, θα μας αξιολογήσει ο ελληνικός λαός. Αλλά απ’ ό,τι φαίνεται θα προτιμήσει και πάλι θα επιλέξει τη Νέα Δημοκρατία και Πρωθυπουργό τον Κώστα Καραμανλή. 
      Ευχαριστώ για την προσοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ., κ. Παπανδρέου, έχει το λόγο. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, στις 10 Μαρτίου 2005 αποκαλύφθηκε η υπόθεση των υποκλοπών. Ένα ζήτημα που τότε χαρακτηρίστηκε από την ίδια την Κυβέρνηση ότι άγγιζε τα πιο ευαίσθητα ζητήματα εθνικής ασφάλειας της πατρίδας μας. Κρατικά μυστικά, απόρρητες στρατιωτικές πληροφορίες, σχέδια αμύνης, προμήθειες, κινήσεις υπουργείων και οργανισμών, συνομιλίες του Πρωθυπουργού και πολλών άλλων πολιτικών. Αποκαλύφθηκε στην συνέχεια ότι κανένας πολίτης αυτής της χώρας δεν ήταν ασφαλής απέναντι στον μηχανισμό αυτών των υποκλοπών. Ανυποψίαστοι οι πολίτες και οι κάτοικοι της χώρας μας απροστάτευτοι από μία σπείρα, που παρακολουθούσε τη ζωή τους και παραβίαζε βασικά τους δημοκρατικά δικαιώματα  και ελευθερίες.
       Όμως γι’ αυτήν τη συζήτηση που ζητήσαμε εμείς και ο Συνασπισμός, απουσιάζει σήμερα ο Πρωθυπουργός. Προτίμησε μια κομματική εκδήλωση, αντί να δώσει εξηγήσεις στον ελληνικό λαό, όπως έπρεπε. Δραπέτης και απών από τα σημαντικά και τα δύσκολα, όπως πάντα. Ίσως γιατί σήμερα στην Ολομέλεια αποκαλύπτεται μια νέα αλήθεια, ένα νέο σκάνδαλο. Αποκαλύπτεται η επιχείρηση συγκάλυψης, η επιχείρηση συγκάλυψης των ενόχων. 
      Σήμερα, κύριοι της Κυβέρνησης, καλείστε να μας απαντήσετε, γιατί εμποδίζετε τη Βουλή να προχωρήσει στη διερεύνηση του μεγαλύτερου σκανδάλου στη χώρα μας από την πτώση της χούντας και μετά.
      Σήμερα, δύο και πλέον χρόνια μετά, πολλά και κρίσιμα ερωτήματα εξακολουθούν να παραμένουν αναπάντητα. Ποιος έκανε τις υποκλοπές και γιατί; Ποιους παρακολουθούσαν και ποια είναι η τελική περιβόητη λίστα; Ποια τα προϊόντα της παρακολούθησης; Αν η Κυβέρνηση και ο Πρωθυπουργός γνωρίζουν την απάντηση, τότε το ερώτημα είναι γιατί δεν ενημερώνουν τον ελληνικό λαό; Αν η Κυβέρνηση και ο Πρωθυπουργός δεν γνωρίζουν την απάντηση, τότε το ερώτημα είναι ποιος ο λόγος να μη θέλουν να μάθουν; 
      Γιατί φοβάστε τη διαφάνεια της Βουλής; Γιατί κάνατε κοινοβουλευτικό πραξικόπημα; Σταματάτε την Επιτροπή Θεσμών και Διαφάνειας να συνεχίσει την εξέταση βασικών μαρτύρων. Γιατί φοβάστε την έρευνα; Γιατί φοβάστε την αλήθεια; Αλήθεια, τι κρύβετε και γιατί κρύβεστε, κύριοι της Νέας Δημοκρατίας;
      Αποκαλύπτεται ότι πίσω από τις μεγάλες διακηρύξεις για τιμωρία των ενόχων και εξιχνίαση της εθνικής αυτής υπόθεσης, κρύβατε τις πραγματικές σας προθέσεις. Αποκαλύπτεται καθημερινά ότι θέλετε να κλείσετε όπως-όπως αυτήν την υπόθεση, να την κλειδώσετε στον αρχείο και με τον τρόπο αυτό να προστατεύσετε τους ενόχους. 
      Είναι ή όχι συγκάλυψη, κύριοι της Νέας Δημοκρατίας, όταν επί έντεκα μήνες κρύβατε την υπόθεση από τους αρμόδιους Υπουργούς, τους πολιτικούς αρχηγούς, τη Βουλή, τον Πρόεδρο της Δημοκρατίας και από τις αρμόδιες αρχές; Εσείς είπατε ότι συνδέεται με ζητήματα εθνικής ασφάλειας. Αντ’ αυτών των θεσμών, ποιον εμπιστευτήκατε; Τον εκπρόσωπο μιας πολυεθνικής εταιρείας. Για σας υπηρετούσε καλύτερα το δημόσιο συμφέρον, αλλά υπηρετούσε, βεβαίως, το δικό του ιδιωτικό συμφέρον. Γιατί οι Υπουργοί σας διαβεβαίωναν για την άριστη συνεργασία με τη «VODAFONE»; Γιατί εξαρχής την υπερασπιζόντουσαν και δημοσίως; 
      Είναι ή όχι συγκάλυψη, όταν υποχρεωθήκατε να στήσετε το σόου παραπληροφόρησης με τους τρεις Υπουργούς, αφού προηγήθηκε βεβαίως η σχετική αποκάλυψη από την εφημερίδα «ΤΑ ΝΕΑ»; Είναι ή όχι συγκάλυψη, όταν μεθοδεύσατε την ανάθεση της υπόθεσης στον Εισαγγελέα Πρωτοδικών Αθηνών, τον κ. Παπαγγελόπουλο, ενώ η υπόθεση ήταν υψίστης σημασίας και έπρεπε να είχε ανατεθεί σε αντιεισαγγελέα του Αρείου Πάγου; Είναι ή όχι συγκάλυψη, όταν εγώ υποχρεώθηκα να παρέμβω για να ανατεθεί η υπόθεση των υποκλοπών σε εφέτη ανακριτή; Είναι ή όχι συγκάλυψη, όταν επιλέξατε τη χρονοβόρα προκαταρκτική εξέταση και όχι αμέσως την κύρια ανάκριση; Είναι ή όχι συγκάλυψη η αυθαίρετη διακοπή της λειτουργίας της Επιτροπής Θεσμών και Διαφάνειας πριν ολοκληρώσει τις εργασίες της στη Βουλή; Είναι ή όχι, κυρίες και κύριοι, συγκάλυψη η παράκαμψη της Αρχής Διασφάλισης Απορρήτου των Επικοινωνιών, της Α.Δ.Α.Ε., και η μη αξιοποίηση του πορίσματός της; Είναι ή όχι συγκάλυψη, όταν η Εθνική Υπηρεσία Πληροφοριών ουσιαστικά αρνείται να συνεργαστεί με την Α.Δ.Α.Ε.; Είναι ή όχι συγκάλυψη, όταν ο κ. Πολύδωρας δίνει εντολή στην Ε.Υ.Π. να μην ενημερώνει και να μην προσκομίζει έγγραφα στην Επιτροπή Θεσμών και Διαφάνειας της Βουλής; Ποιον προστατεύει; Είναι ή όχι συγκάλυψη, όταν σας ζήτησα στις 13 Απριλίου του 2006 να διαβεβαιώσετε τη Βουλή πως δεν έχει γίνει χρήση του προϊόντος των υποκλοπών από κανένα κυβερνητικό ή κομματικό σας κλιμάκιο και ακόμα δεν παίρνουμε απάντηση; Οι εκφάνσεις της λυσσαλέας προσπάθειάς σας να εμποδιστεί η έρευνα είναι δεκάδες. 
      Είναι ή όχι συγκάλυψη, όταν δεχθήκατε εκ προοιμίου τους ισχυρισμούς του διευθύνοντος συμβούλου της «VODAFONE» ότι ο θάνατος του Κώστα Τσαλικίδη δεν συνδέεται με την υπόθεση των υποκλοπών, ενώ το εισαγγελικό πόρισμα με σαφήνεια αναφέρει ότι υπάρχει αιτιώδης συνάφεια;
      Αν δεν υπήρχε το τραγικό γεγονός της αυτοκτονίας Τσαλικίδη, δεν θα είχαμε μάθει τίποτα για την υπόθεση αυτή. Το τονίζω επειδή επικαλείσθε την δικαιοσύνη, αλλά μόνο όταν σας συμφέρει για να κρύψετε πίσω απ’ αυτήν τις δικές σας βαριές ευθύνες. Περιμένουμε απαντήσεις από τον Πρωθυπουργό και τους Υπουργούς της Κυβέρνησης. 
      Είναι ή δεν είναι η υπόθεση των υποκλοπών κατασκοπεία εις βάρος της χώρας μας; Και αν είναι έτσι, γιατί δεν ενημερώθηκε ο Υπουργός Εθνικής Άμυνας; Δυο είναι οι πιθανές απαντήσεις. Είτε δείξατε - και ο κ. Πρωθυπουργός ιδιαίτερα - εγκληματική αμέλεια, οπότε έχετε τεράστιες πολιτικές ευθύνες, είτε κρύβατε την πραγματική υπόθεση και δεν είχε κανένα λόγο να γνωρίζει ο έμπιστος υπουργός σας, τον οποίο είχατε τάξει να φυλάττει την άμυνα της χώρας μας, για την υπόθεση αυτή. 
      Ο Πρωθυπουργός οφείλει να απαντήσει ποια είναι η αλήθεια. Μήπως η υπόθεση των υποκλοπών αγγίζει τις ελληνικές υπηρεσίες και την Κυβέρνηση; Γιατί φωτογραφήθηκε ως κέντρο των παρακολουθήσεων η πρεσβεία των Η.Π.Α., με βάση γεωγραφικές συντεταγμένες, στην πρώτη συνέντευξη που έδωσαν οι Υπουργοί; Η υπεύθυνη Κυβέρνηση της χώρας είχε σοβαρή πληροφόρηση ως προς τούτο; Αν ναι, γιατί δεν μας το λέει; Αν όχι, τότε γιατί τα υπονοούμενα; Μήπως θέλατε να αποπροσανατολίσετε, να ρίξετε στάχτη στα μάτια της κοινής γνώμης για τους πραγματικούς υπαίτιους; Τι κάνατε ώστε να μην καταστραφεί το παράνομο λογισμικό; Λογισμικό το οποίο αν έμενε σε λειτουργία, με ασφάλεια θα μας οδηγούσε στους δράστες του εγκλήματος, στους ενόχους. 
      Κυρίες και κύριοι της Νέας Δημοκρατίας, δεν θέλετε και δεν μπορεί να χτιστεί μια κοινωνία δικαίου μ’ αυτόν τον τρόπο. Εσείς θέλετε τη δικαιοσύνη κομματικό σας εργαλείο. Θεωρείτε τον εαυτό σας υπεράνω ελέγχου και συμπεριφέρεστε σαν να σας ανήκει το κράτος. Πλήρης αυθαιρεσία. Δεν σέβεστε τους θεσμούς, δεν σέβεστε τους νόμους. Γι΄ αυτόν το λόγο έχει προκύψει απόλυτη διάλυση των υπηρεσιών, αλλά το πρόσταγμα το δίνετε εσείς. 
      Καταστρατηγείτε το δικαίωμα των δύο πέμπτων των μελών της επιτροπής να συγκαλούν την επιτροπή και να καλούν σε ακρόαση όποιους εκτιμούν ότι μπορεί να συμβάλλουν στην επιτέλεση του έργου της. Είναι μια κοινοβουλευτική αταξία που για πρώτη φορά παρατηρήθηκε στα κοινοβουλευτικά μας χρόνια. Ξεχωριστές είναι και οι ευθύνες για την συμπαιγνία αυτή, της Προέδρου της Βουλής. 
      Η υποβάθμιση και η απαξίωση της δημοκρατίας και των θεσμών, απ’ όπου και αν προέρχεται, έχει σαν αποτέλεσμα την απομάκρυνση, την αποθάρρυνση, την ηττοπάθεια του λαού από βασικές αξίες και την πίστη στο πολίτευμά μας. Η Κυβέρνηση της Νέας Δημοκρατίας έχει κάνει την χώρα να κάνει βήματα προς τα πίσω στον τομέα της προστασίας των ανθρωπίνων δικαιωμάτων. Το σκάνδαλο της παράνομης μεταχείρισης των Πακιστανών παραμένει ανεξιχνίαστο. Δικαιώματα και ελευθερίες παραβιάζονται συνεχώς και συστηματικά. Είναι φαίνεται ο μόνος τομέας στον οποίο η Κυβέρνηση Καραμανλή επιδεικνύει συνέπεια. 
      Και δεν τα λέμε εμείς αυτά. Δεν τα λέει μόνο το ΠΑ.ΣΟ.Κ. και τα άλλα κόμματα της Αντιπολίτευσης, αλλά τα βεβαιώνουν και τα καταδικάζουν, δυστυχώς σε επίσημα κείμενα, όλοι οι αρμόδιοι και εθνικοί και διεθνείς οργανισμοί και αρχές. Από τον Συνήγορο του Πολίτη, την Εθνική Επιτροπή Δικαιωμάτων του Ανθρώπου, τον Δικηγορικό Σύλλογο Αθηνών, την Αρχή Προστασίας Δεδομένων Προσωπικού Χαρακτήρα, το Ελληνικό Παρατηρητήριο των Συμφωνιών του Ελσίνκι, τη Διεθνή Αμνηστία, το Ευρωπαϊκό Κοινοβούλιο, το Ευρωπαϊκό Δικαστήριο των Δικαιωμάτων του Ανθρώπου, την επιτροπή του Ο.Η.Ε. για τα ανθρώπινα δικαιώματα, την Ευρωπαϊκή Επιτροπή κατά του Ρατσισμού και της Ξενοφοβίας, έχουν εκδοθεί αναφορές, εκθέσεις, γνωμοδοτήσεις και αποφάσεις που οδηγούν σε ένα και μόνο αδιαμφισβήτητο συμπέρασμα: ότι μέσα στα τρία χρόνια διακυβέρνησης από την Νέα Δημοκρατία, τα δικαιώματα των πιο αδύναμων αλλά και όλων των πολιτών, παραβιάζονται συστηματικά. 
      Η ελευθερία έκφρασης, η ανεξαρτησία της δικαιοσύνης, η ουδετερότητα της διοίκησης, ο σεβασμός της ιδιωτικής ζωής υποχωρούν. Η αστυνομική βία, τα βασανιστήρια σε αστυνομικά τμήματα, οι διακρίσεις, ο ρατσισμός, η ξενοφοβία εντείνονται. Η αίσθηση ασφάλειας των πολιτών βρίσκεται στο χαμηλότερο επίπεδο των τελευταίων τριάντα χρόνων. Και το κράτος δικαίου δέχεται χτυπήματα από την αυθαιρεσία της σημερινής εξουσίας.
      Θεωρούμε αυτήν την εξέλιξη μείζονος σημασίας για τη χώρα και τη δημοκρατία και αναλαμβάνουμε πρωτοβουλία για την προστασία των ανθρωπίνων δικαιωμάτων του πολίτη…
      (Χειροκροτήματα από την πτέρυγα του ΠΑ.ΣΟ.Κ.)
      …δημοσιοποιώντας εμπεριστατωμένη έκθεση για τις παραβιάσεις των δικαιωμάτων, από την Κυβέρνηση της Νέας Δημοκρατίας.
      Με την πολιτική σας, κύριοι συνάδελφοι της Νέας Δημοκρατίας, δεν εγγυάστε ασφάλεια για τον Έλληνα πολίτη. Δεν εγγυάστε ασφάλεια και σιγουριά για τον Έλληνα πολίτη.
      Σε μία ευνομούμενη χώρα, σε μία δίκαιη κοινωνία, σε μία σύγχρονη δημοκρατία, ο πολίτης προστατεύεται αποτελεσματικά από το κοινό έγκλημα, από τους θεσμούς της πολιτείας. Προστατεύεται όμως και από την αυθαιρεσία της εξουσίας. Προστατεύεται από την αυθαιρεσία των ισχυρών. Προστατεύεται από την αυθαιρεσία του κράτους. Προστατεύεται και από την αυθαιρεσία του δικού σας κομματικού κράτους, της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Για το ΠΑΣΟΚ, σε μία δίκαιη κοινωνία, ο πολίτης προστατεύεται και από το κοινό έγκλημα και από την αυθαιρεσία της εξουσίας. Μόνο τότε μπορεί να αισθάνεται ασφαλής. Σεβόμαστε, δηλαδή, τα δικαιώματα του πολίτη και απολαμβάνει ισότιμα τα δημόσια αγαθά, από την παιδεία μέχρι την υγεία, την ποιότητα ζωής, τη σιγουριά για την οικογένειά του. 
      Εσείς έχετε την αντίθετη φιλοσοφία. Από τη μία έχουμε την έκρηξη του κοινού εγκλήματος. Αυξάνεται καθημερινά. Ολόκληρες περιοχές το βράδυ δεν έχουν καμία αστυνόμευση. Προσλαμβάνετε αγροφύλακες, αλλά αφήνετε ολόκληρες γειτονιές στις πόλεις αφύλακτες. Πρόσφατα ήμουν στην Καλλιθέα και διαπίστωσα σοβαρότατες ελλείψεις σε προσωπικό και μέσα. Μόνο ένα μικρό παράδειγμα της διάλυσης της Αστυνομίας επί ημερών σας.
      Από την άλλη έχουμε αυτήν την περίεργη, πρωτοφανή έξαρση φαινομένων κουκουλοφόρων. Οι κουκουλοφόροι γίνονται όσο ποτέ ασύδοτοι και ανεξέλεγκτοι εναντίον της δημόσιας και ιδιωτικής περιουσίας. Έχουμε και τη ρουκέτα στην Αμερικάνικη Πρεσβεία, που ήρθε να εμφανίσει την ελληνική Κυβέρνηση απολογούμενη, σε μία συγκυρία που η ελληνική διπλωματία έχει να αντιμετωπίσει το διπλωματικό φάουλ της FYROM, την πρόταση για το Κόσοβο, την ευαίσθητη ισορροπία στα Δυτικά Βαλκάνια, τις νέες τουρκικές προκλήσεις, όπως στα μειονοτικά, στο Κυπριακό. Και ήρθε να αποκαλύψει αυτή η ρουκέτα, την πλήρη διάλυση της αντιτρομοκρατικής δύο χρόνια μετά τους ολυμπιακούς και την εξάρθρωση της «17 Νοέμβρη».
      Η Νέα Δημοκρατία τι λέει τώρα; Προσπαθεί να αποφύγει τις ευθύνες της. Μπροστά στην αδυναμία, δεν λέει να βάλει τάξη στην Αστυνομία, δεν λέει να βάλει περιπολίες στις γειτονιές. Για τους κουκουλοφόρους, όπως και για κάθε εγκληματική πράξη, δεν λέει να εφαρμόσει το θεσμικό πλαίσιο. Φταίει ο Συνασπισμός, φταίει το ΠΑ.ΣΟ.Κ.. Για το τρομοκρατικό χτύπημα φταίνε οι κάμερες, δεν φταίει η διάλυση της Αντιτρομοκρατικής Υπηρεσίας.
      (Χειροκροτήματα από την πτέρυγα του ΠΑ.ΣΟ.Κ.)
      Για τις φασαρίες στη Φιλελλήνων φταίει το άσυλο. 
      Κυρίες και κύριοι, υπάρχει άσυλο στη Φιλελλήνων; Δεν το ήξερα. Πρώτη φορά το ακούω.
      (Χειροκροτήματα από την πτέρυγα του ΠΑ.ΣΟ.Κ.)
      Όχι, κύριοι της Νέας Δημοκρατίας, δεν θα ξεφύγετε και πάλι από τις δικές σας ευθύνες. Φταίτε εσείς, που δεν κάνετε τη δουλειά σας. Φταίτε εσείς, που έχετε κομματικοποιήσει τα πάντα, που αυθαιρετείτε. 
      Τώρα, βεβαίως, όχι μόνο θέλετε να αποφύγετε τις ευθύνες σας, αλλά θέλετε και τα ρέστα. Μας λέτε ότι φταίει η δημοκρατία. Μας λέτε ότι φταίνε οι ανεξάρτητες αρχές, που δεν ελέγχετε, βεβαίως, εσείς κομματικά. Ζητάτε περισσότερες εξουσίες. Ζητάτε περισσότερη αυθαιρεσία. Τα μυστικά κονδύλια του Υπουργείου Δημόσιας Τάξης εξαπλασιάζονται, ενώ η μεγάλη πλειοψηφία των έντιμων, άξιων και δημοκρατικών αστυνομικών διαμαρτύρονται για την κομματική διάλυση της Αστυνομίας. 
      Γιατί, λοιπόν, θέλετε και άλλες εξουσίες; Για να προστατεύσετε ποιον; Τους δικούς σας ημέτερους, συνενόχους σας, όπως προστατεύσατε το διευθύνοντα σύμβουλο της «VODAFONE»; Προφανώς γι’ αυτό θέλετε να καταργήσετε και όλες τις ανεξάρτητες αρχές, για να μπορείτε ανεμπόδιστα να προστατεύετε συμφέροντα «ημετέρων», να κάνετε τις αυθαίρετες συναλλαγές σας. Μακριά από τον έλεγχο και τη διαφάνεια. Να αρθούν και τα τελευταία εμπόδια για την ιδιοποίηση του κράτους και των δημοσίων αγαθών.
      (Χειροκροτήματα από την πτέρυγα του ΠΑ.ΣΟ.Κ.)
      Να μπορείτε να μην εγγυάστε ασφάλεια για όλους, αλλά να εμπορεύεστε προστασία για τους δικούς σας.
      Κυρίες και κύριοι της Νέας Δημοκρατίας, οι μάσκες έπεσαν. Σας γνωρίζουμε καλά. Σας γνωρίζει ο ελληνικός λαός καλά. 
      Αποκαλυφθήκατε, κύριοι της Νέας Δημοκρατίας. Η Νέα Δημοκρατία ενθαρρύνει την αυθαιρεσία της καταστολής, αλλά είναι εντελώς ανίκανη να προστατεύσει τον πολίτη. Η καταστολή είναι το όπλο που χρησιμοποιεί για να επιβάλλει τη δική της αυθαιρεσία.
      Η δική μας αντιμετώπιση είναι ριζικά διαφορετική. Η αποτελεσματική αντιμετώπιση όλων των εκφάνσεων, είτε της τρομοκρατίας είτε της εγκληματικότητας, μπορεί να γίνει μόνο με ταυτόχρονο σεβασμό των δικαιωμάτων που κατοχυρώνουν το Σύνταγμα, οι νόμοι, οι ευρωπαϊκοί και διεθνείς κανόνες δικαίου. Αυτό για εμάς αποτελεί τη βάση για τη δημοκρατία μας. Η ασφάλεια του πολίτη είναι συνυφασμένη με μία κοινωνία δικαίου, που σέβεται τα δημοκρατικά του δικαιώματα. Αυτή είναι η προοδευτική αντίληψη για την ασφάλεια, αυτή είναι η πραγματική εγγύηση για την ασφάλεια του πολίτη.
      Κυρίες και κύριοι συνάδελφοι, επικαλεστήκατε το εθνικό συμφέρον για να συγκαλύψετε την υπόθεση των υποκλοπών. Σας θυμίζω και πάλι ότι στο περίφημο σκάνδαλο Watergate, όσοι επικαλέστηκαν το εθνικό συμφέρον για να καλύψουν και να δικαιολογήσουν τις ενέργειές τους, αποδείχθηκε ότι κρύβουν την πραγματική αλήθεια. Το εθνικό συμφέρον επικαλείται ο κ. Καραμανλής για να μη μιλήσει. Αλλά αλήθεια, πώς προστατεύσατε το εθνικό συμφέρον; Αρνούμενοι να ενημερώσετε τους αρμόδιους θεσμούς της χώρας, αρνούμενοι να ενημερώσετε ακόμα και τους αρμόδιους Υπουργούς; Αρνείστε, σήμερα, την πρόταση των κομμάτων της Αντιπολίτευσης για σύσταση εξεταστικής επιτροπής. Προστατεύετε έτσι το εθνικό συμφέρον της χώρας; Από πότε η αλήθεια αντιμάχεται το εθνικό συμφέρον; Το ψέμα και η συγκάλυψη είναι επιζήμια για τη χώρα.
      Σας θυμίζω, κύριοι συνάδελφοι της Νέας Δημοκρατίας, τα παρακάτω λόγια: «Θέλω να σας πω ότι και εμείς ακόμα ως Κυβέρνηση παλαιότερα, πάντα δεχόμασταν τα αιτήματα των εξεταστικών επιτροπών, που στο κάτω-κάτω της γραφής, θα σας έλεγα, διευκολύνουν την ίδια την Κυβέρνηση». Αυτά είναι τα λόγια του κ. Καραμανλή πριν από τις εκλογές του 2004. Είναι τα λόγια του Πρωθυπουργού που σήμερα δεν αξιώνει να βρίσκεται σ’ αυτήν την Αίθουσα.
      (Χειροκροτήματα από την πτέρυγα του ΠΑ.ΣΟ.Κ.)
      Αυτά έλεγε τότε. Αλλά όπως πάντα, άλλα λέγατε και άλλα κάνετε στην πράξη.
      Και τώρα κρύβεστε πίσω από τη δικαιοσύνη. Αρνείστε τη σύσταση εξεταστικής επιτροπής, μέχρι η δικαιοσύνη να ολοκληρώσει το έργο της, όπως μας λέτε.
      Μέχρι τότε ο ελληνικός λαός να μη μάθει τίποτε. Αλλά ο ελληνικός λαός θα μάθει και η νέα Πλειοψηφία της Βουλής μετά από τις εκλογές, θα είναι εκείνη που θα εξιχνιάσει αυτήν την υπόθεση και θα δώσει την αλήθεια στον ελληνικό λαό. 
      (Χειροκροτήματα από την πτέρυγα του ΠΑ.ΣΟ.Κ.)
       Η Κυβέρνηση και ο Πρωθυπουργός επικαλούνται –ακούστε- ότι είναι τα θύματα των υποκλοπών. Εάν τα πράγματα είναι έτσι, παρατηρείται για πρώτη φορά το φαινόμενο, τα θύματα να μη θέλουν να μάθουν τους θύτες τους και να μην επιδιώκουν την τιμωρία τους. Πραγματικά θύματα, όμως, είναι η εθνική ασφάλεια, το κύρος και η αξιοπρέπεια της χώρας, η ωμή παραβίαση των ανθρωπίνων δικαιωμάτων για κάθε πολίτη ξεχωριστά. 
      Σήμερα, δύο και πλέον χρόνια μετά από την αρχική αποκάλυψη του σκανδάλου των υποκλοπών και ένα χρόνο μετά την υποχρέωση της Κυβέρνησης να το δημοσιοποιήσει, δύο πράγματα είναι σίγουρα. Από τη μία, είναι η συγκάλυψη. Αυτό είναι πασιφανές.
       Όμως, από την άλλη υπάρχει μία πτυχή ακόμα πιο επικίνδυνη. Είναι η ομηρία. Η Κυβέρνηση και ο κύριος Πρωθυπουργός είναι όμηροι των ψεμάτων τους και της συνεχούς προσπάθειας συγκάλυψης. Ο Πρωθυπουργός έγινε όμηρος. Η συγκάλυψη των ευθυνών των Υπουργών του, των ελληνικών ή ξένων υπηρεσιών, τον καθιστά όμηρο. Γιατί όμηρο; Τον καθιστά όμηρο των πιθανών δικών τους εκβιασμών, όμηρο των πιθανών δικών τους αποκαλύψεων. 
      Γιατί προστάτεψε τον καθ’ ύλην αρμόδιο Υπουργό, μεταθέτοντάς τον στο Υπουργείο Πολιτισμού; Κανένας μας δεν γνωρίζει τις λεπτομέρειες, αλλά όλοι ξέρουμε ότι χωρίς να αποκαλυφθούν τα πραγματικά στοιχεία, θα βρίσκεται ο Πρωθυπουργός σε ομηρία. Και αυτό δεν είναι προσωπική υπόθεση, κύριοι συνάδελφοι της Νέας Δημοκρατίας. Όταν ο Πρωθυπουργός της χώρας που έχει να διαπραγματευτεί εσωτερικά και εξωτερικά ζητήματα ζωτικής σημασίας και να αντιμετωπίσει ορέξεις είτε ελληνικών είτε ξένων παραγόντων, όταν αυτός βρίσκεται σε ομηρία, τότε δεν μπορεί να προστατέψει το εθνικό συμφέρον, δεν μπορεί να προστατέψει το δημόσιο συμφέρον. 
      (Χειροκροτήματα από την πτέρυγα του ΠΑ.ΣΟ.Κ.)
       Μόνο η αλήθεια θα σπάσει αυτήν την ομηρία.
      Σήμερα πλανάται και νέο ερώτημα: Εάν συγκαλύπτεται η παρελθούσα δράση κάποιων κέντρων, κάποιας σπείρας, πώς μας εγγυάται η Κυβέρνηση, πώς μας εγγυάται ο Πρωθυπουργός ότι δεν συγκαλύπτεται και κάποια παρούσα ή μέλλουσα δράση αυτών των ίδιων των κέντρων ή άλλων συμφερόντων, αυτής της ίδιας ή άλλης σπείρας υποκλοπών; Η αλήθεια είναι ότι η συγκάλυψη είναι εγγύηση για ασυδοσία, αυθαιρεσία και επανάληψη τέτοιων φαινομένων υπονόμευσης της δημοκρατίας και έχετε την πλήρη ευθύνη. 
      (Χειροκροτήματα από την πτέρυγα του ΠΑ.ΣΟ.Κ.)
       Για το λόγο αυτό είναι ένα θέμα που δεν έχει κλείσει και δεν θα επιτρέψουμε να κλείσει. Είναι θέμα υψίστης δημοκρατικής λειτουργίας, είναι θέμα εθνικής σημασίας. Και καλούμε εσάς, τον Πρωθυπουργό, αλλά και την Πρόεδρο της Βουλής, να πάρετε θέση. Μπορεί, κυρίες και κύριοι, οι υποκλοπές να μην είναι θέμα συνταγματικής ρύθμισης, όπως πήγε να «περάσει» ο Πρωθυπουργός, αλλά είναι σίγουρα θέμα σεβασμού των θεσμών και του Συντάγματος. 
      Τελευταίο ερώτημα: Ποιες ενέργειες, ποιες πρωτοβουλίες έχετε λάβει, ώστε να μην βρεθούμε πάλι σε παρόμοια γεγονότα; Σήμερα είμαστε ασφαλείς; Ο Έλληνας πολίτης μπορεί να σας εμπιστεύεται; Δεν μπορεί. Πώς μπορεί να εμπιστευτεί μία Κυβέρνηση και έναν Πρωθυπουργό που συγκαλύπτουν την αλήθεια, που φοβούνται την αλήθεια για δυόμισι περίπου χρόνια; Πώς μπορεί να εμπιστευθεί έναν Πρωθυπουργό που δεν εμπιστεύεται καν τους θεσμούς της δημοκρατίας; 
      Και οι ευθύνες, κύριοι συνάδελφοι, αφορούν όλους σας, αλλά και τον καθένα σας ξεχωριστά. Εάν ο κ. Καραμανλής φοβάται την αλήθεια, η χώρα δεν έχει να φοβηθεί τίποτα. Όποιοι και αν είναι οι δράστες, όποιοι και αν κρύβονται από πίσω, η χώρα δεν εκβιάζεται, η χώρα δεν χειραγωγείται. 
      (Χειροκροτήματα από την πτέρυγα του ΠΑ.ΣΟ.Κ.)
      Κλείνοντας, κυρίες και κύριοι της Νέας Δημοκρατίας, φαίνεται ότι η αδιαφάνεια είναι βασικό πια χαρακτηριστικό της Κυβέρνησής σας σ’ όλους τους τομείς. Παραιτήθηκε προχθές ο κ. Μανιατάκης από τη Δ.Ε.Η.. Μήπως σας είπε η Κυβέρνηση γιατί; Ποια συμφέροντα δεν εξυπηρετήθηκαν; Ποια συμφέροντα πρέπει να εξυπηρετηθούν;
      Αδιαφάνεια για τη συμφωνία εκατομμυρίων ευρώ για την Finansbank, αδιαφάνεια για την Εθνική και την «Π & Κ» χρηματιστηριακή, αδιαφάνεια για την «COSMOTE» και την «ΓΕΡΜΑΝΟΣ», αδιαφάνεια στον τομέα της ενέργειας, αδιαφάνεια και κομματισμός. Αδιαφάνεια στον τομέα των τηλεπικοινωνιών, με μόνο στόχο σας την εκποίηση, αδιαφάνεια στη Δημόσια Διοίκηση και τις προσλήψεις. Πίσω από όλα η ίδια λογική, ο έλεγχος των πάντων με κάθε μέσο. «Η εξουσία για την εξουσία», μ’ όλα τα μέσα. 
      Δεν θα πετύχετε, κύριοι συνάδελφοι της Νέας Δημοκρατίας, τους στόχους σας. Δεν θα πετύχετε να υπονομεύσετε τη δημοκρατία. Την απάντηση θα σας τη δώσει ο ελληνικός λαός στις εκλογές και όσο πιο γρήγορα γίνουν οι εκλογές, τόσο καλύτερα.
      (Χειροκροτήματα από την πτέρυγα του ΠΑ.ΣΟ.Κ.) 
      Σήμερα, για ένα σας καλούμε: Να ανταποκριθείτε στο ελάχιστο χρέος σας, να εμπιστευθείτε την Εθνική μας Αντιπροσωπεία, τη Βουλή των Ελλήνων. Να ανταποκριθείτε στην απαίτηση του ελληνικού λαού για διαφάνεια και αλήθεια. Η σιωπή σας σημαίνει συνενοχή. 
      Δική μας ευθύνη είναι η διαλεύκανση της αλήθειας και αυτήν την ευθύνη, ό,τι και αν κάνετε, δεν θα την αποποιηθείτε.
      Ευχαριστώ πολύ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Παρακαλώ το λόγο κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Θα κάνετε παρέμβαση, κύριε Υπουργέ; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης) : Ναι, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
      ΕΝΑΣ ΒΟΥΛΕΥΤΗΣ ΤΟΥ ΠΑ.ΣΟ.Κ. : Ο Πρωθυπουργός πού είναι;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης) : Θα σας απαντήσω. Αφού θέλετε απαντήσεις θα τις πάρετε. Αλίμονο! Γι αυτό είναι το Βήμα της Βουλής.
      Κυρίες και κύριοι συνάδελφοι, θα ξεκινήσω απαντώντας, λοιπόν, στο ερώτημα το οποίο έθεσε και ο Αρχηγός της Αξιωματικής Αντιπολίτευσης και ο συνάδελφος προηγουμένως: Γιατί δεν είναι εδώ ο Πρωθυπουργός όταν συζητάμε την αίτηση της Αντιπολίτευσης και ιδίως της Αξιωματικής - γιατί θα διαχωρίσω τη θέση της Αριστεράς από τη θέση του ΠΑ.ΣΟ.Κ. - η οποία αφορά τη σύσταση εξεταστικής επιτροπής για το έγκλημα των υποκλοπών. 
      Πρώτα- πρώτα, κυρίες και κύριοι συνάδελφοι, για το ζήτημα αυτό πόσες φορές συζητήσαμε μέσα στη Βουλή; Πόσες φορές ζήτησε απαντήσεις ο κ. Παπανδρέου και πόσες φορές τις πήρε; Πάμπολλες. Πόσες φορές σε προ ημερησίας διατάξεως συζητήσεις, εδώ ο κ. Καραμανλής έδωσε τις απαντήσεις που έπρεπε να δώσει; Εάν δεν τις κατάλαβε ο κ. Παπανδρέου, είναι δικό του θέμα. Εάν θέλει να παίρνει τις ίδιες απαντήσεις, νομίζω πως καταλαβαίνει κάποιος ότι μπορεί να διαβάσει τα Πρακτικά. Ο Πρωθυπουργός έχει σοβαρότερα πράγματα να κάνει από το να δίνει τις ίδιες απαντήσεις. Γιατί δεν μπορεί να δώσει διαφορετικές από την αυτονόητη αλήθεια.
      (Χειροκροτήματα από την πτέρυγα της Νέας Δημοκρατίας) 
      (Θόρυβος-διαμαρτυρίες από την πτέρυγα του ΠΑ.ΣΟ.Κ. )
      Το ζήτημα το οποίο θα ήθελα να τονίσω, για να καταλάβετε το πως ο κ. Παπανδρέου αδίκησε τον εαυτό του, είναι το εξής: Ο κ. Παπανδρέου, ούτε λίγο ούτε πολύ, ήρθε εδώ να υποστηρίξει την αίτηση του Κόμματός του για σύσταση εξεταστικής επιτροπής και κατανάλωσε είκοσι πέντε λεπτά, από τα οποία για πάνω από το μισό χρόνο δεν ασχολήθηκε μ’ αυτό το θέμα! Μα τόσο λίγα επιχειρήματα είχε για να γεμίσει το χρόνο αυτό; Και τι δεν μας είπε. Ξεκίνησε, βέβαια, από το θέμα των υποκλοπών για να φτάσει σε οτιδήποτε άλλο. Αν είναι τόσο σοβαρό το θέμα της εξεταστικής επιτροπής, δεν μπορούσε να γεμίσει είκοσι πέντε λεπτά από πλευράς επιχειρημάτων; Αυτό και μόνο το πράγμα τι αποδεικνύει; Αποδεικνύει ότι ο κ. Παπανδρέου δεν είχε επιχειρήματα. Για άλλο λόγο ήρθε εδώ και θα εξηγήσω στη συνέχεια γιατί. 
      Επίσης, χρωστάω και μια άλλη εξήγηση: Για ποιον λόγο δεν είναι εδώ ο Πρωθυπουργός ειδικότερα σε αίτηση για εξεταστική επιτροπή. 
      Κύριοι συνάδελφοι του ΠΑ.ΣΟ.Κ., επειδή φαίνεται ότι η μνήμη σας δεν σας βοηθάει, μήπως θυμάστε πόσες φορές παρέστη ο κ. Σημίτης ως Πρωθυπουργός, κάθε φορά που ζητήσαμε εδώ εξεταστική επιτροπή; Πείτε μου μια περίπτωση που ζήτησε η Νέα Δημοκρατία, ως αξιωματική αντιπολίτευση, εξεταστική επιτροπή και ήταν εδώ ο κ. Σημίτης. Και, τέλος, πόσες φορές ζητήσαμε εμείς εξεταστική επιτροπή την εποχή εκείνη και πότε απεδέχθη τότε η κυβέρνηση το αίτημα αυτό της αξιωματικής αντιπολίτευσης;
      Δεν μπορώ να καταλάβω, λοιπόν. Από τη μια πλευρά έρχεται το ΠΑ.ΣΟ.Κ. εδώ αυτήν τη στιγμή και κάνει μια αίτηση για τη σύσταση εξεταστικής επιτροπής, την οποία δεν κατορθώνει ο Αρχηγός του να την τεκμηριώσει και αναλώνει το μισό χρόνο σε άσχετα θέματα. Έχει πάρει απαντήσεις καιρό τώρα και με πολλές ευκαιρίες για το ζήτημα αυτό. Ακολούθησε μια τακτική ο κ. Σημίτης, που ήταν η φυγή από τη Βουλή κάθε φορά που συζητούσαμε τέτοια θέματα, και χωρίς μάλιστα να έχει δώσει απαντήσεις, όπως έχει δώσει ο κ. Καραμανλής, και ουδέποτε το ΠΑ.ΣΟ.Κ. έκανε δεκτή αίτησή μας για σύσταση εξεταστικής επιτροπής. Κριτική κάνει ο κ. Παπανδρέου αυτήν τη στιγμή στην Κυβέρνηση; Και μ’ αυτήν αξιοπιστία περιμένει ο κ. Παπανδρέου, να αποκτήσει ερείσματα στον ελληνικό λαό; 
      Ύστερα είπε ο κ. Παπανδρέου περί σκανδάλου. Άκουσα πολλές φράσεις για το θέμα των υποκλοπών. Άλλοι μίλησαν για έγκλημα. Και, πράγματι, περί εγκλήματος πρόκειται. Άλλοι μίλησαν για σκάνδαλο. Το ζήτημα είναι τι ορολογία χρησιμοποιείς ή ποια είναι η ουσία; 
      Κυρίες και κύριοι συνάδελφοι, οι υποκλοπές είναι ένα βαρύτατο έγκλημα. Όσοι χρησιμοποιούν τον όρο «σκάνδαλο», για να ρίξουν στην Κυβέρνηση τις ευθύνες, πρέπει να ξέρουν ένα πράγμα: Αν υπάρχει ένα σκάνδαλο σ’ όλη αυτήν την ιστορία, είναι το σκάνδαλο της ανίερης πολιτικής εκμετάλλευσης από την πλευρά της Αξιωματικής Αντιπολίτευσης ενός τέτοιου θέματος για λόγους μικροκομματικής σκοπιμότητας. 
      (Χειροκροτήματα από την πτέρυγα της Νέας Δημοκρατίας)
      Η Αξιωματική Αντιπολίτευση – γι’ αυτό διαχωρίζω τη θέση της Αριστεράς από το ΠΑ.ΣΟ.Κ., γιατί η Αριστερά έχει μια συνέπεια, άσχετα εάν διαφωνεί ή συμφωνεί κανείς μ’ αυτήν πάνω στα θέματα αυτά - το ΠΑ.ΣΟ.Κ. στη συγκεκριμένη περίπτωση ξαπλώνει την αλήθεια στην προκρούστεια κλίνη της μικροκομματικής του λογικής, περνάει το δημόσιο συμφέρον κάτω από τα καυδιανά δίκρανα της πολιτικής του αμηχανίας, θυσιάζει την αλήθεια στο βωμό επικοινωνιακών τεχνασμάτων, γιατί στερείται πολιτικής.
      Τι συνέβη στην πραγματικότητα και τι γίνεται σήμερα; Να το πούμε με δυο λόγια, αν και από τους συναδέλφους μου θα δοθεί εξήγηση περαιτέρω. Κυρίες και κύριοι συνάδελφοι, στην περίπτωση των υποκλοπών συνετελέσθη ένα βαρύτατο έγκλημα. Ξέρουμε ότι στις πολιτισμένες χώρες, στις δημοκρατικά προηγμένες χώρες, παντού στον κόσμο αλλά και στη χώρα μας, όταν συντελείται έγκλημα, επιλαμβάνεται η δικαιοσύνη. Και για να καταλάβετε σε ποια αμηχανία βρίσκεται και ο Αρχηγός της Αξιωματικής Αντιπολίτευσης και το ΠΑ.ΣΟ.Κ., άλλοτε μας λένε, όταν καταγγέλθηκε ή αποκαλύφθηκε το συγκεκριμένο θέμα, για ποιο λόγο δεν επελήφθη αμέσως η Α.Δ.Α.Ε. και πήγαμε στη δικαιοσύνη και άλλοτε λένε ότι, αφού πήγαμε στη δικαιοσύνη, γιατί δεν πήγαμε σε αντιεισαγγελέα του Αρείου Πάγου! Να διαλέξουν και να πάρουν.
      Η αλήθεια είναι απλή. Είναι ένα βαρύτατο έγκλημα, το οποίο συνετελέσθη σε βάρος του τόπου, σε βάρος της Κυβέρνησης. Η Αξιωματική Αντιπολίτευση πρέπει να απαντήσει με όσα έκανε σήμερα και στο παρελθόν με ποιον είναι: Είναι με το δημόσιο συμφέρον και με τα θύματα ή εκμεταλλεύεται τις πράξεις των θυτών για να εξυπηρετήσει επικοινωνιακές σκοπιμότητες; Αυτή είναι η απάντηση που πρέπει να δώσει. 
      Κατά τα λοιπά, όταν συντελείται ένα έγκλημα, ποια είναι η ουσία της δημοκρατίας; Όταν συντελείται ένα έγκλημα, κυρίες και κύριοι συνάδελφοι, επιλαμβάνεται αμέσως η δικαιοσύνη. Αυτό έγινε στη συγκεκριμένη περίπτωση. Ξεκίνησε προκαταρκτική εξέταση. Τι άλλο μπορούσε να γίνει; Λένε, «η προκαταρκτική εξέταση διήρκησε για μεγάλο χρονικό διάστημα». Το ερώτημα είναι το εξής: Ξέρει κάποιος –και το βλέπουμε και σήμερα ακόμα που έχει επιληφθεί και η Α.Δ.Α.Ε., που έχουμε ακόμα και εφέτη ανακριτή- υπό ποιες συνθήκες από πλευράς τεχνολογίας έγινε αυτό το έγκλημα; Δεν ξέρουμε πόσος καιρός χρειάζεται για να εξιχνιάσεις κάτι τέτοιο, για να βρεις τις λεπτομέρειες; Όταν ολοκληρώθηκε η έρευνα από πλευράς προκαταρκτικής εξέτασης και τα στοιχεία οδηγούσαν πλέον στη διενέργεια κύριας ανάκρισης, αμέσως τότε ξεκίνησε η κύρια ανάκριση σε επίπεδο εφέτη-ανακριτή. Μπράβο στον κ. Παπανδρέου. Τότε κατάλαβε τη σημασία του εγκλήματος και ζήτησε να είναι εφέτης-ανακριτής. Το δεχθήκαμε, ομόφωνα έγινε δεκτό αυτό το πράγμα από την ολομέλεια εφετών και να που ξεκίνησε να δουλεύει και δουλεύει, αν δεν κάνω λάθος, για κάπου επτά μήνες τώρα. Και είναι και λίγος ο χρόνος μπροστά σ’ ένα τέτοιο έγκλημα.
      Τι πιστεύει το ΠΑ.ΣΟ.Κ.; Ότι η αλήθεια ήταν στο πιάτο και κάποιος μπορούσε να την αποκαλύψει και δεν την αποκάλυψε; Δεν είδε ότι μετά επελήφθη η Α.Δ.Α.Ε. και ακόμα η Α.Δ.Α.Ε. συνεχίζει την έρευνά της; Και καλώς πράττει η Α.Δ.Α.Ε. και τη συνεχίζει και βοηθά τη δικαιοσύνη.
      Και από εκεί και πέρα, βεβαίως, η Επιτροπή Θεσμών και Διαφάνειας, που η ίδια η Κυβέρνηση, όπως είναι γνωστό, πήρε την πρωτοβουλία να την συγκαλέσει για το θέμα αυτό, επελήφθη του θέματος και ολοκλήρωσε τη δουλειά της. 
      Τι είναι η Επιτροπή Θεσμών και Διαφάνειας; Ένας θεσμός ο οποίος κάθε φορά που δεν είχε το ΠΑ.ΣΟ.Κ. τίποτε άλλο να κάνει, απλώς και μόνο πρέπει να δουλεύει για λόγους επικοινωνιακών του σκοπιμοτήτων; Αυτήν τη στιγμή η υπόθεση είναι στα χέρια του εφέτη-ανακριτή, με όλο το υλικό, το οποίο έχει πάρει και εκείνο το οποίο θα του πάει ακόμα και από την Α.Δ.Α.Ε. ως το τέλος. Και ο εφέτης - ανακριτής θα βγάλει το πόρισμά του και η δικαιοσύνη θα αποφανθεί. Και όταν αποφανθεί η δικαιοσύνη, εφ’ όσον από εκεί και πέρα υπάρχουν ερωτήματα τα οποία αφορούν εξεταστική επιτροπή, τότε να τα δούμε. Αρνήθηκε κάποιος τη σύσταση εξεταστικής επιτροπής μετέπειτα; Ο κ. Ρουσόπουλος πόσες φορές δεν εκλήθη να απαντήσει και είπε «ναι», μετά το πέρας, εάν υπάρχει περιθώριο; Διότι αν απαιτείται να δούμε και άλλες πτυχές, έχουμε τη δυνατότητα να συστήσουμε εξεταστική επιτροπή. Αλλά τώρα που ο εφέτης-ανακριτής κάνει τη δουλειά του να συστήσουμε εξεταστική επιτροπή;  
      Και ύστερα, ήθελα να ρωτήσω το ΠΑ.ΣΟ.Κ. και τον κ. Παπανδρέου, που κόπτεται για τις ανεξάρτητες αρχές, για το θέμα της Α.Δ.Α.Ε, το εξής. Κύριοι συνάδελφοι του ΠΑ.ΣΟ.Κ., σας παρακαλώ πάρα πολύ, αντιμετωπίστε την πραγματικότητα κατάματα. Την Α.Δ.Α.Ε. την είχατε αφήσει χωρίς προσωπικό και χωρίς να έχει ούτε στοιχειώδη προϋπολογισμό. Αυτή η Κυβέρνηση τη στελέχωσε. Και θυμάστε ότι και με δικές σας προτάσεις λέγατε: «Άντε, να δώσουμε περισσότερο προσωπικό». Εσείς την είχατε απαξιώσει. Εμείς της δώσαμε τη δυνατότητα, να έχει τούτη την ώρα τη δύναμη να κάνει τη δουλειά της όπως πρέπει, σε συνεργασία με τη Δικαιοσύνη. 
      Και είναι απαράδεκτο αυτό που συμβαίνει να επιλαμβάνεται για την εξιχνίαση ενός εγκλήματος η Δικαιοσύνη και να καθυβρίζεται η Δικαιοσύνη και οι λειτουργοί της. Και, βεβαίως, να έρχεται και να σου λέει το ΠΑ.ΣΟ.Κ.: «Όχι, έχουμε έγκλημα, αλλά το έγκλημα αυτό δεν έπρεπε να πάει στη Δικαιοσύνη». Πού έπρεπε να πάει; Πότε συνέβη άλλοτε - μπορεί να μου πει κανείς από εσάς εδώ;- να έχουμε ένα έγκλημα αυτής της υφής και τότε να επιλαμβάνεται διοικητική αρχή και όχι η ανεξάρτητη Δικαιοσύνη και δη η ποινική Δικαιοσύνη; Ποιοι φοβούνται την αλήθεια; Ή μήπως κάποιοι θα ήθελαν απλώς και μόνο να σπεκουλάρουν, αντί να ζητήσουμε να αποκαλύψουμε την αλήθεια; Εμάς μας ενδιαφέρει η αλήθεια και μας ενδιαφέρουν οι θεσμοί. Άλλοι είναι εκείνοι που, όπως απέδειξε το παρελθόν τους, το μόνο που τους ενδιαφέρει είναι η θυσία στην επικοινωνιακή σκοπιμότητα. 
      Και επειδή ελέχθη και άκουσα από συναδέλφους: «Μα και εσείς είχατε ζητήσει εξεταστικές επιτροπές, όταν διαρκούσε δικαστική έρευνα»: Λάθος. Εμείς ζητήσαμε πάντοτε εξεταστικές επιτροπές που δεν άπτονταν ευθέως ζητημάτων, τα οποία ήταν στη δικαιοσύνη. Παραδείγματος χάριν, για το Χρηματιστήριο, για το έγκλημα του Χρηματιστηρίου που κάνατε πως δεν καταλαβαίνατε τι γινόταν, ζητήσαμε κάμποσες φορές να συσταθεί εξεταστική επιτροπή, πριν καν ξεκινήσει δικαστική έρευνα 
      (Θόρυβος στην Αίθουσα)
      Και όταν ξεκίνησε, για μια πτυχή του που αφορούσε την «Δ.Ε.Κ.Α. Α.Ε.», είχαμε ζητήσει για το σύνολο και όχι για ένα συγκεκριμένο θέμα. Όπως, επίσης, για το θέμα του «EXPRESS ΣΑΜΙΝΑ» και άλλα, ήταν άλλο το ζήτημα που αφορούσαν την ποινική δικαιοσύνη και άλλο το ζήτημα που αφορούσε πολιτικές ευθύνες και άλλα συναφή ζητήματα. Αλλά όλο το θέμα των υποκλοπών, όλο το έγκλημα των υποκλοπών είναι τούτη την ώρα στη Δικαιοσύνη. 
      Και ερωτώ: Πιστεύει κανείς από εσάς ότι, αν συνιστούσαμε εξεταστική επιτροπή αυτήν τη στιγμή στη Βουλή, θα προσέφερε τίποτα, την ώρα που ο εφέτης-ανακριτής με όλο το υλικό που έχει από την προκαταρκτική εξέταση, από την Α.Δ.Α.Ε., από την Επιτροπή Θεσμών και Διαφάνειας, με όλο αυτό το υλικό που κάνει τη δουλειά του; Ή μήπως με τον τρόπο αυτό κάποιοι βολεύονται από το να μη βρεθεί η αλήθεια; Γι’ αυτό ρώτησα από την αρχή. 
      Πρέπει κάποιοι να ξεκαθαρίσουν σ’ αυτήν την Αίθουσα με ποιους είναι: Με το δημόσιο συμφέρον και την αποκάλυψη της αλήθειας και με την προστασία των θυμάτων, που εδώ έχουν θεσμικό χαρακτήρα, ή είναι με τις προσπάθειες εκείνες που πάντοτε έκαναν να εκμεταλλευτούν για μικροπολιτική σκοπιμότητα κάθε τι που αφορά το δημόσιο συμφέρον; 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ,  ολοκληρώστε σας παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Λυπάμαι, κύριοι συνάδελφοι. Δεν είναι δυνατόν να γίνει η αίτηση αυτή δεκτή. Όποτε τελειώσει η δικαιοσύνη το έργο της, όπως εκείνη το κρίνει ως ανεξάρτητη, τότε θα δούμε ως Βουλή εάν υπάρχει περιθώριο για σύσταση εξεταστικής επιτροπής. Και εδώ είμαστε να τη συστήσουμε όλοι μαζί. Αν το κάναμε τώρα, θα εμποδίζαμε τη Δικαιοσύνη, που είναι η μόνη αρμόδια. Εσείς οι ίδιοι ομολογήσατε ότι είναι ένα τεράστιας βαρύτητας έγκλημα. Αυτό το έγκλημα μόνον η Δικαιοσύνη μπορεί να το εξιχνιάσει. Ύστερα, έχουμε καιρό να συζητήσουμε για εξεταστική επιτροπή. Τα λοιπά είναι του προφασίζεσθαι προφάσεις εν αμαρτίαις. 
      Και σε ό,τι αφορά την προστασία των δικαιωμάτων του ανθρώπου και το επίπεδο της Δικαιοσύνης, έχει δίκιο ο κ. Παπανδρέου: Ο ελληνικός λαός θα κρίνει με την ετυμηγορία του. Θα γίνουν στην ώρα τους οι εκλογές και τότε ο ελληνικός λαός θα πει τι πιστεύει για τον καθέναν μας. Ένα μονάχα θα σας θυμίσω, κύριοι συνάδελφοι. Εμείς δεν προκαταλαμβάνουμε τίποτα. Επαφιέμεθα στην ετυμηγορία του ελληνικού λαού. Άλλοι ήταν εκείνοι -το ΠΑ.ΣΟ.Κ. σ’ αυτήν τη θέση ως κυβέρνηση και εμείς αντιπολίτευση- που έλεγαν: «Ποτέ δεν πρόκειται να γίνετε κυβέρνηση». 
      Άλλοι ήταν εκείνοι που έκαναν Κασσάνδρειες προβλέψεις. Θα έρθει η ώρα, λοιπόν, και ο ελληνικός λαός θα μας κρίνει. Προς το παρόν, πάντως, δεν φαίνεται να νοσταλγεί τα έργα και τις ημέρες του ΠΑ.ΣΟ.Κ.!
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, το λόγο για μία μικρή παρέμβαση, θα ήθελα. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, έχει ζητήσει το λόγο ο Πρόεδρος του Συνασπισμού, έχει ζητήσει πριν από σας...
      ΧΑΡΑΛΑΜΠΟΣ ΚΑΣΤΑΝΙΔΗΣ: Έχω ζητήσει πριν, κυρία Πρόεδρε, εγώ το λόγο για μία πολύ σύντομη παρέμβαση. 
      ΠΡΟΕΔΡΟΣ (Άννα Μπενάκη - Ψαρούδα): ... ο κ. Σκυλλάκος και επίσης έχει ζητήσει και ο κ. Μαγγίνας.
      ΧΑΡΑΛΑΜΠΟΣ ΚΑΣΤΑΝΙΔΗΣ: Έχω ζητήσει για δύο λεπτά μόνο, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Αν είναι για δύο λεπτά, να σας δώσω το λόγο, γιατί αλλιώς δεν μπορώ. Ο χρόνος σας είναι πολύ περιορισμένος.
      ΚΙΜΩΝ ΚΟΥΛΟΥΡΗΣ: Κυρία Πρόεδρε, εμείς πότε θα μιλήσουμε; Θα μας πείτε; 
      ΠΡΟΕΔΡΟΣ (Άννα Μπενάκη - Ψαρούδα): Θα μιλήσετε όταν τελειώσουν αυτοί που δικαιούνται να μιλήσουν.
      Ορίστε, κύριε Καστανίδη, έχετε το λόγο για μία πολύ σύντομη παρέμβαση. Αν χρειαστεί ανταπάντηση, θα την πάρετε από τον κύριο Υπουργό. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μία παρέμβαση θα ήθελα μόνο να κάνω, ίσως ούτε δύο λεπτών. 
      Ο κύριος Υπουργός των Εσωτερικών αισθάνεται την ανάγκη να μιλάει για όλους και για όλα και αυτό δεν είναι ένδειξη σοφίας, κύριε Υπουργέ, γιατί εξαντλείστε αποτόμως. Μας έθεσε το «εξαιρετικής σπουδαιότητας» ερώτημα, αν πρόκειται περί εγκλήματος ή σκανδάλου. Σας απαντώ, κύριε Υπουργέ: Είναι σκάνδαλο και ο χαρακτηρισμός αφορά τη δική σας προσπάθεια να μην αποκαλυφθεί η αλήθεια. Και είναι έγκλημα, γιατί αφορά την παραβίαση της έννομης τάξης, όπως αφορά επίσης συγκεκριμένους δράστες.
      Τέλος, υπήρξατε προσβλητικός για το Κοινοβούλιο και φοβούμαι και για τον Πρωθυπουργό σας. Είπατε, κύριε Υπουργέ, ότι αντί να απαντά στον Αρχηγό της Αξιωματικής Αντιπολίτευσης, ο κ. Καραμανλής έχει να κάνει σπουδαιότερα πράγματα. Θα ήμουν ευτυχής αν γνωστοποιούσατε στο Σώμα συγκεκριμένα ποιες είναι οι σπουδαιότερες ενασχολήσεις του Πρωθυπουργού αυτήν την ώρα, εκτός αν εννοείτε ότι ενασχόληση σοβαρότερη είναι το να προστρέχει σε κομματικές γιορτές ή το να κάνει βραδιάτικα τσάρκα στην Ραφήνα! 
      (Θόρυβος, διαμαρτυρίες από την πτέρυγα της Νέας Δημοκρατίας)
      ΑΠΟΣΤΟΛΟΣ ΣΤΑΥΡΟΥ: Κυρία Πρόεδρε, συγγνώμη αλλά δεν είναι κουβέντες αυτές!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, θα ήθελα το λόγο παρακαλώ.
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριε Υπουργέ. Να μιλήσει ο κ. Αλαβάνος και θα δώσετε την απάντηση μετά.
      Ορίστε, κύριε Αλαβάνο, έχετε το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, είναι Αρχηγός Κόμματος να μιλήσει, είναι πάρα πολύ σοβαρό το θέμα και θα αναλωθούμε σε «εξυπνακισμούς»; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Κωνσταντόπουλε, αυτό είπα και εγώ, αλλά οι χαρακτηρισμοί αυτοί δεν προάγουν το κύρος μας!
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δέχομαι την παρατήρησή σας, αλλά αναγκάζομαι και εγώ να το επισημάνω.
      ΠΡΟΕΔΡΟΣ (Άννα Μπενάκη - Ψαρούδα): Βλέπετε ότι γίνεται προσπάθεια και τώρα θα μιλήσει ο κ. Αλαβάνος. 
      Ορίστε, κύριε Αλαβάνο, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητή κυρία Πρόεδρε, παρά τη γενικότερή μας άποψη, οφείλω να ομολογήσω ότι αυτήν τη φορά σωστά άρχισε η συνεδρίαση με την παρουσία εδώ ενός ιερωμένου. Γιατί πιστεύω ότι ήταν ευκαιρία για τον Πρωθυπουργό να εξομολογηθεί για την επίθεση, για τις ύβρεις, για τις συκοφαντίες, για τα ψέματα που έχουν εξαπολύσει «γεράκια» του κόμματός του και «παπαγαλάκια» εκτός του κόμματός του ενάντια στο κόμμα μου, τον Συνασπισμό της Ριζοσπαστικής Αριστεράς. Βέβαια, μάθαμε ότι ο κύριος Πρωθυπουργός θεωρεί ότι δεν είναι σοβαρή σήμερα η συζήτηση, τα έχουμε ξανασυζητήσει αυτά και δεν είναι παρών. Θα έπρεπε να ήταν παρών, για να μας μιλήσει για τις μεταρρυθμίσεις. Γιατί θέλω να σας πω ότι όλη η ελληνική κοινωνία αν περίμενε μία μεταρρύθμιση από τη Νέα Δημοκρατία, σε σχέση με το χώρο προέλευσής της, με την κουλτούρα της, με τις παραδόσεις της συντηρητικής παράταξης, αυτή θα ήταν το κόμμα αυτό να κόψει τον ομφάλιο λώρο με το παρακράτος!
      Αυτό θα περίμενε κανείς και θα ήταν μια σημαντική μεταρρύθμιση, θα ήταν μία μεταρρύθμιση σε όφελος της χώρας συνολικά, σε όφελος της δημοκρατίας και σε όφελος, πιστεύω, και του ίδιου του Κόμματος της Νέας Δημοκρατίας, όπου θεωρώ ότι αρκετοί συνάδελφοι έχουν διαφορετικές αναζητήσεις από αυτές που έχει η ηγεσία και τα σήματα τα οποία σήμερα δίνει μέσα από όλους τους τηλεοπτικούς σταθμούς και τις παρελάσεις διαφόρων υπουργών!
      Το θέμα που συζητάμε, το θέμα των υποκλοπών, δεν είναι ένα μεμονωμένο θέμα, δεν είναι ένα τυχαίο θέμα, δεν είναι η κατασκευή κάποιων πονηρών ανθρώπων, είναι μία από τις εκφράσεις στην Ελλάδα της ανάπτυξης αυτού του διεθνούς παρακράτους, που βλέπουμε ιδιαίτερα έντονα να γίνεται τα τελευταία χρόνια.
      Δεν είναι άποψή μας αυτή απλώς. Δεν είναι άποψη των μέσων μαζικής ενημέρωσης απλώς. Δεν είναι άποψη των πιο έγκριτων αναλυτών του Τύπου απλώς. Τι είναι; Είναι μία επισήμανση, η οποία γίνεται από διεθνή όργανα, όπως είναι το Ευρωπαϊκό Κοινοβούλιο, όπως είναι το Συμβούλιο της Ευρώπης, τα οποία τονίζουν ότι με πρωτοβουλία των Ηνωμένων Πολιτειών έχει αναπτυχθεί ένας παράνομος -έξω και από αυτό το ασφυκτικό πλαίσιο, το οποίο έχουν δημιουργήσει- μηχανισμός, ο οποίος έχει σχέση με παρακολουθήσεις, με καταπάτηση των προσωπικών δεδομένων, έχει σχέση με παράνομες φυλακές, με παράνομες μεταφορές κρατουμένων από χώρα σε χώρα σε παράνομα αεροδρόμια.
      Η Κυβέρνηση θα έπρεπε να ήταν πιο σεμνή και πιο σεμνός –πιστεύω- ο Υπουργός Εσωτερικών. Υπάρχουν χώρες που κατηγορούνται στην έκθεση του Ευρωπαϊκού Κοινοβουλίου. Το Ευρωπαϊκό Κοινοβούλιο έκανε εξεταστική επιτροπή. Εμείς θεωρούμε ότι δεν είναι ανάγκη να κάνουμε για όλα αυτά τα ζητήματα εξεταστική επιτροπή! Μία από τις χώρες η οποία κατηγορείται … 
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ είναι Βαλκάνια. Ξαναγίναμε Βαλκάνια! 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Είναι Βαλκάνια, με Κυβέρνηση της Νέας Δημοκρατίας, η συγκεκριμένη χώρα, γιατί πολλά μπορούμε να κάνουμε και στα Βαλκάνια.
      … ότι ανέχθηκε και σιώπησε στις μυστικές πτήσεις της C.I.A., είναι η Ελλάδα. Με αυτήν την έννοια το θέμα των υποκλοπών -το οποίο σωστά ο συνάδελφος κ. Κωνσταντόπουλος το ανέφερε ως τη μεγαλύτερη υπόθεση κατασκοπείας ενάντια στη χώρα μας- μαζί με όλα αυτά τα θέματα, θα έπρεπε να αποτελέσει ένα αντικείμενο εξέτασης μέσα από την ίδια τη Βουλή και όχι να το αφήσουμε να περάσει στα γρήγορα.
      Εκεί λέω ότι δεν έκοψε τον ομφάλιο λώρο με το παρακράτος η Νέα Δημοκρατία. Διότι από τη μια ανέχεται τις δραστηριότητες του διεθνούς παρακράτους, ακόμη και αν στρέφονται ενάντιά της, ακόμη και αν θύμα παρακολούθησης εμφανίζεται –με τα στοιχεία που έχουμε- ο Πρωθυπουργός ή υψηλοί κρατικοί λειτουργοί ή σε άλλες περιπτώσεις, όπως στην «Air C.I.A.», βλέπουμε την Κυβέρνηση της Νέας Δημοκρατίας και την Ελλάδα να συμμετέχει. Γι’ αυτό υπάρχουν μερικά πράγματα που κάνουν εντύπωση και προκαλούν τον ελληνικό λαό.
      Κάνει εντύπωση το ότι δεν φέρνετε εξεταστική επιτροπή. Κάνει εντύπωση ότι θέλετε την ιδιωτικοποίηση του Οργανισμού Τηλεπικοινωνιών Ελλάδας. Θέλετε δηλαδή ο Ο.Τ.Ε. να γίνει «VODAFONE», ενώ είναι ένας μεγάλος ελληνικός οργανισμός; Στα πλαίσια του ανταγωνισμού είναι ένας μεγάλος ελληνικός τηλεπικοινωνιακός οργανισμός, που θα μπορούσε να ελέγχεται από το δημόσιο, το  οποίο δημόσιο, όχι μόνο θα  μπορούσε να τον αξιοποιήσει αναπτυξιακά, αλλά θα μπορούσε να κατοχυρώσει ότι σ’ αυτόν το μεγάλο οργανισμό θα κάνουμε ό,τι μπορούμε, προκειμένου να μη διεισδύσουν επιχειρηματικές κινήσεις τύπου «VODAFONE», παρακολουθήσεις, λογισμικά κ.λπ.. Θα μπορούσε, μάλιστα, να μας βοηθήσει και στον έλεγχο των υπολοίπων επιχειρήσεων που λειτουργούν στην Ελλάδα. Παρ’ όλα αυτά, τίποτα, σαν να μην τρέχει τίποτα. Με φόρα να συμμετέχουμε σε αυτές τις διεθνείς διεργασίες. 
      Μου έχει κάνει εντύπωση η στάση του Υπουργού Εσωτερικών, όταν συζητάμε αυτό το θέμα. Επίσης, μου κάνει εντύπωση και η στάση των Υπουργών Δικαιοσύνης και Δημόσιας Τάξης που είναι εδώ τώρα, διότι στις 15.1.2007, την περασμένη εβδομάδα –το ανέφερε και ο κ. Κωνσταντόπουλος- έγινε στη Δρέσδη το Συμβούλιο Υπουργών Εσωτερικών και Δικαιοσύνης της Ευρωπαϊκής Ένωσης, το  οποίο είχε ως θέμα τις προτάσεις της Γερμανικής Προεδρίας σε σχέση με την ενίσχυση των μέτρων συνεργασίας των κατασταλτικών μηχανισμών στην Ευρωπαϊκή Ένωση. 
      Και όταν λέμε «Γερμανική Προεδρία» μιλάμε για μέτρα, τα οποία η Γερμανική Προεδρία θέλει να τα πάρουμε μέσα σ’ αυτό το εξάμηνο. Και αναρωτιέμαι: Τι Κοινοβούλιο είναι αυτό; Τι είδους Κοινοβούλιο είναι αυτό; Τι κυριαρχία και τι αξιοπρέπεια έχει, όταν οι Υπουργοί –δεν ξέρω ποιος απ’ όλους πήγε εκεί πέρα, αν ήταν ο Υπουργός Εσωτερικών, ο Υπουργός Δικαιοσύνης, ο Υπουργός Δημόσιας Τάξης ή κάποιος Υφυπουργός τους- δεν ενημερώνουν το Κοινοβούλιο ότι θα πάνε σε μια τόσο κρίσιμη συνάντηση και όταν ο Υπουργός Εσωτερικών, που είναι μέσα στο χώρο του αντικειμένου του, έρχεται εδώ, μιλάει, απαντάει στον Αρχηγό της Αξιωματικής Αντιπολίτευσης γι’ αυτά τα ζητήματα, για τα ζητήματα των υποκλοπών, των διεθνών μηχανισμών και δεν λέει τίποτα γι’ αυτό που έγινε στη Δρέσδη; Και έγιναν πολλά στη Δρέσδη, έγιναν πολλές προτάσεις στη Δρέσδη.
      Έγινε η πρόταση για τη διασύνδεση των βάσεων δεδομένων όλων των χωρών της Ευρωπαϊκής Ένωσης, με βάση την ήδη υπάρχουσα βάση δεδομένων prim, όπως λέγεται, λόγω της πόλης όπου είχε παρθεί η απόφαση και όπου συμμετέχουν επτά χώρες, μέχρι τώρα, της Ευρωπαϊκής Ένωσης, η οποία βάση δεδομένων προβλέπει να συγκεντρώνονται όλα τα στοιχεία του DNA, να συγκεντρώνονται όλα τα δαχτυλικά αποτυπώματα και όλα τα στοιχεία από τις άδειες αυτοκινήτων. Και όντως, βρέθηκε ο εκπρόσωπος του κ. Σαρκοζί να πει ότι πρέπει να παίρνουμε και το DNA από κάθε παιδί που γεννιέται. Πού ζούμε; Τι Κυβέρνηση έχουμε, όταν αυτά αποσιωπούνται, όταν δεν λέγεται κουβέντα, όταν Υπουργός μιλάει γι’ αυτά τα ζητήματα και δεν τα θίγει καν; 
      Και όχι μόνον αυτό. Η Γερμανική Προεδρία επίσης, στη δεύτερη πρότασή της, μιλάει για έναν μεγάλο υπολογιστή, ο οποίος θα συγκεντρώνει όλα τα στοιχεία των μεταναστών, ειδικά των μεταναστών. Γιατί μετράει σήμερα η ράτσα, το τι πιστεύεις, από πού έρχεσαι. Πάνε πια οι εποχές, της Γαλλικής Επανάστασης και του πολιτισμού του Διαφωτισμού, του ευρωπαϊκού πολιτισμού, όπου λέγανε για ισότητα, για ελευθερία και αδελφοσύνη. Οι μετανάστες, όλοι οι μετανάστες -και όχι όσοι έχουν κάνει κάποιο αδίκημα, όχι όσοι είναι ύποπτοι- στον μεγάλο υπολογιστή της Γερμανικής Προεδρίας! 
      Στην τρίτη πρόταση η Γερμανική Προεδρία εισηγείται ότι άτομα από τους μηχανισμούς καταστολής, μυστικοί πράκτορες, με καθεστώς μάλιστα ετεροδικίας, μπορούν να εισβάλλουν, χωρίς να ζητήσουν άδεια, στην επικράτεια οποιασδήποτε χώρας-μέλους και να ενεργήσουν για την αντιμετώπιση ενός κινδύνου, σύμφωνα με τα δικά τους κριτήρια. Ο Γερμανός Υπουργός Εσωτερικών κ. Σόιμπλε εξέφρασε την ικανοποίησή του, γιατί βρήκε ευρεία συναίνεση στις προτάσεις αυτές. 
      Έχω την εξής απορία και ας μας λύσουν αυτή την απορία τουλάχιστον: Είναι η Ελλάδα στις χώρες που συναίνεσαν; Τι έκανε η Ελλάδα; Τι ενστάσεις έθεσε; Γιατί δεν ενημερώθηκε η κοινωνία, οι πολίτες; Γιατί δεν έγινε μία συνέντευξη Τύπου των τριών Υπουργών; Ας μην κρατήσει εκατόν πενήντα λεπτά, ας κρατήσει είκοσι λεπτά. Γιατί δεν μιλάμε γι’ αυτούς τους κινδύνους, γι’ αυτό το διεθνές παρακράτος, το οποίο είναι στη σκιά και στο φως, το οποίο είναι παράνομο και νομιμοποιείται, το οποίο εκτελεί παράνομες δραστηριότητες πάνω στον νόμιμο μηχανισμό, όπως έγινε κι εδώ, στο νόμιμο μηχανισμό που είχαμε στην περίπτωση των Ολυμπιακών Αγώνων; 
      Γι' αυτό σας λέω, η μεγαλύτερή σας μεταρρύθμιση θα ήταν να κόψετε τον ομφάλιο λώρο με το παρακράτος, αλλά δεν τον κόβετε ούτε με το διεθνές παρακράτος και δεν τον κόβετε ούτε με το εσωτερικό παρακράτος και με αυτά τα φοβερά τα οποία γίνονται στην Ελλάδα με δική σας ευθύνη, με απολύτως δική σας ευθύνη. 
      Έχουμε δει πλέον από τις τηλεοράσεις να παρελαύνουν Υπουργοί, δυστυχώς και συνάδελφοί σας Βουλευτές της Νέας Δημοκρατίας, οι οποίοι αναφέρονται στις ευθύνες πολιτικών κομμάτων και συγκεκριμένα και ιδιαίτερα του Συνασπισμού με εκδηλώσεις βίας, τις οποίες έχουμε σε δρόμους της Αθήνας. Και μας κάνει εντύπωση, ότι όλοι παρελαύνουν, να μην χάσει κανείς! 
      Είδαμε ακόμη και την κ. Μπακογιάννη, την Υπουργό Εξωτερικών. Καλά δεν έχουμε Πρωθυπουργό; Δεν έχουμε Υπουργό Δημόσιας Τάξης; Δεν έχουμε Αστυνομία; Δεν έχουμε Μ.Α.Τ.; Δεν έχουμε κάμερες; Δεν έχουμε χαφιέδες; Πρέπει και η Υπουργός Εξωτερικών να ασχοληθεί με το Συνασπισμό και τη σχέση του με τους κουκουλοφόρους; Δεν έχει άλλα θέματα να ασχοληθεί; Υπουργός Εξωτερικών είναι!
      Την ενδιαφέρουν τα θέματα των ελευθεριών. Μπράβο, αυτό είναι πολύ καλό. Την ενδιαφέρουν τα θέματα των δικαιωμάτων. Μπράβο, αυτό είναι πολύ καλό. Δεν βλέπει τι γίνεται στο εξωτερικό, που γυρίζει; Δεν ξέρει τη λέξη «Γκουαντάναμο»; Δεν την έχει ακούσει; Δεν έχει ακούσει τα βασανιστήρια, την καταπάτηση κάθε νομιμότητας, την επισήμανση που γίνεται από διάφορες κυβερνήσεις; Δεν ξέρει τι γίνεται στο Ιράκ; Δεν ξέρει τι γίνεται κάθε μέρα στη Βαγδάτη; Δεν διαβάζει ξένες εφημερίδες, αν δεν διαβάζει ελληνικές; Δεν βλέπει ότι βιάζουν κοριτσάκια Αμερικανοί στρατιώτες και σκοτώνουν όλη την οικογένεια; Δεν βλέπει δεκάδες νεκρούς; Δεν βλέπει τριάντα τέσσερις χιλιάδες νεκρούς, οι οποίοι υπήρξαν; Δεν βλέπει τίποτα; Και ασχολείται με το Συνασπισμό και με τις εκδηλώσεις βίας, οι οποίες μπορεί να γίνουν στον έναν ή στον άλλον δρόμο της Αθήνας;
      Τι περιμένει ο ελληνικός λαός –και εγώ πιστεύω- και οι οπαδοί της Νέας Δημοκρατίας; Τι περιμένει; Περιμένει ότι θα μιλήσει η Υπουργός Εξωτερικών γι’ αυτά.
      (Στο σημείο αυτό χτυπάει το κουδούνι λήξεως του χρόνου ομιλίας του Προέδρου του Συνασπισμού της Ριζοσπαστικής Αριστεράς κ. Αλαβάνου)
      Κυρία Πρόεδρε, είχα υπ' όψιν μου να μιλήσω για είκοσι πέντε λεπτά. Έχω ένα χαρτί που λέτε για είκοσι πέντε λεπτά.
      ΠΡΟΕΔΡΟΣ (Άννα Μπενάκη-Ψαρούδα): Το εξαγγείλαμε από την αρχή, κύριε Πρόεδρε, ότι οι δυο Αρχηγοί των δυο πρώτων κομμάτων έχουν είκοσι πέντε λεπτά και οι άλλοι δεκαπέντε λεπτά. Θα υπάρξει μια ανοχή στο χρόνο –δεν υπάρχει θέμα- όπως σε όλους.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού της Ριζοσπαστικής Αριστεράς): Δεν έχω είκοσι πέντε λεπτά, απλώς δώστε μου αυτό τον επιπλέον χρόνο που δώσατε πριν. 
      ΠΡΟΕΔΡΟΣ (Άννα Μπενάκη-Ψαρούδα): Βεβαίως, αυτό σας λέω. Θα υπάρχει ανοχή.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού της Ριζοσπαστικής Αριστεράς): Που σημαίνει πάλι, είκοσι πέντε λεπτά. Ευχαριστώ.
      ΑΠΟΣΤΟΛΟΣ ΚΑΚΛΑΜΑΝΗΣ: Από το εθνικό πλεόνασμα θα πάρετε κι εσείς. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού της Ριζοσπαστικής Αριστεράς): Εγώ θα ήθελα η Κυβέρνηση να συναισθανθεί τις ευθύνες της μπροστά σ’ αυτά τα γεγονότα που γίνονται και στην παρουσία του παρακράτους πια ως κεντρικού στοιχείου της πολιτικής ζωής της χώρας μας και να αφήσει αυτά τα «καταδικάζει ή δεν καταδικάζει ο Συνασπισμός». 
      Μας βάζετε το ερώτημα εάν καταδικάζει ή δεν καταδικάζει αυτές τις ομάδες, αυτούς τους ανθρώπους ο Συνασπισμός. Θα σας δώσω την απάντηση. Ναι, καταδικάζουμε! Καταδικάζουμε τις «ασφαλίτικες» μεθόδους που χρησιμοποιείτε απέναντι στην Αριστερά. Καταδικάζουμε την κουλτούρα τύπου Μακρονήσου, την οποία θυμηθήκατε. Καταδικάζουμε αυτούς τους πολιτικούς και συναισθηματικούς εκβιασμούς. 
      Ξέρετε τι μας θυμίζει αυτό και τι μέθοδος είναι αυτή που χρησιμοποιείτε; Είναι η μέθοδος Μπους αυτή που χρησιμοποιείτε. Είστε με το Σαντάμ ή όχι; Είστε με το Σαντάμ ή είστε μαζί μας; Καταδικάζει ο Συνασπισμός ή αποδέχεται τη δική μου άποψη για τα γεγονότα; Ούτε το ένα ούτε το άλλο. 
      Μπροστά σ’ αυτό το τεχνητό δίλλημα που βλέπουμε να τίθεται συνεχώς, που τέθηκε στο Ιράκ, που τίθεται εδώ πέρα σε άλλα ζητήματα, στην πραγματικότητα είναι το υπόγειο που είναι τα ψέματα, οι κατασκευές, τα πυρηνικά όπλα του Ιράκ, ο ρόλος του Συνασπισμού κ.λπ. 
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα στεναχωρείτε τον κ. Ρις!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν ξέρω αν στεναχωρώ τον κ. Ρις, ελπίζω να στεναχωρείται λίγο και η Νέα Δημοκρατία.
      Θέλω να πω ότι έχουμε περάσει και σε μια τεκμηρίωση της επιχείρησης συκοφάντησης, που ξεκίνησε από τον Υπουργό Δημόσιας Τάξης, ευλογήθηκε από τον Πρωθυπουργό –όταν δεν απάντησε την άλλη φορά στις προσκλήσεις μου- και σήμερα επαναλαμβάνουν τα «παπαγαλάκια» ότι τα στελέχη του Συνασπισμού πηγαίνουν μάρτυρες υπεράσπισης σε δίκες ανθρώπων, οι οποίοι έχουν κατηγορηθεί ότι έχουν σχέση με τέτοιου είδους γεγονότα βίας. 
      Και θέλω να σας πω ότι ο τελευταίος ο οποίος πήγε μάρτυρας υπεράσπισης -αυτήν τη Δευτέρα- σε τέτοια δίκη ήταν ο Πρόεδρος του Συνασπισμού. Και ήταν η δίκη του Προέδρου της Πακιστανικής Κοινότητας, σχετικά με την έκδοσή του ή όχι. Και ο Πρόεδρος της Πακιστανικής Κοινότητας είχε παρουσιαστεί εδώ από τον Υπουργό Δημόσιας Τάξης ως ένας από αυτούς που κάνουν απαγωγές μεταξύ τους και από το Υπουργείο του Πακιστάν, από τον κ. Μουσάραφ, είχε παρουσιαστεί –τώρα, με τη δικογραφία- ως ένας από αυτούς που κάνουν δουλεμπόριο, μια δικογραφία, όπου στο διάλογο, με εντελώς ψυχρό τρόπο, συμμετείχε και η ίδια η Κυβέρνηση.
      Και ναι, ο Πρόεδρος του  Συνασπισμού παρουσιάστηκε σ' αυτό το δικαστήριο, για να υπερασπιστεί αυτόν τον οποίο εσείς θεωρείτε και η Κυβέρνηση του Πακιστάν θεωρεί, ότι είναι ανακατεμένος με δουλεμπόρια και με απαγωγές. Ευτυχώς, το δικαστήριο ήταν πραγματικά ένα δικαστήριο που στάθηκε στο ύψος του και παρότι υπήρχε τέτοιο θέμα έκδοσης, ομόφωνα αρνήθηκε να προχωρήσει στην έκδοση αυτού του ανθρώπου. 
      Ο Συνασπισμός και τα στελέχη του θα είναι πάντα μπροστά στην υπόθεση της ελευθερίας. Δεν καταλαβαίνετε, δεν καταλαβαίνει η Νέα Δημοκρατία, τι σημαίνει υπόθεση ελευθερίας. Δεν καταλαβαίνει την κουλτούρα της ίδιας της Ευρώπης. Όταν η Ευρώπη λέει «είμαι ενάντια στη θανατική ποινή και δεν θέλω να τον στείλετε στην αγχόνη, όπως τον Χουσεΐν, κάποιον ο οποίος σκότωσε τη γειτόνισσά του» δεν σημαίνει ότι η Ευρώπη είναι υπέρ του δολοφόνου, υπέρ του να δολοφονείς τη γειτόνισσά σου ή τη μάνα σου ή το παιδί σου. Δεν το καταλαβαίνετε αυτό. 
      Δεν μπορείτε να καταλάβετε –και το λέω, γιατί ήμουν προσωπικά μάρτυς- ότι όταν ο Γραμματέας του Συνασπισμού, ο Νίκος ο Χουντής, πηγαίνει να υπερασπιστεί στο δικαστήριο ένα νέο παιδί, το οποίο συμμετείχε σ’ αυτές τις δραστηριότητες -με τις οποίες εμείς διαφωνούμε πλήρως- που συνελήφθη με βίαιο τρόπο κάτω από τα γραφεία του Συνασπισμού –ήμουν και εγώ ένας από τους αυτόπτες μάρτυρες- και στην κατηγορία περιέρχεται κατηγορία για πράξη η οποία έγινε τρεις ώρες μετά τη σύλληψή του, υπερασπίζεται έναν άνθρωπο από ένα αδίκημα το οποίο πάνε να του «φορέσουνε».
      Εμείς θα δίνουμε αυτή τη μάχη για τη δημοκρατία, για τις ελευθερίες, όσο και αν δεν σας αρέσει. Δεν πρόκειται να ζητήσει ποτέ η Αριστερά από εσάς την άδεια για να υπερασπίσει όποιον κατηγορείται αβάσιμα, όποιον πιστεύουμε ότι είναι αθώος, όποιου παραβιάζονται οι δικονομικές εγγυήσεις. Να ξέρετε ότι θα μας βρίσκετε εκεί.
      Θα ήθελα, όμως, με αυτήν την ευκαιρία, να πω τη θέση μας. Η δική μας θέση είναι ότι ο σκοπός είναι και το μέσο. Εμείς, ανάμεσα στις προσωπικότητες και τις δραστηριότητες από τις οποίες εμπνεόμαστε είναι αυτές του Μάρτιν Λούθερ Κίνγκ, του Νέλσον Μαντέλα, η μεγάλη και δύσκολη τέχνη μέσα από τις ειρηνικές κινητοποιήσεις να φέρεις πολιτικές ανακατατάξεις εξαιρετικά σημαντικές. Είμαστε αντίθετοι με τη χρήση βίας, από όποιον προέρχεται και ενάντια σε όποιον ασκείται, μέσα σε αυτές τις συνθήκες. Και θέλω να πω ότι πρέπει να δούμε ποιος έχει όφελος από αυτή τη βία, για να καταλάβουμε πιθανά και ποιος έχει ευθύνη.
      Ποιος έχει όφελος από τη βία που παρουσιάζεται σε ορισμένες φοιτητικές κινητοποιήσεις; Η Κυβέρνηση προσπάθησε να περάσει τις θέσεις της για το άρθρο 16 και το νόμο-πλαίσιο με διάφορα επιχειρήματα. Μοίραζε χάντρες στους φοιτητές και στους καθηγητές! Είπε «εκτός από δημόσια θα έχετε και ιδιωτικά πανεπιστήμια». Καθηγητές και φοιτητές στους δρόμους. Είπε «μπορεί να ανοίξει εδώ παράρτημα το Χάρβαρντ και το Γιέιλ». Καθηγητές και φοιτητές στους δρόμους. Είπε «αυτά θα είναι φθηνά, πιο φθηνά από το να πάτε στην Αγγλία». Καθηγητές και φοιτητές στους δρόμους. Είπε «και αυτοί που παίρνουν κάτω από τη βάση μπορεί να μπουν στα ιδιωτικά πανεπιστήμια». Καθηγητές και φοιτητές στους δρόμους.
      Και άρχισε το άλλο τροπάριο, ότι το δημόσιο πανεπιστήμιο είναι Κορυδαλλός, είναι ανοικτός Κορυδαλλός, είναι η έδρα μέσα από την οποία βγαίνουν τα κακοποιά στοιχεία! Η ενοχοποίηση του πανεπιστημίου, η ενοχοποίηση των φοιτητών και του φοιτητικού κινήματος, η ενοχοποίηση του Συνασπισμού Ριζοσπαστικής Αριστεράς, γιατί παίζει ένα ρόλο ενωτικό, που προσπαθεί να διευρύνει τις συνεργασίες, την παρουσία, τη στοίχιση σ’ αυτό το μεγάλο αγώνα που κάνουμε για το δημόσιο πανεπιστήμιο!
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, σας παρακαλώ να ολοκληρώσετε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ολοκληρώνω, κυρία Πρόεδρε, σε δύο, τρία λεπτά.
      Φοιτητές, κουκουλοφόροι, μολότοφ, ρουκετοφόροι, τρομοκράτες, «17 Νοέμβρη», Αλ Κάιντα, Μπιν Λάντεν, δεν μπορεί να γίνονται όλα ένα!
      Θα ήθελα να πω ότι θα έπρεπε να σκεφτούμε πολύ. Δεν είναι ο Συνασπισμός στην Κυβέρνηση. Δεν είναι ο Συνασπισμός, ο οποίος έχει ή είχε δικό του στέλεχος στο Υπουργείο Δημόσιας Τάξης. Οι ηγέτες των κουκουλοφόρων δεν έχουν συλληφθεί εδώ και χρόνια, γιατί συνδέονται τελικά –και το βλέπουμε σήμερα, γιατί σήμερα έχουμε αυτήν την τεράστια ανάπτυξη- με το «βαθύ κράτος». Αποτελούν τμήμα του παρακρατικού μηχανισμού. Αποτελούν αιχμή του δόρατος μίας κρατικής και παρακρατικής δραστηριότητας. 
      Και ξέρετε τι είναι οι κουκουλοφόροι; Ξέρετε τι σκέφτομαι εγώ, όταν δω τους κουκουλοφόρους και τη δράση τους και την αδράνεια της αστυνομίας; Έρχεται νέο νομοθέτημα από τη Νέα Δημοκρατία. Αυτό είναι ο προάγγελος, είναι η εισαγωγή στα νομοθετήματά σας, η εισαγωγή στο νομοθέτημά σας για το άσυλο, η εισαγωγή στο νέο νόμο-πλαίσιο. Είναι η εισαγωγή σας στο άρθρο 16. 
      Στηρίζετε, ανέχεστε, χρησιμοποιείτε, κατασκευάζετε το παρακράτος. Και αυτό το κάνετε πολλές φορές με ευτελή επιχειρήματα. Δεν φταίει το άσυλο, που δεν μπορούμε να συλλάβουμε το παρακράτος, να συλλάβουμε τους κουκουλοφόρους.
      Σοβαρά: Τι θα πείτε στους ανθρώπους που υφίστανται μία κλοπή ή μία ληστεία; Μόνο στο σπίτι θα τον συλλάβω τον άλλο; Δεν θα τον συλλάβω στο δρόμο; Δεν μπορεί να λειτουργήσει η δημόσια τάξη στη Φιλελλήνων; Δεν μπορεί να λειτουργήσει στην Πανεπιστημίου; Δεν μπορεί να λειτουργήσει στην Πατησίων; Πρέπει να λειτουργήσει μέσα στο Πολυτεχνείο; Γιατί; Για να εμπνευστεί από την ιστορία του; Για να είναι «κάτω από τη σκιά που έχουν οι λεύκες»;
      Ποιον κοροϊδεύετε επιτέλους; Έχετε μεγάλες ευθύνες, διότι συναινείτε και συμμετέχετε στο διεθνές παρακράτος και διότι στηρίζετε, χρησιμοποιείτε, αξιοποιείτε και φτιάχνετε έναν παρακρατικό μηχανισμό. Και να ξέρετε, δεν θα ζητήσουμε άδεια από εσάς. Και σ’ αυτά τα σχέδια ο Συνασπισμός της Αριστεράς θα είναι πάντα απέναντί σας.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Έχει ζητήσει το λόγο ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Αντώνης Σκυλλάκος.
      Κύριε Σκυλλάκο, θα κάνετε χρήση του κανονικού σας χρόνου.
      Ορίστε, έχετε το λόγο.
      ΑΝΤΩΝΗΣ ΣΚΥΛΛΑΚΟΣ: Ζητήσαμε και εμείς τη σύσταση εξεταστικής επιτροπής. Δεν υπογράψαμε μαζί με το ΠΑ.ΣΟ.Κ. και το Συνασπισμό, διότι πέρα από την ανάγκη να ψάξουμε το συγκεκριμένο ζήτημα περισσότερο όσον αφορά στο θέμα της επανεξέτασης και άλλων μαρτύρων, την έκθεση της ΕΥΠ και μία σειρά από ζητήματα –για τα οποία έμεινε κενό στην προηγούμενη Επιτροπή Διαφάνειας- εμείς θα θέλαμε να αναδειχθεί, μέσα από την εξέταση που θα έκανε μία εξεταστική επιτροπή, το νομοθετικό πλαίσιο γενικότερα και η πρακτική των κυβερνήσεων, σε σχέση με τις παρακολουθήσεις, τις υποκλοπές και γενικότερα τα δημοκρατικά δικαιώματα.
      Υπάρχει ένα ζήτημα. Συνεχώς απορρίπτονται προτάσεις της Αντιπολίτευσης για εξεταστική επιτροπή. Και ο κανόνας ήταν και επί Νέας Δημοκρατίας και επί ΠΑ.ΣΟ.Κ., εκτός από ορισμένες εξαιρέσεις. 
      Και εδώ μπαίνει ένα ζήτημα. Λειτουργεί σωστά το Κοινοβούλιο κατ’ αυτόν τον τρόπο; Εμείς έχουμε κάνει μία πρόταση Αναθεώρησης του Συντάγματος και δεν βλέπω να την ενστερνίζεται η πλειοψηφία ούτε καν η Αξιωματική Αντιπολίτευση –παρ’ όλο που είναι στην Αντιπολίτευση σήμερα, αύριο μπορεί να είναι η Νέα Δημοκρατία- ώστε τουλάχιστον τέτοια ζητήματα, όπως η συγκρότηση και η λειτουργία εξεταστικής επιτροπής, να μην επαφίενται στην κυβερνητική πλειοψηφία τελικώς, αλλά να αποφασίζονται με μειωμένο αριθμό Βουλευτών.
      Θέλετε με εκατόν είκοσι Βουλευτές; Όχι, για να μπει το θέμα για συζήτηση, αλλά για να αποφασίζουν οι εκατόν είκοσι ή και οι εκατό, αν θέλετε, ότι φτιάχνουμε εξεταστική επιτροπή και για άλλες ανάλογες προτάσεις δικαιωμάτων της μειοψηφίας. Αλλιώς, δεν θα λειτουργεί το σύστημα. Θα έρχεται μια κυβέρνηση, θα επικαλείται ότι το θέμα παραπέμφθηκε στη δικαιοσύνη και ώσπου να τελειώσουμε με τη δικαιοσύνη, δεν θα συγκροτούνται εξεταστικές επιτροπές. 
      ΒΑΣΙΛΕΙΟΣ ΜΑΓΓΙΝΑΣ: Και η πλειοψηφία πού θα πάει, κύριε συνάδελφε; 
      ΑΝΤΩΝΗΣ ΣΚΥΛΛΑΚΟΣ: Ναι, αλλά η εξέταση ζητημάτων που δεν θέλει η πλειοψηφία, πρέπει να γίνεται από τα κοινοβούλια. Γι’ αυτό πρέπει να γίνει ένα βήμα στα δικαιώματα της Αντιπολίτευσης. Και πρέπει να αλλάξει το σύστημα. 
      ΑΠΟΣΤΟΛΟΣ ΚΑΚΛΑΜΑΝΗΣ: Πάντως, είναι σωστή η σκέψη αυτή, αν συνδυαστεί με τον απαιτούμενο κατά ανώτατο όριο αριθμό προτάσεων. 
      ΑΝΤΩΝΗΣ ΣΚΥΛΛΑΚΟΣ: Σύμφωνοι. 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι, μην κάνετε διάλογο. 
      Συνεχίστε, κύριε Σκυλλάκο. 
      ΑΝΤΩΝΗΣ ΣΚΥΛΛΑΚΟΣ: Βλέπουμε, λοιπόν, ότι η πρακτική που εφάρμοσε το ΠΑ.ΣΟ.Κ. ακολουθείται σήμερα και από τη Νέα Δημοκρατία. Απορρίπτονται οι προτάσεις. Έλειπε ο κ. Σημίτης, λείπει ο κ. Καραμανλής σήμερα. Εναλλάσσονται οι ρόλοι. Γι’ αυτό λέω ότι πρέπει να γίνουν τομές στο Σύνταγμα. Θέλετε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, ακριβώς το ίδιο, κύριε συνάδελφε!
      ΑΝΤΩΝΗΣ ΣΚΥΛΛΑΚΟΣ: Να, μια απλή τομή. Και νομίζω ότι δεν πρέπει να το βλέπουμε μόνο όταν είμαστε αντιπολίτευση, αλλά και όταν είμαστε πλειοψηφία.
      ΑΠΟΣΤΟΛΟΣ ΚΑΚΛΑΜΑΝΗΣ: Να προσάγεται βιαίως ο Πρωθυπουργός; 
      ΑΝΤΩΝΗΣ ΣΚΥΛΛΑΚΟΣ: Όχι, δεν μιλάω γι’ αυτό. Δεν λέω να καθοριστεί από το Σύνταγμα. 
      Ένας βασικός, λόγος για τον οποίο εμείς ζητάμε, λοιπόν, τη συγκρότηση εξεταστικής επιτροπής είναι να συνεχιστεί η έρευνα, ανεξάρτητα από το τι κάνει η δικαιοσύνη. Η δικαιοσύνη δεν παρεμποδίζεται σε τίποτα, όταν παράλληλα λειτουργεί και μια τέτοια επιτροπή της Βουλής. 
      Εξάλλου, υπάρχει μια πείρα. Ποια πείρα; Όσο το θέμα δεν είχε πάρει δημοσιότητα, όσο δεν ασχολούνταν η Βουλή, όσο δεν ασχολούνταν οι δημοσιογράφοι, όσο δεν ασχολούνταν η σχετική επιτροπή με το απόρρητο, η ΑΔΑΕ, τα πράγματα είχαν κολλήσει, δεν περπατούσαν. Τα όποια βήματα έγιναν, με αποτέλεσμα να φτάσουμε σ’ ένα ορισμένο σημείο, έγιναν από τότε που το θέμα πήρε δημοσιότητα και μεταξύ των άλλων, ασχολήθηκε και η Βουλή. 
      Πρέπει, λοιπόν, να υπάρχει παράλληλη δράση, παράλληλη προσπάθεια από τη Βουλή και δεν πρέπει να μένουμε μόνο στο τι μπορεί να καταφέρει η δικαιοσύνη, που κατά τη γνώμη μου, δεν θα φέρει ουσιαστικά αποτελέσματα η έρευνα από τη δικαιοσύνη. 
      Υπάρχει, λοιπόν, απροθυμία από την πλευρά της Κυβέρνησης. Για ποιο λόγο υπάρχει απροθυμία; Εγώ έχω ένα ερώτημα. Μήπως γιατί η λειτουργία αυτής της επιτροπής θα είναι ένα διαρκές πεδίο αντιπολίτευσης; Και τόσο πολύ ανησυχεί η Νέα Δημοκρατία και η Κυβέρνηση; Δηλαδή, τι προέχει; Το δικαίωμα στην αντιπολίτευση να κάνει υπερβολές μέσα στην εξεταστική επιτροπή ή μικροπολιτική μέσα από την εξεταστική επιτροπή ή να ερευνηθεί όσο πρέπει το θέμα αυτό; Εκτός και αν δεν θέλετε ως Κυβέρνηση παραπέρα και σε βάθος έρευνα! Αυτό είναι η ουσία του ζητήματος. 
      Όταν κάνετε ανακοινώσεις ή οι αρμόδιοι υπουργοί έκαναν ανακοινώσεις για το σκάνδαλο, εμμέσως πλην σαφώς -το έγραψε όλος ο Τύπος και ο φιλεκυβερνητικός Τύπος- «χρωματίσατε» και το χρώμα των υπηρεσιών. Μήπως τώρα δεν θέλετε να προχωρήσει για λόγους «εθνικούς» -σε εισαγωγικά- γιατί τους έχουμε συμμάχους; Για να μην χαλάσουν οι σχέσεις μας; Δεν καταλαβαίνω το δισταγμό. Και ας μην βγάλει τίποτα η εξεταστική επιτροπή. Αφού το ζητάει σύσσωμη η Αντιπολίτευση, πείτε «ναι». Αυτά για το στενό ζήτημα της εξεταστικής επιτροπής. Όμως, εμείς θα θέλαμε να εξεταστεί αυτό το θέμα και στην επιτροπή και στο δημόσιο διάλογο και να εξετάζεται μια σειρά άλλων ζητημάτων. 
      Για ποιο λόγο έχουμε φτάσει να παρακολουθείται το τηλέφωνο του Πρωθυπουργού, του Αρχηγού των Ενόπλων Δυνάμεων, του Αρχηγού της Αστυνομίας κ.λπ.; Για ποιο λόγο φτάσαμε ως εκεί; Δεν φταίει και η νομοθεσία, αλλά κυρίως η πρακτική των κυβερνήσεων; 
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Ας αναφερθώ με δύο κουβέντες στη νομοθεσία. Νόμος 2225/1994 για την προστασία του απορρήτου. Υπάρχουν ελάχιστες εγγυήσεις δικαστικής προστασίας για να μην κάνουν οι υπηρεσίες ό,τι θέλουν. Μπορούν να παρακολουθούν τα τηλέφωνα και εκ των υστέρων να ζητήσουν την άδεια του εισαγγελέα. Και δυστυχώς, η πρακτική είναι αυτή. Προηγείται η παρακολούθηση και ακολουθεί η άδεια του εισαγγελέα. 
      Ανάλογη κατάσταση που να μην παρέχονται σωστές εγγυήσεις έχει και η νομοθεσία για την κατοχύρωση της Οδηγίας 24 της Ευρωπαϊκής Ένωσης για την προστασία –δήθεν- του απορρήτου στις ηλεκτρονικές επικοινωνίες. 
      Και ο «ευρωτρομονόμος» και ο «τρομονόμος», όπως ψηφίστηκε, έχει διατάξεις που αδυνατίζουν τις εγγυήσεις προστασίας των όποιων τηλεφώνων ή μέσων επικοινωνίας θα μπορούσε να παρακολουθήσει κάποιος. Δηλαδή η ίδια η νομοθεσία δημιουργεί σοβαρά προβλήματα. Όμως, δεν είναι κυρίως η νομοθεσία. Είναι μια σειρά από πρακτικές. 
      Να φέρω τα εξής στοιχεία: Το ότι δέχθηκε η Κυβέρνηση του ΠΑ.ΣΟ.Κ., με τη σύμφωνη γνώμη της τότε αντιπολίτευσης -της Νέας Δημοκρατίας- στους Ολυμπιακούς Αγώνες, όλο το ζήτημα της προστασίας, και μεταξύ αυτών και της παρακολούθησης, να πάει στους Αμερικάνους και στους συμμάχους, πού οδηγεί; Πώς μαθαίνει τις δικές μας υπηρεσίες να λειτουργούν; Οι δικοί μας των υπηρεσιών και του Στρατού και της Αστυνομίας πού εκπαιδεύονται; Με ποιους συνεργάζονται; Ποιους θεωρούν ανώτερους και ποιοι θεωρούνται κατώτεροι; Υπάρχουν ή δεν υπάρχουν σχέσεις εξάρτησης; Αυτά είναι καθαρά πράγματα. 
      Με το ΝΑΤΟ, που μπήκε «καπέλο» στους Ολυμπιακούς Αγώνες διευκολύνθηκε ακόμη περισσότερο και δεν ξέρω πόσο συνέβαλε αυτό. Είναι πολύ πιθανόν αυτό να συνέβαλε αποφασιστικά στο να δημιουργηθεί η παρακολούθηση, να γίνει πράξη παρακολούθησης μέσω της «VODAFONE». Να μια πρακτική. 
      Δεύτερον ζήτημα: Οι σχέσεις των μυστικών υπηρεσιών. Οι ανταλλαγές. Οι πληροφορίες. Μπορεί τυπικά να λέμε ότι είναι υπεύθυνος ο Έλληνας διοικητής, αλλά στην πράξη είναι υποδεέστερος. Εξαρτάται. Σκύβει το κεφάλι, για να μην πω ότι γίνεται προσπάθεια με πολλά κανάλια και μέσω εκπαίδευσης και μέσω επισκέψεων κ.λπ., ορισμένοι αντί να υπηρετούν το ελληνικό κράτος, να υπηρετούν ταυτόχρονα τους «μεγάλους αδελφούς» συμμάχων-κρατών. Τα έχουν αυτά τα πράγματα. Αυτή είναι η πρακτική αντίληψη ότι το ΝΑΤΟ είναι πάνω απ’ όλα. Ανταλλαγές θα κάνουμε και δεν μπορούμε να αρνηθούμε στους συμμάχους. 
      Να σας φέρω ένα παράδειγμα; Πρόσφατη ήταν η προσπάθεια να γίνει άσκηση ΝΑΤΟϊκή –συμμετείχε και η Ελλάδα- και περιείχε η άσκηση αυτή πρόγραμμα παράνομης παρακολούθησης. Βγήκαν οι εφημερίδες εδώ στην Ελλάδα και το έκαναν βούκινο και αναγκάστηκαν να αποσύρουν οι Αμερικάνοι και το ΝΑΤΟ το τμήμα των παρακολουθήσεων από την άσκηση. Να, πώς «περπατάνε» οι πρακτικές, να, πώς οι σχέσεις εξάρτησης και στον τομέα των ατομικών και των γενικότερων δημοκρατικών δικαιωμάτων πάνε πίσω στο όνομα της πρακτικής. 
      Να μιλήσω για άλλες πρακτικές; Η Συμφωνία του Σένγκεν τι σημαίνει; Ότι ο κάθε αστυνομικός της Γερμανίας, της Ιρλανδίας θα μπορεί να «τυλίξει σ’ ένα χαρτί» τον οποιοδήποτε, να δώσει οποιαδήποτε στοιχεία, για τα οποία κάποιος να θεωρηθεί ύποπτος και να είναι γραμμένος στο Σένγκεν. Οποιοσδήποτε ευρωπαίος πολίτης. Και είναι «με τη βούλα», είναι με νόμο. Έχει γίνει νόμος της Ευρωπαϊκής Ένωσης, της κατά τα άλλα δημοκρατικής Ένωσης. Δεν είναι μόνο οι Αμερικάνοι. Είναι και η Ευρωπαϊκή Ένωση. 
      Έρχονται οι Αμερικάνοι και κάνουν το έσελον. Παρακολουθούν με δορυφόρους τις συζητήσεις όλων. Και τι απαντά η Ευρωπαϊκή Ένωση; Ετοιμάζει το δικό της σύστημα. Δεν είναι έτοιμο ακόμη. Ετοιμάζει το δικό της έσελον, για να αντιμετωπίσει. Αυτά δεν είναι πρακτικές παρανομίας; Στηρίζονται σε Διεθνές Δίκαιο; 
      Όταν, λοιπόν, λειτουργεί έτσι το σύστημα, είναι εύκολο στην κάθε «VODAFONE» ή στην «ERICSSON» να πει «θα κάνω και ένα βήμα παραπέρα, μεταξύ νομιμότητας και παρανομίας ή καθαρά παρανομίας, στο όνομα της σωτηρίας του πλανήτη από την τρομοκρατία». Να σώσουμε την Ελλάδα από ένα τρομοκρατικό χτύπημα. Να μην πέσει ακόμη μια ρουκέτα σαν αυτές που πέφτουν στην Αμερικάνικη Πρεσβεία. Και άλλες πρακτικές μπορούμε να δούμε. 
      Ποια είναι η λογική των Ηνωμένων Πολιτειών; Παρακολουθήσεις χωρίς δικαστικές εγγυήσεις. Τώρα λένε ότι θα το καταργήσουν. Είπε ο κ. Αλαβάνος  -δεν διαφωνούμε σε αυτό- ότι προτείνει η Γερμανία στους αρμόδιους Υπουργούς Δικαιοσύνης και δημόσιας τάξης μια σειρά καινούργια μέτρα που θα αλυσοδέσουν τους Ευρωπαίους πολίτες. Να μην το αναφέρω ονομαστικά. 
      Σ’ αυτές τις προτάσεις αντί να υπάρξει έντονη, δημόσια καταδίκη από τις κυβερνήσεις, από τα κόμματα, αντιστέκονται μόνο ορισμένα κόμματα της αντιπολίτευσης και όχι τα μεγαλύτερα. Περνάνε ντούκου και από τη Νέα Δημοκρατία και από το ΠΑ.ΣΟ.Κ αυτές οι προτάσεις. Δεν είδα να τις καταγγέλλει ούτε ο κ. Παπανδρέου, ούτε ο κ. Καραμανλής, ούτε οι σημερινοί Υπουργοί, ούτε τα στελέχη του ΠΑ.ΣΟ.Κ. Αποδέχονται αυτές τις πρακτικές. «Δεν θα περάσουν τώρα» λένε οι Γερμανοί «καλλιεργούμε το έδαφος να περάσουν το επόμενο εξάμηνο, στην άλλη Προεδρία». 
      Αυτά για να μη λέμε ότι η Ευρωπαϊκή Ένωση είναι διαφορετική, όπως δυστυχώς, λέει ο Συνασπισμός, από τις Η.Π.Α.. Είναι άλλοι οι συσχετισμοί στην Ευρωπαϊκή Ένωση. Ο κόσμος δεν αποδέχεται εύκολα και γι’ αυτό τα βήματα είναι πιο μετρημένα. Η κατεύθυνση όμως είναι η ίδια. 
      Ανταλλαγή πληροφοριών. Όλο και περισσότερη ανταλλαγή πληροφοριών Ελληνικής Αστυνομίας, ελληνικών υπηρεσιών με ευρωπαϊκές και με αμερικάνικες. Μετά λέμε να μην επεξεργαζόμαστε τα προσωπικά στοιχεία. Οι πληροφορίες τι είναι; Δεν είναι επεξεργασία προσωπικών στοιχείων; Τι πληροφορία δίνεις για τον Σκυλλάκο ή για τη Κανέλλη, εάν δεν έχεις επεξεργαστεί συγκεκριμένα δεδομένα; Και μόνο αυτή η ανταλλαγή πληροφοριών είναι παραβίαση της νομοθεσίας, του Ελληνικού Συντάγματος. Πολλά θα μπορούσαμε να πούμε για τις πρακτικές. 
      Άλλο παράδειγμα, οι κάμερες. Βγαίνει η Αρχή Προστασίας Προσωπικών Δεδομένων και λέει «επιτρέπονται μόνο για τη συγκοινωνία». Συνεχίζουν να λειτουργούν επί Νέας Δημοκρατίας οι κάμερες παρακολουθώντας τις διαδηλώσεις. Όταν κάνουμε διαδηλώσεις βλέπεις τις κάμερες που γυρίζουν και παρακολουθούν τους διαδηλωτές και όχι  τη συγκοινωνία. Καταγγέλθηκε αυτό και στο Συμβούλιο της Επικρατείας με  μάρτυρες. 
      «Γνωστοί-άγνωστοι» και επί ΠΑ.ΣΟ.Κ και επί Νέας Δημοκρατίας. Ντύνονται διαδηλωτές, κατεβαίνουν από τα λεωφορεία. Δέρνουν το φοιτητή στη Θεσσαλονίκη ντυμένοι ως διαδηλωτές. Παλιότερα επί Κλίντον, βγήκαν από το Υπουργείο Εξωτερικών, από τα υπόγεια, ντυμένοι ως διαδηλωτές. Τι λέει ο γνωστός δημοσιογράφος; Σ’ αυτές τις ομάδες που έχουν σχέση με «τρομοκρατικά» χτυπήματα, προβοκάτσιες είναι δυσδιάκριτο ποιοι είναι φυτευτοί και ποίοι δεν είναι φυτευτοί. Ποιος δημοσιογράφος; Του «ΡΙΖΟΣΠΑΣΤΗ»; Ο κ. Πασσαλάρης της Εφημερίδας «ΕΛΕΥΘΕΡΟΣ ΤΥΠΟΣ». Άρα είναι κοινό μυστικό σε όλες τις πολιτικές δυνάμεις τι γίνεται με αυτή την υπόθεση. Για να μη θυμίσω ότι υπάρχουν αστυνομικοί με πολιτικά που παρακολουθούν γενικές συνελεύσεις σωματείων, συγκεντρώσεις. Γιατί παρακολουθούν; Για να μη γίνει κανένα αδίκημα μέσα στη γενική συνέλευση των οικοδόμων, στα γραφεία τους; 
      Αυτές είναι πρακτικές που όχι μόνο τις ανέχονται, αλλά τις εφαρμόζουν οι εκάστοτε κυβερνήσεις. Αυτό οδηγεί σε τέτοιου είδους σκάνδαλα, σε τέτοιου είδους εγκλήματα όπως αυτό των υποκλοπών, που έχουν σχέση και με τα ατομικά και με τα δημοκρατικά δικαιώματα και με τη δημόσια ασφάλεια. 
      Αυτήν τη στιγμή βρίσκεται σε εξέλιξη μία προσπάθεια της Κυβέρνησης να αξιοποιήσει τους «γνωστούς-άγνωστους» και τα επεισόδια τα οποία γίνονται για να καταργήσει το άσυλο, για να εκμεταλλευτεί την προβοκάτσια που λέγεται ρουκέτα στην Αμερικάνικη Πρεσβεία, για να νομιμοποιήσει τις κάμερες και για να εξεγείρει τον εμπορικό κόσμο –που άλλοι λόγοι είναι που μειώνεται ο τζίρος τους- σε βάρος των διαδηλώσεων και στον περιορισμό τους. 
      Έχουμε σε εξέλιξη προσπάθεια περιορισμού έως κατάργηση του ασύλου και νομιμοποίηση των καμερών, γιατί φαίνεται παίρνοντας υπ’ όψιν την εισήγηση του Συμβουλίου της Επικρατείας, ότι δεν θα νομιμοποιηθούν οι κάμερες για άλλη χρήση πέρα από τη συγκοινωνία. Υπάρχει πίεση προς το Συμβούλιο της Επικρατείας και αν δεν το πετύχουν θα φέρουν νόμο. 
      Σε αυτήν την προσπάθεια νομιμοποίησης των καμερών, του «μεγάλου αδελφού», κατάργησης του ασύλου και περιορισμού των διαδηλώσεων υπάρχει βοήθεια από την Αξιωματική Αντιπολίτευση. Αυτά τα μέτρα δεν μπορούν να περάσουν αν μιλούσε καθαρά και ήταν πραγματικά αντίθετη η Αξιωματική Αντιπολίτευση. 
      Τι λέει για τις κάμερες; Ότι θα μπορούσε να γίνει σωστή ή μη σωστή διαχείριση των καμερών. Αυτή είναι η ουσία του ζητήματος. «Αν είμαστε εμείς στην κυβέρνηση, θα παρακολουθούμε κατά δημοκρατικό τρόπο. Αν είναι η Νέα Δημοκρατία δεν θα παρακολουθούμε κατά δημοκρατικό τρόπο». Τι λέει για το άσυλο -εμείς λέμε να μην αγγίξουμε το άσυλο- η Αξιωματική Αντιπολίτευση; Να πειράξουμε έστω και λίγο το άσυλο; Και τις διαδηλώσεις; Τι κάνουν οι συνδικαλιστικοί ηγέτες που πρόσκεινται στην Π.Α.Σ.Κ.Ε.; Από μόνοι τους λένε «θα πάμε κατάνερα», θα πιάσουν την άκρη του πεζοδρομίου και ήδη το εφαρμόζουν στην πράξη. Ο κ. Σκανδαλίδης τι λέει ως υποψήφιος δήμαρχος και δημοτικός σύμβουλος, «να περιοριστούν οι διαδηλώσεις». Δίνει χέρι βοήθειας το ΠΑ.ΣΟ.Κ. στον περιορισμό δημοκρατικών κατακτήσεων. 
      Αυτά είναι τα μεγάλα ζητήματα και βεβαίως μεγάλο ζήτημα είναι και το συγκεκριμένο, για το οποίο επιμένουμε να συσταθεί εξεταστική επιτροπή. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
      Ο Κοινοβουλευτικός Εκπρόσωπος της Νέας Δημοκρατίας κ. Μαγγίνας έχει το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, κυρίες και κύριοι συνάδελφοι, το θέμα που συζητούμε, όπως όλοι αναγνωρίζουμε, είναι μείζονος πολιτικής σημασίας, άπτεται της προστασίας των ατομικών δικαιωμάτων των πολιτών, αλλά και θεμάτων εθνικής ασφάλειας. Η στάση της Κυβέρνησης απέναντι στο θέμα αυτό υπήρξε από την πρώτη στιγμή, απολύτως, υπεύθυνη. Με εντολή του ίδιου του Πρωθυπουργού ετέθη υπ’ όψιν της δικαιοσύνης. Παράλληλα επελήφθη η Ελληνική Αστυνομία, αλλά και η Εθνική Υπηρεσία Πληροφοριών. Ακόμα το θέμα διερευνήθηκε εξονυχιστικά από την Α.Δ.Α.Ε., αλλά και την Επιτροπή Θεσμών και Διαφάνειας της Βουλής. 
      Παρέλκει, πιστεύω, κυρίες και κύριοι συνάδελφοι, να αναφερθώ σε λεπτομέρειες του ιστορικού της υπόθεσης των υποκλοπών. Θα ήθελα όμως να ρωτήσω τους εκατόν δώδεκα συναδέλφους του ΠΑ.ΣΟ.Κ., τους έξι του Συνασπισμού που συνυπογράφουν, αλλά και τους δώδεκα συναδέλφους του Κ.Κ.Ε.. Από τη στιγμή που όλα αυτά πραγματοποιήθηκαν άμεσα δημόσια και με απόλυτη νομιμότητα, σε ποια επιχειρηματολογία μπορεί σοβαρά να στηριχτεί η δήθεν προσπάθεια της Κυβέρνησης να συγκαλύψει την όλη υπόθεση; Πώς είναι δυνατόν σοβαρά να υποστηρίζετε ότι οι θιγόμενοι, οι στόχοι των υποκλοπών, έχουν λιγότερη ευαισθησία, αλλά και ενδιαφέρον για την αποκάλυψη των δραστών απ’ όλους εσάς; Ουδείς αμφισβητεί, κυρίες και κύριοι συνάδελφοι, το δικό σας ενδιαφέρον, αλλά και ουδείς μπορεί να δεχτεί ότι είναι εντονότερο, υπέρτερο του ενδιαφέροντος και της αγωνίας του ίδιου του Πρωθυπουργού και των μελών της Κυβέρνησής του για την αποκάλυψη της αλήθειας.
      Κυρίες και κύριοι συνάδελφοι του ΠΑ.ΣΟ.Κ. και στο θέμα των υποκλοπών επιδοθήκατε, κατά την προσφιλή τακτική σας, σε «πολιτικό εμπόριο» μιας ατυχούς και επικίνδυνης συγκυρίας. Υπήρξαν μάλιστα στιγμές που ορισμένοι δεν διστάσατε ακόμη και με δημόσιες δηλώσεις σας σχεδόν να υποστηρίξετε ότι η ίδια η Κυβέρνηση, δηλαδή ο στόχος των δραστών, δεν αποκλείεται να σχετίζεται με τη διάπραξη αυτών των εγκληματικών ενεργειών, που σημαίνει ότι περίπου υιοθετείτε τον παραλογισμό, ότι ο ίδιος ο βλαβείς και υποστάς τις συνέπειες ενός εγκλήματος έχει αποδεχτεί συγχρόνως και το ρόλο του συνεργού! Αυτά, κυρίες και κύριοι συνάδελφοι, είναι πολιτικά πρωτοφανή και απαράδεκτα. Διερωτώμαι: πώς είναι δυνατόν τέτοιοι εξωπραγματικοί ισχυρισμοί και τέτοιες ανεύθυνες συμπεριφορές να αποτελούν τη βάση για τη σύσταση εξεταστικής επιτροπής! 
      Κυρίες και κύριοι συνάδελφοι του ΠΑ.ΣΟ.Κ., έχετε μια πολύ περίεργη άποψη για το ρόλο σας στο πλαίσιο του δημοκρατικού μας πολιτεύματος. Πιστεύετε ότι όσα προτείνετε, όχι μόνο είναι ορθά, αλλά έχετε και την απαίτηση ασμένως  να γίνονται αποδεκτά. 
      Την άσκηση του δημοκρατικού ελέγχου την εκλαμβάνετε ως ευκαιρία επιβολής των απόψεών σας. Άλλη άποψη δεν αποδέχεσθε. Τις θέσεις του άλλου δεν τις αποδέχεσθε. Εσείς κατέχετε το πολιτικά ορθό και αυτό φαντάζεστε ότι έχετε δικαίωμα να το επιβάλλετε. Και βεβαίως όταν κάποιος διαφωνεί μαζί σας, όταν διατυπώνει αντίθετη άποψη, ερεθίζεσθε, ενίοτε καταφεύγετε και σε πολιτικές ύβρεις και στο τέλος, στα δύσκολα, αποχωρείτε καταγγέλλοντας τους πάντες και τα πάντα αδιακρίτως και ασφαλώς αβασίμως. 
      Θα ήθελα να πληροφορήσω το Σώμα ότι εις το από 28 Ιουνίου 2006 απόρρητο έγγραφο του Προέδρου της Α.Δ.Α.Ε. προς την Επιτροπή Θεσμών και Διαφάνειας αναφέρεται μεταξύ άλλων ότι «ολομέλεια της Aρχής φρονεί ότι ήδη τα μέχρι στιγμής αποτελέσματα των ελέγχων της είναι ικανά να οδηγήσουν στην εξιχνίασης της υπόθεσης των υποκλοπών». 
      Η θέση αυτή της ΑΔΑΕ αλλά και η εξαντλητική διερεύνηση από την Επιτροπή Θεσμών και Διαφάνειας της όλης υπόθεσης οδήγησαν την επιτροπή ένα μήνα και πλέον αργότερα στην απόφαση να περατώσει τις εργασίες της. Το αποφάσισε με την πλειοψηφία των μελών της, όπως άλλωστε από τη δημοκρατική λειτουργία επιβάλλεται και συνηθίζεται. 
      Τότε, όταν ελήφθη εκείνη η απόφαση, όπως είχατε δικαίωμα, διαφωνήσατε. Η διαφωνία σας αναμενόταν. Ήλπιζε όμως κανείς ότι στη συνέχεια θα συντάσσατε κι εσείς μία έκθεση με τις δικές σας απόψεις, τουλάχιστον για να εξηγήσετε τους λόγους που διαφωνείτε ή πάντως να καταγράψετε τα διαφορετικά από αυτά της πλειοψηφίας συμπεράσματά σας. Να δικαιολογήσετε δηλαδή τη στάση σας και ιδίως να αναδείξετε τη δική σας συμβολή στη διερεύνηση του μεγάλου θέματος των υποκλοπών, το πραγματικό δηλαδή ενδιαφέρον σας για την αλήθεια υπέρ της οποίας κόπτεσθε. 
      Έκθεση από την πλευρά της αντιπολίτευσης μέχρι τώρα δεν έχει περιέλθει σε γνώση μου. Πιθανόν να τη συντάξετε και να την δημοσιοποιήσετε αργότερα. Άλλωστε ποτέ δεν είναι αργά.
      Επινοήσατε όμως και μια πολύ περίεργη ερμηνεία του άρθρου 41 Α, παράγραφος 4, του Κανονισμού της Βουλής, για τα δικαιώματα της μειοψηφίας.
      Το δικαίωμα αυτό, κύριες και κύριοι συνάδελφοι, δεν είναι δυνατόν να εξικνείται μέχρι του σημείου να καταργείται η πλειοψηφία. Άλλο κατοχύρωση δικαιώματος στη μειοψηφία και άλλο ματαίωση του θεμελιώδους κανόνα της δημοκρατικής λειτουργίας που είναι η αρχή της πλειοψηφίας. 
      Ιδιαίτερο ενδιαφέρον παρουσιάζει μια περικοπή από το τελικό πόρισμα της Α.Δ.Α.Ε.. Γράφεται εκεί επί λέξει: «Το υποσύστημα νόμιμης συνακρόασης ήταν προεγκατεστημένο στην έκδοση λογισμικού R 9 1. Το παρείσακτο λογισμικό θα μπορούσε να χρησιμοποιηθεί για την υποκλοπή συνδιαλέξεων ακόμα και αν το σύστημα νόμιμης συνακρόασης ήταν ενεργοποιημένο με νόμιμο τρόπο».
       Εάν ερευνήσετε, κύριοι συνάδελφοι, πότε εγκαταστάθηκε η έκδοση λογισμικού R 9 1 και το προσηρτημένο σε αυτήν υποσύστημα νόμιμης συνακρόασης, θα διαπιστώσετε ότι αυτό συνέβη προ του Μαρτίου του 2004, στο διάστημα μεταξύ Σεπτεμβρίου του 2000 και Οκτωβρίου του 2001. 
      Δεν επιθυμώ, κύριες και κύριοι συνάδελφοι, να επιρρίψω ευθύνες σε κανέναν. Ούτε ακόμα υπαινίσσομαι ο,τιδήποτε παρουσιάζοντας στη σημερινή συζήτηση, την εξόχως σημαντική και απολύτως βεβαία πληροφορία την οποία συνεισέφερε εξεταζόμενος στην Επιτροπή Θεσμών και Διαφάνειας ο πρώην διοικητής της Ε.Υ.Π., Πρέσβης κύριος Αποστολίδης, ότι δεκατρείς μήνες πριν από τη διεξαγωγή των Ολυμπιακών Αγώνων, δηλαδή τον Ιούλιο του 2003 βάσει συμφωνίας μεταξύ Ελλάδος και Ηνωμένων Πολιτειών της Αμερικής εγκαταστάθηκαν ηλεκτρονικά μηχανήματα προηγμένης τεχνολογίας μέσα σε containers στον προαύλιο χώρο του Υπουργείου Δημόσιας Τάξης. 
      (Στο σημείο αυτό την Προεδρική Έδρα καταλαμβάνει ο Γ΄Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Σκοπός ήταν να καλυφθούν ανάγκες συνακροάσεων και άλλων καταγραφών, συμβατικών και δορυφορικών, που δεν μπορούσε ελλείψει μηχανημάτων να καλύψει η Εθνική Υπηρεσία Πληροφοριών.
      Κυρίες και κύριοι συνάδελφοι του ΠΑ.ΣΟ.Κ., όσα πράξατε ως Κυβέρνηση με σκοπό την ασφαλή διεξαγωγή των Ολυμπιακών Αγώνων στη χώρα μας, καλώς τα πράξατε. Είναι, όμως, τουλάχιστον περίεργο και ασφαλώς υποκριτικό εσείς να υπαινίσσεστε δόλο και να επιρρίπτετε ευθύνες στη μετά το Μάρτιο του 2004 Κυβέρνηση Καραμανλή, αλλά και να την επικρίνετε, ενώ η ίδια υπήρξε στόχος, προσπαθώντας να εμφανίσετε την τότε κυβέρνηση του ΠΑ.ΣΟ.Κ. αμέτοχη, τελούσα εν αγνοία και πάντως αθώα σε θέματα υποκλοπών.
      Καλό είναι, επίσης, να γνωρίζετε ότι επικρίσεις σας που αναφέρονται είτε στην απόφαση της «VODAFONE» να αποσυνδέσει το παράνομο λογισμικό από το δικό της σύστημα, είτε στην καθυστέρηση των ανακριτικών αρχών να καταλήξουν ταχύτερα σε πρώτα συμπεράσματα, καθόλου δεν αφορούν στην Κυβέρνηση.
      Κυρίες και κύριοι συνάδελφοι, το θέμα ερευνάται ήδη από τη δικαιοσύνη. Τα αποτελέσματα της έρευνας αυτής τα περιμένουμε με ιδιαίτερο ενδιαφέρον, δηλώνοντας ότι θέλουμε να χυθεί άπλετο φως στην υπόθεση. Είναι συνεπώς κατά την άποψή μας υποχρέωση όλων μας, εάν σεβόμεθα τη δικαιοσύνη, να αναμείνουμε τα πορίσματά της. Εμείς εμπιστευόμαστε τη δικαιοσύνη και δεν την προκαταλαμβάνουμε. Αναζητείτε –το κάνατε και με τους Πακιστανούς- αιτίες για να ασκήσετε αντιπολίτευση και το επιχειρείτε σε ευαίσθητα θέματα εθνικής ασφάλειας.
      Κύριοι συνάδελφοι, η άσκηση κριτικής, έστω και καθ’ υπερβολήν, ακόμα θα έλεγα και η ως ένα βαθμό πολιτική εκμετάλλευση, μπορεί και πρέπει να είναι έργο της Αξιωματικής Αντιπολίτευσης. Αυτό, όμως, που δεν είναι επιτρεπτό, είναι η βλάβη των εθνικών μας συμφερόντων στο βωμό της ικανοποίησης ιδιοτελών κομματικών επιδιώξεων. Η διερεύνηση της υπόθεσης των υποκλοπών από εξεταστική επιτροπή της Βουλής τίποτε δεν έχει, στη φάση αυτή, να συνεισφέρει. 
      Πέραν, όμως, από τις υποκλοπές, κάποιοι συνάδελφοι μίλησαν και για τις κάμερες και επέκριναν την Κυβέρνηση για τις θέσεις της. Για το θέμα αυτό, πέρα του ότι στο ΠΑ.ΣΟ.Κ. δεν έχετε ενιαία θέση και καλό είναι να το συζητήσετε και να συμφωνήσετε, προηγουμένως, μεταξύ σας, πρέπει να πω ότι σε κανέναν δεν αναγνωρίζουμε το δικαίωμα να μονοπωλεί ή να εμφανίζεται περισσότερο ευαίσθητος και προστάτης των ατομικών δικαιωμάτων και ελευθεριών και των προσωπικών δεδομένων των πολιτών. Δεν είναι, όμως, δυνατόν από την άλλη πλευρά υπό όρους και αυστηρές δικαστικές εγγυήσεις να μην αξιοποιείται η σύγχρονη τεχνολογία για την αντιμετώπιση του οργανωμένου εγκλήματος και βεβαίως, την εξιχνίαση τρομοκρατικών επιθέσεων.
      Πιστεύετε σοβαρά, κυρίες και κύριοι συνάδελφοι, ότι οι κοινωνίες άλλων ευρωπαϊκών χωρών, όπου τα μέσα αυτά επικουρικά αξιοποιούνται, είναι λιγότερο δημοκρατικές και λιγότερο ευαίσθητες από την ελληνική κοινωνία; Όποιος το υποστηρίζει αυτό, ή είναι εκτός τόπου και χρόνου ή δεν ενοχλείται -για να μην πω ανέχεται- αυτές τις εγκληματικές πράξεις.
      Μιλήσατε, όμως, μέσω των κουκουλοφόρων και για το άσυλο. Και αυτό επιχειρήσατε σήμερα να το προστατεύσετε μονοπωλιακά. Τι ακριβώς αποτελεί σήμερα το πανεπιστημιακό άσυλο; Είναι δυνατόν από άσυλο ελεύθερης διακίνησης ιδεών να έχει καταντήσει σε άσυλο προστασίας εγκληματικών πράξεων;  Άσυλο όπου κρύπτονται άτομα που διακινούν ναρκωτικά, επιχειρούν βιασμούς, παρασκευάζουν αυτοσχέδια, αλλά φονικά όπλα για να πλήξουν άνδρες και αξιωματικούς της Ελληνικής Αστυνομίας, αλλά και ανύποπτους πολίτες;
      Κυρίες και κύριοι συνάδελφοι, η κατάσταση έφθασε στο μη περαιτέρω. Το άσυλο πρέπει να προστατευθεί. Πρέπει να λειτουργήσει, επιτέλους, υπέρ εκείνων υπέρ των οποίων προβλέπεται. Κανείς δεν αποδέχεται ακραίες κατασταλτικές συμπεριφορές. Από του σημείου, όμως, αυτού μέχρι της πλήρους ασυδοσίας και της κατάλυσης κάθε έννοιας έννομης τάξης υπάρχει μεγάλη απόσταση. Και αυτήν την απαράδεκτη και βαθύτατα αντιδημοκρατική κατάσταση η Κυβέρνηση με σύνεση είναι αποφασισμένη να την αντιμετωπίσει.
      Κυρίες και κύριοι συνάδελφοι του ΠΑ.ΣΟ.Κ., ματαιοπονείτε. Η Κυβέρνηση δεν έχει τίποτα να κρύψει και τίποτα να φοβηθεί. Αναζητήστε αλλού, εάν το μπορείτε, πεδία και αιτίες αντιπολιτευτικής δράσης. Αυτό το οποίο και αυτήν τη φορά επιλέξατε, δεν προσφέρεται.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε.
      Ο Υπουργός Δικαιοσύνης κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, πολύ φοβούμαι ότι έχουν προκαλέσει πια κορεσμό στους πολίτες οι μονότονα επαναλαμβανόμενες κατηγορίες σας που δεν ευσταθούν, οι καταγγελίες σας που δεν έχουν έρεισμα, οι αποκαλύψεις που δεν πείθουν. Από την πρώτη μέρα που δημοσιοποιήσαμε το πρωτοφανές, πράγματι, σκάνδαλο των υποκλοπών επιχειρείται, ιδιαίτερα από την Αξιωματική Αντιπολίτευση, μία συστηματική διαστρέβλωση, μία συνειδητή αντιστροφή των εννοιών. Ο Πρωθυπουργός και η Κυβέρνηση, που υπήρξαν οι κύριοι στόχοι των υποκλοπών, παρουσιάζονται περίπου ως δράστες της υπόθεσης. Η λεπτομερής, ενημέρωση των πολιτών βαφτίζεται: «επιχείρηση απόκρυψης της αλήθειας». Η άμεση προσφυγή στη δικαιοσύνη μας καταλογίζεται ως προσπάθεια συγκάλυψης. Η ανεξάρτητη δικαστική έρευνα απαξιώνεται ως κατευθυνόμενη από την Κυβέρνηση. 
      Όλα αυτά έχουν ειπωθεί και ξαναειπωθεί και όλα έχουν απαντηθεί από τους αρμόδιους Υπουργούς, από τον Κυβερνητικό Εκπρόσωπο, από τον ίδιο τον Πρωθυπουργό εντός και εκτός Βουλής. Ο Κώστας Καραμανλής ουδέποτε φοβήθηκε να αναλάβει τις ευθύνες του ως Αρχηγός της παράταξής μας, ως Κυβερνήτης, όπως ουδέποτε φοβήθηκε το πολιτικό κόστος προκειμένου να πράξει αυτό που πιστεύει σωστό για τον τόπο. Ο Πρωθυπουργός τιμά στην πράξη τον κοινοβουλευτικό διάλογο και δεν αποφεύγει την όποια ιδεολογική ή πολιτική αντιπαράθεση που έχει νόημα και ουσία. 
      Η αποψινή, όμως, διαδικασία δεν αποτελεί παρά μία προσχηματική επανάληψη χιλιοειπωμένων ισχυρισμών. Η ίδια η πρόταση για τη σύσταση της εξεταστικής επιτροπής είναι εξόφθαλμα προσχηματική, καθώς έχει προηγηθεί η διαδικασία εξαντλητικής έρευνας της υπόθεσης σε πολιτικό επίπεδο από την Επιτροπή Θεσμών και Διαφάνειας της Βουλής. Επιχειρείτε, κύριοι συνάδελφοι του ΠΑ.ΣΟ.Κ., να διαιωνίσετε τεχνητά ένα θέμα που έχει πολιτικά εξαντληθεί και που επί της ουσίας ερευνάται από την αρμόδια ανεξάρτητη δικαστική εξουσία. 
      Εφόσον, όμως, εσείς φαίνεται να θεωρείτε ότι η επανάληψη είναι μήτηρ μαθήσεως, ευχαρίστως δράττομαι και εγώ της ευκαιρίας να επαναλάβω για μία ακόμη φορά ενώπιον της Εθνικής Αντιπροσωπείας και της κοινής γνώμης πρώτον, ότι στην υπόθεση των υποκλοπών η Κυβέρνηση λειτούργησε με υπευθυνότητα, με καθαρότητα, με μοναδικό γνώμονα την προστασία τόσο του δημόσιου συμφέροντος όσο και των ίδιων των πολιτών. Προτιμήσαμε να μην δημοσιοποιήσουμε άμεσα την αποκάλυψη της «VODAFONE», πριν ελεγχθεί η ακρίβεια και η σοβαρότητα των καταγγελιών, καθώς και πριν σταθμιστούν όλες οι κρίσιμες παράμετροι, δεδομένου ότι το θέμα οπωσδήποτε ήταν συνυφασμένο με την εθνική ασφάλεια.
      Η εσπευσμένη και αβασάνιστη δημοσιοποίηση της καταγγελίας χωρίς καμία προηγούμενη έρευνα θα ήταν προφανώς η εύκολη ή η ανέξοδη λύση για την Κυβέρνηση. Αντ’ αυτής προκρίναμε την οδό της  ευθύνης, της ουσίας, θεωρώντας επιβεβλημένο να προηγηθεί της δημοσιοποίησης η αστυνομική και η δικαστική έρευνα. Η Κυβέρνηση είχε άλλωστε ευθύς εξ αρχής αποφασίσει να φέρει την υπόθεση στο φως της δημοσιότητας, αμέσως μετά το πέρας της προκαταρκτικής εξέτασης που διεξήγαγε η ανεξάρτητη δικαιοσύνη και αυτό ακριβώς έπραξε. 
      Δεύτερον, η άμεση εντολή του Πρωθυπουργού για παραπομπή του θέματος στη δικαιοσύνη καταδεικνύει ότι η πρόθεση της Κυβέρνησης ήταν και είναι όχι η συγκάλυψη, αλλά αντίθετα η αποκάλυψη της αλήθειας. Ανεξαίρετα, αναπόδραστα, όπως δεν κουράζομαι να επαναλαμβάνω, ό,τι πάει στη δικαιοσύνη δημοσιοποιείται. Αργά ή γρήγορα έρχεται στο φως. Η εκτελεστική εξουσία προσέφυγε στην ανεξάρτητη δικαστική, που μπορεί να αξιοποιήσει την έρευνα των αρχών ασφαλείας για τη διερεύνηση ενός εθνικά ευαίσθητου θέματος. Τι πιο σύννομο, τι πιο θεσμικά και συνταγματικά ανεπίληπτο; 
      Επιπρόσθετα, άσκησα τη μοναδική σχετική αρμοδιότητα που μου δίνει ο νόμος. Ζήτησα από τον εισαγγελέα του Αρείου Πάγου την παραγγελία προκαταρκτικής εξέτασης και μάλιστα κατά απόλυτη προτεραιότητα. Ακούστηκε ότι τάχα ο Κορωνιάς έπρεπε να συλληφθεί και να παραπεμφθεί με τη διαδικασία του αυτόφωρου. Πρώτον, το αυτόφωρο δεν ισχύει εσαεί, επ’ άπειρον και δεύτερον, κατά το άρθρο 43, παράγραφος 1, του Κώδικα Ποινικής Δικονομίας για κακουργήματα και αδικήματα αρμοδιότητας Τριμελούς Πλημμελειοδικείου, ο Εισαγγελέας πριν από την άσκηση ποινικής δίωξης είναι υποχρεωμένος να παραγγείλει προκαταρκτική εξέταση. 
      Τρίτον, δεν ζητήθηκε πράγματι στην πρώτη φάση της αστυνομικής και προκαταρκτικής έρευνας η συνδρομή της Α.Δ.Α.Ε., δεδομένου –θυμίζω- ότι, κατά το χρόνο της καταγγελίας είχε μόλις αρχίσει να οργανώνεται και να λειτουργεί ως Αρχή. Στοιχειώδες προσωπικό απέκτησε μόλις τον Ιανουάριο του 2005 η Α.Δ.Α.Ε., γι’ αυτό και δεν είχε την εποχή εκείνη τη δυνατότητα να ανταποκριθεί ούτε στη βασική καταστατική υποχρέωσή της να διενεργεί τακτικούς, περιοδικούς ελέγχους στις εταιρείες τηλεφωνίας.
      Επιπλέον, όπως κατ’ επανάληψη έχω πει, δεν υφίσταται ούτε τυπική υποχρέωση ενημέρωσης της Α.Δ.Α.Ε. από την Κυβέρνηση, όπως προκύπτει από τον ιδρυτικό της νόμο, αλλά και όπως έχει συνομολογηθεί από τον πρόεδρο της Α.Δ.Α.Ε., καθώς και από τον τότε Εισαγγελέα του Αρείου Πάγου, τον κ. Λινό. 
      Ο κ. Παπαϊωάννου πριν από μία ώρα ισχυρίστηκε ότι τάχα, ο κ. Λινός διαψεύδει ότι με βεβαίωσε για τη θέση του αυτή, ότι δεν είναι υποχρέωση της Κυβέρνησης να αναφερθεί, να δημοσιοποιήσει το συγκεκριμένο γεγονός στην Α.Δ.Α.Ε.. Επαναλαμβάνω και πάλι την επιβεβαίωση του πρώην Εισαγγελέα του Αρείου Πάγου, του κ. Λινού, ότι ο ίδιος...
      ΜΙΛΤΙΑΔΗΣ ΠΑΠΑΪΩΝΝΟΥ: Σε συνέντευξή του...
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Να τη φέρετε εδώ κύριε Παπαϊωάννου και να σταματήσετε να λέτε ανακρίβειες. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εμείς λέμε ανακρίβειες; Εσείς λέτε ψέματα. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Επιβεβαιώνει, λοιπόν, ο κ. Λινός ότι και κατά τη δική του άποψη τέτοια υποχρέωση δεν υπήρχε για την Κυβέρνηση. 
      Το βασικότερο όμως, αγαπητοί συνάδελφοι, ήταν ο αυτονόητα απόρρητος χαρακτήρας της διεξαγωγής μιας έρευνας που αφορούσε σε ένα κρίσιμο εθνικό θέμα. Η Κυβέρνηση προσπάθησε και πέτυχε να περιορίσει αυστηρά τον κύκλο των ανθρώπων που γνώριζαν, ώστε να διευκολύνει την αστυνομική έρευνα αλλά και την προκαταρκτική εξέταση της δικαιοσύνης.
      Τέταρτον, η παρουσία του τότε εισαγγελέα του Αρείου Πάγου του κ. Λινού κατά την ενημέρωσή μου για την όλη υπόθεση από τον Διευθύνοντα Σύμβουλο της «VODAFONE» κ. Κορωνιά, αποτελούσε εγγύηση εφαρμογής και τήρησης της νομιμότητας στο χειρισμό της υπόθεσης.  Ο τότε εισαγγελέας, ο εκάστοτε εισαγγελέας του Αρείου Πάγου δεν αποτελεί όργανο της Κυβέρνησης αλλά θεσμικό εγγυητή της νομιμότητας. Αυτή τη σημασία είχε η παρουσία του στη συνάντησή μου με τον κ. Κορωνιά. Αλλά μου κάνει αλγεινή, πράγματι, εντύπωση η ευκολία με την οποία στελέχη της Αξιωματικής κυρίως Αντιπολίτευσης απομειώνουν -για να μην πω συκοφαντούν- τους ανεξάρτητους δικαστικούς λειτουργούς. Τόσο ο κ. Λινός όσο και εγώ, επιστήσαμε την προσοχή του κ. Κορωνιά στον αυτονόητα εμπιστευτικό χαρακτήρα της εθνικά ευαίσθητης υπόθεσης των καταγγελλομένων υποκλοπών. Και φυσικά, δεν του υποδείξαμε να μην ανταποκριθεί στις όποιες προβλεπόμενες νομικές υποχρεώσεις του. 
      Πέμπτον, η προκαταρκτική εξέταση, η διενέργεια της οποίας, όπως εξήγησα, είναι υποχρεωτική, διήρκησε δέκα μήνες. Η Αντιπολίτευση καταγγέλλει τον χρόνο ως υπερβολικό. Παραγνωρίζει ωστόσο ότι προϋπόθεση για την πρόοδο της δικαστικής έρευνας είναι να προχωρήσει η αστυνομική έρευνα. Σε αυτήν κατ’ ανάγκη βασίζεται η δικαιοσύνη, η οποία δεν διαθέτει η ίδια βέβαια επιχειρησιακό βραχίονα. Και οι αρχές ασφαλείας είχαν να επιτελέσουν ένα εξαιρετικά εκτεταμένο και πολύπλοκο έργο, ώστε να εντοπίσουν και να ελέγξουν χιλιάδες άτομα σε όλη την επικράτεια, τα οποία επικοινώνησαν με τα δεκατέσσερα έως δεκάξι «κινητά-σκιές» που κατέγραφαν τα εκατό παρακολουθούμενα τηλέφωνα. Η αστυνομική έρευνα ήταν ουσιώδες προαπαιτούμενο, για να προχωρήσει η δικαστική. 
      Επιπλέον, μόνος αρμόδιος να κρίνει το αναγκαίο εύρος, το αναγκαίο βάθος μιας προκαταρκτικής εξέτασης και άρα τη διάρκειά της, είναι ο ανεξάρτητος δικαστικός λειτουργός που τη διεξάγει. Και η ίδια άλλωστε η κορυφή της εισαγγελικής αρχής, ο τότε Εισαγγελέας του Αρείου Πάγου, θεώρησε τότε επιβεβλημένη και ενέκρινε δύο φορές την παράταση του χρόνου περάτωσης της προκαταρκτικής εξέτασης. 
      Όσοι αβασάνιστα κατηγορούν την Κυβέρνηση για καθυστέρηση δήθεν της δικαστικής έρευνας, στην πραγματικότητα ψέγουν τον Υπουργό Δικαιοσύνης, επειδή δεν υπερέβη τις εξουσίες και τις αρμοδιότητες που του δίνουν το Σύνταγμα και οι νόμοι. Ουσιαστικά τον ψέγουν, επειδή δεν επιχείρησε παρέμβαση κατά τη διεξαγωγή της προκαταρκτικής εξέτασης. Δεν επιχείρησε δηλαδή να χειραγωγήσει τη δικαιοσύνη. 
      Έκτον, η Κυβέρνηση έβλεπε εξ αρχής θετικά την ανάθεση της υπόθεσης σε εφέτη ανακριτή, αλλά αυτό δεν είναι θέμα κυβερνητικής βούλησης. Μόνο η ολομέλεια του Εφετείου Αθηνών είχε την αρμοδιότητα να ορίσει εφέτη ανακριτή, πράγμα που έπραξε άλλωστε τον περασμένο Μάιο, αφού είχε ολοκληρωθεί η προκαταρκτική εξέταση.
      Σας θυμίζω, μάλιστα, ότι προσωπικά με δημόσιες δηλώσεις μου χαιρέτησα, ως θετική και ευπρόσδεκτη την εξέλιξη αυτή. Και πρέπει να πω ότι έμεινα έκπληκτος με τον ισχυρισμό του Προέδρου του ΠΑ.ΣΟ.Κ. ότι ο ορισμός του εφέτη-ανακριτή, όπως είπε πριν λίγο, έγινε κατόπιν παρέμβασής του. Πέρα από την αντισυνταγματική, την αντιθεσμική και νομικά έωλη αυτή θέση, θα ήθελα να υπενθυμίσω στον κ. Παπανδρέου τον Μοντεσκιέ που προσδιόρισε εδώ και τρεις αιώνες τη διάκριση των εξουσιών. 
      Συμπερασματικά, δεν επιδιώξαμε τη συγκάλυψη, αλλά την ουσιαστική διερεύνηση της υπόθεσης και την αποκάλυψη της αλήθειας. Δεν ήταν ανεύθυνη στάση, αλλά η πιο υπεύθυνη επιλογή να μη δημοσιοποιήσουμε την καταγγελία της «VODAFONE» πριν ελεγχθεί η ακρίβεια και η σοβαρότητά της. Δεν κρυφτήκαμε πίσω από τη δικαιοσύνη, προσφύγαμε εμείς άμεσα την ίδια εκείνη μέρα, σε ώρες, στη δικαιοσύνη, στην ανεξάρτητη δικαστική εξουσία, για να βρει άκρη, για να εντοπίσει τις ευθύνες και τους ενόχους στην πράγματι σκοτεινή αυτή υπόθεση. Δεν κωλυσιεργήσαμε. Η εντολή του Πρωθυπουργού ήταν ακαριαία και άμεση ήταν και η παραπομπή του θέματος στη δικαιοσύνη. Δεν καθυστέρησαν οι έρευνες, ούτε η αστυνομική που είχε τρομακτικό όγκο δουλειάς ούτε βέβαια και η δικαστική που προϋπέθετε την πρόοδο της αστυνομικής. Δεν κρύψαμε τίποτα από την κοινή γνώμη. Όσα ξέρουμε, ξέρετε και προσβλέπουμε στη δικαστική έρευνα για να φέρει στο φως τα όποια κυκλώματα δρούσαν σε βάρος της χώρας. Βρεθήκαμε αντιμέτωποι με ένα πρωτοφανές σκάνδαλο που αγγίζει ευαίσθητους πράγματι τομείς, αγγίζει την εθνική ασφάλεια, τα ατομικά δικαιώματα, το απόρρητο των επικοινωνιών. Θεωρώ ότι το πεδίο αυτό, κυρίες και κύριοι συνάδελφοι, δεν προσφέρεται ούτε για κομματικές αντεγκλήσεις ούτε για στείρο ανταγωνισμό εντυπώσεων. Καλούμαστε αντίθετα όλοι, όλες οι πολιτικές δυνάμεις, να τοποθετηθούμε με νηφαλιότητα, να τοποθετηθούμε με ευθύνη ενώπιον των πολιτών που διαθέτουν και γνώση και κρίση. 
      Είναι γεγονός, κυρίες και κύριοι συνάδελφοι, ότι την πλήρη αλήθεια για την ζοφερή αυτή υπόθεση των υποκλοπών δεν την ξέρουμε ακόμη ούτε εμείς ούτε εσείς. Η οπωσδήποτε δυσχερής διερεύνησή της είναι αντικείμενο της ανεξάρτητης δικαστικής έρευνας, η οποία, όπως είπα, έχει ανατεθεί σε ειδικό εφέτη-ανακριτή και προχωρεί. Δεν είναι, δηλαδή, πλέον θέμα ούτε της Κυβέρνησης ούτε της Αντιπολίτευσης, κανενός από εμάς, είναι θέμα της ανεξάρτητης δικαιοσύνης. 
      Τι θα προσέθετε η σύσταση μιας εξεταστικής επιτροπής στη δικαστική έρευνα; Δεν θα έριχνε περισσότερο φως στην υπόθεση, για την οποία ό,τι μπορούσε να ειπωθεί σε πολιτικό επίπεδο έχει χιλιοειπωθεί. Αντίθετα, θα διαιώνιζε την εμπλοκή του θέματος σε άγονες κομματικές αντιδικίες και σκοπιμότητες, θα παρενοχλούσε -έστω έμμεσα- την ανεξάρτητη δικαιοσύνη στο έργο της και εν τέλει περισσότερο θα συσκότιζε παρά θα φώτιζε την αλήθεια. Για το λόγο αυτό, η Κυβέρνηση θεωρεί άσκοπο και άστοχο το αίτημα της Αντιπολίτευσης για σύσταση εξεταστικής επιτροπής.
      Εμείς, κυρίες και κύριοι συνάδελφοι, εμπιστευόμαστε την Ελληνική Δικαιοσύνη με την πεποίθηση ότι ήδη αναζητεί την αλήθεια προς πάσα κατεύθυνση, με αίσθημα ευθύνης, με αντικειμενικότητα, με νηφαλιότητα, χωρίς εκπτώσεις, χωρίς αναστολές.
      Προτείνω να την αφήσουμε να ολοκληρώσει το έργο της ανεπηρέαστη και κυρίως αδέσμευτη από κομματικές συντεταγμένες. Το λόγο έχει η Ελληνική Δικαιοσύνη, η ανεξάρτητη Ελληνική Δικαιοσύνη και μόνο αυτή. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, βεβαίως η δικαιοσύνη έχει τη δική της αρμοδιότητα και τις δικές της εξουσίες, όταν πρόκειται να διερευνήσει και καλείται να διερευνήσει παράνομες πράξεις, όπως ήταν αυτές που συντελέστηκαν και που έχουν οριοθετηθεί με την έκφραση «το σκάνδαλο των υποκλοπών». 
      Αλλά είναι εξαιρετικά επικίνδυνη από πολιτικής πλευράς η άποψη που διατυπώνει ο Υπουργός Δικαιοσύνης, διότι θέλει να υποκαθίσταται το έργο της Βουλής αναφορικά με την υποχρέωση και τη δυνατότητά της να ερευνά ζητήματα μείζονος σημασίας και εθνικού ενδιαφέροντος, γι’ αυτό και η πρόβλεψη για τη σύσταση εξεταστικής επιτροπής.
      Κύριε Υπουργέ, τι θα πει η δικαιοσύνη για παράδειγμα αναφορικά με το ποιος είχε το ενδιαφέρον να υποκλέπτει τις τηλεφωνικές επικοινωνίες του Πρωθυπουργού της χώρας, Υπουργών, κρισίμων Υπουργείων και Αρχηγών των Ενόπλων Δυνάμεων; Θα μπορέσει η δικαιοσύνη -δεν έχει υποχρέωση, κυρίες και κύριοι συνάδελφοι, άλλωστε να το κάνει- να αποτιμήσει αυτό το μείζον πολιτικό γεγονός; Δεν έχει και πάλι υποχρέωση η ελληνική δικαιοσύνη να αποτιμήσει το ενδιαφέρον των υπερατλαντικών συμμάχων, όπως αυτό καταδεικνύεται από τη συγκεκριμένη καταγραφή των παράνομων τηλεφωνικών κλήσεων από το Meryland των Ηνωμένων Πολιτειών της Αμερικής; Προφανώς και όχι. 
      Ποια λογική επιβάλλει αυτή τη διαδικασία υποταγής της Βουλής στα πράγματα και τη λησμονιά των πραγμάτων; Δεν αντιλαμβανόμαστε ότι πρόκειται για ένα εξαιρετικά σημαντικό θέμα που βεβαίως θα συμφωνήσω μαζί σας, κύριοι συνάδελφοι της Νέας Δημοκρατίας, ότι δεν αφορά κάποιους μεμονωμένους μόνο πολίτες –λίγους ή πολλούς, αυτό θα το δούμε- αλλά αφορά την ασφάλεια και κατ’ επέκταση την εθνική ανεξαρτησία της χώρας, όταν οι τηλεφωνικές υποκλοπές -αυτές που κατεγράφησαν από την επιτυχή εργασία της Α.Δ.Α.Ε.- ουσιαστικά υπονόμευαν και πλήγωναν και την εθνική ασφάλεια και κατ’ επέκταση την εθνική ανεξαρτησία, διότι αφορούσαν στους λειτουργούς της πολιτικής λειτουργίας του συστήματος της χώρας; 
      Δεν θέλετε να γίνει η εξεταστική επιτροπή. Από πού προκύπτει ότι η σύσταση μιας εξεταστικής των πραγμάτων επιτροπής αντιστρατεύεται ή, όπως κάποιες άλλες φορές ακούστηκε, θα προσβάλει -λέει- και θα υπονομεύσει το έργο της δικαιοσύνης; Μπορούν να βαίνουν παράλληλα με απόλυτο σεβασμό στην αυτονομία της κάθε διαδικασίας και βεβαίως κάποια στιγμή, μετά την ολοκλήρωση των επί μέρους αυτόνομων διαδικασιών, μπορούν και να συναντώνται για να συναξιολογηθούν οι καταληκτικές όσο και οι πορισματικές τους σκέψεις, τόσο της δικαιοσύνης όσο και της Βουλής των Ελλήνων, με μία εξεταστική επιτροπή, που μετά από τη στάση σας φαίνεται ότι δεν θα προκύψει.
      Κυρίες και κύριοι συνάδελφοι, θα ερευνήσει η ελληνική δικαιοσύνη την άρνηση της Ε.Υ.Π. να συνεργάζεται με την Αρχή Διασφάλισης του Απορρήτου των Επικοινωνιών; Δεν γνωρίζουν τα μέλη της Επιτροπής Θεσμών και Διαφάνειας; Εγώ το γνωρίζω και είμαι βέβαιος πως όλα τα μέλη της επιτροπής το γνωρίζουν –και η Βουλή κατ’ επέκταση- ότι η Ε.Υ.Π. δεν θέλει να συνεργαστεί με την Αρχή Διασφάλισης του Απορρήτου των Επικοινωνιών. 
      Πρόκειται για υποψία ή για δεδομένο στοιχείο που πρέπει να ερευνηθεί από μία εξεταστική επιτροπή, στην οποία θα πρέπει να κατατεθούν τα στοιχεία, με δεδομένη, όπως προαναφέρθηκε, την άρνηση της Ε.Υ.Π., όπως μας ενημέρωσε ο Υπουργός Δημόσιας Τάξης κ. Πολύδωρας, ότι δεν μπορεί η Ε.Υ.Π. να μας δώσει το πόρισμά της, διότι δεν είμαστε εξεταστική επιτροπή.
      Δεν θέλουμε μία εξεταστική επιτροπή, η οποία από την ώρα που θα συσταθεί θα έχει τη δυνατότητα να ζητήσει ακόμη και τη δικαστική συνδρομή για να διαπιστωθεί τι ακριβώς συνέβη με αυτήν την υπόθεση; Το αρνείστε όμως και ειλικρινά δεν μπορώ να αντιληφθώ αυτή, όπως είπα, την υποταγή στα πράγματα και την υποταγή στους λεγόμενους πολιτικούς συσχετισμούς, διότι κυρίες και κύριοι συνάδελφοι, όχι υφέρπει, ακούγεται στο Περιστύλιο και ακούγεται από εξαίρετους συναδέλφους, μα τι θέλετε να κάνουμε, δεν γνωρίζουμε το μέγεθος της χώρας μας; Ε, ακριβώς επειδή γνωρίζουμε το μέγεθος της χώρας μας που αυτό το μέγεθος δεν είναι μόνο εδαφικό, είναι και ηθικό, είναι και πολιτικό, αυτό το μέγεθος  να εγείρει η Βουλή των Ελλήνων και να διεκδικήσει να εξετάσει σε βάθος αυτήν την υπόθεση.
      Θα ερευνήσει η δικαιοσύνη τις επιχειρηθείσες –για να μην πω και συντελεσθείσες- υποκλοπές από το ΝΑΤΟ κατά την πρόσφατη άσκησή του το έτος 2006, όταν ο Υπουργός επί της Εθνικής Άμυνας με ενημέρωνε σε σχετική ερώτηση, απαντώντας, που του έκανα, ότι πράγματι υπήρξε αυτή η πρόθεση και η επιλογή, αλλά απαγορεύτηκαν κατηγορηματικά από το Γ.Ε.ΕΘ.Α. δοκιμές σε συχνότητες λειτουργίας κινητής τηλεφωνίας, διότι θα προσέβαλαν τα δικαιώματα των Ελλήνων πολιτών; Αυτά θα τα ερευνήσει η δικαιοσύνη; Δεν είναι υποχρέωση της Βουλής των Ελλήνων να τα ερευνήσει όλα αυτά; Και επιλέγονται διάφορα προσχηματικά ότι δεν κατετέθη –λέει- εγκαίρως στην Επιτροπή Θεσμών και Διαφάνειας η πρόταση για τη μετατροπή της σε εξεταστική επιτροπή, όταν ο ομιλών –και όχι μόνο ο ομιλών- αμέσως μετά την κατάθεση, όχι του τελικού, του τελευταίου τότε πορίσματος της Α.Δ.Α.Ε. ζητήσαμε να γίνει η Επιτροπή Θεσμών εξεταστική των πραγμάτων επιτροπή, όπως προβλέπει ο Κανονισμός; Και θα αφήσουμε χωρίς εξεταστική αυτό το ζήτημα κυρίες και κύριοι συνάδελφοι, όταν η Α.Δ.Α.Ε. συνεχίζει –άξιο το έργο της- και οφείλει να συνεχίσει την έρευνά της προς κάθε κατεύθυνση; Θα εφησυχάσουμε με τη λησμονιά των πραγμάτων, θα εφησυχάσετε, αφήνοντας την όλη υπόθεση, αν θέλετε,  να εξανεμίζεται και να μη βρίσκεται στο κέντρο του πολιτικού ενδιαφέροντος –έτσι υπολογίζετε- του πολιτικού κόσμου και των Ελλήνων πολιτών μέσα στη διαδρομή του χρόνου;
      Είναι μία απαράδεκτη και πολιτικά επικίνδυνη επιλογή για ένα ζήτημα που επαναλαμβάνω είναι μείζονος εθνικού ενδιαφέροντος. Αφορά το δημόσιο συμφέρον, αφορά τα δικαιώματα των πολιτών που επλήγησαν και αφορά όπως προείπα και την εθνική ασφάλεια και την εθνική ανεξαρτησία! 
      Κυρίες και κύριοι συνάδελφοι, το δικαίωμα της μειοψηφίας να συζητά μετά από αίτησή της μία υπόθεση ασκώντας κοινοβουλευτικό έλεγχο στο πλαίσιο της Επιτροπής Θεσμών και Διαφάνειας είναι αναπαλλοτρίωτο. Και εγώ δεν θα έχω αντίθεση μαζί σας σήμερα συνάδελφοι της Νέας Δημοκρατίας αν το πόρισμα, που καταθέσατε κατά πλειοψηφία και με γνωστές διαδικασίες, καλύπτει το όλο ζήτημα. Εγώ θα σας ρωτήσω, τι θα κάνετε το δικαίωμα της μειοψηφίας όταν κατατεθεί και προβληθεί και σας ζητήσει να ξανάλθει η Α.Δ.Α.Ε., να έλθει ο αδελφός του Τσαλικίδη, που δεν θελήσατε, παρά τα όσα υποσχεθήκατε, να τον καλέσετε, όταν η μειοψηφία θα σας καλέσει να έλθει ο Αρχηγός της Αντιτρομοκρατικής τότε και σήμερα μετά την επανάκλησή του ο κ. Σύρος, όταν θα σας καλέσει να έλθει ο κ. Λινός που ως Εισαγγελέας του Αρείου Πάγου εκείνη την εποχή επελήφθη και μάλιστα επελήφθη στην κρίσιμη χρονική περίοδο; 
      Αυτή είναι η αντίληψή σας για τα δικαιώματα της Μειοψηφίας, όταν μάλιστα στα σύγχρονα κοινοβούλια η δημοκρατικότητά τους –λέει- δεν κρίνεται από την δυνατότητα της Πλειοψηφίας αλλά από το σεβασμό των δικαιωμάτων της Μειοψηφίας; 
      Κυρίες και κύριοι συνάδελφοι, ειλικρινά λυπάμαι. Εμείς, ο Συνασπισμός Ριζοσπαστικής Αριστεράς, την υπόθεση των τηλεφωνικών υποκλοπών τη θεωρούμε μείζον ζήτημα και δεν την εντάσσουμε την υπόθεση αυτή σε καμία μικροπολιτική διελκυστίνδα. Θεωρούμε ότι είναι πάρα πολύ σημαντικό ζήτημα και σας καλούμε αυτή τη σημαντικότητα και σπουδαιότητα του ζητήματος να αντιληφθείτε και να δεχθείτε ότι είναι πολιτική υποχρέωση όχι μόνον για κάποια πτέρυγα της Βουλής αλλά για όλο τον πολιτικό κόσμο, για όλη τη χώρα, να ερευνηθεί αυτή η υπόθεση σε βάθος από μια εξεταστική επιτροπή. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Κουβέλη.
      	Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, θα επαναλάβω, όσο χρειάζεται θα το επαναλαμβάνω, για να γίνει απολύτως κατανοητό κάποτε. Όλα τα κράτη έχουν κυβερνήσεις και όλα ισχυρίζονται ότι είναι δημοκρατικά κράτη. Αν είναι πράγματι δημοκρατικά κρίνεται από το αν έχουν και αντιπολιτεύσεις και αν η αντιπολίτευση έχει δικαιώματα, ασκεί τα δικαιώματά της και δεν φιμώνεται από την εκάστοτε Πλειοψηφία. Αυτή την αρχή έχουμε ανάγκη εμείς σήμερα στο ελληνικό Κοινοβούλιο να την ενστερνιστούμε απολύτως και να την εφαρμόσουμε. 
      Όλοι είμαστε περήφανοι για την τριαντάχρονη πορεία της δημοκρατίας μετά την Μεταπολίτευση. Όμως δεν πρέπει να ξεχνάμε ότι με το Σύνταγμα του 1975 ουσιαστικά περάσαμε από το καθεστώς της κοινοβουλευτικής κληρονομικής μοναρχίας στο καθεστώς της κοινοβουλευτικής αιρετής (προεδρικής) μοναρχίας. Και μετά από την αναθεώρηση του 1986, με την μεταφορά των εξουσιών του Προέδρου της Δημοκρατίας στο Κοινοβούλιο, ζούμε την περίοδο της πρωθυπουργικής μοναρχίας, όσο καιρό τα κόμματα, ιδιαίτερα τα κόμματα εξουσίας, δεν αποκτούν ουσιαστικά δημοκρατική λειτουργία, ώστε ο αρχηγός τους και πρωθυπουργός και επικεφαλής της εκτελεστικής εξουσίας να μην ασκεί ενός ανδρός αρχή, που σημαίνει ότι οι διάφοροι σφουγγοκολάριοι, οι διάφοροι Ηρακλείς του Στέμματος παλαιά, της αρχηγίας και της πρωθυπουργίας τώρα, δεν θα ασκούν στην πραγματικότητα αυτές τις εξουσίες που υποτίθεται ότι το Σύνταγμα δίδει στη Βουλή, δηλαδή στην πλειοψηφία της Βουλής, δηλαδή στον αρχηγό της πλειοψηφίας… Γι’ αυτό σε όλα τα πραγματικά κοινοβουλευτικά δημοκρατικά καθεστώτα υπάρχουν ως εγγυήσεις δημοκρατικότητας τα δικαιώματα της μειοψηφίας. Αυτά τα δικαιώματα κατοχυρώνει και ο δικός μας Κανονισμός και αυτά τα δικαιώματα κατάργησε εν ψυχρώ -δεν θα κάνω τον άλλο, τον βαρύτερο χαρακτηρισμό- η πλειοψηφία της Επιτροπής Θεσμών και Διαφάνειας στην υπόθεση των υποκλοπών. 
      Είπε η πλειοψηφία της Νέας Δημοκρατίας: Δεν θέλω άλλη συζήτηση. Δεν θέλω να καλέσετε εδώ τον κ. Λινό. Δεν θέλω να καλέσετε εδώ τον κ. Σύρο. Ο κ. Σύρος δεν έστειλε κανένα πόρισμα, όπως ο κ. Κοραντής, στον ανακριτή ώστε να πει ο Υπουργός Δημόσιας Τάξης «έχω δίλλημα: να συμβάλω στη διαφάνεια στέλνοντας σας το πόρισμα του κ. Σύρου ή να σεβαστώ την ανεξάρτητη δικαιοσύνη;».
      Ο κ. Σύρος, κύριε Υπουργέ, δεν έστειλε κανένα πόρισμα εκεί. Ο κ. Σύρος πέρασε ένα διάστημα «στο ψυγείο» και υποθέτω εάν οι «φίλοι» –δεν λέω φίλοι σας-φίλοι μας, διότι είναι «φίλοι» θέλουμε δεν θέλουμε όλων και όποιος δεν το θέλει υφίσταται και τις συνέπειες- Αμερικανοί σας συνέστησαν να τον ενεργοποιήσετε και πάλι, είχατε προφανώς το φόβο –και σωστά το σημειώνει σήμερα μία έγκριτη κοινοβουλευτική συντάκτης, η κ. Νταϊλιάνα- ότι ο κ. Σύρος, όπως κάθε δυσαρεστημένος λειτουργός, μπορούσε να πει και μια κουβέντα παραπάνω, παραπάνω σε σχέση με αυτά που είπε –ας πούμε- ο κ. Αγγέλου, ο μετακλητός υπάλληλος της Βουλής που ασκεί καθήκοντα γενικού διευθυντή –και ξέρετε όλοι οι συνάδελφοι της Νέας Δημοκρατίας ότι ασκεί κάτι παραπάνω από καθήκοντα Γενικού Διευθυντή του Πολιτικού Γραφείου του Πρωθυπουργού- από τον οποίο μάθαμε τι; 
      Όχι στις 10 Μαρτίου, όπως μας είπε ο Υπουργός Δικαιοσύνης, αλλά στις 9 Μαρτίου –δηλαδή αμέσως μετά τη γνωστοποίηση του θανάτου του μηχανικού Τσαλικίδη που ακολούθησε τη γνωστοποίηση των στοιχείων που έστειλε η «ERICSSON» στη «VODAFONE» και την απόφαση του κ. Κορωνιά της «VODAFONE» να κατεβάσει το λεβιέ, να αποσύρει τον μηχανισμό των υποκλοπών- τηλεφωνεί ο κ. Κορωνιάς στο γραφείο του Πρωθυπουργού. 
      Δεν θέλω να προσβάλλω κανέναν από τους συναδέλφους, αλλά είμαι βέβαιος ότι και λόγω των υπεραπασχολήσεων του κυρίου Πρωθυπουργού λίγοι από σας θα ζητάτε, όπως ο κ. Κορωνιάς, τον Πρωθυπουργό στο τηλέφωνο και μάλιστα να τον δείτε αυθημερόν.
      Ο κ. Κορωνιάς τον ζήτησε. Γιατί; Μήπως είχε πρόβλημα με τον κ. Βουλγαράκη –που μόλις τον είδα να μπαίνει στην Αίθουσα- ο οποίος είπε κάποια στιγμή «αν μιλούσα εγώ θα τινάζονταν οι Ολυμπιακοί Αγώνες στον αέρα»; Μήπως, κύριοι της Κυβέρνησης, κύριοι συνάδελφοι-μέλη της Κυβέρνησης, κάτω από τα πόδια σας, πίσω από την πλάτη σας στήθηκε αυτή η υπόθεση την οποία κλήθηκε να διαχειριστεί ο κ. Βουλγαράκης όπως και την άλλη υπόθεση των Πακιστανών; Μας είπε στην Επιτροπή ότι με τον Άγγλο Υπουργό Εξωτερικών μίλησε μέσω του Υπουργού Εξωτερικών του κ. Μολυβιάτη.
      Η υπόθεση των Πακιστανών είναι υπόθεση αυτών των δύο Υπουργών Εξωτερικών και της Ε.Υ.Π., του διπλωματικού υπαλλήλου που τοποθετήθηκε στην Ε.Υ.Π. από τον τότε Υπουργό Εξωτερικών τον κ. Μολυβιάτη.
      Κυρίες και κύριοι συνάδελφοι, τι έγινε μετά την προσέλευση του κ. Κορωνιά στο πολιτικό γραφείο; Εκλήθη εκεί από το μετακλητό υπάλληλο του πολιτικού γραφείου, τον κ. Αγγέλου, ο Υπουργός Δημόσιας Τάξεως. Δεν εστάλη ο καταγγέλλων κ. Κορωνιάς ή ο ενημερώνων κ. Κορωνιάς εκεί που έπρεπε να σταλεί, στην Αστυνομία, στον εισαγγελέα να καταγγείλει την πράξη αυτή. Ποιο λόγο είχε ο κ. Κορωνιάς να ενημερώσει τον Πρωθυπουργό;
      Ποια σχέση είχε όλο αυτό το διάστημα με την Κυβέρνηση, ώστε όταν η αυτοκτονία, ο θάνατος, η δολοφονία Τσαλικίδη κατέστησε αναπόφευκτη την αποκάλυψη,  να ζητά κάλυψη από το πρωθυπουργικό γραφείο; Και από πού και ως πού, ποιος κώδικας ποινικής δικονομίας και ποιος οργανισμός των δικαστηρίων, κύριε Υπουργέ της Δικαιοσύνης, σας δίνει το δικαίωμα να καλείτε τον εισαγγελέα του Αρείου Πάγου και να του δίνετε οδηγίες, πώς θα χειριστεί μια υπόθεση που εσείς γνωρίζετε ότι έρχεται ενώπιον της δικαιοσύνης; 
      Εγώ δεν θέλω ειλικρινώς μεταξύ υμών, κύριε Παπαληγούρα και του κ. Λινού να πω ότι λέει αλήθεια ο κ. Λινός και δεν λέτε αλήθεια εσείς. Ένα είναι βέβαιο, ότι την ΑΔΑΕ τη βάλατε στη γωνία. Την είχατε στη γωνία επί έντεκα ολόκληρους μήνες, μέχρι την ημέρα που το τρίο των Υπουργών έκανε εκείνη την αστεία πραγματικά εμφάνιση στο Ζάππειο, όπου ακούσαμε από τον κ. Βουλγαράκη επαίνους για τον κ. Κορωνιά, «διότι αν δεν μας βοηθούσε, δεν μας έδινε τα στοιχεία, δεν θα ξέραμε τίποτα». Από εκεί και πέρα ακολουθεί ο κατήφορος.
      Κυρίες και κύριοι συνάδελφοι, λόγω ελλείψεως χρόνου, εγώ σας λέω συνοπτικά την άποψή μου, όπως την έχω δοκιμάσει μέσα μου. Το πρόβλημα δεν είναι οι υποκλοπές. Οι Αμερικάνοι αλωνίζουν και είναι γνωστό. Και όσο τους χαμογελάμε -και όχι μόνο εσείς, αλλά και πολλοί άλλοι- τόσο περισσότερο θα αλωνίζουν και θα θεωρούν την Ελλάδα το καλύτερο οικόπεδό τους στην περιοχή, όπως έλεγαν επί δικτατορίας στη Γερουσία τότε. 
      Το πρόβλημά μας είναι η διαχείριση του προϊόντος των υποκλοπών. Όταν η εφημερίδα «ΤΟ ΘΕΜΑ» καταγγέλλει ότι τέσσερις πράκτορες της Ε.Υ.Π. και ο διευθυντής των γραφείων της Νέας Δημοκρατίας κ. Σταϊκούρας …
      ΠΡΟΕΔΡΕΥΩΝ (Ιωάννης Τραγάκης):  Και με αυτό κλείστε παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ:…επεξεργάζονται το υλικό αυτό των υποκλοπών, από εκεί και πέρα για μένα το μείζον θέμα είναι ποιοι, με εντολή ποιών, για λογαριασμό ποιών επεξεργάστηκαν, αποδελτίωσαν, ενδεχομένως έχουν ενσωματώσει σε σκληρούς ή μαλακούς δίσκους -δεν τα ξέρω τα τεχνικά- όλο αυτό το υλικό. 
      Γιατί πώς εξηγείται ότι μέχρι και το Γενάρη -τέλειωσαν οι Ολυμπιακοί Αγώνες- είχαμε παρακολουθήσεις; Πώς εξηγείται ότι τον Οκτώβρη μπαίνει μπροστά το εγγύς της INTRACOM κέντρο στην Παιανία; Πώς εξηγείτε, κυρίες και κύριοι συνάδελφοι της Νέας Δημοκρατίας όλα αυτά; 
      Και αυτά θα μας απασχολήσουν στην Επιτροπή Θεσμών, κύριε Καραμάριε. Μη γελιέστε ότι κατεβαίνει η αυλαία, όπως λένε ορισμένα κυβερνητικά φύλλα σήμερα. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Εκεί θα μας απασχολήσει, κύριε Πρόεδρε, πώς συνέβη από τον Αύγουστο μέχρι το Νοέμβρη, χωρίς εντολές της εισαγγελικής αρχής και οι τέσσερις εταιρίες κινητής τηλεφωνίας να δίνουν στοιχεία στην  ΕΥΠ και στην αντιτρομοκρατική υπηρεσία. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Πρόκειται, λοιπόν, περί σκανδάλου ολκής και είναι κρίμα, διότι…
      ΠΡΟΕΔΡΕΥΩΝ (Ιωάννης Τραγάκης):  Κύριε Πρόεδρε, σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Τελείωσα, κύριε Πρόεδρε.
      Όπως είπα μια μέρα στην Επιτροπή, κύριε Καραμάριε, έχω δει σε αυτή την Αίθουσα, τα τριάντα δύο χρόνια που θητεύω, περί τους τρεις χιλιάδες εκπροσώπους του ελληνικού λαού. Δυόμισι χιλιάδες περίπου και πλέον δεν ξαναήρθαν. 
      ΠΡΟΕΔΡΕΥΩΝ (Ιωάννης Τραγάκης):  Κύριε Πρόεδρε, ολοκληρώσατε παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Θα ήθελα να σας ευχηθώ, όταν θα έρθει η ώρα που δεν θα ξαναέρθετε εδώ να λέτε: «Έκανα το καθήκον μου εκεί ως βουλευτής και δεν άκουσα τη «γραμμή» που η ενός ανδρός αρχή εξέπεμπε»;
      (Χειροκροτήματα από την πτέρυγα του ΠΑ.ΣΟ.Κ.)
      ΑΝΑΣΤΑΣΙΟΣ ΚΑΡΑΜΑΡΙΟΣ: Πλήρως και πάρτε το χαμπάρι.
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑ.ΣΟ.Κ.  κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, στις 28 Ιουνίου του 2006 η Αρχή Προστασίας του Απορρήτου των Επικοινωνιών στο τελευταίο της πόρισμα επισημαίνει ότι τα στοιχεία που έχουν συλλεγεί είναι ικανά να οδηγήσουν σε εξιχνίαση του εγκλήματος. 
      Έχουν περάσει από τότε επτά μήνες. Και σε αυτούς τους επτά μήνες δεν υπάρχει το ελάχιστο φως, ο παραμικρός προβολέας που να έχει πέσει επάνω σε πρόσθετα στοιχεία αυτής της υπόθεσης. Θαρρείς ότι ένα πέπλο σιωπής έχει πέσει πάνω από τη χώρα! Η Α.Δ.Α.Ε. έχει περίπου ολοκληρώσει το έργο της. Η δικαιοσύνη επί επτά μήνες δεν μας έχει δώσει το παραμικρό δείγμα των ερευνών της. 
      Και δεν είναι μόνο αυτοί οι επτά μήνες. Σας θυμίζω ότι από το Μάρτιο του 2005 –οπότε και το πρώτον απεκαλύφθη η υπόθεση στην Κυβέρνηση- ενεπλάκη η δικαιοσύνη με έρευνες, για τις οποίες επίσης δεν έχουμε καμία απολύτως ένδειξη. 
      Τα Μέσα Μαζικής Ενημέρωσης φαίνεται να έχουν χάσει το ενδιαφέρον τους γι’ αυτήν την υπόθεση. Και στην πολιτική ζωή αγωνίζεται η Αντιπολίτευση να στρέψει ξανά τα φώτα της δημοσιότητας εκεί που είναι η αλήθεια, με μια Κυβέρνηση σθεναρώς να ανθίσταται. 
      Εάν αυτό το πέπλο σιωπής είχε πέσει γιατί έπρεπε να προστατευθούν αυτονόητα πολιτικά συμφέροντα της Κυβέρνησης, θα ήταν βεβαίως ένα ζήτημα, αλλά θα με ενδιέφερε λιγότερο από την εφιαλτική σκέψη ότι το διακύβευμα είναι πολύ σοβαρότερο απ’ ό,τι τα πολιτικά συμφέροντα της Κυβέρνησης. 
      Κύριοι συνάδελφοι, μας απασχολεί πολύ το γεγονός ότι αυτό που μπορεί να διακινδυνεύεται είναι η εθνική ασφάλεια της χώρας, ότι αυτό που μπορεί να έχει διακινδυνευθεί είναι τα ατομικά δικαιώματα και η προσβολή συνολικά της έννομης τάξης της χώρας.
      Θα μου επιτρέψετε γι' αυτό το λόγο να επισύρω την προσοχή σας σε ορισμένα κρίσιμα στοιχεία του πορίσματος της Α.Δ.Α.Ε. και να σας απευθύνω έκκληση και πρόσκληση, παρά την αρχική σας απόφαση, να δεχθείτε τελικά την πρόταση του συνόλου της Αντιπολίτευσης για τη σύσταση εξεταστικής επιτροπής. 
      Το πόρισμα της Α.Δ.Α.Ε. επισημαίνει ότι το παρείσακτο λογισμικό είναι εξαιρετικά ευφυές. Η ευφυΐα, ξέρετε, δεν δαπανάται εφάπαξ. Αυτοί που επινόησαν το σύστημα και τον τρόπο επέμβασης στα κέντρα της Vodafone βρίσκονται στο διεθνή χώρο, όπως θα αποδείξω σε λίγο, είναι εξαιρετικά ευφυείς, αφού κατάφεραν με ευφυή τρόπο να επέμβουν και επειδή ακριβώς είναι παρόντες και δεν έχουν ανακαλυφθεί, είναι πολύ πιθανός ο κίνδυνος να έχουμε επανάληψη των φαινομένων, παραβίαση και πάλι της έννομης τάξης, των ατομικών δικαιωμάτων και πιθανόν της ασφάλειας της χώρας.
      Πώς τοποθετήθηκε και πώς λειτούργησε αυτό το ευφυές σύστημα; Και πάλι το πόρισμα της Α.Δ.Α.Ε. είναι αποκαλυπτικό. Πρώτα από όλα, έχουμε εισαγωγή τηλεφωνικών κλήσεων από το εξωτερικό. Κατονομάζονται οι εξής χώρες: Ηνωμένες Πολιτείες, Αυστραλία, Μεγάλη Βρετανία, Αλβανία. Έχουμε, λοιπόν, εισαγωγή τηλεφωνικών κλήσεων προς τα κέντρα και προς τα «τηλέφωνα σκιές» από το εξωτερικό. 
      Άρα μέτοχοι του εγκλήματος –δεν ξέρω αν οι βασικοί- εντοπίζονται σε κέντρα εκτός της Ελλάδας. 
      Είναι εφιαλτικό το σενάριο ότι εμπλέκονται ξένες μυστικές υπηρεσίες –πάντως, ξένοι παράγοντες- σ’ αυτήν τη σκοτεινή υπόθεση.
      Συνεπώς όλα αυτά που συζητούμε άπτονται θεμάτων εθνικής ασφάλειας. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Τα έχετε λύσει εσείς και κάνει το ίδιο!
      ΧΑΡΑΛΑΜΠΟΣ ΚΑΣΤΑΝΙΔΗΣ: Ορθά, λοιπόν, επισημαίνεται από τον Πρόεδρο του ΠΑ.ΣΟ.Κ. ότι σε περίπτωση που έχουν τεθεί θέματα εθνικής ασφάλειας, δεν μπορεί ο Έλληνας Πρωθυπουργός να κρατείται σε ομηρία.
      Εάν αληθεύει αυτό, είναι εξαιρετικά επικίνδυνο για τη χώρα. Και η ανίχνευση των γεγονότων δεν συνιστά ούτε αντιπολιτευτική ρίφα ούτε καταγραφή αντιπολιτευτικής διαθέσεως. Είναι απολύτως κρίσιμο για οποιαδήποτε χώρα, η κυβέρνησή της και ο πρωθυπουργός να μην τελούν σε συνθήκες ομηρίας. 
      Το θέμα είναι ότι αυτοί που έδρασαν από το εξωτερικό είχαν εσωτερικά συνενόχους. Αποσαφηνίζει πάλι το πόρισμα της Α.Δ.Α.Ε. ότι, όταν τον Αύγουστο του 2004 παρήχθη το παρείσακτο λογισμικό και εγκαταστάθηκε στα κέντρα της VODAFONE, κατά πάσα πιθανότατα -εάν όχι κατά βεβαιότητα- η επέμβαση έγινε από την ψηφιακή πλατφόρμα του O.S.S.. 
      Δηλαδή για να το πούμε σε απλά ελληνικά, η επέμβαση έγινε από μακριά. Κάποιος οργάνωσε την εισαγωγή του παρείσακτου λογισμικού από μακρινή απόσταση, πιθανόν από το εξωτερικό.
      Όμως, όταν το Γενάρη του 2005 επί τρεις ημέρες επιχειρείται βελτίωση του παρείσακτου λογισμικού με στόχο όσων επενέβησαν να αυξήσουν τους πόρους των ψηφιακών κέντρων της VODAFONE για να ενταχθούν και άλλοι αριθμοί υπό παρακολούθηση, αυτό –λέει η Α.Δ.Α.Ε.- δεν έγινε εξ αποστάσεως, αλλά με άμεσους συνεργούς που  έχουν πρόσβαση και ξέρουν πολύ καλά το δίκτυο της VODAFONE.
      Συμπέρασμα. Εξωελλαδικά κέντρα δρουν στην αρχή. Είναι βέβαιο ότι στην πορεία διαπιστώνεται άμεση συνέργεια Ελλήνων, ανθρώπων που είναι μέσα στο σύστημα της VODAFONE ή και αλλού. Δηλαδή αγγίζουμε τελικά τα όρια εθνικής προδοσίας εάν κάποιοι συνήργησαν στο έγκλημα των υποκλοπών υπηρετώντας αλλότριους σκοπούς. Αυτό δεν μας ενδιαφέρει; 
      Θέτω το ερώτημα: Ενδιαφέρει μόνο τη δικαιοσύνη; Μπορεί η δικαιοσύνη με τις δυνάμεις της να ερευνήσει θέματα «ευφυών» συστημάτων και τέτοιων επεμβάσεων; Δεν θίγονται άλλα θέματα που είναι εξαιρετικής σημασίας για τη χώρα;
      Ολοκληρώνω τη σκέψη μου. Δεν έχουμε μόνον εισαγωγή ξένων τηλεφωνικών κλήσεων, αλλά σε δύο περιπτώσεις καταγράφεται δορυφορική επικοινωνία, η οποία μάλιστα τελειώνει σε φορητό τερματικό σταθμό στη Ρωσία, ενώ την ίδια περίοδο έχουμε ανεπιτυχή  κλήση στο Ιράκ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας παρακαλώ πολύ, κύριε Πρόεδρε, δώστε μου λίγο χρόνο ακόμα.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε συνάδελφε, συνεχίστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ερώτημα: Τι μπορεί να συμβαίνει σ’ αυτό το πολύγωνο των χωρών Ηνωμένες Πολιτείες – Αλβανία – Ρωσία - Ιράκ; Διατυπώνω ένα ερώτημα, γιατί μόνο ερώτημα μπορώ να διατυπώσω: Είναι κάτι που αγγίζει τη «μεγαλόπνοη» πολιτική των Ηνωμένων Πολιτειών για την καταπολέμηση της τρομοκρατίας και πώς εμπλέκεται σ’ αυτήν η χώρα μας; Είναι κάτι που αφορά μεγάλες ενεργειακές συμφωνίες της χώρας; Είναι κάποιος που ενδιαφέρεται για ενεργειακές συμφωνίες της χώρας είτε στο εξωτερικό είτε εδώ; Το ερώτημα είναι κρίσιμο. 
      Τι συμβαίνει, λοιπόν; Αυτό είναι θέμα δικαιοσύνης ή είναι μέγιστο πολιτικό θέμα που καλείται να το ερευνήσει ο πολιτικός κόσμος της χώρας; Διότι η δικαιοσύνη θα δώσει ενδεχομένως –αν και εκφράζω επιφυλάξεις- απαντήσεις σε ό,τι αφορά την προσβολή της έννομης τάξης, αλλά δεν θα δώσει απαντήσεις στα ερωτήματα τα οποία θέτω. 
      Τι είναι αυτό που φοβίζει τη Νέα Δημοκρατία; Το ερώτημα απευθύνεται κυρίως στον Πρωθυπουργό. Τι είναι αυτό που φοβίζει τον Πρωθυπουργό ώστε να αρνείται να αναληφθεί πολιτική δράση για τη διερεύνηση αυτών των θεμελιωδών, κολοσσιαίων για τις συνέπειές τους, θεμάτων και ερωτημάτων; Μήπως είναι πιθανόν ένα μέρος των κυβερνητικών και κρατικών μηχανισμών να έχει συμμετάσχει στο «παίγνιο» των υποκλοπών, ενδεχομένως και σε βάρος άλλων κυβερνητικών ή κρατικών μηχανισμών; 
      Αυτήν την εσωτερική σύγκρουση, με επέκταση και στον υπόλοιπο πολιτικό κόσμο, κάποιος κάνει εναγώνια προσπάθεια να την καλύψει. 
      Οι απαντήσεις είναι δικές σας, αλλά η ευθύνη δική μας. Και γι’ αυτό εμείς μαζί με το Συνασπισμό –και ξεχωριστά το Κ.Κ.Ε.- αναλάβαμε την ευθύνη να διατυπώσουμε πρόταση για τη σύσταση εξεταστικής επιτροπής. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο Υπουργός Δημόσιας Τάξης κ. Βύρων Πολύδωρας έχει το λόγο. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, κυρίες και κύριοι συνάδελφοι, η πολιτική συμπεριφορά του Πρωθυπουργού Κώστα Καραμανλή, της Κυβέρνησης και του Κόμματος της Νέας Δημοκρατίας, η πολιτική συμπεριφορά και στάση -στάση ευθύνης στα πολιτικά πράγματα από τη Μεταπολίτευση μέχρι σήμερα- μας νομιμοποιεί να πούμε ότι τίποτα δεν έχει να φοβηθεί ο Πρωθυπουργός και η Κυβέρνηση και η Νέα Δημοκρατία από την υπόθεση των υποκλοπών. Τίποτα απολύτως! 
      (Χειροκροτήματα από την πτέρυγα της Νέας Δημοκρατίας)
      Αναλύσαμε διεξοδικά ότι είναι το θύμα στην υπόθεση. Αναλύσαμε διεξοδικά ότι η υπόθεση από την πρώτη στιγμή παρεπέμφθη ή ανετέθη στη δικαιοσύνη. Θέλω ιδιαιτέρως να επαινέσω τη στάση του Πρωθυπουργού, αλλά και του παρισταμένου Υπουργού Δικαιοσύνης ότι επελήφθη και ως ακροατής της υποθέσεως με τη σοφία και την πρόνοια να γίνει η ακρόαση του θέματος παρουσία του εισαγγελέως του Αρείου Πάγου. 
      Είναι κορυφαία στρέβλωση, όταν αυτή η πράξη και στάση ευθύνης του Υπουργού Δικαιοσύνης, αλλά και του Πρωθυπουργού την προηγουμένη, ο οποίος ανέθεσε στο διευθυντή του να ακούσει την καταγγελία του διευθυντού της εταιρείας, παρουσία του Υπουργού Δημόσιας Τάξης, και να κρατήσει τις επιβαλλόμενες αποστάσεις. Και αυτό είναι το «ιστορικό» της δίκης, θα έλεγε ένας κανονικός και απροσωπόληπτος νομικός αξιολογητής: η στρέβλωση. 
      Δεν έπρεπε να καλέσεις τον εισαγγελέα του Αρείου Πάγου. Έπρεπε ίσως να αναφερθείς στην Α.Δ.Α.Ε.. Είναι λάθος! Διαφωνούμε στο χειρισμό. Και φυσικά θα αναγνωρίσετε στο διοικητή-Κυβέρνηση να έχει -αυτό που λέμε- το ελάχιστο της διακριτικής ευχέρειας στο χειρισμό των υποθέσεων. 
      Εθνικά θέματα υψίστης εθνικής σημασίας. Ατομικά δικαιώματα. Νέα τεχνολογία. Θέματα πολύ λεπτά και ευαίσθητα. Ιδού ο δρόμος και ο τρόπος της ευθύνης! Όπως είναι δρόμος και τρόπος ευθύνης το να αποκρούουμε σήμερα την αίτηση. Καλώς τη διατυπώσατε, εν αμηχανία τελούντες. Επαναλαμβάνω: Εν αμηχανία τελούντες! Διότι ελέχθη από συναδέλφους ότι δεν συνέταξε ούτε καν το δικό της πόρισμα η Αντιπολίτευση –το ΠΑ.ΣΟ.Κ. ειδικότερα- εις εκτίμησιν των διαμειφθέντων στην Επιτροπή Θεσμών και Διαφάνειας. 
      Συνεπώς τι είναι αυτή η δαιμονολογία, η οποία εκτείνεται μέχρι και την ρητορική για παγκόσμιο παρακράτος; 
      Τι είναι όλα αυτά στη συζήτηση για τη σύσταση Εξεταστικής των Πραγμάτων Επιτροπής, όπου έχουμε το πόρισμα των διαμειφθέντων, των γενομένων στην Επιτροπή Θεσμών και Διαφάνειας. Έχουμε ακόμη και την ίδια την έκθεση της Α.Δ.Α.Ε., η οποία ασφαλώς και επεβλήθη, επίσης, εις την δικαιοσύνην. Τα ίδια τα Πρακτικά της Επιτροπής αποτελούν υλικό στα χέρια του εφέτη-ανακριτή για τη σπουδαία και βαρεία υπόθεση της ανάκρισης. 
      Που είναι η δαιμονολογία; Που βρίσκει έδαφος η δαιμονολογία που φθάνει μέχρι τον παραλογισμό ότι δηλαδή το θύμα, Κυβέρνηση -Πρωθυπουργός έβαλε -μέχρις εκεί, στην ακρότατη διατύπωση, in extremis- κάποιους να τους παρακολουθούν και να διαπράττουν εις βάρος τους υποκλοπές; Αιδώς αργείοι, πειθαρχείστε τουλάχιστον στη λογική, στους κανόνες της λογικής. 
      Αυτά έζησα εγώ, ως μέλος της Επιτροπής Θεσμών και Διαφάνειας και ως εξεταζόμενος εδώ σε κοινοβουλευτικό έλεγχο και είδα το μονότονο αυτό της δαιμονολογίας.
      Ξέρετε τι κάνετε εσείς του ΠΑ.ΣΟ.Κ;  Θέλετε να οργανώσετε σχήμα, το οποίο περιλαμβάνει υποκλοπές, Πακιστανούς, αστυνομική βία, παραβίαση των ανθρωπίνων δικαιωμάτων –τα είπε αναλυτικά ο κ. Παπανδρέου-  για να φτιάξετε μια πολιτική πλατφόρμα, μια πολιτική ρητορική, η οποία νομίζετε, όχι με υψηλή ευφυΐα, ότι θα βρει απήχηση στο λαό: «Παρακράτος το 2007». Είναι νοητά πράγματα αυτά;
      Μετατίθεμαι σε κάτι άλλο. Δεν με ενδιαφέρουν οι ερμηνείες που δίνει ο Συνασπισμός, απολογητικού ή όχι χαρακτήρα, για τους κουκουλοφόρους. Εκείνο που με ενδιαφέρει εμένα, ως Υπουργός Δημοσίας Τάξεως, είναι να σας πω ότι χρειάζονται οι κουκουλοφόροι, πολιτική και ηθική απομόνωση από όλους. Το χρειάζεται η πολιτεία, δεν το χρειάζεται ο Πολύδωρας.
      (Χειροκροτήματα από την πτέρυγα της Νέας Δημοκρατίας)
      Και να εγκαταλείψετε το ταχύτερο θεωρίες οι οποίες λένε ότι τους βάζουν τους κουκουλοφόρους η Αστυνομία, ο Πολύδωρας, η Κυβέρνηση, για να καίνε τους αστυνόμους. Έλεος! Συγκρατηθείτε λιγάκι. Διότι η φαντασία καλπάζει πάρα πολύ και καλπάζει δυστυχώς ερήμην μιας πραγματικότητας η οποία είναι πολύ σκληρή, μιας πραγματικότητας η  οποία εγείρει τη λαϊκή απαίτηση. 
      Θέλουμε να απαλλαγεί η κοινωνία και οι πόλεις και  οι πολιτικοί από αυτό το άγος. Είναι απαίτηση. Εγώ κάνω ό,τι μπορώ. Μην παίζετε, όμως, το κρυφτούλι «πιάστους». Διότι σας προκαλώ, πέστε μου ποίοι καταδρομείς από τους ομηρικούς δρόμους μέχρι προχθές, μέχρι σήμερα, συνελήφθησαν. Οι ενεργούντες καταδρομικά εξουδετερώνονται. Και σας λέω τα νέα ότι δεν δικαιούνται οι αστυνόμοι να απαντήσουν με μία αντιμολότοφ. Δεν το θέλει ο νομικός μας και πολιτικός μας πολιτισμός. 
      Δεν δικαιούνται οι αστυνόμοι να συλλάβουν απλώς υπόπτους. Δικαιούνται και υποχρεούνται να συλλάβουν εν τω πράττεσθαι. Είναι δύσκολο το πράττεσθαι, κυρίως όταν έχεις πίσω το Πολυτεχνείο ως ορμητήριο. 
      Αυτά είναι τα απλά δεδομένα. Μην το ψάχνετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχει μολότοφ, συλλαμβάνεται. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, παρακαλώ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εντάξει, κύριε Κακλαμάνη, το ίδιο  κάνατε. Με τις προπαρασκευαστικές πράξεις επί των ημερών σας κάηκε τέσσερις φορές το Πολυτεχνείο.  Αμνήμων είμαι;
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Στη Φιλελλήνων τους κουκουλοφόρους…
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Πρόεδρε. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα σας πω και γι’ αυτό. Σ΄ εμένα μιλάτε, εγώ κάτι ξέρω. 
      Στη Φιλελλήνων παραδείγματος χάριν, κυρίες και κύριοι συνάδελφοι, για πρώτη φορά είχαμε το φαινόμενο της μικτής συγκέντρωσης, της μικτής διαδήλωσης, όπου ήσαν φοιτητές και κουκουλοφόροι μαζί, χωρίς να εκδιώκονται οι κουκουλοφόροι από την πορεία και το σώμα τον κορμό των φοιτητών που διαδήλωναν. 
      Λοιπόν, εγώ μιλάω από θέση ευθύνης και δεν μιλάω για το δικό μου αμπελοχώραφο, ούτε φυσικά για το Υπουργείο  μου. Μιλάω για την πολιτεία και για τη δημοκρατία. 
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Πάντως, στη δίκη των κουκουλοφόρων οι αστυνομικοί δεν  πήγαν να καταθέσουν. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, παρακαλώ πολύ. Εσάς δεν σας διέκοψαν. 
      Ορίστε, κύριε Πολύδωρα, συνεχίστε. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ οφείλω να σας πω αυτά, αν συνεννοηθούμε. Δεν είναι υποχρεωτικό να με δεχτείτε γι’ αυτά που λέω και για τον πόνο της δημοκρατίας που εκφράζω, γιατί εσείς μπορεί να έχετε το μονοπώλιο της δημοκρατικής ευαισθησίας κι εμείς οι άλλοι να είμαστε εκείνοι οι οποίοι μοντάρουμε και συντηρούμε το παρακράτος! Ε αυτό είναι ο ισχυρισμός σας. Φυσικά σας ζητούμε να τον απορρίψετε, να ξεχάσετε αυτό το συλλογισμό. Ελάτε να συναντηθούμε με συναίνεση, με συνεννόηση και για τα προβλήματα της δημοκρατίας και για τα προβλήματα της ανάπτυξης και για προβλήματα των υποκλοπών. Όλος ο κορμός των σκέψεών σας ισχύει, με τη διαφορά ότι είναι –λέω εγώ- δουλειά της δικαιοσύνης. Ο πολιτικός βίος και η υπόθεση των υποκλοπών δεν διευκολύνεται με το να επιμηκύνεται και να σέρνεται αυτή η συζήτηση και αυτό το δαιμονολογικό. 
      Σας λέω ένα παράδειγμα για το Μέριλαντ. Συμμειγνύουμε την Αμερική, δαιμονολογούμε. Εγώ είμαι από εκείνους τους συντελεστές, που, μαζί με τους συναδέλφους μου Βουλευτές και Υπουργούς, προσπαθούμε να ισχυροποιήσουμε τη θέση της χώρας και στην Ευρώπη και στη Συμμαχία. Δεν είναι –σας προτείνω- δρόμος «φευγάτε από την Ευρώπη, γίνετε οι στρεψόδικοι της Ευρώπης και της Συμμαχίας». Σας το λέω καθαρά. Δεν είναι δρόμος να κάνουμε την Ελλάδα τριτοκοσμική διεκδικήτρια κάποιων ασαφών ιδεολογημάτων. 
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος το προτείνει αυτό; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη  διακόπτετε.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ σας λέω, παραδείγματος χάρη, για το Μέριλαντ. Το Μέριλαντ δεν το είχε καταγράψει καθόλου   η Ε.Υ.Π.. Ζήτησε από τις παρόχους εταιρείες να πουν ποια τηλέφωνα είχαν και δεν το έδωσε η ΤΙΜ –γιατί της ΤΙΜ είναι αυτό το τηλέφωνο- στην Ε.Υ.Π.. Έτσι δεν περιλαμβάνεται στην έρευνα πεδίο. Το έδωσαν, όμως, στην Α.Δ.Α.Ε.. Εντάξει, το σεβόμαστε και έτσι. Ας προχωρήσει μέσω του ευρήματος της Α.Δ.Α.Ε. η υπόθεση –σας λέω το ιστορικό- …
      ΜΙΛΤΙΑΔΗΣ ΠΑΠΑΪΩΑΝΝΟΥ: Τόσο απλά. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τόσο απλά. Και όχι μόνο απλά, αλλά με το καθήκον αληθείας, υπεύθυνα και με όρκο σας τα λέω εγώ. Εσείς μπορείτε να λέτε φληναφήματα και αερολογίες.
      (Χειροκροτήματα από την πτέρυγα της Νέας Δημοκρατίας)
      Ευθέως σας το λέω. Μέριλαντ… Ούτε στα μωρά δεν γίνεται αυτή η συζήτηση. Το Μέριλαντ είναι η έδρα της NSA και η NSA … Σοβαρευτείτε! Δεν έδωσε η ΤΙΜ στην Ε.Υ.Π. που έκανε έρευνα πεδίου, στην οποία έρευνα πεδίου, όπως κατέθεσε και στη Βουλή ο Γιώργος Βουλγαράκης, έγινε πλήρης έρευνα για τα δεκατέσσερα ή δεκαέξι «κινητά-σκιές» και εξετάστηκαν δύο χιλιάδες και πλέον κλήσεις από 11 Μαρτίου 2005 έως 20 Ιουλίου 2005. Και παρέδωσε η Ε.Υ.Π. στον εισαγγελέα, τον διενεργούντα την προκαταρκτική εξέταση, το πόρισμα, τις σημειώσεις, αυτήν την έρευνα πεδίου. Έρχεται, οψιγενώς, η Α.Δ.Α.Ε. και η Επιτροπή Θεσμών και Διαφάνειας της Βουλής και μου λέει: «χρειαζόμαστε αυτό το πόρισμα». Απήντησα, αφού ρώτησα προηγουμένως τον εισαγγελέα: «Αντιμετωπίζω ένα δίλημμα όντως, τη μυστικότητα της ανάκρισης και το αίτημα της Επιτροπής Θεσμών και Διαφάνειας». Και μου λέει ο εισαγγελέας ο υπεύθυνος, ο αρμόδιος: «Καλό είναι να κρατήσεις τις αρχές της μυστικότητας της ανάκρισης». Επί λέξει μου λέει… 
      ΑΠΟΣΤΟΛΟΣ ΚΑΚΛΑΜΑΝΗΣ: Πάντως ταχύτατα σας απάντησε, αυθημερόν. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Όχι, σε δύο μέρες. 
      Και σας λέω τώρα για το παράπονό σας. Ο κ. Κακλαμάνης και το ΠΑ.ΣΟ.Κ. λέει ότι «αυτό το πράγμα είναι πολύτιμο. Γιατί δεν το έδωσε στην Επιτροπή Θεσμών και Διαφάνειας για θεσμική τάξη;» 
      	Διότι σας λέω επιπλέον ότι δύνασθε εσείς του ΠΑ.ΣΟ.Κ. να το αποκτήσετε από τη δικαιοσύνη. Να ορίζατε κάποιον, ως πολιτικώς ενάγοντα, να το ζητούσε και θα το ελάμβανε. Ή να αποδεικνύατε το έννομο συμφέρον σας, ως κοινοβουλευτικοί και πάλι θα το λαμβάνατε. Πού είναι η άρνηση η δική μου; 
      Και προχωρείτε και σε μία άλλη στρεψοδικία και λέτε, μας είπε ο Πολύδωρας επιπλέον ότι άλλως θα είχε το πράγμα εάν ήσαστε εξεταστική επιτροπή ή λειτουργούσατε ως εξεταστική επιτροπή. 
      Ναι, το είπα, γιατί έτσι λέει το Σύνταγμα και ο νόμος. Διότι εάν ήταν εξεταστική επιτροπή, μπορεί να μην παρεβιάζετο η αρχή της μυστικότητας και να μπορούσα πάλι σε συνεννόηση με τη δικαιοσύνη να περιήρχετο στα χέρια της εξεταστικής επιτροπής, που θα λειτουργούσε ως εξεταστική επιτροπή η Επιτροπή Θεσμών και Διαφάνειας.
       Βλέπετε, λοιπόν, ότι τα πράγματα από πλευράς μας είναι τόσο διαφανή και τόσο καθαρά, που σας αφήνουμε ως μονοπώλιο και δικό σας προσφιλή χώρο τη θολούρα και το σκοτάδι. Δεν θα ευδοκιμήσετε! Η αλήθεια θα λάμψει. Δεν έχουμε να φοβηθούμε τίποτα! Και η πράξη της απόρριψης της αιτήσεως της Αντιπολίτευσης, είναι πράξη ευθύνης και γιατί είναι σε μία θεσμική συμμόρφωση, σέβεται τους θεσμούς, τη δικαιοσύνη. Δεν θα παρεβλάπτετο η δικαιοσύνη νομίζετε με μια συζήτηση εκτεταμένη, χωρίς μυστικότητα από πλευράς πολιτικής αξιοποίησης, χωρίς να το καταλαβαίνετε, όχι εσείς. Μπορεί κάποιοι δημοσιογράφοι, κάποιοι αναλυτές, να κάνουν πολιτική αξιοποίηση των ευρημάτων στο δρόμο, όταν δεν είχε παγιωθεί και κρυσταλλωθεί τίποτα. Φαντάζομαι δηλαδή ότι θα ήταν ό,τι χειρότερο και για την υπόθεση των υποκλοπών και για την υπόθεση του δημόσιου και πολιτικού λόγου και τρόπου εάν παράλληλα με τη δικαιοσύνη στήναμε εδώ μια εξεταστική επιτροπή των πραγμάτων. Δεν μπορούσε. Το θεωρώ ότι ήταν βλαπτικό για το δημόσιο βίο συνολικά και κατ’ επέκταση για τη δημοκρατία. 
      Θέλω να σας πω μια λέξη, ότι δεν υπάρχει πόρισμα Σύρου, υπάρχει μία κατάθεση. 
      ΑΠΟΣΤΟΛΟΣ ΚΑΚΛΑΜΑΝΗΣ: Το είπα ότι δεν υπάρχει πόρισμα. Είπα γι’ αυτό ακριβώς, γιατί δεν τον αφήσατε να έλθει.  
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν του απηγόρευσε κανείς. Τελείωσε τις εργασίες της η επιτροπή.  
      ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτό τελείωσε τις εργασίες της, για να μην έλθει ο Σύρος, γιατί ήταν παραπονεμένος. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, μην απαντάτε σε διακοπές.  
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Περιμένετε να σας πω. 
      Καταλήγω, δεν έχει να φοβηθεί τίποτε! Διότι και η θέση του Σύρου για το προκείμενο -άξιου αξιωματικού- είναι κατατεθειμένη στον ανακριτή, στη δικαιοσύνη. Πάλι με τον ίδιο δρόμο μπορείτε να λάβετε τη γνώμη του φοβισμένου και τυχόν έτοιμου να μαρτυρήσει Σύρου. 
      Μην περιπλανάστε σε ατραπούς δρόμους, οι οποίοι πιστοποιούν την ανικανότητά σας να οργανώσετε επιχειρήματα και κριτικό λόγο και εν τέλει αντιπολιτευτικό λόγο! Κάντε καινούργιες σκέψεις! Κοιτάξτε το τοπίο, πως λειτουργεί υπεύθυνα η Νέα Δημοκρατία. Μη δαιμονολογείτε για τις διεθνείς σχέσεις και το παγκόσμιο  παρακράτος. Παρακολουθείστε που πάει το ρεύμα το κοινωνικό, το πολιτικό, που φέρνει τη Νέα Δημοκρατία να είναι σε θέση να πάρει ξανά την εντολή και την εμπιστοσύνη από τον ελληνικό λαό, γιατί σέβεται το λαό, τον υπηρετεί αυτόν και την αλήθεια! 
      (Χειροκροτήματα από την πτέρυγα της Νέας Δημοκρατίας)
      Αυτό είναι όλο το συμπέρασμα από τη συζήτησή μας. Γι’ αυτό απορρίπτουμε -μήπως συνετιστείτε κιόλας- την αίτηση η οποία είναι αβάσιμη και δεν έχει κανένα ίχνος ουσίας, κανένα ψαχνό. Είναι έπεα πτερόεντα, μυθολογίες, οι οποίες δεν τιμούν το κόμμα της Αξιωματικής Αντιπολίτευσης. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Ρόβλιας για πέντε λεπτά.
      Κύριε Ρόβλια, θα ανεβείτε στο Βήμα;
      ΚΩΝΣΤΑΝΤΙΝΟΣ ΡΟΒΛΙΑΣ: Ναι, κύριε Πρόεδρε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί όχι, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Γιατί ο Κανονισμός, κύριε Γείτονα, τον οποίο γνωρίζετε καλύτερα από εμένα, λέει ότι για λόγο πάνω από οκτώ λεπτά ανεβαίνουμε στο Βήμα. Άρα εσείς είστε ο τελευταίος που έπρεπε να ρωτήσει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ είδα ότι ο Υπουργός υπερέβη πέντε λεπτά την ομιλία του και δεν είπατε τίποτε. 
      ΠΡΟΕΔΡΕΥΩΝ (Ιωάννης Τραγάκης): Επειδή με προκαλείτε, σας λέω ότι τρία λεπτά υπερέβη το χρόνο του και ο κ. Καστανίδης και ο Πρόεδρος κ. Κακλαμάνης. Φαίνεται ότι δεν ήσασταν στην Αίθουσα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ακούστε τι σας λέω. Δεν είστε κυβερνητικός Πρόεδρος και πρέπει να προσέχετε.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Ξέρετε πόσο μίλησαν ο κ. Παυλόπουλος και ο κ. Παπαληγούρας; Για μετρήστε τους χρόνους, κύριε Πρόεδρε. Αυτές είναι απρέπειες.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Ρόβλια, έχετε το λόγο και χάνετε χρόνο.
      ΚΩΝΣΤΑΝΤΙΝΟΣ ΡΟΒΛΙΑΣ: Ε νομίζω ότι θα έχω την ανοχή σας και εγώ, κύριε Πρόεδρε, όπως την είχαν όλοι.
      Κύριε Υπουργέ της Δημόσιας Τάξης, κύριε Πολύδωρα, θα χρησιμοποιήσω μερικές δικές σας λέξεις. «Υποκλοπές», «απαγωγές Πακιστανών», «αστυνομική βία», «καταπάτηση δικαιωμάτων». Δεν σας εγκαλεί μόνο το ΠΑ.ΣΟ.Κ. για όλα αυτά, κύριε Υπουργέ. Σας εγκαλεί και σας ελέγχει όλη η Αντιπολίτευση. Δεν ανησυχείτε γι’ αυτό; Είναι όλη η Αντιπολίτευση. Εγώ εάν ήμουν στη θέση σας θα ανησυχούσα. Δεν θα γελούσα, κύριε Υπουργέ. Τόσο η παράταξή σας όσο και η χώρα έχει πληρώσει ακριβά στο παρελθόν αυτές τις πρακτικές, που είναι πρακτικές της παράταξής σας.
      ΙΩΑΝΝΗΣ ΚΕΦΑΛΟΓΙΑΝΝΗΣ: Ποιο παρελθόν;
      ΚΩΝΣΤΑΝΤΙΝΟΣ ΡΟΒΛΙΑΣ: Είναι δικές σας πρακτικές και μην το συνεχίζετε. Είναι πρακτικές της παράταξής σας οι υποκλοπές, η αστυνομική βία και η καταπάτηση ανθρωπίνων δικαιωμάτων.
      (Θόρυβος από την πτέρυγα της Νέας Δημοκρατίας.)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Κοινοβουλευτικέ Εκπρόσωπε της Νέας Δημοκρατίας, κύριε Μαγγίνα -δεν ξέρω εάν είστε εδώ ή αν φύγατε- είπατε ότι το ΠΑ.ΣΟ.Κ. κάνει πολιτικό εμπόριο, επειδή ζητά τη σύσταση εξεταστικής επιτροπής για τον έλεγχο του σκανδάλου των υποκλοπών. Και δεν κάνατε εσείς της Νέας Δημοκρατίας πολιτικό εμπόριο; Δεν κάνατε τυμβωρυχία; Δεν ήσασταν ασεβείς στη μνήμη των θυμάτων, όταν ζητάγατε τη σύσταση εξεταστικής επιτροπής για το ατύχημα στα Τέμπη και για το ναυάγιο του Σάμινα, με σκοπό μόνο το κομματικό σας όφελος;
      Κύριε Υπουργέ των Εσωτερικών, κύριε Παυλόπουλε, είπατε στην αγόρευσή σας ότι δήθεν η Νέα Δημοκρατία δεν ζήτησε ποτέ τη σύσταση εξεταστικής επιτροπής, όταν η υπόθεση εκκρεμούσε στη δικαιοσύνη. Ή σας έχει εγκαταλείψει πρόωρα η μνήμη σας ή θελήσατε να παραπλανήσετε το ακροατήριο. Θα σας θυμίσω και πάλι την υπόθεση του ατυχήματος των Τεμπών και την υπόθεση του ναυαγίου του Σάμινα, που ζητάγατε τη σύσταση εξεταστικής επιτροπής, ενώ ασχολείτο η δικαιοσύνη.
      Κύριε Υπουργέ της Δικαιοσύνης, κύριε Παπαληγούρα, θέλω να σας θυμίσω και να θυμίσω και στους συναδέλφους το άρθρο 30, παράγραφος 3, του Κώδικα Ποινικής Δικονομίας. Τι λέει το άρθρο 30, παράγραφος 3; Ότι σε υποθέσεις εξαιρετικής φύσης –δεν νομίζω να διαφωνούμε ότι η συγκεκριμένη υπόθεση είναι μία υπόθεση εξαιρετικής φύσης- ο Υπουργός Δικαιοσύνης μπορεί να ζητήσει από τον Εισαγγελέα του Αρείου Πάγου να παραγγείλει τη διενέργεια της ανάκρισης και την εισαγωγή της υπόθεσης στο ακροατήριο κατά απόλυτη προτεραιότητα.
      Κύριε Παπαληγούρα, είμαι βέβαιος ότι γνωρίζατε πολύ καλά αυτό το άρθρο του Κώδικα Ποινικής Δικονομίας, αλλά δεν το εφαρμόσατε. Γιατί δεν το εφαρμόσατε; Διότι εκτελούσατε τις κυβερνητικές αποφάσεις για συσκότιση της υπόθεσης. Εάν δεν είναι αυτή η αιτιολογία, παρακαλώ πείτε μας γιατί δεν εφαρμόζετε το άρθρο 30, παράγραφος 3 του Κώδικα Ποινικής Δικονομίας για μία τόσο σοβαρή υπόθεση.
      Κυρίες και κύριοι συνάδελφοι, διερωτώμαι με την άρνησή σας να συσταθεί αυτή η εξεταστική επιτροπή, εάν λειτουργεί στην ουσία η δημοκρατία και το Κοινοβούλιο, ή μπορεί η κυβερνητική Πλειοψηφία να εκμεταλλεύεται την αριθμητική της υπεροχή, να παρερμηνεύει σκόπιμα και συνειδητά το Σύνταγμα και τον Κανονισμό της Βουλής και να υποβιβάζει τελικά το ειδικό ζήτημα δημοσίου ενδιαφέροντος των υποκλοπών σε μεταμεσονύκτια διαδικασία άθροισης βουλευτικών ψήφων.
      Κύριε Πρόεδρε, θα μου επιτρέψετε να τελειώσω, διαβάζοντας ένα απόσπασμα από παλαιότερη ομιλία. Λέει, λοιπόν, αυτό το απόσπασμα, το οποίο σας διαβάζω: «Θέλω να ελπίζω, κυρίες και κύριοι συνάδελφοι -και απευθύνομαι κυρίως στους συναδέλφους της κυβερνητικής Πλειοψηφίας- ότι δεν θα λειτουργήσετε στη λογική μόνο της κλασικής κομματικής πειθαρχίας. Στο κάτω-κάτω είναι ανάγκη ο πολιτικός κόσμος να στείλει, επιτέλους, ένα μήνυμα στους πολίτες ότι δεν έχουμε να φοβηθούμε ούτε ευθύνες ούτε λάθη, αλλά ότι μπορούμε να διερευνήσουμε στο βάθος του κάθε πρόβλημα». Ο ομιλητής αυτός έλεγε να αποφύγουμε τη λογική της κομματικής πειθαρχίας και ήταν ο Αρχηγός σας και νυν Πρωθυπουργός, ο κ. Καραμανλής, στη Βουλή, εδώ, στις 12 Οκτωβρίου του 2000 για τη σύσταση εξεταστικής επιτροπής για την Ολυμπιακή Αεροπορία. Σας καλώ να ακούσετε τις συμβουλές του Προέδρου σας και Πρωθυπουργού.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Γκιουλέκας έχει το λόγο.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κυρίες και κύριοι συνάδελφοι, ο προηγούμενος ομιλητής μίλησε για κομματική πειθαρχία. Η εφεύρεση των μπλε και λευκών ψηφοδελτίων σε τούτο το Κοινοβούλιο έγινε από μία κυβέρνηση που ήταν κυβέρνηση του ΠΑ.ΣΟ.Κ.. Εάν θέλετε να μιλήσουμε, λοιπόν, για κομματική πειθαρχία, δείτε τα έργα και τις ημέρες σας και δείτε πως προσπαθούσατε τότε ως πρόβατα, να συγκεντρώσετε τις ψήφους που σας χρειάζονταν, για να εξυπηρετήσετε κομματικές σκοπιμότητες. 
      Εδώ λειτουργούμε ως μέλη του Κοινοβουλίου και αυτό που μας ενδιαφέρει, κυρίες και κύριοι συνάδελφοι, είναι να διερευνήσουμε την αλήθεια. Βεβαίως, σεβόμαστε απόλυτα τις θέσεις της Αριστεράς, άσχετα εάν διαφωνούμε με πολλά από αυτά που λέει. Γιατί; Γιατί έχει μία απόλυτη σταθερότητα και συνέπεια σ’ αυτά τα οποία λέει.
      Από την άλλη πλευρά, πρέπει να εξετάσουμε αυτά που ακούστηκαν από την πλευρά του κόμματος της Αξιωματικής Αντιπολίτευσης. Μας κατηγορείτε γιατί προσφύγαμε στη δικαιοσύνη. Θα μας κατηγορούσατε, επίσης, εάν δεν είχαμε πάει στη δικαιοσύνη γιατί δεν το πράξαμε. Επιλέξτε τελικά τι θέλετε. 
      Και επειδή βλέπω ότι η μνήμη σας δυστυχώς, είναι επιλεκτική θα σας θυμίσω, κυρίες και κύριοι συνάδελφοι της Αξιωματικής Αντιπολίτευσης, ότι για πολλά και μείζονα θέματα, τα οποία απασχόλησαν αυτόν τον τόπο, όπως ήταν το θέμα του Χρηματιστηρίου, επί δικών σας ημερών, όπως ήταν το θέμα του Κτηματολογίου για το οποίο καταδικαστήκαμε να πληρώσουμε βαρύτατα πρόστιμα ως χώρα, ενώ ζητήθηκε από την τότε πλευρά της Αξιωματικής Αντιπολίτευσης η σύσταση εξεταστικής επιτροπής, δεν κάνατε κανένα αίτημα από αυτά δεκτό. Μάλιστα, θυμάστε πολύ καλά ότι ο τέως Πρωθυπουργός, ο κ. Σημίτης, έλεγε από αυτό το Βήμα ότι όποιος έχει στοιχεία να πάει στον εισαγγελέα. Αυτό, λοιπόν, κάνουμε και εμείς, κυρίες και κύριοι συνάδελφοι, προσφεύγουμε στη δικαιοσύνη. Μας κατηγορείτε γι’ αυτό;
      Εγώ δεν θα ήθελα σε καμία περίπτωση να μονοπωλήσω τη δημοκρατική ευαισθησία, επικαλούμενος ότι η Κυβέρνηση ήταν ο βασικός στόχος αυτού του μεγάλου σκανδάλου των υποκλοπών. Δεν μπορεί, όμως, και κανένας σ’ αυτήν την Αίθουσα να μονοπωλεί αυτήν την ευαισθησία, ούτε μπορεί να ακούγονται σ’ αυτήν την Αίθουσα αυτά που επί χρόνια χώριζαν τον ελληνικό λαό περί δήθεν συντηρητικών και προοδευτικών δυνάμεων, περί δήθεν δημοκρατικών ή άλλων δυνάμεων. Θεωρώ ότι όλα αυτά τα έχουμε αφήσει στο παρελθόν, ότι τα έχουμε καταδικάσει.
      Έγιναν, όμως, και άλλες αναφορές εδώ μέσα, αναφορές στη δικαιοσύνη, αναφορές σε δικαστικούς λειτουργούς. Κυρίες και κύριοι συνάδελφοι, εμείς δεν χωρίζουμε τους δικαστικούς λειτουργούς σε καλούς και κακούς δικαστές, ούτε τη δικαιοσύνη σε καλή και κακή. Σεβόμαστε τους θεσμούς, στηρίζουμε τους θεσμούς και προσφεύγουμε στους θεσμούς. Αυτή είναι και η διαφορά μας.
      Ακούστηκαν πάρα πολλά. Θα έλεγα ότι στο σπίτι του κρεμασμένου δεν μιλάνε για σκοινί. Νομίζω ότι αυτό θα πρέπει να το θυμάστε εδώ μέσα. Είπατε ότι θεωρούμε τον εαυτό μας υπεράνω των νόμων και των ευθυνών που θα έπρεπε να έχουμε ως Κυβέρνηση. Όχι, κυρίες και κύριοι συνάδελφοι, στη δικαιοσύνη προσφύγαμε γιατί εμείς τιμάμε την ανεξάρτητη δικαιοσύνη. 
      Είπατε ότι με την πολιτική μας δεν εγγυώμεθα την ασφάλεια των Ελλήνων πολιτών. Ο προηγούμενος αγορητής του ΠΑ.ΣΟ.Κ., ο κ. Ρόβλιας, έκανε κάποιες γενικές αναφορές. Θέλετε να κάνουμε συγκρίσεις; Θέλετε να θυμηθούμε το παρελθόν; Βεβαίως, εάν θέλετε να κάνουμε τέτοιους παραλληλισμούς, εσείς εγγυάστε και εγγυηθήκατε την ασφάλεια του ελληνικού λαού με το σκάνδαλο και το φιάσκο Οτσαλάν, εσείς εγγυηθήκατε την ασφάλεια του ελληνικού λαού με το φιάσκο των S-300. Θεωρώ, όμως, ότι δυστυχώς, μία τέτοια ατραπός δεν θα μας οδηγήσει πουθενά. Και εδώ συζητούμε ένα ζήτημα που αφορά στην ίδια τη λειτουργία της δημοκρατίας και θα πρέπει όλοι να αρθούμε στο ύψος των περιστάσεων. 
      Δε νομίζω ότι αυτές οι συγκρίσεις και αυτού του είδους οι αναφορές προάγουν το δημοκρατικό διάλογο. Εδώ θα έπρεπε πραγματικά όλοι μαζί, από κοινού, ν΄ αντιμετωπίσουμε αυτό το θέμα και να δούμε πού οδηγούμαστε, τι συμβαίνει, πώς μπορούμε να διασφαλίσουμε το έννομο αυτό αγαθό των ατομικών δικαιωμάτων του πολίτη, πώς μπορούμε να διασφαλίσουμε την εθνική ασφάλεια, όπως μπορούμε να αποτρέψουμε ενέργειες όπως αυτές που είχαν ως κύριο στόχο τα ίδια τα μέλη της Κυβέρνησης και τον Πρωθυπουργό. Και όμως, κάνατε και άλλες αναφορές. Μιλήσατε για το κομματικό κράτος. Εσείς, για κομματικό κράτος; Να σας θυμίσω μόνο ότι όταν αναλάβαμε τη διακυβέρνηση του τόπου αναγκαστήκαμε να προχωρήσουμε –για να μη συνεχίζουμε εκείνη την πρωτότυπη ομηρία των εργαζομένων- σε μονιμοποιήσεις δεκάδων χιλιάδων συμβασιούχων που εσείς, ενώ λειτουργούσε «αδιάβλητα» το Α.Σ.Ε.Π., κατά τους  δικαίους ισχυρισμούς, βάζατε από το παράθυρο διαφόρους και ήρθαμε εμείς να σταματήσουμε επιτέλους αυτό το άγος που είχατε εσείς υιοθετήσει; Θέλετε να τα ξαναθυμηθούμε όλα αυτά; Κυρίες και κύριοι συνάδελφοι, νομίζω ότι απαντώντας γενικώς στις ανεύθυνες αιτιάσεις σας, τελικά εδώ μέσα εσείς κρίνετε εξ ιδίων τα αλλότρια. Γιατί, αν θυμάστε καλά, δυστυχώς ο ελληνικός λαός εσάς ταύτισε με το καθεστώς της ασυδοσίας, εσάς ταύτισε με το καθεστώς της αδιαφάνειας, με το καθεστώς της συγκάλυψης που, τελικά, διέσυρε διεθνώς τη χώρα. Η διαφορά μας, όμως, δεν είναι ποσοτική. Η διαφορά μας είναι ποιοτική. Εμείς, πάνω και πέρα απ’ όλα, βάζουμε το εθνικό συμφέρον, εμείς πάνω και πέρα απ’ όλα λειτουργούμε με αίσθημα ευθύνης. Εσείς, δυστυχώς, πολλές φορές θυσιάζετε το εθνικό συμφέρον στο βωμό των μικροκομματικών σκοπιμοτήτων σας. Εάν ακολουθήσετε αυτήν την τακτική, δικαίωμά σας είναι να το κάνετε, αλλά έτσι απομακρύνεστε από την πιθανότητα να σας εμπιστευθεί και πάλι κάποτε ο ελληνικός λαός. Δικαίωμά σας, αλλά και πρόβλημά σας να συνεχίσετε την τακτική σας. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Η κ. Τσουρή έχει το λόγο. 
      ΕΛΠΙΔΑ ΤΣΟΥΡΗ: Κυρίες και κύριοι συνάδελφοι, φαίνεται ότι η κυβερνητική Πλειοψηφία ακόμη και σ' αυτό το μείζον θέμα των υποκλοπών, εφαρμόζει δύο μέτρα και δύο σταθμά, προσαρμόζοντας την επιχειρηματολογία της ανάλογα κατά πώς τη βολεύει. 
      Το κύριο επιχείρημα, το οποίο ακούστηκε σήμερα είναι ότι δεν δεχόμαστε τη σύσταση εξεταστικής επιτροπής επειδή στο θέμα των υποκλοπών έχει επιληφθεί η δικαιοσύνη. 
      Ερώτημα πρώτο: Είναι η Βουλή άφωνη εφόσον η δικαιοσύνη έχει επιληφθεί; Και η περίφημη ρήση και διάκριση των εξουσιών που επικαλέστηκε, ο κύριος Υπουργός, για την οποία έχει χυθεί αίμα, έχει σταματήσει να λειτουργεί επί Νέας Δημοκρατίας; 
      Ερώτημα δεύτερο: Για τους εξοπλισμούς είχε επιληφθεί η δικαιοσύνη όταν η Κυβέρνηση αποφάσισε τη σύσταση εξεταστικής επιτροπής; Ναι ή όχι; Ελπίζω να πάρουμε απαντήσεις απόψε. 
      Κυρίες και κύριοι συνάδελφοι, πριν από ένα χρόνο η ελληνική κοινή γνώμη εμβρόντητη έμαθε για την κατ’ εξακολούθηση παρακολούθηση των τηλεφωνικών συνομιλιών πολιτικών προσώπων και πολιτών. Πέρα από το θόρυβο και την ένταση εκείνων των ημερών ένα αίτημα υπήρξε από ολόκληρη την κοινωνία, αυτό της πλήρους διαλεύκανσης της υπόθεσης και της αποκάλυψης της αλήθειας. 
      Υπενθυμίζω ότι από επίσημα κυβερνητικά χείλη υπήρξε η δέσμευση ότι το μαχαίρι θα φθάσει στο κόκαλο και θα χυθεί άπλετο φως σ΄ αυτήν την ιστορία. Αυτό το αίτημα υιοθετήθηκε από το σύνολο των πολιτικών δυνάμεων γιατί αφορά το πολιτικό σύστημα, αφορά την προστασία των πολιτικών και ατομικών δικαιωμάτων, αφορά την ουσία της δημοκρατίας και το σεβασμό των ατομικών ελευθεριών. Αφορά επίσης, κυρίες και κύριοι συνάδελφοι, την εντεινόμενη ανασφάλεια και αβεβαιότητα του πολίτη ο οποίος δεν γνωρίζει ποιος διαχειρίζεται τη σύγχρονη τεχνολογία, με ποια συμφέροντα και με ποια οφέλη. 
      Δυστυχώς με ευθύνη της κυβερνητικής Πλειοψηφίας, οι απαντήσεις που ανέμενε η ελληνική κοινωνία δεν ήρθαν. Δεν ήρθαν και ουδέποτε συζητήθηκαν στη Βουλή των Ελλήνων, στην Ολομέλεια. Μέσα σ΄ ένα κλίμα διεκπεραίωσης της υπόθεσης, σ΄ ένα κλίμα να τελειώνουμε για να κλείσει η υπόθεση των υποκλοπών συζητούμε σήμερα. 
      Αναρωτιόμαστε, λοιπόν, ποιους και γιατί συμφέρει το βιαστικό κλείσιμο της υπόθεσης. Ποιοι ενδιαφέρονται να μην υπάρξουν αποκαλύψεις και απόδοση ευθυνών; 
      Για την κοινή λογική δύο ενδεχόμενα υπάρχουν: Ή τις υποκλοπές τις διέπραξαν τμήματα του κρατικού ή παρακρατικού μηχανισμού υπακούοντας ποιος ξέρει σε τίνος εντολές και το σκάνδαλο συγκαλύπτεται, γιατί θα παρασύρει πολλούς η ενδεχόμενη αποκάλυψή του ή η Κυβέρνηση αποδεικνύεται ανίκανη να ερευνήσει σε βάθος και να αποδώσει ευθύνες στους υπαίτιους. Και στις δύο περιπτώσεις το αίσθημα της ανασφάλειας για τον πολίτη εντείνεται. Η κοινωνία διαπιστώνει ότι η έχουσα την ευθύνη Κυβέρνηση αδυνατεί να περιφρουρήσει τη δημοκρατική τάξη πραγμάτων, τη νομιμότητα και τον σεβασμό των ατομικών δικαιωμάτων και ελευθεριών. 
      Θλιβερή διαπίστωση, κυρίες και κύριοι συνάδελφοι, και μάλιστα σε μια περίοδο που συζητείται η ακόμη μεγαλύτερη περιστολή των ατομικών δικαιωμάτων με την προσχηματική συζήτηση περί ασφάλειας από τις κάμερες παρακολούθησης στο πανεπιστημιακό άσυλο, από την πρόταση για απαγόρευση των διαδηλώσεων στην ανεξέλεγκτη δράση της Aστυνομίας. Κάποιοι ίσως θα θεωρήσουν άκαιρη τη σύνδεση. Κάθε άλλο. Όλες οι υποθέσεις στις οποίες αναφέρθηκα  συνδέονται άμεσα με μία γενικότερη προσπάθεια που έχει ως στόχο τα ατομικά δικαιώματα, τις κοινωνικές και πολιτικές ελευθερίες. Σ΄ αυτήν τη μεγάλη συζήτηση πρέπει η Βουλή να πάρει θέση. Πρέπει να αντισταθεί σε οποιαδήποτε ρητή ή άρρητη στρατηγική που φαλκιδεύει τα ατομικά δικαιώματα όχι μόνο στη θεωρία αλλά και στην πράξη. Η υπόθεση των τηλεφωνικών υποκλοπών είναι ένα τέτοιο πεδίο. Εκεί στην πράξη κρίνονται οι προθέσεις και η πολιτική βούληση του καθένα από εμάς. 
      Θεωρώ, κυρίες και κύριοι συνάδελφοι, ότι σε τέτοιας βαρύτητας θέματα τα οποία αγγίζουν την ίδια την ποιότητα και το βάθος της δημοκρατίας μας πρέπει να είμαστε αδιαπραγμάτευτοι, πρέπει να λέμε την αλήθεια, πρέπει να προασπίζουμε τις ελευθερίες και τα δικαιώματα των πολιτών. Θεωρώ δυστυχώς ότι η κυβερνητική πλειοψηφία απόψε απεμπόλησε αυτόν της το ρόλο. Όμως έχει ο καιρός γυρίσματα και η ιστορία κρίνει, μας κρίνει όλους και ενίοτε αμείλικτα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ κυρία  συνάδελφε.
      Το λόγο έχει η συνάδελφος κ. Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν υπάρχει σ΄ αυτήν την Αίθουσα –το πιστεύω ακράδαντα αυτό- ούτε ένα μέλος της Βουλής των Ελλήνων που δεν επιθυμεί την άμεση και ουσιαστική διαλεύκανση της υπόθεσης των υποκλοπών. Το σημειώνω δε αυτό στην αρχή της ομιλίας μου, γιατί θα πρέπει όλοι μας, μιας εξαρχής, να τελειώνουμε με τη σκόπιμη ή έστω και εκ του αποτελέσματος δημιουργία στην κοινή γνώμη της εντύπωσης ότι κάποιοι εδώ μέσα είναι πιο δημοκράτες από τους άλλους! Γι αυτό και η Αντιπολίτευση οφείλει να χειριστεί με τη δέουσα πολιτική σοβαρότητα και την αναγκαία θεσμική ευθύνη την υπόθεση που συζητάμε σήμερα. Και οφείλει να ενεργεί και να δρα κατ’ αυτόν τον τρόπο η Αντιπολίτευση, γιατί το θέμα είναι πολύ σημαντικό και συνδεόμενο ευθέως με την ποιότητα της δημοκρατίας μας. Δεν μπορεί εδώ να προηγούνται τα εσωκομματικά πολιτικά κέρδη και οι εύκολες και λαϊκίστικες εντυπώσεις. Αυτά αντί άλλης εισαγωγής. Και επειδή κυρίες και κύριοι συνάδελφοι του ΠΑ.ΣΟ.Κ., για μια ακόμη φορά ενεργείτε και δράτε πολιτικά με όρους που δεν αναλογούν στη θεσμική ευθύνη σας ως ελεγκτών της εκτελεστικής εξουσίας. 
      Επί της ουσίας τώρα. Αρκούν ολίγα μόνο λόγια, για να εξαντληθεί η πολιτική ουσία και η τυπική διεκπεραίωση τούτης της υπόθεσης -τουλάχιστον σήμερα- και πριν αποφανθεί σχετικά η δικαιοσύνη. Αυτό, τουλάχιστον, πιστεύω εγώ και με τη βεβαιότητα ότι με τη στάση μου αυτή υπηρετώ την πολιτική ουσία και όχι την εντυπωσιοθηρία. Στο πολιτικό επίπεδο δεν υπάρχουν πολλά σενάρια αλλά ένα και μόνο ένα: Έλληνες πολίτες και ανάμεσά τους μέλη της Κυβέρνησης και ο ίδιος ο Πρωθυπουργός, διαπιστώθηκε ότι υπήρξαν θύματα υποκλοπών τηλεφωνικών συνδιαλέξεων. Κατόπιν αυτών η διαδικασία διαλεύκανσης της υπόθεσης αυτής, που επαναλαμβάνω ότι άπτεται θεμελιωδών δημοκρατικών θεσμών, έχει δρομολογηθεί με όλες τις αναγκαίες προβλέψεις, ώστε η δικαιοσύνη…
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κυρία συνάδελφε. Διακόπτω και το χρόνο σας.
      Παρακαλώ οι συνάδελφοι που είναι στους διαδρόμους να καθίσουν στη θέση τους. Σεβασμός στην ομιλήτρια! 
      Ορίστε, κυρία Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: …ώστε η δικαιοσύνη με τη συστηματική, την πολιτικά ουδέτερη και επίμονη έρευνά της να αποκαλύψει ποιοι και για ποιους λόγους διέπραξαν αυτό το μεγάλο πολιτικό έγκλημα. 
      Παράλληλα, ειδικά εξουσιοδοτημένα εποπτικά και θεσμικά όργανα της Δημοκρατίας μας ανέλαβαν αμέσως και σε παράλληλη τροχιά με τη δικαιοσύνη δράση, ώστε να τεθούν σε λειτουργία και οι λοιπές διαδικασίες της προάσπισης των θεσμών και ήδη οι αρμόδιες αρχές έχουν προχωρήσει στην υποβολή ιδιαίτερα αυστηρών κυρώσεων σε βάρος προσώπων που, είτε από αμέλεια είτε σκόπιμα, συνέβαλαν στην τέλεση τούτων των πολιτικών εγκλημάτων. 
      Δεν είναι, όμως, οι ανεξάρτητες διοικητικές αρχές ή κάποια άλλη αρχή ή κρατικό όργανο που θεσμικά δύνανται ούτε να αποφανθούν για το νομικό χαρακτηρισμό του αδικήματος των υποκλοπών αλλά ούτε και ν΄ αποφασίσουν για τις πολιτικές τους συνέπειες και το γνωρίζουμε όλοι σ’ αυτήν εδώ την Αίθουσα, μόνο που οι συνάδελφοι του ΠΑ.ΣΟ.Κ. σκοπίμως το λησμονούν ή το παραβλέπουν και αυτός είναι ο λόγος για τον οποίο προηγουμένως μίλησα για εντυπωσιοθηρία. 
      Από τη στιγμή που η τακτική δικαιοσύνη ανέλαβε την υπόθεση και την αντιμετωπίζει με τη σοβαρότητα που αρμόζει στην περίσταση, η ανάμειξη της Βουλής σ’ αυτήν τη χρονική στιγμή δεν βοηθάει. Αντιλαμβάνομαι, όμως, ότι αρκετοί θα αναρωτιούνται: «Μα καλά, τι βλάπτει να έχουμε εξεταστική επιτροπή παράλληλα με την έρευνα της δικαιοσύνης;» και εδώ ακριβώς βρίσκεται και η απάντηση που αποκαλύπτει τις πολιτικές σκοπιμότητες της Αντιπολίτευσης, αντί κάποιας ειλικρινούς επιθυμίας της ν΄ αποκαλυφθούν οι ένοχοι των τηλεφωνικών υποκλοπών και να οδηγηθούν στο εδώλιο. Γιατί την απάντηση την γνωρίζετε, κυρίες και κύριοι συνάδελφοι του ΠΑ.ΣΟ.Κ. και η απάντηση είναι ότι τέτοια παρέμβαση της Βουλής προσβάλλει το κύρος της δικαιοσύνης. Ακόμη περισσότερο τέτοια παρέμβαση της Βουλής πλήττει και την αποτελεσματικότητα της διερεύνησης που επιχειρεί η δικαιοσύνη. Γιατί, τακτική ανακριτική διαδικασία υπό την σκιά πολιτικής αντιπαράθεσης, δεν υπηρετεί την αντικειμενικότητα της δικαστικής κρίσης. 
      Είμαι πεπεισμένη ότι σήμερα, ελλείψει άλλων ουσιωδών επιχειρημάτων της Αντιπολίτευσης, επιχειρήθηκαν και ακολουθήθηκαν όλες αυτές οι τεχνικές του λαϊκισμού και ακούσαμε όλους αυτούς τους απαράδεκτους χαρακτηρισμούς. Ακόμα και πολιτικά συμπεράσματα για την πολιτική ταυτότητα Υπουργών και του ιδίου του Πρωθυπουργού ακούστηκαν σήμερα εδώ. Δηλαδή, τα ίδια τα θύματα των υποκλοπών κατά τη γνώμη των επαϊόντων του λαϊκισμού κατά κάποιον τρόπο ευθύνονται για τις συνέπειες του σε βάρος τους εγκλήματος. Εγώ εδώ αδυνατώ πραγματικά, να διακρίνω την οποιαδήποτε νοηματική και πολιτική συνοχή αυτής της συλλογιστικής. Αλλά λίγη σοβαρότητα είναι επιτέλους αναγκαία σ’ αυτήν εδώ την Αίθουσα. Το να απαξιώνεται ως εξ ορισμού αφερέγγυα η παρουσία του Υπουργού Δημοσίας Τάξεως, του κ. Πολύδωρα, και μάλιστα πολύ πριν ξεκινήσει αυτή εδώ η συζήτηση σ’ αυτήν εδώ την Αίθουσα, θεωρώ ότι είναι θεσμικά απαράδεκτο. 
      Αυτή είναι η αλήθεια για την υπόθεση που κρίνουμε σήμερα, αυτή είναι η πραγματικότητα. Όλα τα υπόλοιπα που ήδη ακούσαμε σήμερα δεν αντέχουν σε κανενός άλλους είδους προσέγγιση. Οφείλουμε να καταψηφίσουμε την πρόταση για τη σύσταση εξεταστικής των πραγμάτων επιτροπής για την υπόθεση των υποκλοπών. Διαφορετικά, προσβάλλουμε τη δικαιοσύνη και παρεμβαίνουμε ανεπίτρεπτα, επηρεάζοντας απαράδεκτα το έργο της και το αποτέλεσμα της συστηματικής διερεύνησης που διενεργείται. Άλλη εκδοχή δεν υπάρχει. Και κρίνεται η θεσμική ευθύνη και η δημοκρατική ευαισθησία όλων μας σήμερα, ανάλογα με τη στάση που θα τηρήσει ο καθένας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Το λόγο έχει ο συνάδελφος κ. Στρατάκης και με τον κ. Φούσα θα κλείσουμε μετά.
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, η μόλις κατελθούσα του Βήματος συνάδελφος είπε ότι, εάν θέλουμε να μην προσβάλλουμε τη δικαιοσύνη, δεν πρέπει να ψηφίσουμε υπέρ της εξεταστικής επιτροπής. Θέλω να της απαντήσω ότι, για να μην προσβάλλουμε τη δικαιοσύνη και τους θεσμούς, πρέπει πρώτα να μην προσβάλλουμε τους εαυτούς μας και για να μην προσβάλλουμε τους εαυτούς μας πρέπει να είμαστε συνεπείς με αυτά που λέμε και αυτά που κάνουμε. 
      Δυστυχώς η Κυβέρνηση έχει πλήρη ασυνέπεια μεταξύ αυτών που λέει και αυτών που κάνει. 
      Μιλάμε σήμερα για το μεγαλύτερο σκάνδαλο. Σ’ αυτό το σκάνδαλο η Κυβέρνηση θέλει να παραστήσει ότι είναι το θύμα. Παρά το ότι λέει πως είναι το θύμα, πράγμα το οποίο λέει για να τη συμπονέσουμε, δεν αξιοποίησε ούτε αξιοποιεί ή τουλάχιστον δεν αξιοποίησε από την αρχή όλα τα μέσα που είχε στη διάθεσή της, προκειμένου να διερευνήσει την υπόθεση. Αφήνει το χρόνο να περνάει μήπως και ξεχαστεί το θέμα. 
      Όταν λέω όλα τα μέσα και τους θεσμούς, εννοώ κατά βάση την Α.Δ.Α.Ε.. Γιατί με την Α.Δ.Α.Ε. θα μπορούσε πράγματι να διερευνήσει ένα έγκλημα που έγινε σε βάρος της δημοκρατίας και της έννομης τάξης, ιδιαίτερα αν συνδέεται -όπως διατυμπανίζουν εδώ οι κύριοι Υπουργοί- και με εθνικά θέματα.
      Αγαπητοί κύριοι Υπουργοί, όταν συμβεί ένα κοινό έγκλημα του ποινικού δικαίου, θα καλέσουμε την αστυνομία να πάρει δακτυλικά αποτυπώματα και θα απευθυνθούμε στον εισαγγελέα για να διερευνήσει το θέμα. Εδώ, στην προκειμένη περίπτωση, που το πρώτο μέλημα θα έπρεπε να είναι η προσφυγή στην Επιτροπή της Διασφάλισης του Απορρήτου των Επικοινωνιών, δεν έγινε καμία προσπάθεια ή τουλάχιστον δηλώνετε εδώ -και δεν ξέρω με ποια ευχέρεια το δηλώνετε- ότι συνειδητά δεν καλέσατε την Α.Δ.Α.Ε., δήθεν γιατί δεν είχε γραφείο, δήθεν γιατί δεν ήταν καλά οργανωμένη, δήθεν για διάφορους λόγους, όταν μάλιστα είναι γνωστό πως εκείνο που κατάφερε η Α.Δ.Α.Ε. μέσα σε είκοσι ημέρες δεν είχε γίνει μέσα στους προηγούμενους έντεκα μήνες από τη δικαιοσύνη και τους άλλους φορείς, που εσείς θέλετε να αξιοποιήσετε.
      Η συμπεριφορά σας και η στάση σας αυτή έχει συγκεκριμένη αιτιολογία. Συμπεριφερθήκατε στην Α.Δ.Α.Ε., όχι ως αδαείς, αλλά ως ευφυείς συγκαλυψίες των υποκλοπών. Και τούτο γιατί; Γιατί όταν ακούτε τη λέξη «υποκλοπές» θέλετε να φεύγετε. Νιώθετε ένοχοι από τη μεγάλη υποκλοπή που κάνετε στην ψήφο του ελληνικού λαού με τα ψέματα που είπατε. Επειδή, λοιπόν, στο σπίτι του κρεμασμένου, δεν μιλάνε για σχοινί, με την ίδια ακριβώς έννοια συμπεριφέρεστε και εσείς στο συγκεκριμένο θέμα.
      Εμείς έχουμε να σας πούμε ότι δεν πρέπει να ανησυχείτε, γιατί και για τις δύο αυτές υποκλοπές –και της ψήφου του ελληνικού λαού και του συγκεκριμένου μεγάλου σκανδάλου- θα σας τιμωρήσει με την ψήφο του ο ελληνικός λαός, όταν θα έρθει η ώρα. Μάλιστα η ώρα έρχεται πολύ σύντομα, παρ΄όλο που εσείς λέτε ότι θα πάμε μέχρι το τέλος. Πολύ γρήγορα θα κάνετε τις εκλογές. 
      Δεν φτάνει βέβαια αυτό που κάνετε, αλλά δημιουργείτε και προβλήματα στην ίδια τη χώρα. Δεν είναι δυνατόν να λέμε ότι δεν μπορούν να ανακαλυφθούν απλά πράγματα και ότι δεν μπορούμε να βρούμε τους ενόχους, όταν έχουμε διεκδικήσει και βρίσκεται στη χώρα μας ο Ευρωπαϊκός Οργανισμός Ασφάλειας Δικτύων και Πληροφοριών και εμείς δεν μπορούμε ν΄ ανακαλύψουμε κάτι που οι τρεις Υπουργοί, που έδιναν τις συνεντεύξεις, μας έλεγαν με υπερηφάνεια ότι δήθεν είχαν βρει τους ενόχους, ότι δήθεν είχαν εντοπίσει τις υπηρεσίες που έκαναν τις υποκλοπές. 
      Όλα αυτά γίνονται για συγκεκριμένες σκοπιμότητες. Γίνονται γιατί δεν θέλει πραγματικά η Κυβέρνηση να ρίξει φως σ’ αυτές τις εξελίξεις, δεν θέλει να φανεί ποια είναι η αλήθεια και προσπαθεί μόνο με λόγια. Ο κ. Σταύρου είπε ότι η Κυβέρνηση θέλει να λάμψει η αλήθεια. Μα, αφού θέλετε να λάμψει η αλήθεια, γιατί δεν αφήνετε τα πράγματα ελεύθερα; 
      Ο κ. Παυλόπουλος μίλησε εδώ προκειμένου να δικαιολογήσει το γεγονός ότι δεν ήρθε ο Πρωθυπουργός της χώρας. Πρόσβαλε τη Βουλή. Είπε ότι δεν ασχολείται με αστειότητες, διότι έχει σοβαρότερη δουλειά να κάνει. Αυτή ακριβώς ήταν η δήλωσή του. Επίσης, ο κ. Πολύδωρας είπε «εμείς δεν έχουμε να φοβηθούμε τίποτα». 
      Μα, αν κύριοι Υπουργοί, και εσείς και ο Πρωθυπουργός της χώρας δεν έχετε να φοβηθείτε τίποτα, τότε εκείνο που πρέπει να κάνετε είναι να ψηφίσετε υπέρ της εξεταστικής επιτροπής, γιατί τότε πραγματικά θα λάμψει η αλήθεια, θα δοθεί η δυνατότητα σε κάθε περίπτωση να φανεί τι έχει συμβεί, ποιοι είναι οι υπεύθυνοι και ποιοι είναι αυτοί που υπέστησαν τις συνέπειες. 
      Ευχαριστώ πολύ.  
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο κ. Φούσας, που είναι και ο τελευταίος ομιλητής.
      ΑΝΤΩΝΙΟΣ ΦΟΥΣΑΣ: Σας ευχαριστώ, κύριε Πρόεδρε. 
      Κύριοι συνάδελφοι του ΠΑ.ΣΟ.Κ., ασκείτε ένα νόμιμο ασφαλώς κοινοβουλευτικό σας δικαίωμα, όπως και οι άλλοι Βουλευτές των άλλων κομμάτων. Επιτρέψτε μας όμως να ασκήσουμε κι εμείς το δικό μας δικαίωμα, όχι τόσο ως Πλειοψηφία αλλά ως Βουλευτές, δηλαδή να κρίνουμε αυτήν την πρότασή σας, να την κρίνουμε όπως εμείς νομίζουμε, κατά τον καλύτερο τρόπο, αλλά και να έχουμε το δικαίωμα να ψηφίσουμε τελικώς. Αυτό το δικαίωμα επιχειρείτε, με τον τρόπο που αντιδράτε, να μας το αφαιρέσετε, αλλά βεβαίως δεν μπορείτε.
      Η αίτησή σας, η πρότασή σας, στηρίζεται στα άρθρα 68 του Συντάγματος και 144 του Κανονισμού της Βουλής. Σύμφωνα με τις διατάξεις αυτές, επιτρέπεται η συγκρότηση εξεταστικής επιτροπής μόνον όταν πρόκειται για θέματα εξωτερικής πολιτικής και για θέματα εθνικής άμυνας. Σας ερωτώ: Στην πρότασή σας αναφέρεται οτιδήποτε για τα θέματα αυτά; Ασφαλώς όχι.
      Μπορείτε ασφαλώς να ζητήσετε εξεταστική επιτροπή, όταν πρόκειται για εθνικό συμφέρον, και βεβαίως μόνον γι’ αυτό, αλλά τότε είστε υποχρεωμένοι να εξηγήσετε σε τι συνίσταται αυτό το εθνικό συμφέρον. Εσείς στην πρότασή σας εξηγείτε, ότι εθνικό συμφέρον είναι το ότι τάχα η Κυβέρνηση επιχείρησε να συγκαλύψει αυτήν την υπόθεση. Αν έτσι είναι, σας ερωτώ και θέλω να μας πείτε με μεγάλη υπευθυνότητα: Αν η Κυβέρνηση ήθελε να συγκαλύψει αυτήν την υπόθεση θα έσπευδε από την πρώτη στιγμή να καλέσει τον εισαγγελέα του Αρείου Πάγου, να αναφέρει το γεγονός και να πει πώς έχει το θέμα; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Όχι.
      (Χειροκροτήματα από την πτέρυγα της Νέας Δημοκρατίας)
      ΑΝΤΩΝΙΟΣ ΦΟΥΣΑΣ: Αυτή είναι η απάντηση. Άρα, λοιπόν, το μόνο επιχείρημα που έχετε, ότι δήθεν η Κυβέρνηση επιχείρησε να συγκαλύψει αυτήν την υπόθεση, καταρρίπτεται απ’ αυτό που σας ανέφερα προηγουμένως και επομένως είναι παντελώς αβάσιμη η αίτησή σας. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Για τους αγροφύλακες να μας πείτε.
      ΚΩΝΣΤΑΝΤΙΝΟΣ ΤΑΣΟΥΛΑΣ: Τι σχέση έχουν οι αγροφύλακες;
      ΑΝΤΩΝΙΟΣ ΦΟΥΣΑΣ: Άκουσα με προσοχή τις αγορεύσεις των συναδέλφων. Άκουσα, παραδείγματος χάρη, τον κ. Βενιζέλο να μας κατηγορεί ότι δήθεν εμείς δεν θέλουμε τέτοια εξεταστική επιτροπή εκ του λόγου ότι είναι εκκρεμής η υπόθεση στη δικαιοσύνη. Και ασφαλώς είναι εκκρεμής η υπόθεση στη δικαιοσύνη. Δεν μας είπε όμως ο κ. Βενιζέλος πόσες φορές εμείς ζητήσαμε εξεταστική επιτροπή και πόσες φορές εσείς επί τόσα χρόνια μας λέγατε ότι «δεν μπορεί να γίνει εξεταστική επιτροπή γιατί η υπόθεση εκκρεμεί στη δικαιοσύνη». Επομένως, εσείς είστε, που πρώτοι επικαλεστήκατε αυτό και μάλιστα όταν εμείς είχαμε σοβαρά επιχειρήματα, όπως στην υπόθεση του Οτσαλάν, ενώ εσείς τώρα δεν επικαλείστε, όπως είπα προηγουμένως, κανένα συγκεκριμένο επιχείρημα.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Για το θέμα αυτό, κυρίες και κύριοι συνάδελφοι, πράγματι έχει ήδη επιληφθεί η  δικαιοσύνη. Και έχει επιληφθεί με πρωτοβουλία της Κυβέρνησης. Ασφαλώς θα αναμένουμε τα αποτελέσματα της δικαιοσύνης, της παντελώς ανεξάρτητης δικαιοσύνης, χωρίς παρεμβάσεις από καμία πλευρά. Στη φάση αυτή όμως είμαστε υποχρεωμένοι να σταθούμε με υπευθυνότητα σ’ ένα τόσο σοβαρό θέμα και η υπευθυνότητα λέει ότι πρέπει, να αναμένουμε το πόρισμα της δικαιοσύνης και πρέπει επίσης να αποφασίσουμε, ότι δεν μπορούμε να συγκροτούμε εξεταστικές επιτροπές για μικροκομματικούς και μικροπολιτικούς σκοπούς. Και η δική σας ενέργεια είναι προφανέστατο ότι εξυπηρετεί μόνον αυτούς τους σκοπούς.
      Για τους λόγους αυτούς εμείς ασφαλώς είμαστε αντίθετοι στη συγκρότηση εξεταστικής επιτροπής. 
      Ευχαριστώ πολύ.
      (Ζωηρά χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί της προτάσεως που κατέθεσαν από κοινού ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και εκατόν έντεκα Βουλευτές του κόμματός του και ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και οι Βουλευτές του κόμματός του για σύσταση εξεταστικής επιτροπής, σχετικά με το θέμα των υποκλοπών των τηλεφωνικών συνδιαλέξεων. 
      Επί της προτάσεως αυτής θα διεξαχθεί ονομαστική ψηφοφορία.
      Οι αποδεχόμενοι την πρόταση απαντούν «ΝΑΙ».
      Οι μη αποδεχόμενοι την πρόταση απαντούν «ΟΧΙ».
      Οι αρνούμενοι ψήφο απαντούν «ΠΑΡΩΝ».
      Επίσης, στο Προεδρείο έχουν έλθει, σύμφωνα με το άρθρο 70 Α΄ του Κανονισμού της Βουλής επιστολές συναδέλφων, οι οποίοι γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει.
      Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Απόστολος Κατσιφάρας από το ΠΑ.ΣΟ.Κ. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Άννα Μπενάκη Ψαρούδα): Υπάρχει συνάδελφος που δεν άκουσε το όνομά του; Κανείς. 
      Κύριοι συνάδελφοι, κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      	
       
      
      
      			(ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 280 Βουλευτές. 
      Υπέρ της προτάσεως, δηλαδή «ΝΑΙ», ψήφισαν 123 Βουλευτές.
      Κατά της προτάσεως, δηλαδή «ΟΧΙ», ψήφισαν 157 Βουλευτές. 
      Ψήφισαν «ΠΑΡΩΝ», ουδείς, σύμφωνα με το παρακάτω πρωτόκολλο ονομαστικής ψηφοφορίας:
      «ΟΝΟΜΑΣΤΙΚΗ ΨΗΦΟΦΟΡΙΑ για τη σύσταση  Εξεταστικής Επιτροπής σχετικά με το θέμα των υποκλοπών των τηλεφωνικών συνδιαλέξεων»
      							        NAI                OXI
      ΕΠΙΚΡΑΤΕΙΑΣ                  Έβερτ Μιλτιάδης            -      Σουφλιάς Γεώργιος            +      Μπερνιδάκη- Άλντους Ελευθερία            +      Ρουσόπουλος Θεόδωρος            +      Βαληνάκης Ιωάννης            +      Καρύδη Χρυσή            +      Διαμαντοπούλου Άννα      +            Δαμανάκη Μαρία      +            Μάνος Στέφανος      +            Ανδρουλάκης Δημήτρης (Μίμης)      +            Κοσμίδης Σωκράτης      +            Βρεττού Αγαθή (Ρόζα)      +                              Α΄ ΑΘΗΝΩΝ                   Αβραμόπουλος Δημήτριος            +      Βουλγαράκης Γεώργιος            +      Αλογοσκούφης Γεώργιος            +      Παυλόπουλος Προκόπιος            +      Γιαννάκου Mαριέττα            +      Μπενάκη-Ψαρούδα Άννα            +      Κωνσταντάρας Δημήτριος            +      Κουντουρά Έλενα            +      Κοντού Μάρω            +      Παπουτσής Χρήστος      +            Αλευράς Αθανάσιος (Νάσος)      +            Τσούρας Αθανάσιος      +            Ράπτη Αναστασία-Συλβάνα      +            Παπαντωνίου Ιωάννης (Γιάννος)      -            Αρσένης Γεράσιμος      +            Κανέλλη Γαρυφαλλιά (Λιάνα)      +            Κωνσταντόπουλος Νικόλαος      +                              Β΄ ΑΘΗΝΩΝ                  Τζαννετάκης Τζαννής            +      Μητσοτάκης Κυριάκος            +      Σπηλιωτόπουλος Αριστόβουλος (Άρης)            +      Καμμένος Παναγιώτης (Πάνος)            +      Μεϊμαράκης Ευάγγελος - Βασίλειος            +      Παναγιωτόπουλος Παναγιώτης (Πάνος)            +      Παπακώστα-Σιδηροπούλου Κατερίνα            +      Πολύδωρας Βύρων            +      Βαρβιτσιώτης Μιλτιάδης            +      Γιακουμάτος Γεράσιμος            +      Λιάπης Μιχάλης - Γιώργος            +      Βούλτεψη Σοφία            +      Πετραλιά-Πάλλη Φάνη            +      Ζαγορίτης Ελευθέριος (Λευτέρης)            +      Σταθάκης Αριστοτέλης (Άρης)            +      Παπαθανασίου Γιάννης            +      Κασσίμης Θεόδωρος            +      Ανδρεουλάκος Απόστολος            +      Καρράς Κώστας            +      Αποστολάκη Ελένη-Μαρία(Μιλένα)      +            Λοβέρδος Ανδρέας      +            Δημαράς Ιωάννης       +            Παπανδρέου Βασιλική (Βάσω)      +            Κακλαμάνης Απόστολος      +            Ευθυμίου Πέτρος      +            Παπαδόπουλος Αλέξανδρος (Αλέκος)      +            Χυτήρης Τηλέμαχος      +            Κουλούρης Κίμων      +            Γείτονας Κωνσταντίνος      +            Κούρκουλα Ελένη      +            Πρωτόπαπας Χρήστος      +            Ανωμερίτης Γεώργιος      +            Μπένος Σταύρος-Ιωάννης      +            Κατσέλη Ελεονώρα (Νόρα)      +            Παπαϊωάννου Μιλτιάδης      +            Τζουμάκας Στέφανος      +            Παπαρήγα Αλεξάνδρα      -            Κολοζώφ Ορέστης      -            Σκυλλάκος Αντώνιος      +            Αλαβάνος Αλέξανδρος      +            Κουβέλης Φώτιος-Φανούριος      +            Δραγασάκης Ιωάννης      -                              ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Σαλμάς Μάριος            +      Καραγκούνης Ανδρέας            +      Αγγελόπουλος Νικόλαος            +      Μαγγίνας Βασίλειος            +      Κωστόπουλος Απόστολος            +      Βερελής Χρίστος      +            Μωραΐτης Αθανάσιος(Θάνος)      +            Μακρυπίδης Ανδρέας      +                              ΝΟΜΟΣ ΑΡΓΟΛΙΔΟΣ                   Μανώλης Ιωάννης            +      Παπαδημητρίου Ελισάβετ (Έλσα)            +      Μανιάτης Ιωάννης      +                              ΝΟΜΟΣ ΑΡΚΑΔΙΑΣ                  Τατούλης Πέτρος            +      Λυκουρέντζος Ανδρέας            +      Ρέππας Δημήτριος      +                              ΝΟΜΟΣ ΑΡΤΗΣ                  Καραμπίνας Κωνσταντίνος            +      Παπαγεωργίου Γεώργιος            +      Κολιοπάνος Θεόδωρος      +                              ΝΟΜΟΣ ΑΤΤΙΚΗΣ                  Βλάχος Γεώργιος            +      Μπούρας Αθανάσιος            +      Δούκας Πέτρος            +      Κατσιγιάννης Αθανάσιος            +      Κατσίκης Θεόδωρος            +      Σταύρου Απόστολος            +      Πάγκαλος Θεόδωρος      +            Βρεττός Κωνσταντίνος (Ντίνος)      +            Χριστοφιλοπούλου Παρασκευή (Εύη)      +            Οικονόμου Βασίλειος      +            Παπαηλίας Ηλίας      +            Λεβέντης Αθανάσιος      +                              ΝΟΜΟΣ ΑΧΑΪΑΣ                  Σπηλιωτόπουλος Σπήλιος            +      Νικολόπουλος Νικόλαος            +      Βασιλείου Θεόφιλος            +      Μπεκίρης Μιχαήλ            +      Βέρρας Μιλτιάδης      +            Σπηλιόπουλος Κωνσταντίνος      +            Κατσιφάρας Απόστολος      +            Θωμά Μαρία      +            Κοσιώνης Παναγιώτης      +                              ΝΟΜΟΣ ΒΟΙΩΤΙΑΣ                  Μπασιάκος Ευάγγελος            +      Γιαννάκης Μιχαήλ            +      Ακριβάκης Αλέξανδρος      +            Τόγιας Βασίλειος      +                              ΝΟΜΟΣ ΓΡΕΒΕΝΩΝ                   Φώλιας Χρήστος            +                        ΝΟΜΟΣ ΔΡΑΜΑΣ                  Δαϊλάκης Σταύρος            +      Τζίμας Μαργαρίτης            +      Αηδόνης Χρήστος      +                              ΝΟΜΟΣ ΔΩΔΕΚΑΝΗΣΟΥ                   Παυλίδης Αριστοτέλης            +      Καραμάριος Αναστάσιος            +      Χρύσης Βασίλειος            +      Καΐσερλης Κωνσταντίνος      +            Παρασκευάς Ιωάννης      +                              ΝΟΜΟΣ ΕΒΡΟΥ                  Δερμεντζόπουλος Αλέξανδρος            +      Κελέτσης Σταύρος            +      Φωτιάδης Απόστολος      +            Ντόλιος Γεώργιος      +                              ΝΟΜΟΣ ΕΥΒΟΙΑΣ                   Λιάσκος Αναστάσιος            +      Κεδίκογλου Συμεών (Σίμος)            +      Μαρκόπουλος Κωνσταντίνος            +      Περλεπέ-Σηφουνάκη Αικατερίνη      +            Παπαγεωργίου Γεώργιος      +            Πιπεργιάς Δημήτριος      +                              ΝΟΜΟΣ ΕΥΡΥΤΑΝΙΑΣ                  Τσιαμάκης Δημοσθένης            +                        ΝΟΜΟΣ ΖΑΚΥΝΘΟΥ                  Βαρβαρίγος Δημήτριος      -                              ΝΟΜΟΣ ΗΛΕΙΑΣ                  Αδρακτάς Παναγιώτης            +      Κοντογιάννης Γεώργιος            +      Κανελλοπούλου Κρινιώ            +      Κουτσούκος Γιάννης      +            Αντωνακόπουλος Παναγιώτης      +            Γεωργακόπουλος Δημήτριος      +                              ΝΟΜΟΣ ΗΜΑΘΙΑΣ                  Χαλκίδης Μιχαήλ            +      Φωτιάδης Ηλίας            +      Χρυσοχοΐδης Μιχαήλ      +            Σιδηρόπουλος Αναστάσιος      +                              ΝΟΜΟΣ ΗΡΑΚΛΕΙΟΥ                   Κεφαλογιάννης Εμμανουήλ            +      Δεικτάκης Γεώργιος            +      Μπαντουβάς Κωνσταντίνος            +      Στρατάκης Εμμανουήλ      +            Φραγκιαδουλάκης Μάνος      +            Ματζαπετάκης Στυλιανός      +            Κεγκέρογλου Βασίλειος      +            Σκουλάς Ιωάννης      +                              ΝΟΜΟΣ ΘΕΣΠΡΩΤΙΑΣ                  Μπέζας Αντώνιος            +                        Α΄ ΘΕΣΣΑΛΟΝΙΚΗΣ                  Καραμανλής Κωνσταντίνος            -      Γκιουλέκας Κωνσταντίνος            +      Ιωαννίδης Ιωάννης            +      Ορφανός Γεώργιος            +      Παπαθεμελής Στυλιανός- Άγγελος            -      Ράπτη Ελένη            +      Καλαφάτης Σταύρος            +      Σπηλιόπουλος Αναστάσιος            +      Παπανδρέου Γεώργιος      +            Καστανίδης Χαράλαμπος      +            Βενιζέλος Ευάγγελος      +            Αράπογλου Χρυσή      +            Τσοχατζόπουλος Απόστολος-Αθανάσιος      +            Μαγκριώτης Ιωάννης      +            Χουρμουζιάδης Γεώργιος      +            Ξηροτύρη-Αικατερινάρη Ασημίνα      +                              Β΄ ΘΕΣΣΑΛΟΝΙΚΗΣ                   Ρεγκούζας Αδάμ            +      Σαλαγκούδης Γεώργιος            +      Καράογλου Θεόδωρος            +      Γαλαμάτης Δημήτριος            +      Γερανίδης Βασίλειος      -            Τσιόκας Θεοχάρης      +            Τζέκης Άγγελος      +                              ΝΟΜΟΣ ΙΩΑΝΝΙΝΩΝ                  Καλογιάννης Σταύρος            +      Τασούλας Κωνσταντίνος            +      Φούσας Αντώνιος            +      Αργύρης Ευάγγελος      +            Παντούλας Μιχαήλ      +                              ΝΟΜΟΣ ΚΑΒΑΛΑΣ                  Καλαντζής Γεώργιος            +      Χριστοφιλογιάννης Δημήτρης             +      Τσακλίδης Ιωάννης      +            Εμινίδης Σάββας      +                              ΝΟΜΟΣ ΚΑΡΔΙΤΣΗΣ                   Σιούφας Δημήτριος            +      Ταλιαδούρος Σπυρίδων            +      Τσιάρας Κωνσταντίνος            +      Ρόβλιας Κωνσταντίνος      +            Σαλαγιάννης Νικόλαος      +                              ΝΟΜΟΣ ΚΑΣΤΟΡΙΑΣ                  Αγγελής Ανέστης            +      Πετσάλνικος Φίλιππος      +                              ΝΟΜΟΣ ΚΕΡΚΥΡΑΣ                  Γεωργιάδης Νικόλαος            +      Δένδιας Νικόλαος-Γεώργιος            +      Γκερέκου Αγγελική (Άντζελα)      +                              ΝΟΜΟΣ ΚΕΦΑΛΛΗΝΙΑΣ                   Αλιβιζάτος Πέτρος -Παύλος            +                        ΝΟΜΟΣ ΚΙΛΚΙΣ                  Κιλτίδης Κωνσταντίνος            +      Τσιτουρίδης Σάββας             +      Φλωρίδης Γεώργιος      +                              ΝΟΜΟΣ ΚΟΖΑΝΗΣ                  Τσιαρτσιώνης Νικόλαος            +      Παπαδόπουλος Μιχάλης            +      Κασαπίδης Γεώργιος            +      Λωτίδης Λάζαρος      +            Βλατής Ιωάννης      +                              ΝΟΜΟΣ ΚΟΡΙΝΘΙΑΣ                  Παπαληγούρας Αναστάσιος-Πέτρος            +      Κόρκα-Κώνστα Αθηνά            +      Μανωλάκης Άγγελος      +            Χωρέμης Αναστάσιος      +                              ΝΟΜΟΣ ΚΥΚΛΑΔΩΝ                  Χωματάς Ιωάννης            +      Μανούσου-Μπινοπούλου Αριάδνη            +      Ρήγας Παναγιώτης      +                              ΝΟΜΟΣ ΛΑΚΩΝΙΑΣ                  Σκανδαλάκης Παναγιώτης            +      Δαβάκης Αθανάσιος            -      Γρηγοράκος Λεωνίδας      +                              ΝΟΜΟΣ ΛΑΡΙΣΗΣ                  Ζώης Χρήστος            +      Χαρακόπουλος Μάξιμος            +      Γαρουφαλιάς Γεώργιος            +      Αγοραστός Κωνσταντίνος            +      Έξαρχος Βασίλειος      +            Νασιώκας Έκτορας      +            Χατζημιχάλης Νικόλαος- Φώτιος      +            Τσιόγκας Δημήτριος      +                              ΝΟΜΟΣ ΛΑΣΙΘΙΟΥ                  Πλακιωτάκης Ιωάννης            +      Καρχιμάκης Μιχαήλ      +                              ΝΟΜΟΣ ΛΕΣΒΟΥ                  Γιαννέλης - Θεοδοσιάδης Ιωάννης            +      Καλογήρου Χριστιάνα            +      Σκοπελίτης Σταύρος       -                        ΝΟΜΟΣ ΛΕΥΚΑΔΑΣ                  Βεργίνης Ξενοφών            +                        ΝΟΜΟΣ ΜΑΓΝΗΣΙΑΣ                  Νάκος Αθανάσιος            +      Μακρή Ζωή (Ζέττα)            +      Σούρλας Γεώργιος            +      Ζήση Ροδούλα       -            Γκατζής Νικόλαος      +                              ΝΟΜΟΣ ΜΕΣΣΗΝΙΑΣ                  Σαμπαζιώτης Δημήτριος            +      Καλαντζάκου Σοφία            +      Λαμπρόπουλος Ιωάννης            +      Κουσελάς Δημήτριος      +            Κατσιλιέρης Πέτρος      +                              ΝΟΜΟΣ ΞΑΝΘΗΣ                  Κοντός Αλέξανδρος            +      Τσαλίδης Φίλιππος            +      Σγουρίδης Παναγιώτης      +                              Α΄ ΠΕΙΡΑΙΩΣ                  Μαντούβαλος Πέτρος            +      Μιχαλολιάκος Βασίλειος            +      Καλός Γεώργιος             +      Μελάς Παναγιώτης            +      Σημίτης Κωνσταντίνος      -            Παντελάκη Ελπίδα      +                              Β΄ ΠΕΙΡΑΙΩΣ                  Νεράντζης Αναστάσιος            +      Τραγάκης Ιωάννης            +      Βασιλείου Γεώργιος            +      Κουράκος Ιωάννης            +      Νιώτης Γρηγόριος       +            Λιντζέρης Δημήτριος      +            Διαμαντίδης Ιωάννης      -            Νικολαΐδου Βαρβάρα (Βέρα)      +                              ΝΟΜΟΣ ΠΕΛΛΗΣ                  Καρασμάνης Γεώργιος            -      Τζαμτζής Ιορδάνης (Δάνης)             +      Φουντουκίδιου-Θεοδωρίδου Παρθένα            +      Τζάκρη Θεοδώρα      +                              ΝΟΜΟΣ ΠΙΕΡΙΑΣ                  Κωνσταντόπουλος Γεώργιος            +      Πολύζος Ευάγγελος            +      Καρπούζας Αντώνιος            +      Παπαγεωργίου Αθανάσιος      +                              ΝΟΜΟΣ ΠΡΕΒΕΖΗΣ                  Τσαντούλας Δημήτριος            +      Παπαχρήστος Ευάγγελος      +                              ΝΟΜΟΣ ΡΕΘΥΜΝΗΣ                  Κεφαλογιάννης Ιωάννης            +      Όθωνας Εμμανουήλ      +                              ΝΟΜΟΣ ΡΟΔΟΠΗΣ                  Στυλιανίδης Ευριπίδης            +      Αχμέτ Ιλχάν            +      Μανωλιά Χρυσάνθη      +                              ΝΟΜΟΣ ΣΑΜΟΥ                  Θαλασσινός Θαλασσινός            +                        ΝΟΜΟΣ ΣΕΡΡΩΝ                  Χαϊτίδης Ευγένιος            +      Λεονταρίδης Θεόφιλος            +      Κόλλια - Τσαρουχά Μαρία            +      Τσιπλάκης Κωνσταντίνος            +      Καριπίδης Αναστάσιος      -            Μουσιώνης Αριστείδης      +            Μπόλαρης Μάρκος      -                              ΝΟΜΟΣ ΤΡΙΚΑΛΩΝ                  Λέγκας Νικόλαος            -      Σκρέκας Θεόδωρος            +      Χατζηγάκης Σωτήριος            -      Χάϊδος Χρήστος      +            Μερεντίτη Αθανασία      +                              ΝΟΜΟΣ ΦΘΙΩΤΙΔΑΣ                   Γιαννόπουλος Αθανάσιος            +      Καλλιώρας Ηλίας            +      Σταυρογιάννης Νικόλαος            +      Αντωνίου Αντωνία (Τόνια)      +            Παπαδήμας Λάμπρος      +                              ΝΟΜΟΣ ΦΛΩΡΙΝΗΣ                  Κορτσάρης Νικόλαος            +      Λιάνης Γεώργιος      +                              ΝΟΜΟΣ ΦΩΚΙΔΟΣ                  Μπούγας Ιωάννης            +                        ΝΟΜΟΣ ΧΑΛΚΙΔΙΚΗΣ                   Βαγιωνάς Γεώργιος            +      Πάππας Βασίλειος      -            Δριβελέγκας Ιωάννης      +                              ΝΟΜΟΣ ΧΑΝΙΩΝ                  Μαρκογιαννάκης Χρήστος            +      Νικηφοράκης Στυλιανός            +      Χριστοδουλάκης Νικόλαος      +            Σκουλάκης Εμμανουήλ      +                              ΝΟΜΟΣ ΧΙΟΥ                  Πίττας Ιωάννης            +      Τσουρή Ελπίδα      +            
      ΓΕΝΙΚΟ ΣΥΝΟΛΟ: «ΝΑΙ» 		123
           “              “          «ΟΧΙ»		157
      ΣΥΝΟΛΟ ΨΗΦΙΣΑΝΤΩΝ		280
      
      Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
      
      ΠΡΟΕΔΡΟΣ (Αννα Μπενάκη-Ψαρούδα): Συνεπώς η πρόταση πού κατέθεσαν από κοινού ο Πρόεδρος της Κοινοβουλευτικής Ομάδας του ΠΑ.ΣΟ.Κ. κ. Γεώργιος Παπανδρέου και εκατόν έντεκα Βουλευτές του κόμματός του και ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και οι Βουλευτές του κόμματός του για σύσταση εξεταστικής επιτροπής σχετικά με το θέμα των υποκλοπών των τηλεφωνικών συνδιαλέξεων, απορρίπτεται κατά πλειοψηφία. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 0.41΄ λύεται η συνεδρίαση για σήμερα ημέρα Τρίτη 23 Ιανουαρίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
      
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ’
      ΣΥΝΟΔΟΣ Γ’
      ΣΥΝΕΔΡΙΑΣΗ ΞΑ’
      
      Δευτέρα 22 Ιανουαρίου 2007
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές από το 27ο Λύκειο Θεσσαλονίκης, σελ.
      2. Ορκωμοσία της κ. Ρ. Βρεττού σε αντικατάσταση του Βουλευτή κ. Α. Ανδριανόπουλου, σελ.
      3. Ειδική Ημερήσια Διάταξη: Συζήτηση και λήψη απόφασης της πρότασης που κατέθεσαν ο Πρόεδρος της Κοινοβουλευτικής Ομάδας του ΠΑ.ΣΟ.Κ. κ. Γ. Παπανδρέου και εκατόν έντεκα Βουλευτές του Κόμματος του και ο Πρόεδρος της Κοινοβουλευτικής Ομάδας του ΣΥΝ κ. Α. Αλαβάνος και οι  Βουλευτές του Κόμματός του για σύσταση Εξεταστικής Επιτροπής σχετικά με το θέμα των υποκλοπών των τηλεφωνικών συνδιαλέξεων., σελ.
      4. Ονομαστική ψηφοφορία επί της προτάσεως, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 23 Ιανουαρίου 2007, σελ.
      
      ΟΜΙΛΗΤΕΣ
      Επί της Ειδικής Ημερήσιας Διάταξης:
      ΑΛΑΒΑΝΟΣ Α., σελ.
      ΒΕΝΙΖΕΛΟΣ Ε., σελ.
      ΒΟΥΛΤΕΨΗ Σ., σελ.
      ΓΚΙΟΥΛΕΚΑΣ Κ., σελ.
      ΚΑΚΛΑΜΑΝΗΣ Α., σελ.
      ΚΑΛΟΓΗΡΟΥ Χ., σελ.
      ΚΑΝΕΛΛΗ Λ., σελ.
      ΚΑΡΑΜΑΡΙΟΣ Α., σελ.
      ΚΑΣΤΑΝΙΔΗΣ Χ., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΜΑΓΓΙΝΑΣ Β., σελ.
      ΠΑΠΑΙΩΑΝΝΟΥ Μ., σελ.
      ΠΑΠΑΛΗΓΟΥΡΑΣ Α., σελ.
      ΠΑΠΑΝΔΡΕΟΥ Γ., σελ.
      ΠΑΥΛΟΠΟΥΛΟΣ Π., σελ.
      ΠΕΤΣΑΛΝΙΚΟΣ Φ., σελ.
      ΠΟΛΥΔΩΡΑΣ Β., σελ.
      ΡΟΒΛΙΑΣ Κ., σελ.
      ΣΚΥΛΛΑΚΟΣ Α., σελ.
      ΣΤΑΥΡΟΥ Α., σελ.
      ΣΤΡΑΤΑΚΗΣ Ε., σελ.
      ΤΣΟΥΡΗ Ε., σελ.
      ΦΟΥΣΑΣ Α., σελ.
Ολομελεια 22-1-07	- 2 -



