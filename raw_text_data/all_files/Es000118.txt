ΣΥΝΕΔΡΙΑΣΗ ΞΕ'
ΠΙΝΑΚΑΣ ΠΕΡΙΕΧΟΜΕΝΩΝ
Τρίτη 18 Ιανουαρίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών.
2) Απαντήσεις Υπουργών σε ερωτήσεις Βουλευτών.
3) Ανακοίνωση του δελτίου επικαίρων ερωτήσεων της  Τετάρτης 19 Ιανουαρίου 2000.
4) Συζήτηση αναφορών και ερωτήσεων:
α) Προς τον Υπουργό Υγείας και Πρόνοιας, σχετικά με τη συγκρότηση της Επιτροπής του Κεντρικού Συμβουλίου Υγείας για την έκδοση πιστοποιητικών εξειδίκευσης στη Λοιμοξιολογία.
β) Προς τον Υπουργό Εθνικής Παιδείας και Θρησκευμάτων: i)σχετικά με τις ελλείψεις στα νεοϊδρυθέντα τμήματα των Ανωτάτων Εκπαιδευτικών Ιδρυμάτων, διδακτικού προγραμματισμού, εκπαιδευτικού και διοικητικού προσωπικού κ.λπ..
ii)σχετικά με τη λήψη μέτρων για την εύρυθμη λειτουργία των Δημοτικών Σχολείων στα Κάτω Πετράλωνα που υπέστησαν ζημιές από τους σεισμούς, σελ.
γ) Προς τον Υπουργό Τύπου και Μέσων Μαζικής Ενημέρωσης, σχετικά με την πρόσληψη στην Ελληνική Ραδιοφωνία και Τηλεοράση δύο ατόμων ως προσωπικού ειδικών θέσεων.
Γ. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση επί της αρχής των άρθρων και του συνόλου των σχεδίων νόμων του Υπουργείου Ανάπτυξης: 
α) "Κύρωση της Συμφωνίας επιστημονικής και τεχνολογικής συνεργασία μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού".
β) "Κύρωση της Συμφωνίας μεταξύ της Κυβέρνησης των Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασίας στον τομέα του τουρισμού.
2. Ψήφιση στο σύνολο του σχεδίου νόμου του Υπουργείου Εξωτερικών: Αποκατάσταση των παλιννοστούντων ομογενών από την τέως Σοβιετική 'Ενωση και άλλες διατάξεις"..
3. Συζήτηση επί της αρχής του σχεδίου νόμου του Υπουργείου Εθνικής Οικονομίας: "Προσαρμογή του ελληνικού δικαίου προς την οδηγία αριθ. 98/26/ΕΚ του Ευρωπαϊκού Κοινοβουλίου και του Συμβουλίου της 19-5-1998, σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις".
4. Κατάθεση σχεδίου νόμου: Οι Υπουργοί Εθνικής 'Αμυνας, Εθνικής Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου: "Κύρωση της συμφωνίας μεταξύ των κρατών-μελών της Συνθήκης του Βορείου Ατλαντικού και των άλλων κρατών που συμμετέχουν στη σύμπραξη για την ειρήση σχετικά με το νομικό καθεστώς των δυνάμεών τους και του πρόσφατου πρωτοκόλλου στη συμφωνία".
ΟΜΙΛΗΤΕΣ 
Α. Επί των αναφορών και ερωτήσεων:
ΑΝΘΟΠΟΥΛΟΣ Ι.
ΑΡΑΠΗ-ΚΑΡΑΓΙΑΝΝΗ Β.
ΔΑΜΙΑΝΟΣ Θ.
ΛΟΥΛΕ Α.
ΡΕΠΠΑΣ Δ.
ΣΑΡΡΗΣ Δ.
ΦΑΡΜΑΚΗΣ Ν.
Β. Επί του σχεδίου νόμου του Υπουργείου Εθνικής Οικονομίας:
ΑΛΟΓΟΣΚΟΥΦΗΣ Γ.
ΓΚΑΤΖΗΣ Ν.
ΔΡΥΣ Γ.
ΙΝΤΖΕΣ Α.
ΚΑΣΣΙΜΗΣ Θ.
ΜΗΤΣΟΤΑΚΗΣ Κ.
ΡΕΓΚΟΥΖΑΣ Α.
ΣΙΟΥΦΑΣ Δ.
ΣΤΑΥΡΑΚΑΚΗΣ Μ.
Π Ρ Α Κ Τ Ι Κ Α    Β Ο Υ Λ Η Σ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ'
ΣΥΝΕΔΡΙΑΣΗ ΞΕ'
Τρίτη 18 Ιανουαρίου 2000
----------------
Αθήνα, σήμερα στις 18 Ιανουαρίου 2000, ημέρα Τρίτη και ώρα 18.16' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Δημήτριο Σαρρή, Βουλευτή Ηρακλείου, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Τετάρτης 19 Ιανουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ. 2 και 3, 130 παρ. 2 και 3 Καν. Βουλής)
1. Η με αριθμό 476/21/17-1-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ροβέρτου Σπυρόπουλου προς τον κύριο Πρωθυπουργό, σχετικά με τις επιδράσεις στην οικονομία από την αναπροσαρμογή της ισοτιμίας της δραχμής με το ευρώ κλπ.
2. Η με αριθμό 456/13-1-2000 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Εθνικής Οικονομίας, Οικονομικών, σχετικά με την αντιμετώπιση του προβλήματος που παρουσιάστηκε στο σύστημα TAXIS, τον καταλογισμό ευθυνών κ.λπ.
3. Η με αριθμό 471/17-1-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για τους μαθητές των νυκτερινών γυμνασίων και λυκείων κ.λπ.
4. Η με αριθμό 469/17-1-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εμπορικής Ναυτιλίας, σχετικά με την οργανική σύνθεση των πληρωμάτων στα πλοία νέας τεχνολογίας "ΚΑΤΑΜΑΡΑΝ".
5. Η με αριθμό 457/18/13-1-2000 επίκαιρη ερώτηση του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με τα μέτρα αντιμετώπισης των προβλημάτων των σεισμοπλήκτων στην περιοχή της Αττικής.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου 
('Αρθρο 130 παρ. 2 & 3 Καν. Βουλής)
1. Η με αριθμό 463/17-1-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Εργασίας και Κοινωνικών Ασφαλίσεων, σχετικά με την ασφάλιση επαγγελματιών του οικισμού Καπαριανά του Δήμου Μοιρών Κρήτης, στο Ταμείο Επαγγελματιών και Βιοτεχνών Ελλάδας.
2. Η με αριθμό 458/17-1-2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Εθνικής 'Αμυνας, σχετικά με τις προθέσεις του Υπουργείου για την επίλυση του προβλήματος των ανυπότακτων που ζουν και εργάζονται στο εξωτερικό.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην συζήτηση των ΑΝΑΦΟΡΩΝ ΚΑΙ ΕΡΩΤΗΣΕΩΝ Αναφορές ερωτήσεις πρώτου κύκλου:
Η πρώτη ερώτηση με αριθμό 3752/19-11-99 είναι του Βουλευτή του Πανελλήνιου Σοσιαλιστικού Κινήματος κ. Δημητρίου Σαρρή προς τον Υπουργό Υγείας και Πρόνοιας, σχετικά με τη συγκρότηση της Επιτροπής του Κεντρικού Συμβουλιου Υγείας, για την έκδοση πιστοποιητικών εξειδίκευσης στη Λοιμωξιολογία.
Η ερώτηση του κ. Σαρρή έχει ως εξής:
"'Οπως γνωρίζετε, σύμφωνα με το ν. 2716/17.05.99 άρθρο 24 παράγραφος 5, πιστοποιητικό εξειδίκευσης στη Λοιμωξιολογία μπορούν επίσης να λάβουν, με τις προϋποθέσεις τα δικαιολογητικά και τη διαδικασία του άρθρου 4 του π.δ. 386/1995 "Καθορισμός στην εξειδίκευση στη Λοιμωξιολογία και της εξειδίκευσης στη Μικροβιολογία" (ΦΕΚ 216 α'/25.10.99), ιατροί εφόσον μετά την κτήση του τίτλου της ειδικότητας Παθολογίας ή Παιδιατρικής, έχουν μετεκπαιδευτεί στο εξωτερικό για δύο τουλάχιστον χρόνια στο αντικείμενο των λοιμώξεων σε Κέντρα Λοιμώξεων (κρατικών ή Πανεπιστημιακών Κλινικών), τα οποία κατά την κρίση της επιτροπής της παραγράφου 1 ΙΙΙ του άρθρου 3 του προαναφερόμενου 386/1995 προεδρικού διατάγματος, είναι κατάλληλα για εξειδίκευση γιατρών στη Λοιμωξιολογία.
Η υποβολή δε της σχετικής αίτησης γίνεται μέσα σε τρία χρόνια, από την περάτωση της εξειδίκευσής τους.
Η ως άνω όμως επιτροπή του ΚΕΣΥ δεν έχει ακόμα συγκροτηθεί, με αποτέλεσμα να εκκρεμούν πολλές αιτήσεις ιατρών, που επιθυμούν να λάβουν το σχετικό πιστοποιητικό εξειδίκευσής τους στη Λοιμωξιολογία.
Για τους παραπάνω λόγους ερωτάται ο κύριος Υπουργός:
Σε τι ενέργειες προτίθεται να προβεί, ώστε να συγκροτηθεί η ως άνω Επιτροπή του ν. 2716/17.05.99 άρθρο 24, παράγραφος 5;" Ο κύριος Υφυπουργός Υγείας και Πρόνοιας έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, η Λοιμωξιολογία καθορίστηκε πρόσφατα ως ειδικότερος τομέας εξειδίκευσης της παθολογίας και της παιδιατρικής με αντικείμενο την αντιμετώπιση των προβλημάτων από τις νοσοκομειακές λοιμώξεις που εμφανίζονται, όπως είναι το AIDS και άλλες, με στόχο την αποτελεσματική διάγνωση και θεραπεία αυτών των λοιμώξεων.
Μετά από τη σχετική προετοιμασία που έγινε από το Κεντρικό Συμβούλιο Υγείας και μετά την εισήγησή του ο Υπουργός Υγείας, με την υπ' αριθμ. 24982/22.12.99 απόφασή του, συγκρότησε αυτήν την επιτροπή της οποίας έργο είναι να καθορίσει τις κατάλληλες κλινικές στο εσωτερικό στις οποίες θα μπορούν να εξειδικεύονται οι γιατροί και να παίρνουν με απόφασή μας τα πιστοποιητικά εξειδίκευσης, όπως επίσης και η κρίση των πιστοποιητικών που υποβάλλονται στην ίδια επιτροπή από το εξωτερικό. Κρίνεται δε εδώ όχι μόνο η διετία εξειδίκευσης που απαιτείται, αλλά και η καταλληλότητα αυτών των κέντρων ώστε να χορηγηθεί το πιστοποιητικό εξειδίκευσης.
Η επιτροπή έχει αρχίσει το έργο της και συνεπώς οι αιτήσεις που εκκρεμούν, στις οποίες αναφέρεται ο συνάδελφος κ. Σαρρής, αρχίζουν να εξετάζονται επίσης και κέντρα που αναφέρουν οι συνάδελφοι εάν είναι κέντρα κατάλληλα για να ειδικεύουν γιατρούς ειδικότητας λοιμωξιολογίας. Είναι θέμα ελαχίστου χρόνου η χορήγηση των πιστοποιητικών εξειδίκευσής τους.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σαρρής έχει το λόγο.
ΔΗΜΗΤΡΙΟΣ ΣΑΡΡΗΣ: Κύριε Πρόεδρε, κατ' αρχήν θα ήθελα να εκφράσω την ικανοποίησή μου για τη διαβεβαίωση του κυρίου Υπουργού, ότι συγκροτήθηκε επιτέλους μετά από πάροδο μεγάλου χρονικού διαστήματος αυτή η επίμαχη επιτροπή, η οποία χορηγεί πιστοποιητικά σε γιατρούς, ειδικευμένους σε λοιμωξιολογικά κέντρα του εξωτερικού, για την αντίστοιχη ειδικότητα.
Είναι γεγονός ότι υπάρχουν μεγάλα κενά στα νοσοκομεία της χώρας μας για εξειδικευμένες λοιμώξεις όπως είναι το AIDS και η ηπατίτιδα. Νομίζω ότι εφόσον οι εργασίες της επιτροπής ξεκινήσουν πάραταυτα για να χορηγηθούν αυτά τα πιστοποιητικά για να μπορούν να εργαστούν στις κενές θέσεις, που υπάρχουν οι γιατροί λοιμωξιολόγοι, που μετεκπαιδεύτηκαν στο εξωτερικό, θα έχει προσφερθεί τεράστια υπηρεσία  στην προάσπιση της υγείας των κατοίκων της χώρας μας.
ΠΡΟΕΔΡΕΥΩΝ (Παναγιώτης Ν.  Κρητικός): Ο κύριος Υφυπουργός έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, θέλω μόνο να προσθέσω ότι δεν υπήρξε καθυστέρηση. Φαίνεται ότι ήταν καθυστέρηση. Από τις 17 Μαίου που πήρε αριθμό στο φύλλο Εφημερίδας της Κυβερνήσεως η σχετική διαταξη μέχρι την ημέρα της υπογραφής πέρασαν λιγότερο από επτά μήνες.
'Ηταν ένας αναγκαίος χρόνος για να προετοιμαστεί το Κεντρικό Συμβούλιο Υγείας και να εισηγηθεί τη συγκρότηση της επιτροπής αυτής στον  Υπουργό καθώς και τα ονόματα των επιστημόνων που θα συμμετέχουν σε αυτή.  'Ηταν μία προετοιμασία που αφορά, επαναλαμβάνω, τον ορισμό των κλινικών του εσωτερικού που έχουν την καταλληλότητα να εξειδικεύουν τους γιατρούς. 'Εργο επίσης της επιτροπής είναι η αναγνώριση και των κέντρων του εξωτερικού από τα οποία προέρχονται τα πιστοποιητικά των γιατρών.
Νομίζω ότι το εξάμηνο ή το επτάμηνο είναι ένα αναγκαίο χρονικό διάστημα όσο και αν δυσκολεύονται οι γιατροί -και κυρίως δυσκολεύονται γιατί χρειάζονται αυτά τα πιστοποιητικά στη διεκδίκηση κάποιας θέσης- όσο και αν φαίνεται ότι αυτός ο χρόνος είναι μεγάλος. Είναι ένας χρόνος αναγκαίος για να μπορέσει να προετοιμαστεί το Κεντρικό Συμβούλιο Υγείας για να έχει κατευθύνσεις και η επιτροπή που θα οριστεί πως θα κάνει τη δουλειά της. 'Εχουμε όμως τελειώσει και νομίζω ότι σε λίγο οι γιατροί που ενδιαφέρονται θα έχουν τα πιστοποιητικά τους.
ΔΗΜΗΤΡΙΟΣ ΣΑΡΡΗΣ: Αρκεί να λειτουργήσει από τώρα με γρήγορους ρυθμούς η επιτροπή.
ΠΡΟΕΔΡΕΥΩΝ (Παναγιώτης Ν. Κρητικός): Η δεύτερη με αριθμό 4175/595/3.12.99 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Γεωργίου Σούρλα προς τον Υπουργό Δικαιοσύνης, σχετικά με τη χορήγηση άδειας παραμονής στη χώρα μας, σε Αλβανό κακοποιό, διαγράφεται λόγω κωλύματος του ερωτωμένου κυρίου Υπουργού.
Επίσης η τρίτη με αριθμό 1272/16.11.99 αναφορά του Βουλευτή του Κομμουνιστικού Κόμματος Ελλάδος κ.Σταύρου Παναγιώτου προς τον Υπουργό Εθνικής 'Αμυνας, σχετικά με την παραχώρηση της έκτασης των Στρατοπέδων ΚΑΜΑΡΑ Α' και Β', στο Δήμο Νιγρίτας Σερρών, διαγράφεται λόγω κωλύματος του ερωτωμένου κυρίου Υπουργού.
ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, πολύ αργά ενημερώθηκα. Ξεκίνησα το πρωί από τις Σέρρες...
ΠΡΟΕΔΡΕΥΩΝ (Παναγιώτης Ν. Κρητικός): Ενημερώσε την υπηρεσία ο κύριος Υπουργός. 'Ηταν έκτακτο το κώλυμά του. Και εσείς έχετε το δίκιο σας.  Ενημερωθήκατε, όμως, για την αδυναμία και το κώλυμα του κυρίου Υπουργού.
ΣΤΑΥΡΟΣ ΠΑΝΑΓΙΩΤΟΥ: 'Οταν έφθασα πριν από λίγο.
ΠΡΟΕΔΡΕΥΩΝ (Παναγιώτης Ν. Κρητικός): Συμβαίνει πολλές φορές και αντιστρόφως. Πολλές φορές διαγράφονται λόγω κωλύματος του ερωτώντος Βουλευτού. Αυτό έχει σύβμεί πολλές φορές. Τα Πρακτικά ψευδής μάρτυς. Και μάλιστα δεν προλαβαίνει να ειδοποιηθεί ο κύριος Υπουργός και έρχεται και λέει "με φέρατε ενώ κωλύεται ο ερωτών συνάδελφος". Εν πάση περιπτώσει, συμβαίνουν αυτά. Καλό είναι να μη συμβαίνουν.
ΣΤΑΥΡΟΣ ΠΑΝΑΓΙΩΤΟΥ: Και την προηγούμενη εβδομάδα αναβλήθηκε ερώτησή μου.
ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 3339/8.11.99 ερώτηση της Βουλευτού του Συνασπισμού της Αριστεράς και της Προόδου κυρίας Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με τις ελλείψεις στα νεοϊδρυθέντα τμήματα των Ανωτάτων Εκπαιδευτικών Ιδρυμάτων, διδακτικού προγραμματισμού, εκπαιδευτικού και διοικητικού προσωπικού κ.λπ.
Η ερώτηση της κ. Λουλέ έχει ως εξής:
"Με την εσπευσμένη δημιουργία νέων Τμημάτων σε ΑΕΙ και ΤΕΙ παρατηρήθηκε η έλλειψη οργάνωσης διδακτικού προγραμματισμού, καθώς και εκπαιδευτικού και διοικητικού προσωπικού.
Ερωτάται ο κύριος Υπουργός:
1. Ποια τα αναλυτικά προγράμματα των νέων τμημάτων, που από τον Σεπτέμβριο του 1999 λειτουργούν σε ΑΕΙ και ΤΕΙ;
2. Πόσοι μόνιμοι και πόσοι έκτακτοι εκπαιδευτικοί απασχολούνται στο κάθε τμήμα;
3. Τι επαγγελματικά δικαιώματα θα έχουν οι απόφοιτοί τους;".
Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Ευχαριστώ, κύριε Πρόεδρε.
Σύμφωνα με τις διατάξεις του νόμου πλαισίου για τα ΑΕΙ, η διαδικασία κατάρτισης προγραμμάτων σπουδών ανήκει στα Τμήματα και η ίδια διαδικασία καθιερώθηκε και στα νέα τμήματα τα οποία δημιουργήθηκαν με το νόμο περί διεύρυνσης της τριτοβάβθμιας εκπαίδευσης. Η προσωρινή γενική συνέλευση τα καταρτίζει, περνούν από την έγκριση της συγκλήτου και στη συνέχεια τίθενται σε εφαρμογή.
Στα ΤΕΙ μαζί με τις προτάσεις οι οποίες υποβάλλονται, συνυποβάλλονται και τα προγράμματα σπουδών για το γνωστικό αντικείμενο περί του οποίου θα στραφεί το σχετικό τμήμα. Βεβαίως η εκτίμηση της πρώτης επιτροπής αξιολόγησης δεν είναι και η μόνη, διότι στη συνέχεια ακολουθεί αξιολόγηση από το Ινστιτούτο Τεχνολογικής Εκπαίδευσης, το γνωστό ΙΤΕ.
Σχετικά με το απασχολούμενο εκπαιδευτικό προσωπικό, αυτό είναι έκτακτο προσωπικό το οποίο προσλαμβάνεται με τη διαδικασία του προεδρικού διατάγματος 407 για τα ΑΕΙ, ενω για τα ΤΕΙ τίθεται σε εφαρμογή η διαδικασία πρόσληψης έκτακτου επιστημονικού και εργαστηριακού συνεργάτη.
Βεβαίως, έχουν ξεκινήσει σιγά-σιγά και οι διαδικασίες κάλυψης του προσωπικού αυτού με μόνιμο προσωπικό.
Σε ό,τι αφορά τα επαγγελματικά δικαιώματα των αποφοίτων των νέων τμημάτων, οι προτάσεις ίδρυσης περιελάμβαναν και μία πρώτη ανάλυση των επαγγελματικών δικαιωμάτων, η οποία και ελήφθη υπόψη από τις αξιολογικές επιτροπές.
Βέβαια, εκτός από όλα αυτά που ανέφερα, θα συγκροτηθούν απο το Υπουργείο Παιδείας και οι σχετικές υποεπιτροπές του Συμβουλίου Τεχνικής Εκπαίδευσης, στις οποίες θα συμμετέχουν εκπρόσωποι όλων των εμπλεκομένων φορέων και τα πορίσματα αυτών των επιτροπών θα εισαχθούν στο ανώτατο όργανο, δηλαδή στο Συμβούλιο Τεχνολογικής Εκπαίδευσης για γνωμοδότηση και προώθηση στην συνέχεια των σχετικών προεδρικών διαταγμάτων.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Λουλέ έχει το λόγο.
ΑΝΔΡΙΑΝΗ  ΛΟΥΛΕ: Κύριε Πρόεδρε, φέτος δημιουργήθηκαν εξήντα τέσσερα νέα τμήματα στα ΑΕΙ και ΤΕΙ -όχι πέντε και δέκα- για να απορροφηθούν επτά χιλιάδες απόφοιτοι και η εσπευσμένη δημιουργία αυτών των τμημάτων δεν ήταν μόνο για να απορροφηθούν περισσότεροι απόφοιτοι, αλλά και για να απορροφηθούν το κοινοτικά κονδύλια στα οποία έχουν ενταχθεί τα τμήματα αυτά.
Αλλά η έλλειψη οργάνωσης του Υπουργείου Παιδείας σε όλους τους τομείς παρατηρείται και σε αυτά τα νέα τμήματα. Οι νεοεισαχθέντες φοιτητές έψαχναν κυριολεκτικά να βρουν τους διοικητικούς και εκπαιδευτικούς που θα είχαν το Σεπτέμβριο, έψαχναν κυριολεκτικά να δούν τι μαθήματα θα έχουν, αφού είχαν βγει μόνο του πρώτου και του δευτέρου εξαμήνου και φυσικά όλοι οι εκπαιδευτικοί που διδάσκουν εκεί είναι έκτακτοι.
Πώς είναι δυνατόν, κύριε Υπουργέ, να στηρίζετε νέα τμήματα σε εκτάκτους εκπαιδευτικούς; Πρώτον αυτό.
Δεύτερον, πώς είναι δυνατόν παρά τη σχετική νομοθεσία των ΑΕΙ και ΤΕΙ να μην έχουν επιδοθεί από τη σύστασή τους όχι μόνο τα αναλυτικά προγράμματα, αλλά και τα επαγγελματικά δικαιώματα των φοιτητών τους;
Τι επαγγελματικά δικαιώματα, παραδείγματος χάρη, θα έχουν οι απόφοιτοι του Τμήματος Επιστήμης των Υλικών του Πανεπιστημίου Πατρών και τι του Τμήματος Επιστήμης και Τεχνολογίας Υλικών του Πανεπιστημίου Ιωαννίνων; Παρεμφερή τμήματα και πιθανώς παρεμφερή δικαιώματα. Ποιος θα πει δηλαδή σε αυτά τα παιδιά που σπουδάζουν, παρά τη δεκαπενταμελή λειτουργία των Ιδρυμάτων αυτών, τι δικαιώματα έχουν;
Επίσης, είναι τραγικό, κύριε Πρόεδρε, ότι τα Πανεπιστήμια υποδοχής είναι τόσο απροετοίμαστα γι' αυτά τα νέα τμήματα, που ζητούν αλλαγή της ονομασίας από το πρώτο κιόλας εξάμηνο λειτουργίας τους. Κραυγαλέο παράδειγμα είναι το Τμήμα Τεχνολογικής Εκπαίδευσης του Πανεπιστημίου Πειραιά, που η διοίκησή του ζητά τη μετονομασία του σε Τμήμα Διδακτικής της Τεχνολογίας και Ψηφιακής Τεχνικής, μήπως έτσι και μπορέσουν οι απόφοιτοι να βρουν απασχόληση σαν ελεύθεροι επαγγελματίες.
Σας παρακαλώ, κύριε Υφυπουργέ, σε όλα να μου απαντήσετε.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Οπως αναφέρατε τον αριθμό εξήντα τέσσερα για τα νέα Τμήματα -και φυσικά δεν τον αμφισβητούμε- θα αναφέρω και εγώ ότι θα ιδρυθούν περίπου άλλα δώδεκα, τα οποία βρίσκονται καθ' οδόν, για να φθάσουμε περίπου στον αριθμό των ογδόντα έξι νέων τμημάτων.
Πρώτα απ' όλα θα ήθελα να ενημερώσω και πάλι το Σώμα, ότι η διαδικασία για την ίδρυση αυτών των τμημάτων δεν είναι εσπευσμένη και δεν γίνεται υπό πίεση. Υπάρχει άνεση χρόνου. Οι προτάσεις αποτελούν αντικείμενο μακροχρόνιας επεξεργασίας στα πλαίσια των δυνατοτήτων των Γενικών Συνελεύσεων ή των σχετικών οργάνων των ΤΕΙ, αντίστοιχα ΑΕΙ και ΤΕΙ.  Ειλικρινά, δεν μας έχει έρθει καμία επίσημη αναφορά ή ανεπίσημη καταγγελία από την πλευρά φοιτητών και σπουδαστών.
Θα ήθελα πράγματι από τα εξήντα τέσσερα νέα τμήματα που λειτουργούν, να μας αναφέρετε πού βρίσκονται τα συγκεκριμένα προβλήματα.
Σε ποια από τα νέα τμήματα πράγματι προέκυψαν προβλήματα, τα οποία δεν γνωρίζει μέχρι στιγμής το Υπουργείο Παιδείας; Είναι υποθέσεις δικές σας ή ψίθυροι στο προαύλιο; Να μας πείτε που ανεφύησαν τα συγκεκριμένα προβλήματα, να τα αντιμετωπίσουμε. Διότι το περιεχόμενο της ερώτησης είναι τελείως αόριστο.
Ποια είναι τα αναλυτικά προγράμματα των νέων τμημάτων που από το Σεπτέμβριο ιδρύθηκαν;
ΑΝΔΡΙΑΝΗ ΛΟΥΛΕ: Αφού δεν τα έχουν πάρει στα χέρια τους!
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Σας απαντώ, είναι στην αρμοδιότητα των ΑΕΙ και των ΤΕΙ, δεν είναι του Υπουργείου Παιδείας!
ΑΝΔΡΙΑΝΗ ΛΟΥΛΕ: Δεν πρέπει να ελέγξουν αν έχουν τα πράγματα ή όχι;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Με συγχωρείτε, γνωρίζετε πολύ καλά το αυτόνομο και αυτοδιοίκητο των ανωτάτων ιδρυμάτων της χώρας. Δεν είναι το Υπουργείο Παιδείας που καταρτίζει και εκδίδει με το Παιδαγωγικό Ινστιτούτο τα αναλυτικά προγράμματα της πρωτοβάθμιας και δευτεροβάθμιας εκπαίδευσης. Για όνομα του Θεού! 'Αλλο εποπτεία των πράξεων των ανωτάτων ιδρυμάτων από άποψη νομιμότητας και άλλο η παραγωγή όλου του διδακτικού υλικού, από τα αναλυτικά προγράμματα ως τα βιβλία. Αν μας ζητήσετε το Υπουργείο Παιδείας να συγγράψει για τα πανεπιστημιακά συγγράμματα....
ΑΝΔΡΙΑΝΗ ΛΟΥΛΕ: Δηλαδή είναι στο χέρι των διοικήσεων;
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μη διακόπτετε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, τελειωνω. Μία παρατήρηση. Οι ερωτήσεις να βρίσκονται μέσα στο πνεύμα και την πραγματικότητα των θεσμών και των διαδικασιών.  Ζητείτε από το Υπουργείο Παιδείας να σας απαντήσει ποια είναι τα αναλυτικά προγράμματα. Αλλά θα σας πω ότι μέσα στη διαδικασία διαμόρφωσης των προγραμμάτων σπουδών εμπίπτει και η ρύθμιση θεμάτων, όπως η αποστολή και η επιστημονική ταυτότητα των τμημάτων αυτών, στοιχεία από τα οποία απορρέουν οι επιστημονικές δραστηριότητες ενασχόλησης και των πτυχιούχων.
Εξάλλου οι επαγγελματικές ενώσεις είναι εκείνες που καθορίζουν τη χρήση και τη λειτουργία ενός πτυχίου στην αγορά.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη πέμπτη με αριθμό 3592/15.11.99 ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την εύρυθμη λειτουργία των Δημοτικών Σχολείων στα Κάτω Πετράλωνα που  υπέστησαν ζημιές από τους σεισμούς.
Η ερώτηση σε περίληψη έχει ως εξής:
"Δυόμισι μήνες μετά το μεγάλο σεισμό, από τα πέντε δημοτικά σχολεία των Κάτω Πετραλώνων λειτουργεί μόνο το ένα, ενώ τα υπόλοιπα ακόμη δεν έχουν επισκευασθεί. Συγκεκριμένα, τα κτίρια των 81ου, 82ου και 157ου δημοτικών που έχουν κριθεί ακατάλληλα μέχρι να επισκευαστούν (χαρακτηρισμένα κίτρινα) και ενώ απαγορεύεται να στεγάζουν τους μαθητές των δημοτικών, στεγάζουν στο ισόγειό τους μικρά παιδιά, αφού λειτουργούν δημοτικοί σταθμοί. Το κτίριο του 149ου Δημοτικού έχει κριθεί ακατάλληλο και δεν έχει επισκευαστεί ακόμη, αν και το κόστος των επισκευών ανέρχεται σε ένα ποσό της τάξεως των επτά εκατομμυρίων (7.000.000) δρχ. Το νέο 137ο Δημοτικό σχολείο είναι το μόνο χωρίς ζημιές και φιλοξενεί δύο δημοτικά σχολεία, που λειτουργούν σε διπλοβάρδιες φιλοξενώντας πεντακοσίους εξήντα μαθητές, ενώ στο παλαιό 137ο υπάρχει δημοτικός παιδικός σταθμός και τμήμα προσκόπων. Η κατάσταση αυτή έχει αναστατώσει τους γονείς των μαθητών των Πετραλώνων που ζητούν επειγόντως λύση στο πρόβλημα των σχολείων.
Ερωτάται ο κύριος Υπουργός:
Γιατί τόσο μεγάλη καθυστέρηση σε επισκευές που δεν παρουσιάζουν ιδιαίτερες τεχνικές δυσκολίες;
Πότε θα λειτουργήσουν τα δημοτικά σχολεία της περιοχής κανονικά;" Ο Υφυπουργός Εθνικής Παιδείας και Θρησκευμάτων κ. Ανθόπουλος, έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ,κύριε Πρόεδρε, για δεύτερη φορά. Υπενθυμίζω ότι ο αρμόδιος  φορέας επισκευής, συντήρησης και λειτουργίας των σχολείων είναι οι δήμοι.           Στην περίπτωση όμως των σεισμών, με απόφαση του Υπουργού Παιδείας αμέσως καθιερώθηκε συντρέχουσα αρμοδιότητα και του Οργανισμού Σχολικών Κτιρίων.  Η παρατήρηση έχει την έννοια ότι η κυρία συνάδελφος θα μπορούσε να έχει τις όποιες σχετικές πληροφορίες, απευθυνόμενη και στους δήμους. Αλλά εν πάση περιπτώσει, το Υπουργείο Παιδείας πάντοτε προσφέρεται στο να δώσει όσες πληροφορίες ζητούνται και μέσα στη Βουλή.
Το αν κατά την κρίση της κυρίας συναδέλφου που ρωτά, δεν παρουσιάζουν ιδιαίτερες τεχνικές δυσκολίες οι επισκευές κάποιων κτιρίων, ήθελα να γνωρίζω γιατί δεν φαίνεται από την ερώτηση, από πού αυτή η κρίση αντλείται;  Ποιo είναι το πληροφοριακό υλικό σας; Απευθυνθήκατε στο ΥΠΕΧΩΔΕ, σε επιτροπές ειδικών εμπειρογνωμόνων, μηχανικών που εξέτασαν αυτά τα σχολεία ή κατά την κρίση σας λέτε "επιπόλαιες ήταν οι ζημίες, γιατί τόση καθυστέρηση;" Ακούστε τώρα τι απαντά ο ΟΣΚ σε συνεργασία με τους δήμους: "Στην περιοχή Πετραλώνων του Δήμου Αθηναίων, το 81ο 82, και 152ο Δημοτικό Σχολείο στεγάζονται σε ένα σχολικό συγκρότημα και συστεγάζονται εκεί και το 51ο και 52ο Νηπιαγωγείο Αθηνών σε τρία κτίρια, εκ των οποίων μόνο τα δύο υπέστησαν σοβαρές βλάβες. Το ένα εξ αυτών λειτουργεί και γι'αυτό ακριβώς εκεί συστεγάζονται και πηγαίνουν τα νήπια των νηπιαγωγείων 51ου και 52ου." Η Ειδική Επιστημονική Επιτροπή με τη σχετική έκθεση αυτοψίας κατέταξε τα δύο αυτά κτίρια στην κατηγορία Ε' η οποία είναι διαβαθμισμένη ως η πλέον σοβαρή. Απαιτείται δηλαδή γενικευμένη μελέτη, λόγω των βλαβών στο φέροντα οργανισμό των κτιρίων, μας λέει ο Ο.Σ.Κ.
Προχώρησε ο Ο.Σ.Κ. ήδη στη σύναψη σχετικής σύμβασης στις 31.12.99 με εξειδικευμένο τεχνικό σύμβουλο για την εκπόνηση μελέτης επισκευής, αλλά και ενίσχυσης των κτιρίων προς αντιμετώπιση κινδύνων από μελλοντικούς σεισμούς. Αποκλειστική προθεσμία εκπόνησης μελέτης έχουν οριστεί εξήντα ημέρες. Σε εξήντα ημέρες, από τις 31 Δεκεμβρίου, θα υπάρχει και η μελέτη και θα υπάρχει και πρόοδος των επομένων εργασιών.
'Οσον αφορά το 149ο Δημοτικό Σχολείο, το κτίριο αυτό είναι μισθωμένο, είναι ιδιωτικό, υπέστη σοβαρές βλάβες από τους σεισμούς, αλλά δεν μπορεί ούτε ο Ο.Σ.Κ. ούτε ο δήμος να κάνουν παρεμβάσεις επισκευαστικές, χωρίς την έγκριση του ιδιοκτήτη, καθ' ότι είναι, επαναλαμβάνω, ιδιωτικό. Γι' αυτό αναζητήθηκε αλλού οικόπεδο. 'Εχει ήδη τεθεί σε κίνηση η διαδικασία επίταξης ακινήτου, προκειμένου να λυθεί είτε οριστικά το στεγαστικό πρόβλημα με ανέγερση νέου σχολικού κτιρίου  είτε να εγκατασταθεί εκεί ένα προκατασκευασμένο απ' αυτά που στήνονται από τον Ο.Σ.Κ.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Βασιλική Αράπη - Καραγιάννη έχει το λόγο.
ΒΑΣΙΛΙΚΗ ΑΡΑΠΗ -ΚΑΡΑΓΙΑΝΝΗ: Κύριε Πρόεδρε, γι' αυτό το θέμα έχει γίνει ολόκληρη φασαρία εδώ με τον Υπουργό. Θα αρχίσω με την αναφορά που κατέθεσα στον κύριο Πρόεδρο της Βουλής για τη συμπεριφορά του κυρίου Υπουργού που ως συνήθως λέει κατά τις συζητήσεις -και θα τα καταθέσω και στα Πρακτικά για να υπάρχουν- για τα Δημοτικά των Πετραλώνων. Είχα πει εγώ στον κύριο Υπουργό, σε επερώτηση του Κ.Κ.Ε., για το 136ο Δημοτικό Σχολείο, γιατί δεν θυμόμουν ποιο ακριβώς ήταν και είχα κάνει λάθος και ήταν 137ο. Για όλα αυτά, λοιπόν, που μας λέτε εδώ,  κύριε Υπουργέ, έχω όλα τα στοιχεία και τα έγγραφα, αλλά δεν θα σας τα διαβάσω -θα σας τα καταθέσω, για να τα μελετήσετε κι εσείς- και ό,τι έχει κάνει ο Σύλλογος Γονέων και Κηδεμόνων.
Για τα σχολεία αυτά, λοιπόν, ο κ. Σκαμνάκης του Ο.Σ.Κ. δύο μήνες μετά το σεισμό απαντά ότι η μελέτη θα συνταχθεί εγγραφό του Φ185/1987 στις 10.11.99. Είχα κάνει και ερώτηση γι' αυτό το θέμα, μετά από επίσκεψή μου στα σχολεία αυτά. Ο Σύλλογος των Γονέων και Κηδεμόνων όμως δεν πήρε καμία απάντηση. Στις 29.11.99 με το υπ' αριθμ. 5843 έγγραφο απαντά το γραφείο του Υπουργού αόριστα στο Σύλλογο Γονέων χωρίς να δίνει συγκεκριμένα στοιχεία. Το πρόβλημα όμως, κύριε Υπουργέ, εκεί, στο 137ο σχολείο, το οποίο πράγματι δεν έχει πάθει ζημιά, είναι ότι συστεγάζονται πεντακόσιοι εξήντα  μαθητές σε χώρο προδιαγραφών για διακόσιους μαθητές. Αυτό σας το έχω ξαναπεί. Συνέπεια λοιπόν αυτής της αδιαφορίας του Υπουργείου και του Υπουργείου Υγείας είναι οι μαθητές να έχουν πολλά προβλήματα. Δεν υπάρχει καθαριότητα, δεν αερίζεται καλά το σχολείο κι έτσι οι γονείς έχουν περιπέσει σε έναν πανικό. Θα σας πω δε ότι και μία μαθήτρια οκτώ ετών εισήχθη στο Νοσοκομείο Παίδων με λοίμωξη μηνιγγίτιδας.
Η ευαισθησία, λοιπόν, μετά τη λοίμωξη του παιδιού αυτού, της κ. Μπεσμπέα, οδήγησε στην επιθεώρηση του νομίατρου. Στην έκθεσή του την οποία θα καταθέσω στα Πρακτικά λέει, ότι υπάρχουν προβλήματα. Και εδώ φαίνεται η αδιαφορία του ΟΣΚ για το έγγραφο του Δήμου Αθηναίων. 'Εχω και αυτό το χαρτί του Δήμου Αθηναίων, είναι το υπ'αριθμ. 340 στις 20-12-1999, το οποίο και αυτό θα καταθέσω. Καταγγέλλω, λοιπόν, τον κ. Μπαλτά ότι δεν είναι και τόσο κατάλληλος, κύριε Υπουργέ, για σύμβουλος του ΟΣΚ και θα του ζητηθούν ευθύνες γι'αυτές τις λοιμώξεις. Και αν είδατε για τα κρούσματα τα τελευταία που παρουσιάζονται στα νοσοκομεία και με το κρούσμα που έχουμε ήδη στα σχολεία αυτά, υπάρχουν και τα στοιχεία. Το ίδιο θα συμβεί και για τις ψευδείς διαβεβαιώσεις που έκανε ο κ. Μπαλτάς στις 22.10.99 στη Δημοτική Επιτροπή Παιδείας ότι οι εργασίες αποκατάστασης θα έχουν ολοκληρωθεί ως 31.12.99 (340/20.12.99 Δήμου Αθηναίων).
Για τους λόγους αυτούς, κύριε Πρόεδρε, θα καταθέσω όλα τα στοιχεία αυτά που έχω στα πρακτικά, για να μην έχει να λέει τίποτα ο κύριος Υπουργός. Επίσης έχω μιλήσει και με το δήμο και γνωρίζω όλα αυτά που αναφέρατε και με τη νομαρχία και με το σύλλογο γονέων και κηδεμόνων και το σύλλογο εκπαιδευτικών.
'Αρα, κύριε Υπουργέ, όταν σας λέω για κάποια σχολεία που επισκέπτομαι δεν έρχομαι εδώ για να σας πω ψέματα, αλλά έρχομαι για να σας τονίσω τα προβλήματα που υπάρχουν, να τα δείτε και εσείς από την πλευρά σας και να βοηθήσω. Δεν έρχομαι να σας επικρίνω, αλλά για να σας βοηθήσω να λυθούν πιο εύκολα τα προβλήματα. Και αν θυμάστε την άλλη φορά που μου είπατε ότι ήταν το 96ο νηπιαγωγείο, το επισκέφθηκα και δεν σας έκανα παράπονα ότι δεν λειτουργεί καλά. Λειτουργούσε πολύ καλά το νηπιαγωγείο αυτό και βρήκα και τις δύο κοπέλες που ήταν εκεί εκείνη την ημέρα. Το πρόβλημά μου ήταν, γιατί στο κτίριο που εθεωρείτο ακατάλληλο κάτω στο ισόγειο στεγάζονταν οι πρόσκοποι. Αυτή την ερώτηση σας είχα κάνει και εσείς μου λέγατε άλλα.
(Στο σημείο αυτό η Βουλευτής κ. Βασιλική Αράπη-Καραγιάννη καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Tμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Κύριε Πρόεδρε, είμαι υποχρεωμένος να στέκομαι στο περιεχόμενο της ερώτησης και να δίνω απαντήσεις σε συγκεκριμένα ερωτήματα.
ΠΡΟΕΔΡΕΥΩΝ (Παναγιώτης Ν. Κρητικός): Ασφαλώς.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μάλιστα μία φορά που εξετράπην μου κάνατε και σχετική παρατήρηση και ζήτησα συγγνώμη. Τώρα δεν κατάλαβα γιατί αναφέρθηκαν όλα αυτά από την αγαπητή συνάδελφο, τα οποία είναι εκτός θέματος.
ΠΡΟΕΔΡΕΥΩΝ (Παναγιώτης Ν. Κρητικός): Τα έχουμε πει και πάλι, κύριε Υπουργέ. Πρέπει να απαντάτε στο αντικείμενο της ερωτήσεως.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Διότι και εδώ, κύριε Πρόεδρε, θα ήθελα να πω το εξής. Το ερώτημα είναι πότε θα λειτουργήσουν τα σχολεία τα οποία έχουν υποστεί βλάβες.
ΠΡΟΕΔΡΕΥΩΝ (Παναγιώτης Ν. Κρητικός): Ασχοληθείτε με το αντικείμενο της ερωτήσεως και όχι πέραν αυτού.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Νομίζω επί του ερωτήματος έδωσα πληρέστατη απάντηση, δηλαδή πότε θα λειτουργήσουν αυτά τα σχολεία. Μετά την επισκευή τους, σύμφωνα με τους κανόνες της επιστήμης και της τέχνης για την ασφάλεια των παιδιών και του εκπαιδευτικού προσωπικού και από μελλοντικούς σεισμούς. Σταματώ.
Στο 137 Δημοτικό Σχολείο συστεγάζονται δύο δημοτικά, γράφει η κ.  Αράπη. Μα, προφανώς, αλλά αυτό δεν είναι θέμα του Υπουργείου Παιδείας.  Εδώ έγινε ολόκληρη διαδικασία και όλοι γνωρίζουν ότι οι νομάρχες στα πλαίσια της νόμιμης αρμοδιότητάς τους με βάση το νόμο της αποκέντρωσης έχουν την ευθύνη των συστεγάσεων, μεταστεγάσεων, λειτουργίας των σχολικών κτιρίων και με δικές τους αποφάσεις, με τη συναίνεση των δήμων, των συλλόγων γονέων και κηδεμόνων ρυθμίστηκαν στα πλαίσια της έκτακτης ανάγκης όλα τα λειτουργικά προβλήματα των σχολείων με συστεγάσεις, μεταστεγάσεις, μετακομίσεις, έως ότου αποδοθούν σε χρήση και λειτουργία τα σχολεία τα οποία υπέστησαν ζημίες και επισκευάζονται.
Οφείλω δε να ομολογήσω, ότι από τα τετρακόσια είκοσι πέντε σχολεία που έπαθαν ζημιές δόθηκαν ήδη μέσα σε σύντομο χρονικό διάστημα σε χρήση και λειτουργία τα τριακόσια πενήντα. Υπολείπονται εκείνα που χαρακτηρίσθηκαν στην κατηγορία Ε' ως σοβαρώς βλαβέντα και αυτά αποκαθίστανται σύμφωνα, όπως είπα, με τους νόμους των τεχνικών επιτροπών.
Και τελειώνω με το εξής: Λυπάμαι πολύ για την κατηγορία που απηύθυνε στο χώρο αυτόν τον ιερό με τόσο μεγάλη ελαφρότητα θα έλεγα, η κυρία συνάδελφος εναντίον του ΟΣΚ και ειδικά εναντίον του διευθύνοντα συμβούλου του, ο οποίος έχει εισπράξει το δημόσιο έπαινο από όλους πρώτα απ'όλα τους κατοίκους της Αττικής, από τους δημάρχους από τους νομάρχες, από τον Πρωθυπουργό και από τον Πρόεδρο της Δημοκρατίας. Δεν πρέπει να αδικούμε και κυρίως να κηλιδώνουμε ανθρώπους οι οποίοι έταξαν τον εαυτό τους στην υπηρεσία του κοινού συμφέροντος. Λυπούμαι πάρα πολύ!
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των αναφορών και ερωτήσεων δευτέρου κύκλου.
Θα συζητηθεί η με αριθμό 2501/399/11-10-99 ερώτηση και αίτηση κατάθεσης εγγράφων του Βουλευτή της Νέας Δημοκρατίας κ. Θεόδωρου Δαμιανού προς τον Υπουργό Τύπου και Μέσων Μαζικής Ενημέρωσης, σχετικά με την πρόσληψη στην Ελληνική Ραδιοφωνία και Τηλεόραση δύο ατόμων ως προσωπικού ειδικών θέσεων.
Η ερώτηση έχει ως εξής:
"Το όργιο αυθαιρεσιών στην ΕΡΤ Α.Ε. συνεχίζεται. Με απόφασή του ο πρόεδρος-διευθύνων σύμβουλος της ΕΡΤ Α.Ε. (αρ. πρωτ. 17420/6-7-98) προσέλαβε δύο άτομα με υπέρογκους μισθούς τα οποία διέθεταν τα τυπικά προσόντα και δεν είχαν προϋπηρεσία για τις θέσεις αυτές.
Ερωτώνται, λοιπόν, οι κύριοι Υπουργοί: Γιατί και με βάση ποια κριτήρια επελέγησαν οι συγκεκριμένες δύο κυρίες, ενώ υπηρετούν στην ΕΡΤ Α.Ε. υπάλληλοι που διαθέτουν τα απαιτούμενα για τις θέσεις προσόντα και μάλιστα με τίτλους σπουδών;
Δεν αποτελεί πέραν της δεοντολογικής και τυπική παραβίαση των νόμων περί προσλήψεων η συγκεκριμένη απόφαση του προέδρου-διευθύνοντος συμβούλου της ΕΡΤ Α.Ε.;
Τρίτον, τι προτίθενται να κάνουν οι κύριοι Υπουργοί προκειμένου να διορθωθεί η παράτυπη αυτή κατάσταση και να αποκατασταθούν οι υπάλληλοι της ΕΡΤ Α.Ε., που δικαιούνται βάσει προσόντων της εν λόγω θέσης;
Τέταρτον, ως πότε θα επιτρέπουν στον πρόεδρο-διευθύνοντα σύμβουλο να λειτουργεί ως τσάρος στην ΕΡΤ Α.Ε.;" Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Οι αφορισμοί του αγαπητού συναδέλφου είναι απολύτως άδικοι. Είναι εκτός πραγματικότητας οι ισχυρισμοί για το καθεστώς στην Ελληνική Ραδιοφωνία-Τηλεόραση. 'Εχω επίγνωση των προβλημάτων που υπάρχουν, όπως σε πολλούς τομείς και στην ΕΡΤ. Αυτό δεν σημαίνει, όμως, ότι συμμερίζομαι τέτοιου είδους αιτιάσεις, οι οποίες απέχουν πάρα πολύ από την κατάσταση, στην οποία σήμερα έχουμε κατορθώσει, με συγκεκριμένο σχέδιο που εφαρμόζουμε, να οδηγήσουμε την Ελληνική Ραδιοφωνία-Τηλεόραση.
Ο μεγάλος αυτός οργανισμός έχει ουσιαστικώς εξυγιανθεί οικονομικά, παρά τα τεράστια χρέη που είχε λίγα χρόνια μόλις πριν, γιατί για πρώτη φορά λειτούργησε με βάση μακρόπνοο επιχειρησιακό σχέδιο, το οποίο εφαρμόζεται.
Ειδικώς για τους εξωτερικούς συνεργάτες, μεταξύ των οποίων είναι και οι δύο κυρίες στις οποίες αναφέρεται με την ερώτησή του ο κύριος συνάδελφος:
Ο αριθμός των προσλαμβανομένων έχει περιοριστεί στα απολύτως απαραίτητα μεγέθη. Η δαπάνη που καταβάλλεται για την κάλυψη των αμοιβών των εξωτερικών συνεργατών, πρέπει να σας πω ότι βαίνει μειούμενη από χρόνο σε χρόνο.  Φέτος μάλιστα είναι κατά 20% μικρότερη από αυτή του προηγούμενου έτους.
Το καθεστώς αυτό που επικρατεί στην ΕΡΤ -και δεν έχει καμία σχέση με τα όσα καταγγέλλει ο κύριος συνάδελφος- μπορεί να πιστοποιηθεί και από το ότι για μία πάρα πολύ μεγάλη περίοδο, πρωτοφανή ίσως για τα χρονικά της ΕΡΤ, έχουμε εγκαθιδρύσει εργασιακή ειρήνη, πράγμα το οποίο δείχνει πως και οι εργαζόμενοι από τη δική τους πλευρά, συμβάλλοντας και αυτοί στην εξυγίανση και στην αναβάθμιση της ΕΡΤ, δέχονται πως η προσπάθεια που γίνεται από την Κυβέρνηση και τη διοίκηση είναι χρήσιμη και αποτελεσματική.
Οι δύο κυρίες στις οποίες αναφέρεται ο αγαπητός συνάδελφος έχουν προσληφθεί σύννομα, σύμφωνα με το άρθρο 7 του γενικού κανονισμού προσωπικού και το άρθρο 74 του υπηρεσιακού οργανισμού της δημόσιας αυτής επιχείρησης και με τρόπο αξιοκρατικό. Τόσο η κ. Κουκούλη, όσο και η κ. Χαλά έχουν -όπως αποδεικνύεται από τα στοιχεία τα οποία έχω και εγώ στη διάθεσή μου- τις προϋποθέσεις, προκειμένου να αναλάβουν τα καθήκοντα που τους έχουν ανατεθεί.
Ο φάκελος αυτός, στον οποίο περιέχονται τα σχετικά έγγραφα, είναι στη διάθεση του αγαπητού συναδέλφου. Μπορώ να του τον παραδώσω ή να τον καταθέσω στα Πρακτικά, προκειμένου να τον μελετήσει ο ίδιος ή κάθε άλλος ενδιαφερόμενος.
Ο υπάλληλος, για τον οποίο ο λόγος, που ήταν αποσπασμένος στο γραφείο του αγαπητού συναδέλφου, έχει καταθέσει σχετική αγωγή κατά της ΕΡΤ, γιατί θεωρεί ότι αδικήθηκε από τις επιλογές της διοίκησής της. Η απόφαση του Μονομελούς Πρωτοδικείου, που έχει εκδοθεί, δέχεται αυτήν την αγωγή. 'Ηδη η ΕΡΤ έχει ασκήσει έφεση.  Αναμένεται η τελεσίδικη απόφαση των δικαστηρίων, προκειμένου η ΕΡΤ να λάβει τις αποφάσεις της.
Αυτό που θέλω να τονίσω και πάλι είναι ότι και στο συγκεκριμένο τομέα -και τα αριθμητικά στοιχεία είναι στη διάθεση τη δική σας και παντός ενδιαφερομένου- τα επιτεύγματα δεν θα έλεγα ότι είναι κοσμογονικά, θεαματικά, αλλά δεν είναι και αμελητέα, πράγμα το οποίο δείχνει ότι οι επιλογές που έγιναν για τις δύο συγκεκριμένες κυρίες ήταν επιτυχείς, ήταν εύστοχες.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Νομίζω ότι δεν δικαιολογείται αυτή η κριτική, παρά το ότι βεβαίως ο μεγάλος αυτός οργανισμός, δεν μπορεί να αγνοήσει μία ενδεχόμενη απόφαση του Εφετείου που θα δικαιώνει τον υπάλληλο κ. Φαραντόπουλο.
ΠΡΟΕΔΡΟΣ (Απόστολος Κακλαμάνης): Ο κ. Δαμιανός έχει το λόγο.
ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, παρά το ήπιον του ύφους του κυρίου Υπουργού, οι αιτιολογίες ήταν έωλες και πολύ εύκολο να καταρριφθούν.  Είναι δεδομένο ότι υπήρξαν και υπάρχουν δυστυχώς συρροή παρατυπιών στις προσλήψεις που γίνονται στην ΕΡΤ ΑΕ.
Στη συγκεκριμένη περίπτωση παραβιάστηκε κατάφωρα ακόμα και ο νόμος Πεπονή, ο δικός σας νόμος, κύριε Υπουργέ, ο οποίος προβλέπει ότι για προσωπικό ειδικών θέσεων, εφόσον υπάρχει τέτοιο στην υπηρεσία, απαγορεύεται η πρόσληψη εξωτερικού συνεργάτη. Προσελήφθησαν λοιπόν για τον τομέα marketing. Και εδώ -για να μιλάμε για την οικονομία- οι κυρίες αυτές στοιχίζουν κάτι παραπάνω από δύο εκατομμύρια (2.000.000) δραχμές το μήνα στον ελληνικό λαό. Προσέξτε όμως με τι προσόντα. Η πρώτη, που είναι προϊσταμένη, είναι πτυχιούχος του ΤΕΙ ηλεκτρολόγων μηχανικών. Καμία σχέση με τον τομέα διαφήμισης.
Θα ζητήσω, κύριε Υπουργέ, να καταθέσετε αυτά τα έγγραφα, που είπατε, διότι έχω στα χέρια μου βεβαίωση της αρμόδιας υπηρεσίας της ΕΡΤ, που έχει ημερομηνία προ μερικών μηνών, η οποία διαβεβαιεί ότι ουδέποτε η κ.  Κουκούλη κατέθεσε πιστοποιητικά προϋπηρεσίας και υπάρχει μόνο η δική της προσωπική δήλωση.
Τώρα είδα -και τα είδα με τα μάτια μου- από εσάς ότι εμφανίστηκαν ως διά μαγείας έγγραφα προϋπηρεσίας. Τα ανακάλυψαν τώρα, τα δημιούργησαν τώρα, αυτό αφήστε το να το δούμε.
Το βέβαιο πάντως είναι ότι με μόνο κριτήριο την προσωπική επιλογή του προϊσταμένου της ΕΡΑ προσέλαβε, επειδή έτσι ήθελε αυτός και όχι επειδή πληρούσαν τα τυπικά προσόντα που χρειάζονται, τις δύο αυτές κυρίες.
Και εγώ χωρίς να θέλω να βάλω τίποτα το πονηρό σε αυτό που θα πω, δεν είναι καθόλου τυχαίο, κατά την άποψή μου, ότι και οι δύο κυρίες παρουσιάζονται να έχουν προϋπηρεσία σε συγκεκριμένο εκδοτικό οίκο και μόνο σε αυτόν. Είναι ιδιαίτερα σημαντικό πιστεύω και αυτό και θα έλεγα με την ευθύτητα που σας διακρίνει, καλό θα ήταν να το ψάξετε.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Η διοίκηση της ΕΡΤ έκρινε ότι δεν διαθέτει στελέχη στην επιχείρηση, στα οποία θα μπορούσε να αναθέσει αυτά τα καθήκοντα.
Επαναλαμβάνω ότι η επιλογή των δύο κυριών απεδείχθη ότι ήταν εύστοχη. Από τις οικονομικές χρήσεις προκύπτει ότι τα διαφημιστικά έσοδα έχουν αυξηθεί κατακόρυφα για την Ελληνική Ραδιοφωνία Τηλεόραση από τη στιγμή που ανέλαβε τη διεύθυνση της συγκεκριμένης υπηρεσίας η κ. Κουκούλη.
Πρέπει να σας πω ότι η αύξηση μεταξύ 1998 και 1997 ήταν σε ποσοστό 124%, η αύξηση μεταξύ 1999 και 1998 ήταν σε ποσοστό ακόμη υψηλότερο.  Συνολικά έχουμε μία αύξηση για τα δύο χρόνια, μέσα στα οποία ασκεί τα καθήκοντά της η κ. Κουκούλη, ύψους 390%.
Πρέπει επίσης, να πω ότι στην ετήσια έκδοση του οδηγού ΑD BUSINESS, όπου φαίνονται τα στελέχη, τα οποία έχουν ενεργό ρόλο εργαζόμενα σε διαφημιστικές εταιρίες, αναφέρεται η κ. Κουκούλη σε διάφορες εταιρίες.  Δεν είναι δηλαδή πρόσωπο, το οποίο δεν έχει οποιαδήποτε γνώση του χώρου ή εμπειρία.
'Οπως επίσης και την κ. Χαλά πιστεύω πως την αδικείτε, όταν λέτε πως το μόνο προσόν της είναι απλώς το ότι αποφοίτησε από μία σχολή δημοσιογραφίας...
ΘΕΟΔΩΡΟΣ ΔΑΜΙΑΝΟΣ: 'Αλλο λέω εγώ, ότι αποφοίτησε από τη σχολή που διδάσκει ο κ. Τζαννετάκος.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Το λέτε στην ερώτησή σας, την οποία μπορώ να διαβάσω επί λέξει.
Η κ. Χαλά είναι πτυχιούχος του Τμήματος Επικοινωνίας και Μέσων Ενημέρωσης του Πανεπιστημίου Αθηνών και σε μικρό χρονικό διάστημα ολοκληρώνει και τις μεταπτυχιακές της σπουδές. Την αδικείτε λοιπόν, λέγοντας πως το μόνο προσόν της είναι ότι έχει αποφοιτήσει από μία ιδιωτική σχολή δημοσιογραφίας.
Κατά τα άλλα, θα μου επιτρέψετε να πω ότι το να διεκδικεί ο εργαζόμενος, τον οποίο υπερασπίζεσθε, το δίκαιό του, βεβαίως είναι κάτι, το οποίο όχι απλώς είναι θεμιτό, αλλά και εμείς αναγνωρίζουμε πως το δικαιούται και θα πρέπει να βρει ανταπόκριση εφόσον έχει δίκιο. Αφού αυτήν την ώρα η υπόθεση εκκρεμεί στα δικαστήρια, θα αναμένουμε την τελεσίδικη απόφαση των δικαστηρίων, προκειμένου και η ΕΡΤ να λάβει την τελική απόφασή της.
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΟΣ (Απόστολος Κακλαμάνης): Κύριοι Βουλευτές, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Εξωτερικών.
Ψήφιση στο σύνολο του σχεδίου νόμου: "Αποκατάσταση των παλιννοστούντων ομογενών από την τέως Σοβιετική 'Ενωση και άλλες διατάξεις". H ψήφισή του θα γίνει στη συνέχεια.
Υπουργείου Ανάπτυξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας επιστημονικής και τεχνολογικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του  ψηφισθένος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Υπουργείου Ανάπτυξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για συνεργασία στον τομέα του τουρισμού".
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Υπουργείου Εθνικής Οικονομίας. Μόνη συζήτηση επί της αρχής, των άρθρων και του συνόλου του σχεδίου νόμου: "Προσαρμογή του ελληνικού δικαίου προς την οδηγία αριθ. 98/26/ΕΚ του Ευρωπαϊκού Κοινοβουλίου και του Συμβουλίου της 19.05.1998, σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Μεταφορών και Επικοινωνιών.
Μόνη συζήτηση επί της αρχής, των άρθρων και του συνόλου του σχεδίου νόμου: "Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμαστε στο νομοσχέδιο του Υπουργείου Εξωτερικών.
Ψήφιση στο σύνολο του σχεδίου νόμου: "Αποκατάσταση των παλιννοστούντων ομογενών από την τέως Σοβιετική 'Ενωση και άλλες διατάξεις".
Κύριε Υπουργέ, έχετε να κάνετε κάποια παρατήρηση;
ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Κύριε Πρόεδρε, παρακαλώ να γίνουν δεκτές ελάχιστες νομοτεχνικού χαρακτήρα τροποποιήσεις, τις οποίες παρακαλώ να μου επιτρέψετε να τις αναγνώσω.
Πρώτον, στο άρθρο 1 παράγραφος 6 στον τρίτο στίχο η λέξη "πατέρα" αντικαθίσταται με τη λέξη "γονέα".
ΒΥΡΩΝ ΠΟΛΥΔΩΡΑΣ: Είναι ολίγον επί της ουσίας, αλλά κατ' οικονομίαν το δεχόμαστε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Eίναι, νομίζω, και ουσιαστικότερον του πατρός, ο γονεύς. Εσείς ειδικώς, κύριε Πολύδωρα, με την αρχαιογνωσία σας, έπρεπε να το ζητήσετε κατά τη συζήτηση.
ΒΥΡΩΝ ΠΟΛΥΔΩΡΑΣ: Διευρύνει τον κύκλο, αλλά το δεχόμαστε.
ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Ευχαριστώ για την κατανόηση.
Δεύτερον, στο άρθρο 1 παράγραφος 15 στον πρώτο στίχο, η φράση "των κεφαλαίων B, Γ και Δ" αντικαθίσταται με τη φράση "των κεφαλαίων Γ, Δ και Ε".
Και στον πέμπτο και έκτο στίχο της ιδίας παραγράφου, η φράση "του κεφαλαίου Δ" αντικαθίσταται με τη φράση "του κεφαλαίου Ε".
Τρίτον, στο άρθρο 5 παράγραφος 2 στο δεύτερο στίχο η φράση "κατά το άρθρο 5" αντικαθίσταται με τη φράση "κατά το άρθρο 6".
Τέλος, στο άρθρο 16 προστίθεται στο τέλος η φράση "εκτός αν ορίζεται διαφορετικά σε επιμέρους διατάξεις του".
Αυτές είναι οι νομοτεχνικές παρατηρήσεις, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, γίνονται δεκτές οι νομοτεχνικές αυτές διατυπώσεις, που έκανε ο κύριος Υπουργός;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΒΥΡΩΝ ΠΟΛΥΔΩΡΑΣ: Δεκτές.
ΠΡΟΕΔΡΟΣ (Απόστολος Κακλαμάνης): Συνεπώς έγιναν δεκτές οι νομοτεχνικές διατυπώσεις, που έκανε ο κύριος Υπουργός, αν και η πρώτη ειδικά δεν συμφέρει τους άνδρες, διότι με την πρόοδο της γενετικής ενδεχομένως κάποτε να μην υπάρχει γονεύς άρρεν...
ΒΥΡΩΝ ΠΟΛΥΔΩΡΑΣ: Εμείς ανθιστάμεθα...
ΠΡΟΕΔΡΟΣ (Απόστολος Κακλαμάνης): ...οπότε κάποιος πατέρας θα είναι αναγκαίος ίσως για κοινωνικούς λόγους. Δεν ξέρουμε τότε πώς θα είναι τα πράγματα.
Ερωτάται το Σώμα: Γίνεται δεκτό το νομοσχέδιο και στο σύνολο όπως διανεμήθηκε και με τις φραστικές και νομοτεχνικές διορθώσεις του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο όπως διανεμήθηκε και με τις φραστικές και νομοτεχνικές διορθώσεις του κυρίου Υπουργού; .
Συνεπώς το νομοσχέδιο του Υπουργείου Εξωτερικών: "Αποκατάσταση των παλιννοστούντων ομογενών από την τέως Σοβιετική 'Ενωση και άλλες διατάξεις" έγινε δεκτό κατά πλειοψηφία σε μόνη συζήτση κατ' αρχήν, κατ' άρθρον και στο σύνολο, και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Εισερχόμαστε στη συζήτηση του νομοσχεδιου του Υπουργείου Εθνικής Οικονομίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Προσαρμογή του ελληνικού δικαίου προς την οδηγία αριθ.98/26/ΕΚ του Ευρωπαϊκού Κοινοβουλίου και του Συμβουλίου της 19.05.1998, σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις".
Το νομοσχέδιο αυτό θα συζητηθεί σε τρεις συνεδριάσεις. Η πρώτη εκ των οποίων η σημερινή, θα είναι για την επί της αρχής συζήτηση και οι άλλες δύο θα είναι επί των άρθρων και των τροπολογιών, που θα κατατεθούν, πλην της τροπολογίας, αν έρθει εδώ, για τα λεγόμενα πανωτόκια, για την οποία επιφυλάσσομαι να προτείνω στο Σώμα να διατεθεί μία συνεδρίαση για την εν πλάτει συζήτησή του.
ΒΥΡΩΝ ΠΟΛΥΔΩΡΑΣ: Ο τακτικός χρόνος πόσος είναι γι' αυτό το νομοσχέδιο;
ΠΡΟΕΔΡΟΣ (Απόστολος Κακλαμάνης): Τρεις ημέρες και θα προσθέσουμε, εφόσον έρθει η τροπολογία αυτή, μία ημέρα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μπορεί να μας πληροφορήσει η Κυβέρνηση ή ο κύριος Υπουργός, αν θα έρθει η τροπολογία;
ΠΡΟΕΔΡΟΣ (Απόστολος Κακλαμάνης): Αυτήν τη στιγμή δεν υπάρχει τίποτα. Είναι υπό συζήτηση.
Κύριοι συνάδελφοι, ο κ. Γεώργιος Αλογοσκούφης ορίζεται από τη Νέα Δημοκρατία ως Κοινοβουλευτικός της Εκπρόσωπος.
Επίσης, ο κ. Νικόλαος Γκατζής ορίζεται από το Κομμουνιστικό Κόμμα Ελλάδας ως Κοινοβουλευτικός του Εκπρόσωπος.
Καλείται ο εισηγητής της Πλειοψηφίας κ. Μηνάς Σταυρακάκης να έρθει στο Βήμα.
ΜΗΝΑΣ ΣΤΑΥΡΑΚΑΚΗΣ: Κύριε Πρόεδρε, το συγκεκριμένο σχέδιο νόμου έχει σκοπό την προσαρμογή του ελληνικού δικαίου προς την οδηγία με αριθμό 98/26 του Ευρωπαϊκού Κοινοβουλίου, έχει σκοπό την ενσωμάτωση στο ελληνικό δίκαιο της εν λόγω οδηγίας του Ευρωπαϊκού Κοινοβουλίου και του Συμβουλίου της 19.5.1998 σχετικά με το αμετάκλητο του διακανονισμού στα συστήματα πληρωμών χρηματοπιστωτικών μέσων.
Η οδηγία αυτή αποτελεί το επιστέγασμα μιας διαδικασίας που ξεκίνησε το 1990 στα πλαίσια της Ευρωπαϊκής 'Ενωσης ικανοποιώντας ένα τριπλό στόχο, τον περιορισμό των κινδύνων που σχετίζονται με την συμμετοχή σε συστήματα συμψηφισμού πληρωμών, ως συνέπεια πτώχευσης ενός ή περισσοτέρων συμμετοχόντων, δεύτερον την εξάλειψη των εμποδίων ως προς τη λειτουργία των συστημάτων διασυνοριακών πληρωμών στην Ευρωπαϊκή 'Ενωση και τρίτον τη συμβολή στην ανάπτυξη νομικού πλαισίου εντός του οποίου θα ασκεί τη νομισματική της πολιτική η ευρωπαϊκή κεντρική τράπεζα.
Με τη συγκεκριμένη οδηγία επιτυγχάνεται η δημιουργία συνθηκών ασφαλείας δικαίου στα συστήματα συμψηφισμού μέσω της θέσπισης του αμετάκλητου της διαδικασίας μεταφοράς κεφαλαίων και άλλων ρυθμίσεων, όπως της αποφυγής επιπτώσεων στα συστήματα συμφηφισμού σε περιπτώσεις έναρξης διαδικασιών αφερεγγυότητας εναντίον ενός ή περισσοτέρων εκ των συμμετοχόντων.
Το κείμενο του σχεδίου νόμου διαιρείται σε έξι κεφάλαια. Την εν λόγω όμως οδηγία αφορούν τα πρώτα πέντε.
Εδώ, κύριε Υπουργέ, έχω έναν προβληματισμό. Είχαμε συμφωνήσει στην επιτροπή τις τροπολογίες που κατατέθησαν να τις θεωρήσουμε ως πρόσθετα άρθρα, τα οποία έχω φροντίσει να συμπεριλάβω στην εισήγησή μου.
ΓΕΩΡΓΙΟΣ ΔΡΥΣ (Υφυπουργός Οικονομικών): Βεβαίως έχουν συμπεριληφθεί. 
ΜΗΝΑΣ ΣΤΑΥΡΑΚΑΚΗΣ: Εντάξει.
Τα πρώτα πέντε κεφάλαια αφορούν την οδηγία και συγκεκριμένα το πρώτο κεφάλαιο αναφέρεται στους ορισμούς και στο πεδίο εφαρμογής του νόμου. Το δεύτερο κεφάλαιο αναφέρεται στο συμψηφισμό και στις εντολές μεταβίβασης, στο τρίτο περιλαμβάνονται οι σχετικές με τις διαδικασίες αφερεγγυότητος διατάξεις, το τέταρτο αναφέρεται στο διαχωρισμό των δικαιωμάτων των υπέρ ων η ασφάλεια από τα αποτελέσματα της διαδικασίας αφερεγγυότητας του παραχωρούντος. Το πέμπτο κεφάλαιο αναφέρεται στον ορισμό των συστημάτων των ιδρυμάτων και των συμμετεχόντων. Ειδικότερα ορίζεται η διαδικασία καθορισμού των συστημάτων τα οποία εμπίπτουν στο πεδίο εφαρμογής οδηγίας.
Η δεύτερη ενότητα άρα μετά τις διευκρινίσεις συνεχίζεται από τα άρθρα 16 μέχρι 26. Τα άρθρα αναριθμούνται.
Περιλαμβάνονται σε αυτήν τη δεύτερη ενότητα που ουσιαστικά συγκροτεί το έκτο κεφάλαιο, εξαιρετικά σημαντικές ρυθμίσεις οι οποίες, ενώ μπορεί κανείς να θεωρήσει εκ πρώτης όψεως ότι είναι ασύνδετες εν τούτοις συγκροτούν υποενότητες με εσωτερική συνοχή και εμπεριέχουν ισχυρότατη εκσυγχρονιστική δυναμική, που είτε αυτή αναφέρεται στις παραγωγικές υποδομές και στην ανάπτυξη είτε σε ρυθμίσεις που περιλαμβάνονται και αναφέρονται στο χρηματιστήριο, στην περαιτέρω αποφασιστική ενίσχυση του θεσμικού πλαισίου που καθορίζει τη λειτουργία του.
Οι ρυθμίσεις που επέρχονται για τα λιμάνια, καθώς και για την Ελληνική Αεροπορική Βιομηχανία μπορούμε να θεωρήσουμε ότι είναι τα βασικότερα σημεία του νομοσχεδίου.
Προβλέπεται κατ' αρχήν ρύθμιση που επιζητεί να ικανοποιήσει το στόχο ώστε η αμυντική  αεροπορική  βιομηχανία, να καταστεί ουσιαστικός μοχλός πολιτικής, ενώ παράλληλα να εξυπηρετηθεί ο οικονομικός στόχος της ενίσχυσης της ανταγωνιστικότητας ενός ιδιαίτερα ενδιαφέροντος και με σημασία κλάδου.
Αυτό για να συμβεί θα πρέπει η Ελληνική Αεροπορική Βιομηχανία να καταστεί αναγνωρισμένη διεθνώς και ανταγωνιστική αεροπορική αμυντική βιομηχανία, με προοπτικές ανάπτυξης κερδοφορίας και βιωσιμότητας.
Υπάρχουν αυτήν τη στιγμή δύο εκδοχές. 'Η να παραμείνει η κατάσταση όπως έχει, να ικανοποιηθεί η αυταρέσκεια και μια ψευδαίσθηση ελληνικότητας καταδικασμένης ουσιαστικά στο άμεσα μάλιστα μέλλον σε μαρασμό η αεροπορική βιομηχανία και η άλλη εκδοχή είναι η φυγή προς τα εμπρός, το μεγάλο άλμα.
Οφείλουμε να αναγνωρίσουμε τι δεν κάναμε. Βεβαίως στην προηγούμενη μεγάλη προμήθεια αμυντικών συστημάτων στη δεκαετία του 1980 ήταν τελείως διαφορετικό το πολιτικό τμήμα, που δεν θα μπορούσε να αντέξει τέτοιου είδους πρωτοβουλίες. Αυτό όμως το έκαναν οι Ισπανοί, η "ΚΑΖΑ" η αντίστοιχη στα καθ' ημάς ΕΑΒ, εταιρεία της Ισπανίας. Το 1985 μπήκε στην παραγωγή του air bus με μικρό ποσοστό και γιγαντώθηκε ενώ στην κατασκευή του Eurofighter όπως αναπτύχθηκε συμμετέχει από την αρχή με 12%-13%.
Το όχημα που δίδει την ευκαιρία ώστε η ΕΑΒ να μπει σε τροχιά ανάπτυξης και ικανοποίηση του επιδιωκόμενου ρόλου και στόχου είναιτο ΕΜΠΑΕ.  Πρέπει να επιδιωχθεί η όσο το δυνατόν μεγαλυτέρα εμπλοκή της εταιρείας στην υλοποίησή του. Αλλά θα έχουμε την ευκαιρία στην κατ' άρθρον συζήτηση να τα αναπτύξουμε περισσότερο.
Η πρόκληση σήμερα είναι να φύγουμε από τη συντήρηση τις αεροκατασκευές, ουσιαστικά το φασόν, τις οριακές ηλεκτρονικές κατασκευές παραγωγής προϊόντων και κάποια οπλικά συστήματα και να κατακτήσουμε τη δυνατότητα τεχνολογικού σχεδιασμού.  'Εχει ιδιαίτερη σημασία να κατανοήσουμε τη δυνατότητα σχεδιασμού και παραγωγής τεχνογνωσίας, διότι τότε θα καλύπτουμε κατά πληρέστερο τρόπο τις εθνικές επιχειρησιακές μας ανάγκες.
Προβλέπεται η μεταβίβαση με διεθνή διαγωνισμό ποσοστού μέχρι 49% του μετοχικού κεφαλαίου της ΕΑΒ και η ανάθεση του μάνατζμεντ σε στρατηγικό συνεργάτη σύμμαχο. Πρώτο βήμα η δημιουργία εταιρείας παγίων. Πρέπει να προστεθεί και στο νόμο, κύριε Υπουργέ το 100% ιδιοκτησίας του ελληνικού δημοσίου, που αναφέρεται και στη διακήρυξη, αν δεν κάνω λάθος, που εξακολουθεί το δημόσιο με τη νομοθετική ρύθμιση να είναι ο μοναδικός κύριος κινητής και ακίνητης περιουσίας της ΕΑΒ.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)
Τούτο πρέπει να σημειωθεί, δεν αποτελεί καινοφανή ρύθμιση. Είναι η πάγια πρακτική που ισχύει για παράδειγμα στις ΗΠΑ.
Οι εργαζόμενοι. Θα πρέπει να σημειωθεί ότι στην πρόσκληση ενδιαφέροντος τίθεται ως όρος η διασφάλιση των δικαιωμάτων τους, το εργασιακό καθεστώς δεν θίγεται, αλλά διατηρείται.
Θέλω να σχολιάσω ένα επιχείρημα, το οποίο ετέθη και ευλόγως, στην επιτροπή και είναι κατανοητό σε ό,τι αφορά τη διαθεσιμότητα των αεροσκαφών.  Εξασφαλίζεται αυτό με ειδική ρήτρα στην πρόσκληση ενδιαφέροντος.  Συγκεκριμένα αναφέρεται -και θεωρώ ότι πρέπει να αναγνώσω τη συγκεκριμένη πρόβλεψη- "η αναβάθμιση και συντήρηση των αεροσκαφών της ελληνικής Πολεμικής Αεροπορίας περιλαμβανομένων και των όρων και προϋποθέσεων υποστήριξής τους".
'Οσον αφορά τη διαπραγμάτευση θέλω να κάνω ένα σχόλιο,  δεδομένου ότι σ' αυτή τη φάση θεωρώ ότι ακριβώς εκεί βρίσκεται το διακύβευμα στη σκληρή διαπράγματευση, που θα πρέπει να ακολουθήσει το ελληνικό κράτος, λόγω της υψηλής εμπορικής αξίας της ΕΑΒ που είναι συνδυασμός των παγίων της, των υπαρχουσών προσφορών προς τους πελάτες, των προσφορών με βάση το νέο ΕΜΠΑΕ, τα εκτελούμενα και υπάρχοντα συμβόλαια, που αθροιστικά πρέπει να υπερβαίνουν εκτός του eurofighter τα τετρακόσια πενήντα δισεκατομμύρια.
Η πολυτυπία, αν θέλετε να κάνω εδώ και ένα σχολιασμό, μπορεί να είναι μειονέκτημα ως προς την οικονομικότητα είναι όμως πλεονέκτημα ως προς την κτηθείσα τεχνογνωσία ώστε να συγκροτεί ένα πρόσθετο πλεονέκτημα διαπραγμάτευσης.
Τέλος θα πρέπει να θεωρηθεί αυτή η νομοθετική πρόβλεψη, αυτό το άρθρο ως προπομπός, θα πρέπει να συνοδευθεί με πλήρες νομοσχέδιο που θα αποτυπώνει τις ανάγκες και να ανασυγκροτεί πλήρως την ΕΑΒ. Και θα πρέπει να δώσουμε ένα οριστικό τέλος στα αντισταθμιστικά αξιολογώντας τι παρήγαγαν, τι ωφελήματα έδωσαν στο ελληνικό κράτος και στην οικονομία μας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να τα καταργήσουμε. Είναι πηγή σκανδάλων. 
ΜΗΝΑΣ ΣΤΑΥΡΑΚΑΚΗΣ: Να τα καταργήσουμε καλύτερα. Εγώ συμμερίζομαι αυτήν την άποψη, κύριε Πρόεδρε, αλλά να επιμείνουμε στις βιομηχανικές επιστροφές και στην προστιθέμενη αξία. Εκεί είναι το κλειδί που καθιστά και διαφανή τα πράγματα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ακριβώς. 'Ολα τα υπόλοιπα είναι εκ του πονηρού.
ΜΗΝΑΣ ΣΤΑΥΡΑΚΑΚΗΣ: Υπάρχει άλλη ενότητα που περιλαμβάνει ρυθμίσεις που αφορούν το Χρηματιστήριο Παραγώγων Αξιών, όπου με συγκεκριμένες διατάξεις επαναπροσδιορίζονται οι προϋποθέσεις απόκτησης ιδιότητας του μέλους της χρηματιστηριακής αγοράς παραγώγων, και της εταιρείας εκκαθάρισης συναλλαγών επί των παραγώγων της γνωστής  ως ΕΤ.Ε.ΣΕ.Π. Είναι μια πράξη διαφάνειας, περιορίζει το συστημικό κίνδυνο, καθιστά το σύστημα ασφαλέστερο προς όφελος και των εταιρειών και των επενδυτών.
Στη ρύθμιση που αφορά τα λιμάνια, θέλω να σταματήσω λίγο περισσότερο. Μ' αυτήν επεκτείνεται η ισχύς του ν. 2688, που αφορά τη μετατροπή των λιμένων Πειραιώς και Θεσσαλονίκης σε ανώνυμες εταιρείες.  Επεκτείνεται ώστε να συμπεριλάβει όλα τα εθνικής κλίμακας λιμάνια.
Αυτή η ρύθμιση αποδεικνύει τη συνέχεια και τη συνοχή της κυβερνητικής πολιτικής σε έναν ιδιαίτερα ευαίσθητο τομέα του ευρύτερου κλάδου των μεταφορών. Μ' αυτήν την πρωτοβουλία επιδιώκεται να ενταχθεί στο ίδιο νομοθετικό πλαίσιο εξυπηρετώντας τους δύο στόχους που ετέθησαν και στη συζήτηση που είχε γίνει όταν εσυζητείτο ο ν. 2688, να επεκταθεί και σε άλλα λιμάνια της χώρας.
Η ρύθμιση αυτή αντιμετωπίζει μία αβελτηρία, που επεδείχθη. Για πολλά χρόνια αυτός ο εφησυχασμός προερχόταν από τα πλεονεκτήματα που έδιδε η προνομιακή γεωγραφική θέση της χώρας, αντιμετωπίζεται σήμερα το αναχρονιστικό μοντέλο λειτουργίας των λιμένων, όπου ισχύει ένα ακόμη πιο αναχρονιστικό σύστημα, αυτό των λιμενικών ταμείων. Ενώ δεν θα πρέπει να αγνοούμε ότι πιέζουν και οι εξελίξεις -δεν είναι αυτή η κινητήριος δύναμη της ρύθμισης- στην Ευρωπαϊκή 'Ενωση, η οποία έχει ήδη εκδώσει την Πράσινη Βίβλο όπου τίθενται σημαντικά θέματα του λιμενικού τομέα.
Σημειώνεται ότι θα διατηρηθεί ο έλεγχος από το δημόσιο, τα λιμάνια δεν πρόκειται να πουληθούν ούτε πρόκειται να δημιουργηθεί ιδιωτικό μονοπώλιο. Εξασφαλίζεται η ευελιξία των Α.Ε. με τη δυνατότητα να συγκροτούν θυγατρικές εταιρείες, όπως επίσης η δυνατότητα εισαγωγής των μετοχών τους στο Χρηματιστήριο Αξιών Αθηνών, υπό την προϋπόθεση ότι το ποσοστό συμμετοχής του ελληνικού δημοσίου στο μετοχικό κεφάλαιο της εταιρείας παραμένει στο 51%.
Θέλω να επιμείνω στο εργασιακό καθεστώς, κύριε Υπουργέ, να παρακαλέσω και να ρωτήσω εάν υπάρχει η πιθανότητα, η δυνατότητα να γίνει μία ανακοίνωση, διότι υπάρχει πράγματι ένα κενό, υπάρχει μία έλλειψη, που αφορά στο τι θα γίνει με το τακτικό προσωπικό των λιμενικών ταμείων, όπως επίσης και σε ό,τι αφορά το εφάπαξ των εργαζομένων. Και υπονοώ ότι θα μπορούσε να ακολουθήσει και να ισχύσει και εδώ η ρύθμιση που έγινε στην περίπτωση του Οργανισμού Σχολικών Κτιρίων και στον Ο.Δ.Υ.
Σημαντική είναι η ρύθμιση σε αυτό το κεφάλαιο και η αντιμετώπιση των σοβαρών προβλημάτων των επιχειρήσεων του Νομού Αττικής, όπως και του Νομού Βοιωτίας, που επλήγησαν από τον καταστροφικό σεισμό και επιθυμούν είτε να μετεγκατασταθούν είτε να αποκαταστήσουν, όπως στην περίπτωση της Βοιωτίας, τις ζημιές τους.
Ο βασικός στόχος της ρύθμισης, που πιστεύουμε ότι με τις επιτυχείς του προβλέψεις θα επιτευχθεί, δεν είναι να ενισχύσει, αλλά να επαναφέρει σε πλήρη λειτουργία τις επιχειρήσεις που βεβαίως κατηγοριοποιούνται με βάση τις ζημιές τις οποίες υπέστησαν και ακολουθούν το χρώμα κιόλας και αυτές. Ισχύει και εδώ όπως και στις κατοικίες το κόκκινο και το κίτρινο.
Σημαντικό είναι ότι αυτή η νομοθετική ρύθμιση ενισχύει επιχειρήσεις πέραν της πενταετίας. Είναι ένας περιορισμός του αναπτυξιακού νόμου τον οποίον τροποποιεί, αυτός ο περιορισμός της παλαιότητας που αίρεται με τη ρύθμιση. Είναι πολύ σημαντικό γεγονός. Το ελάχιστο ύψος της επένδυσης κατεβαίνει προς ενίσχυση και των βιοτεχνικών και των μεταποιητικών επιχειρήσεων και απαλλάσσονται οι επιχειρήσεις του παραβόλου.
Το σημαντικότερο, όμως, είναι η ρύθμιση που αναφέρεται στις θέσεις εργασίας, όπου αίρεται ο περιορισμός των δεκαπέντε εκατομμυρίων (15.000.000) δραχμών επιδότηση ανά θέση εργασίας, που προέβλεπε ο αναπτυξιακός νόμος -αίρεται αυτή η πρόβλεψη- και αντ' αυτού με τη νέα ρύθμιση ανέρχεται ουσιαστικά σε ποσοστό σημαντικό, αφού προσαρμόζεται στο 30% έως 40% του συνολικού κόστους της επένδυσης. Δεν είναι υπερβολή να πούμε ότι ουσιαστικά διπλασιάζεται η ενίσχυση.
Με αυτό το νομοσχέδιο ενισχύεται το θεσμικό οπλοστάσιο των Εταιρειών Κεφαλαίου Επιχειρηματικών Συμμετοχών, οι λεγόμενες Ε.Κ.Ε.Σ., ρύθμιση η οποία περιλαμβάνεται και που απαγορεύει στις εν λόγω εταιρείες να επενδύουν σε δραστηριότητες, που ουσιαστικά τις αποπροσανατολίζει και που όταν συμβαίνει αποστερεί αυτές τις εταιρείες από ενδιαφέροντα πεδία επενδύσεων, που θα μπορούσαν να δραστηριοποιηθούν.
Αποσαφηνίζεται το υφιστάμενο πλαίσιο φορολογικών απαλλαγών των εν λόγω εταιρειών, πράγμα το οποίο αναμένεται να λειτουργήσει ως αναπτυξιακό κίνητρο και να προσδώσει δυναμική αναπτυξιακή στο θεσμό και να καταστήσει ελκυστικότερη τη συμμετοχή σε επενδύσεις με υψηλό κίνδυνο και αβεβαία έκβαση.
Ιδιαίτερα κοινωνικά ενδιαφέρουσα και σοβαρή είναι η ρύθμιση που αφορά τις οικονομικές σχέσεις των νοσηλευτικών ιδρυμάτων με τα ασφαλιστικά ταμεία, όπου κατά κάποιο τρόπον εκκαθαρίζεται εφεξής το σύστημα της υγειονομικής περίθαλψης, δεδομένου ότι η διαδικασία εδυσχεραίνετο λόγω των εσωτερικών κανονισμών των ταμείων ή εν πάση περιπτώσει, αυτό επροφασίζοντο, με μεταβολή του ποσοστού, το οποίο μπορεί να θεωρηθεί ως προείσπραξη και το οποίο από 95% με την παρούσα ρύθμιση πάει στο 75%.
Το σημαντικότερο σε αυτήν τη συγκεκριμένη ρύθμιση, που επιφέρει το άρθρο 24, αφορά την κατάρτιση του μητρώου των ανασφαλίστων και των οικονομικά αδυνάτων. Ανάγκη η οποία είναι προφανής, δεδομένου ότι οι υπάρχουσες ρυθμίσεις δεν αντιμετωπίζουν ικανοποιητικά το πρόβλημα, ώστε πράγματι εκείνοι που αληθινά έχουν το πρόβλημα, που είναι αδύναμοι, που είναι ανασφάλιστοι, να πληρώνουν για παράδειγμα 25% όταν προσφεύγουν στις υπηρεσίες ενός νοσοκομείου του Ε.Σ.Υ. Ενώ άλλοι απολαμβάνουν κατά κάποιο τρόπο αυτού του προνομίου, ενώ η εισοδηματική τους κατάσταση, δεν θα έπρεπε να το επιτρέπει.
Καθιερώνεται μία νέα διαδικασία μητρώου και του τρόπου βέβαια που θα εξασφαλίζεται το βιβλιάριο.
Καθιερώνονται ενιαία και ομοιόμορφα κριτήρια και οι διαδικασίες.  Επιτυγχάνεται και εξασφαλίζεται μία ορθολογικοποίηση του συστήματος.  Εκσυγχρονισμός που θα εξασφαλίσει πόρους και θα περιορίσει διαπιστωμένες σπατάλες.
Στο συζητούμενο νομοσχέδιο υπάρχει μία άλλη ρύθμιση που ενισχύει ουσιαστικά τις εταιρείες τις εισηγμένες στο Χρηματιστήριο Αξιών, αλλά και τις λειτουργίες του χρηματιστηρίου αυτού καθ'αυτού. Αφορά τον τρόπο διανομής κερδών και υπεραξιών, ώστε να αναιρεί τη δυνατότητα που παρείχε ο αναγκαστικός νόμος 148/1967 και ο οποίος τροποποιείται.
Με τη προβλεπόμενη ρύθμιση η διάθεση υπεραξιών ως μερίσματα, δηλαδή ουσιαστικά αναδιανομή υφισταμένων περιουσιακών στοιχείων της επιχείρησης που επηρέαζε αυτή η διαδικασία, συρρικνώνοντας τη κεφαλαιακή βάση και που με τη σειρά της είναι προφανές, εφόσον θα διετηρείτο αυτό το καθεστώς, θα διετηρείτο μία αιτία πρόκλησης σοβαρών διακυμάνσεων της κοινής μετοχής των εισηγμένων στο Χρηματιστήριο Αξιών εταιρειών. Διακυμάνσεων που με της σειρά τους θα επιδρούσαν και θα οδηγούσαν σε ανάλογες διακυμάνσεις και του δείκτη των λοιπών μετοχών, ώστε να φαλκιδεύεται η θεμιτή, και εύλογη επιδίωξη των επιχειρήσεων για ενίσχυση της κεφαλαιακής τους σχέσης.
Η συγκεκριμένη ρύθμιση αναιρεί το φαινόμενο και αποτελεί πρόσθετη πρωτοβουλία εξυγίανσης του χρηματιστηρίου, προστασίας και των επενδυτών και των εισηγμένων εταιρειών στο χρηματιστήριο.
Υπάρχει τέλος ρύθμιση με την οποία παρατείνεται η προθεσμία περαίωσης εκκρεμών υποθέσεων φορολογίας κεφαλαίου, ενώ διευρύνονται οι προθεσμίες υποβολής δηλώσεων.
'Εχει κριθεί ότι το προβλεπόμενο χρονικό διάστημα είναι μικρό, ώστε ουσιαστικά να υπάρχει αντικειμενική αδυναμία περαίωσης των εκκρεμών αυτών υποθέσεων, ώστε τελικά να στρεβλώνεται και να μην ικανοποιείται ο σκοπός για τον οποίο έγινε η ρύθμιση.
'Ετσι η ρύθμιση της περίπτωσης α' του άρθρου 14 του ν. 2753/1999 με την προτεινόμενη διάταξη παρατείνεται η προθεσμία περαίωσης των εκκρεμών υποθέσεων φορολογίας κεφαλαίου. Ενώ με άλλη ρύθμιση γίνεται περισσότερο ευέλικτο και βατό το σύστημα καταβολής του εν λόγω φόρου. Πρέπει να σημειωθεί ότι το αποτέλεσμα θα είναι ιδιαίτερα επωφελές για τα έσοδα των ΟΤΑ, οι οποίοι επωφελούνται από αυτόν τον φόρο.
Τελειώνοντας, κύριοι συνάδελφοι, θα μου επιτρέψετε μία αναφορά και με αφορμή μία συμβολική δήλωση, που έκανε ο παρών Υφυπουργός Οικονομικών κ. Δρυς στην Επιτροπή Οικονομικών Υποθέσεων όταν συνεζητείτο, χαρακτηρίζοντας διπλά σημαδιακή για το Υπουργείο Εθνικής Οικονομίας και Οικονομικών και για την ελληνική οικονομία, υπογραμμίζοντας τη σημειολογία της κοινοβουλευτικης τύχης -όπως λέγατε- κ. Υφυπουργού να μου επιτρέψετε και εμένα, εισηγούμενος το πρώτο ουσιαστικά νομοσχέδιο αυτής της νέας εποχής, αυτοτελώς που μπήκε και στην επιτροπή και στην Ολομέλεια, να το θεωρήσω τιμή μου και εύλογη ικανοποίηση, να συμμερίζομαι αυτή την τιμή και την τύχη με τους υπόλοιπους εισηγητές συναδέλφους μου των άλλων κομμάτων σε αυτή την κοινοβουλευτική διαδικασία να εισηγούμεθα αυτό το πρώτο νομοσχέδιο.
Και να καλέσω, με αυτήν την ευκαιρία, σε θετικά προσδιορισμένη στάση, σε ηπιότητα και εποικοδομητική κριτική και συζήτηση, σε ένα νομοσχέδιο του οποίου τη χρησιμότητα πιστεύω ακράδαντα και γι'αυτό σας καλώ να το υπερψηφίσετε.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Θεόδωρος Κασσίμης, έχει το λόγο.
ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, συζητάμε σήμερα ένα ψευδεπίγραφο νομοσχέδιο και λέω ψευδεπίγραφο, διότι όλη η ουσία είναι σε τρεις λέξεις "και άλλες διατάξεις". Το νομοσχέδιο αναφέρεται για την προσαρμογή του ελληνικού δικαίου σε οδηγία του Ευρωπαϊκού Κοινοβουλίου για την οποία κανείς δεν διαφωνεί. Αλλά φαντασθείτε ότι το κείμενο αυτό του νόμου θα μεταφρασθεί διεθνώς, θα κυκλοφορήσει διεθνώς λόγω του πρώτου σκέλους και θα διαβάσουν  και τα μασκαραλίκια του δεύτερου. Κάποτε θα έπρεπε να σταματήσει πια αυτός ο τρόπος της νομοθετικής εργασίας για να μην εκτίθεται έτσι η χώρα.
Δεν θα πω τίποτα για το πρώτο σκέλος, για την ασφάλεια των πληρωμών.  Φυσικά συμφωνούμε στην προσαρμογή που έγινε, παρ'ότι και αυτή άργησε. Θα πάω στο άρθρο που αποτελεί ένα πλήρες νομοσχέδιο μόνο του. Στο άρθρο 16 με τον τίτλο θέματα ΕΑΒ.
Και θέλω να δηλώσω ότι η Νέα Δημοκρατία δεν είναι αντίθετη στην αποκρατικοποίηση της ΕΑΒ, αλλά πιστεύουμε ότι ο τρόπος που γίνεται είναι απαράδεκτος και είναι επικίνδυνος για την εθνική μας άμυνα.
Κατ' αρχάς αποκλείει τη δυνατότητα να ηγείται του ομίλου του επενδυτή Ελληνική Επιχείρηση. Με βάση τη διακήρυξη, υποχρεωτικά πρέπει να είναι ξένη αεροναυπηγική βιομηχανία, η οποία να έχει ετήσιο τζίρο πάνω από δύο δισεκατομμύρια ευρώ. Και εδώ θέτουμε ένα απλό ερώτημα: Γιατί πρέπει ο μάνατζερ να είναι αεροναυπηγική βιομηχανία. Αν μου πείτε γιατί έχει ανάγκη τεχνογνωσία; Μα, όπως διαπιστώθηκε στην επιτροπή, καμία αεροναυπηγική βιομηχανία δεν χρησιμοποιεί αποκλειστικά και μόνο δική της τεχνογνωσία. 'Ολες αγοράζουν από τη διεθνή αγορά. Τι χρειάζεται; 'Εναν πολύ καλό μάνατζερ με διεθνή ικανότητα. Τι πρόβλημα μας δημιουργεί το ότι είναι ξένος. Πρώτα απ' όλα μετατρέπουμε την Ελληνική Αεροπορική Βιομηχανία από μία εθνική αμυντική βιομηχανία σε μία μονάδα που εντάσσεται στην αμυντική βιομηχανία της μητέρας πατρίδας του στρατηγικού επενδυτή. Γιατί αυτό; Διότι εάν η χώρα όπου έχει την έδρα ο στρατηγικός επενδυτής θέσει εμπάργκο σε μία τρίτη χώρα, ας πούμε στην Κύπρο, τότε απαγορεύεται και η ΕΑΒ να επισκευάσει ή να κατασκευάσει ή να δώσει οποιοδήποτε σέρβις σε μαχητικά αεροσκάφη της Κύπρου ή οποιασδήποτε τρίτης χώρας βρίσκεται σε εμπάργκο από τη χώρα της μητέρας εταιρείας.
Και εδώ θα διευκρινίσουμε κάτι. Δεν έχει σχέση από τον τύπο των αεροσκαφών, που θα έχει η τρίτη χώρα, η οποία θα εξυπηρετείται από την ΕΑΒ. Διότι πράγματι, εάν οι ΗΠΑ θέσουν εμπάργκο σε μία χώρα, η ΕΑΒ και σήμερα δεν έχει δικαίωμα να χρησιμοποιεί τεχνογνωσία, εξαρτήματα και ανταλλακτικά από τις ΗΠΑ. Αλλά μπορεί από τη Γαλλία, τη Γερμανία την Ιταλία. 'Οταν όμως ο μάνατζερ προέρχεται από ΗΠΑ, Γαλλία, Γερμανία, οπουδήποτε και η χώρα της μητέρας εταιρείας θέσει εμπάργκο, θέτει σε όλες τις μονάδες που είναι διασυνδεδεμένες με τη μητέρα εταιρεία σε όλο τον κόσμο. Αυτό σημαίνει ότι θα εντάξουμε την ΕΑΒ στην αμυντική βιομηχανία της χώρας προέλευσης του στρατηγικού επενδυτή και την ελληνική αμυντική βιομηχανία θα την υπαγάγουμε στην εξωτερική πολιτική της όποιας χώρας ανήκει η εταιρεία που φαίνεται ότι έχει συμφωνηθεί να αναλάβει το management της ΕΑΒ.
'Ενα άλλο στοιχείο -και προσπαθήσαμε να το ερευνήσουμε στην επιτροπήείναι τι θα γίνει με τις επισκευές των ελληνικών πολεμικών αεροσκαφών. Ο διευθύνων σύμβουλος της ΕΑΒ μας  είπε με πλήρη ειλικρίνεια ότι θα πρέπει να είναι ένα τμήμα μέσα στην ΕΑΒ, το οποίο να ελέγχεται από ελληνικά συμφέροντα, από ελληνική διεύθυνση. Και αυτό γιατί; Διότι μην ξεχνάτε ότι το 70% των παραγγελιών της ΕΑΒ προέρχονται από το ελληνικό Υπουργείο Εθνικής 'Αμυνας. Και δεν ξέρω αν είναι δυνατόν να εντάξουμε τα συμβόλαια συντηρήσεως και επισκευής των ελληνικών πολεμικών αεροσκαφών κάτω από τον απόλυτο και μοναδικό έλεγχο ενός ξένου στρατηγικού επενδυτή. Θα μου πείτε, θα υπάρξουν προβλέψεις. Και εγώ ρωτώ: Γιατί δεν υπάρχουν προβλέψεις στην προκήρυξη και στα τεύχη του διαγωνισμού; 'Ολα αυτά θα έπρεπε να έχουν προϋπάρξει και όχι να έρθουμε εκ των υστέρων να διαπραγματευτούμε πώς θα εξασφαλίσουμε τα εθνικά αμυντικά συμφέροντα με τον όποιον αναλάβει τη διαχείριση της ΕΑΒ και το 49%.
Κάτι άλλο που δημιουργεί πολλά ερωτηματικά είναι ότι φωτογραφίζει κάποιον που ξέρει κάτι παραπάνω από τους άλλους. Διότι ξεκίνησε η διαδικασία, εποχή που δεν υπήρχε νομικό πλαίσιο. Αυτό θέλω να το επισημάνουμε, διότι, όταν εμείς επί Νέας Δημοκρατίας με πράξη νομοθετικού περιεχομένου ξεκινήσαμε μία διαδικασία διαγωνισμού -αλλά κάναμε πράξη νομοθετικού περιεχομένου για τη διαδικασία, που βρισκόταν σε εξέλιξη η νομοθετική της ρύθμιση- έγινε χαμός στην αγορά.
Σήμερα ερχόμαστε και δημοσιεύουμε προκήρυξη ενδιαφέροντος, προχωράμε σε στάδια διαγωνισμού από τον περασμένο Νοέμβριο, από τις 29 Νοεμβρίου, για κάτι το οποίο ακόμη δεν είναι νόμιμο, για μια διαδικασία που δεν έχει νομοθετηθεί. Αλλά δεν μένω εκεί. Μένω στη σπουδή των σταδίων του διαγωνισμού.
Στις 29 Νοεμβρίου δημοσιεύεται η πρόσκληση ενδιαφέροντος και λέει μέχρι 15 Δεκεμβρίου, δώδεκα εργάσιμες ημέρες, να υποβληθούν τα δικαιολογητικά και η επίδειξη των ελαχίστων προϋποθέσεων ενδιαφέροντος.  Αυτό είναι εύκολο, γίνεται γρήγορα. Η 20η Ιανουαρίου θεωρείται η ημερομηνία υποβολής του επιχειρησιακού σχεδίου. Μιλάμε για είκοσι πέντε εργάσιμες ημέρες εάν δεχθούμε ότι ο σύμβουλος την ημέρα που του κατατέθηκαν οι αιτήσεις ενδιαφέροντος, την ίδια μέρα τους ανακοίνωσε ότι περνάτε στο επόμενο στάδιο. Μιλάμε για μία τόσο σοβαρή δουλειά όσο είναι μία αεροπορική βιομηχανία, η οποία έχει δισεκατομμυρίων παραγγελίες σήμερα του ελληνικού δημοσίου να χειρισθεί.
Στη συνέχεια, από τις 20 Ιανουαρίου μέχρι την υποβολή των δεσμευτικών προσφορών και της εγγυητικής επιστολής, παρέχονται δεκαέξι εργάσιμες ημέρες. Η ημερομηνία είναι η 11η Φεβρουαρίου 2000. Και ερωτώ: Για να αγοράσεις ένα μαγαζί πας και ψάχνεις λίγο στην αγορά, κοιτάζεις τα στοιχεία, μελετάς. Εδώ πώς πας με αυτές τις τόσο γρήγορες διαδικασίες;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί αυτή η σπουδή;
ΘΕΟΔΩΡΟΣ ΚΑΣΣΙΜΗΣ: Η Κυβέρνηση δεν απαντά καθόλου σε αυτό. Ο κύριος Υφυπουργός είναι εδώ.
Δυστυχώς, κύριε Πρόεδρε και εδώ είναι το μεγάλο πρόβλημα, δεν είναι αρμοδιότητας του κυρίου Υφυπουργού, ο οποίος στηρίζει το νομοσχέδιο. Και δεν ήρθε ούτε στην επιτροπή αρμόδιος Υπουργός ούτε γι'αυτό ούτε για τα λιμάνια ούτε για τις σεισμοπαθείς επιχειρήσεις.
Και δεν μπορούμε να κάνουμε συζήτηση και είναι λογικό, γιατί ο αρμόδιος Υπουργός που το στηρίζει, δεν έχει την αρμοδιότητα να αποδεχθεί οποιαδήποτε πρότασή μας.
Υπάρχει και κάτι άλλο πολύ πιο σημαντικό. Ζητάμε από κάποιον μέχρι 11  Φεβρουαρίου να καταθέσει εγγυητική επιστολή και δεσμευτικό σχέδιο.           Για τι πράγμα; Για την Ε.Α.Β. ως όνομα, με τα συμβόλαιά της, η οποία θα νοικιάσει από την Ε.Α.Β. ΠΑΓΙΩΝ -η οποία δημιουργείται- εγκαταστάσεις, υλικά, κινητή και ακίνητη περιουσία για να λειτουργήσει.
ΙΩΑΝΝΗΣ ΒΑΡΒΙΤΣΙΩΤΗΣ: Και ανταλλακτικά;
ΘΕΟΔΩΡΟΣ ΚΑΣΣΙΜΗΣ: Τα πάντα! Χωρίς αυτά δεν λειτουργεί η νέα Ε.Α.Β. Ξέρετε τι απεκαλύφθη στην επιτροπή από το διευθύνοντα σύμβουλο της Ε.Α.Β.; 'Οτι δεν έχει γίνει αποτίμηση των κινητών και ακινήτων, τα οποία περνάνε στην Ε.Α.Β. ΠΑΓΙΩΝ. 'Αρα κανείς δεν ξέρει πόσα δισεκατομμύρια είναι και φυσικά κανείς δεν ξέρει ποιο είναι το τίμημα, το οποίο ζητεί η Ε.Α.Β. ΠΑΓΙΩΝ από την Ε.Α.Β. Θα έρθει τώρα ο σοβαρός ξένος επενδυτής να αγοράσει το 49% μίας εταιρείας, μίας αεροναυπηγικής βιομηχανίας, να αναλάβει το μάνατζμεντ, με εγγυητικές επιστολές, χωρίς να ξέρει πόσα εκατοντάδες εκατομμύρια θα πληρώνει το χρόνο για να έχει τα πάγια κινητά και ακίνητα για να λειτουργήσει. Θα έρθει δηλαδή να αγοράσει αέρα. Μα, κανείς σοβαρός δεν έρχεται, εκτός....
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προφανώς κάποιος θα ξέρει.
ΘΕΟΔΩΡΟΣ ΚΑΣΣΙΜΗΣ: Κάποιος θα ξέρει ποιο θα είναι το ετήσιο τίμημα των παγίων, κάποιος θα ξέρει τις υποχρεώσεις.
ΙΩΑΝΝΗΣ ΒΑΡΒΙΤΣΙΩΤΗΣ: 'Η είναι αεριτζής.
ΘΕΟΔΩΡΟΣ ΚΑΣΣΙΜΗΣ: Αυτό είναι το  καλύτερο, γιατί αν είναι αεριτζής, θα πέσει έξω και θα φύγει. Αλλά εδώ φοβούμεθα ότι θα δεθούμε χειροπόδαρα με ένα συμβόλαιο, το οποίο είναι πολύ επικίνδυνο και για την Ε.Α.Β. ως βιομηχανία και για την εθνική μας άμυνα, και εσείς το ξέρετε καλύτερα απ'όλους μας.
Κύριοι συνάδελφοι, μιλάμε για αποκρατικοποιήσεις, με στόχο τι; Να σταματήσει το ελληνικό δημόσιο να ασχολείται με αντικείμενα που δεν είναι δικά του, με την παραγωγή και την εμπορία και να ενισχύουν την ανάπτυξη.
Εδώ, όμως τι αποδεικνύεται; 'Ολες οι αποκρατικοποιήσεις που έχουν γίνει, έχουν δύο απλούς στόχους: Την πρόσκαιρη είσπραξη κάποιων χρημάτων για τα δημόσια ταμεία και παράλληλα να δοθεί σε κάποιο συγκεκριμένο επενδυτή η μονάδα η παραγωγική, η οποία αποκρατικοποιείται. Για ποια ανάπτυξη της Ε.Α.Β. μιλάμε, όταν η Ε.Α.Β. θα ενταχθεί στο αναπτυξιακό πρόγραμμα της μητέρας εταιρείας του μάνατζερ; Θα περάσει σε αυτή απλά και μόνο τα μέρη εκείνα, τα οποία πιστεύει ότι η μητέρα εταιρεία ενδιαφέρεται να περάσει στην Ε.Α.Β.
Αλλά η έρευνα, κάτι στο οποίο η Ελλάς τα τελευταία χρόνια έχει επιδείξει ότι έχει δυνατότητες, έχουμε τα μυαλά και μπορούμε να αναπτύξουμε τεχνογνωσία. Ποιος θα επιτρέψει στην Ε.Α.Β. που το 51% θα ανήκει στο ελληνικό δημόσιο να αναπτύξει δική της τεχνογνωσία, όταν αυτός θα ελέγχει και το κομμάτι της έρευνας; Και γράφηκε στην εφημερίδα "ΤΟ ΒΗΜΑ", ένα πολύ καλό ρεπορτάζ, το οποίο αναφέρεται και στις αντιρρήσεις του Υπουργού Εθνικής Αμύνης και των επιτελών του Γενικού Επιτελείου Αεροπορίας για τον τρόπο με τον οποίο εκχωρείται η Ε.Α.Β. και ο οποίος δεν διασφαλίζει τα αμυντικά συμφέροντα, αλλά και την αναπτυξιακή προοπτική της Ε.Α.Β. Θέλω να πω κάτι. Ακούγεται ότι αυτή η κάτω από το τραπέζι παραχώρηση της Ε.Α.Β. έχει σχέση με την συμπαραγωγή του eurofighter. Και εδώ υπάρχει ένα απλό ερώτημα: Η Ελλάς πρέπει να επιλέξει το κομμάτι της παραγωγής, στο οποίο θα συμμετάσχει, τη  γραμμή παραγωγής, που θα συμμετάσχει στην πανευρωπαϊκή προσπάθεια. Πιστεύει κανείς ότι αν είναι ξένος ο μάνατζερ, που έχει και σε άλλη χώρα μητρική εταιρεία, θα επιλέξει η Ελλάς τη γραμμή παραγωγής ή θα της την επιβάλλει ο ξένος μάνατζερ, χωρίς καν να ρωτήσει;
Κύριοι συνάδελφοι, λυπούμαι, διότι δεν συνηθίζω να χρησιμοποιώ βαριές εκφράσεις, αλλά εδώ πρόκειται για ένα πρώτου μεγέθους σκάνδαλο, που ξεπερνά τα οικονομικά συμφέροντα και φθάνει στα όρια της παραδόσεως της εθνικής αμυντικής βιομηχανίας μας σε χέρια και κέντρα πέρα και έξω από τη χώρα τούτη.
Εμείς δεν μπορούμε φυσικά να αποδεχθούμε τη μεθόδευση αυτή. Εμείς, επαναλαμβάνω, είμαστε υπέρ της αποκρατικοποιήσεως της ΕΑΒ, αλλά με διαφάνεια και με προϋποθέσεις που διασφαλίζουν την ανάπτυξη της Ελληνικής Αεροπορικής Βιομηχανίας και την προάσπιση των αμυντικών συμφερόντων της χώρας. Γι'αυτό κάνουμε έκκληση στην Κυβέρνηση να αποσύρει το άρθρο 16, να σταματήσει το διαγωνισμό ή τουλάχιστον να τον παρατείνει για αρκετό διάστημα, να γίνουν οι απαραίτητες τροποποιήσεις πάνω στη διακήρυξη και στο νόμο, ώστε πράγματι αυτή η πράξη να υπηρετεί τα εθνικά συμφέροντα και όχι τα όποια και κάθε λογής συμφέροντα αυτών, οι οποίοι επέβαλαν ή αποφάσισαν μία τέτοια απαράδεκτη εθνικά ρύθμιση.
Θα αναφερθούμε λεπτομερώς στο άρθρο και για τις θέσεις μας και για πάρα πολλά παράθυρα περίεργα, ύποπτα, ή βλακώδη, που αφήνει αυτή η ρύθμιση για την ελληνική βιομηχανία.
Ας δούμε στο άρθρο 17. Το άρθρο 17 και αυτό είναι εμβόλιμο στο ψευδεπίγραφο νομοσχέδιο και ασχολείται με την αγορά παραγώγων. Δεν έχουμε καμία αντίρρηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ολα είναι!
ΘΕΟΔΩΡΟΣ ΚΑΣΣΙΜΗΣ: 'Ενα ερώτημα έχουμε: Γιατί τόσο αργά; Εάν αυτό είχε νομοθετηθεί λίγο πιο πριν, δεν θα βλέπαμε αυτά που είδαμε πριν από λίγες μέρες με κάτι περίεργα παιχνίδια στο χρηματιστήριο  είτε από λάθος είτε από οτιδήποτε άλλο.
Το άρθρο 18 ξεκινά με μία θεωρητικά σωστή πρόθεση, τα λιμενικά ταμεία να γίνουν ανώνυμες εταιρείες, που ελέγχονται από το δημόσιο -προσέξτε- απροσδιόριστα. Η μεγάλη αδυναμία και το επικίνδυνο σημείο του νομοσχεδίου είναι η μεγάλη του αοριστία.
Ανώνυμες εταιρείες που ανήκουν στο δημόσιο. Σωστά. Και εμείς το ίδιο λέμε στη Νέα Δημοκρατία. Δεν μπορούμε να εκχωρήσουμε το σύνολο της δικαιοδοσίας των λιμένων σε μία επιχειρηματική μονάδα. Από εκεί και πέρα, πράγματι, πρέπει να μπουν και ιδιώτες. Πώς όμως; 'Οπως το ορίζει εδώ, που εδώ δίνει το δικαίωμα σε αυτήν την κρατική εταιρεία του δημοσίου, με εξαίρεση τα εθνικής εμβέλειας έργα -έργα τα οποία είναι αόριστα- να προχωρά σε ανάθεση έργων, χωρίς καμία δέσμευση να τηρούνται όσα προβλέπονται για τους διαγωνισμούς του δημοσίου. Δηλαδή το διοικητικό συμβούλιο, το διορισμένο από την εκάστοτε κυβέρνηση, πληρώνει δισεκατομμύρια για να γίνουν έργα σε όποιον νομίσει ή με κάποιον εσωτερικό του κανονισμό, που ούτε καν υποχρέωση αυτού δεν αναφέρεται εδώ.
ΓΕΩΡΓΙΟ ΔΡΥΣ (Υφυπουργός Οικονομικών): Θα διέπεται προφανώς από τις διατάξεις περί ανώνυμων εταιρειών.
ΘΕΟΔΩΡΟΣ ΚΑΣΣΙΜΗΣ: Κύριε Υπουργέ, ακριβώς! Προφανώς! Και όταν εγώ έχω μία ιδιωτική ανώνυμη εταιρεία, ουδείς θα έλθει να μου πει, γιατί αγόρασα από εσάς ή από κάποιον άλλον ή ανέθεσα ένα έργο σε κάποιον. Αυτό ακριβώς φοβάμαι! Αυτό ακριβώς με ανησυχεί ότι δίνουμε το δικαίωμα αυθαίρετα στους ευκαιριακούς διαχειριστές των λιμένων.
Ποιον κοροϊδεύουμε; Λέει "ανώνυμες εταιρείες κοινής ωφελείας". Το τόνισα και στην επιτροπή. Δεν υπάρχει νομικός όρος "κοινής ωφελείας".               Απλώς και μόνο κοροϊδεύουμε τον κόσμο. Είναι ανώνυμες εμπορικές επιχειρήσεις που διέπονται, όπως πολύ σωστά είπατε,κύριε Υπουργέ, από το δίκαιο των ανωνύμων εταιρειών.
Εδώ λέει να εκχωρεί δραστηριότητες του λιμένος σε εταιρείες και να συμμετέχει. Δεν διαφωνούμε. Με τι διαδικασία; Ξαφνικά λέμε ότι η άλφα εταιρεία είναι καλή, μετέχουμε και εμείς με 5%, της δίνουμε αυτό το κομμάτι του λιμένος. Και φυσικά,κύριοι συνάδελφοι,έχει -θα τα πούμε και στα άρθρα- μία σειρά πραγμάτων που μπορεί να κάνει, για τα οποία δεν θα είχαμε αντίρρηση  αν αυτά εγίνοντο σε ένα χώρο διαφάνειας με συγκεκριμένο τρόπο και όχι αν αφήνονταν τελείως ελεύθερα στο πώς θα διαχειριστεί. Και έχουμε εμπειρία ότι καθόλου διαφανώς και καλά δεν διαχειρίζονται συνήθως τις δημόσιες εταιρείες.
Στη συνέχεια θα ήθελα να πω για το άρθρο 19. Το άρθρο 19 είναι ψευδεπίγραφο γιατί μιλάει για την ενίσχυση της μετεγκατάστασης βιοτεχνικών και βιομηχανικών μονάδων,που επλήγησαν από τους σεισμούς. Και η ενίσχυση εναπόκειται στην επιδότηση του επιτοκίου των εξόδων μετεγκατάστασης. Αυτό δεν είναι κίνητρο κατ' αρχάς. Αλλά πάμε και κάπου αλλού.  Προβλέπει τόσες διαδικασίες, που μόνο αν έχει ισοπεδωθεί η βιοτεχνία, η βιομηχανία μπορεί να επιδοτηθεί, όπως επιδοτείται η μετεγκατάσταση.
Να πάω και σε ένα άλλο σημείο; Δεν υπάρχει καμία μελέτη, αν στις ΒΙΟΠΑ στην περιοχή Αττικής και στη ζώνη Αττικής μπορούν να φιλοξενηθούν και τι είδους βιοτεχνίες ή βιομηχανίες. 'Εχουν τεθεί πολλά προβλήματα για την έγκριση αυτή για να αποφευχθεί, για να αποτραπούν να το ζητήσουν καν, γιατί σήμερα είμαστε μέσα Ιανουαρίου, έχουν περάσει τέσσερις μήνες από τους σεισμούς και ακόμα δεν εγκρίνονται τα σχέδια επισκευής των σπιτιών που έπεσαν. 'Εχουν υποβληθεί από το Νοέμβριο τα σχετικά σχέδια και δεν εγκρίνονται. Ξέρετε γιατί; Δεν έχει χρήματα η Κυβέρνηση να εκταμιεύσει την ενίσχυση που πρέπει να καταβάλει. Και ακριβώς γι' αυτό το λόγο δεν επιτρέπει καν στους ανθρώπους αυτούς να αρχίσουν να φτιάχνουν το σπίτι τους, γιατί θα χάσουν την επιδότηση αντί να τους πει "δεν έχουμε, θα τα πάρετε μετά".
Εμείς δεν πρόκειται να συμμετάσχουμε σ' αυτές τις μεθοδεύσεις της σημερινής Κυβερνήσεως. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Γκατζής, ως ειδικός αγορητής του ΚΚΕ, έχει το λόγο.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, πρόκειται για την οδηγία 9826 του Ευρωπαϊκού Συμβουλίου, η οποία ενσωματώνεται μέσω του νομοσχεδίου στο ελληνικό δίκαιο με έντονο το οικονομικό και πολιτικό στοιχείο, που επικεντρώνεται σε μία προσπάθεια διαμόρφωσης ενός ενιαίου δείκτη ασφάλειας, προστασίας του κεφαλαίου και μάλιστα με το ελάχιστο δυνατό κόστος, προκειμένου να αντιμετωπισθούν οι κίνδυνοι που παρουσιάζονται στο ίδιο το κεφάλαιο εξαιτίας της ενίσχυσης της διεθνοποίησης των χρηματοπιστωτικών αγορών και της απελευθέρωσης της κίνησης κεφαλαίων και οι οποίοι μπορούν να προκαλέσουν αλυσιδωτές δυσχέρειες.
'Αλλωστε στην έβδομη σελίδα της εισηγητικής εκθέσεως του νομοσχεδίου αναφέρεται, μεταξύ άλλων ότι η παροχή ασφάλειας περιορίζει το συστηματικό κίνδυνο, δηλαδή τον κίνδυνο αλυσιδωτής αντίδρασης, που θα προκαλούσε η μη εκπλήρωση των υποχρεώσεων ενός από τους συμμετέχοντες στο σύστημα και οι οποίοι αναφέρονται αναλυτικότερα στα άρθρα 1 και 2 του νομοσχεδίου, στους οποίους ουσιαστικά συμπεριλαμβάνεται ο χρηματοπιστωτικός χώρος.
Κύριοι Βουλευτές, ταυτόχρονα η δημιουργία αυτού του ενιαίου πλαισίου του διακανονισμού συνδυάζεται και με την ανάπτυξη της πολιτικής της Ευρωπαϊκής Κεντρικής Τράπεζας και της νομισματικής πολιτικής της Ευρωπαϊκής 'Ενωσης και η οποία χρόνο με το χρόνο σφίγγει το βρόγχο στο λαιμό των εργαζομένων των χωρών της Ευρωπαϊκής 'Ενωσης και όχι μόνο.
Η όσο το δυνατόν περισσότερο ασφαλή διακίνηση των κεφαλαίων αποτελεί το ουσιαστικότερο σημείο του νομοσχεδίου από το 1 μέχρι το 15 άρθρο, γιατί τα άλλα είναι πολύ πιο σημαντικά και της κοινοτικής οδηγίας κατ' επέκταση. Δηλαδή η θεσμοθέτηση ενός δικτύου ασφάλειας του χρηματοπιστωτικού συστήματος και από την άλλη η συγκεκριμένη οδηγία δρα στα πλαίσια της ενίσχυσης της ενοποίησης της ευρωπαϊκής αγοράς χρηματοπιστωτικών υπηρεσιών και διευκόλυνσης της πολιτικής της Ευρωπαϊκής Κεντρικής Τράπεζας, μέσα από την ενίσχυση της αποτελεσματικότητας των διασυνοριακών πληρωμών.
Η συγκεκριμένη μάλιστα οδηγία ισχυροποιείται ακόμη περισσότερο για την περιφρούρηση του κεφαλαίου, δεδομένου ότι όπως αναφέρεται και στη σελίδα 2 της εισηγητικής έκθεσης, η εφαρμογή της οδηγίας διασφαλίζει ότι η λειτουργία των συστημάτων πληρωμών δεν μπορεί να τεθεί εν αμφιβόλω, να διαταραχθεί δηλαδή και να διακοπεί ακόμη από την εφαρμογή μιας ξένης νομοθεσίας.
Κατά συνέπεια το συγκεκριμένο νομοσχέδιο το καταψηφίζουμε πρώτον, διότι αποτελεί ένα ακόμη γρανάζι στο μύλο των μονοπωλιακών συμφερόντων και της νεοφιλελεύθερης πολιτικής της Kυβέρνησης, γιατί σχετίζεται με την προστασία του κεφαλαίου, γιατί σχετίζεται με την προσπάθεια ισχυροποίησης της ενιαίας αγοράς με την οποία είμαστε αντίθετοι κάθετα, γιατί ενισχύει την πολιτική της Ευρωπαϊκής Κεντρικής Τράπεζας και κυρίως στον τομέα της νομισματικής πολιτικής. 'Ολα τα μέτρα τείνουν στην ολοκλήρωση της καπιταλιστικής και ιμπεριαλιστικής ολοκλήρωσης της Ευρωπαϊκής 'Ενωσης και για μας είναι ένας ακόμη κρίκος της αλυσίδας που θέλει να αλυσοδέσει τους λαούς στα νέα σκλαβοπάζαρα της οικονομικής, κοινωνικής, δημοκρατικής και πολιτιστικής εξαθλίωσης.
Θα πρέπει ακόμη μια φορά να δουν οι εργαζόμενοι το πόσο ευαίσθητες είναι η Ευρωπαϊκή 'Ενωση και η ελληνική κυβέρνηση, όταν πρόκειται να προστατεύσουν τα συμφέροντα των αφεντικών τους, την πλουτοκρατία και πόσο πολέμιοι γίνονται ενάντια στα συμφέροντα των εργαζομένων και γενικότερα των συμφερόντων των λαϊκών στρωμάτων προσφέροντας ακόμη περισσότερα κέρδη στην ολιγαρχία του πλούτου εις βάρος τους.
Κύριοι Βουλευτές, την ώρα που εξαγγέλλονται και υλοποιούνται με ρυθμό σχεδόν καταιγιστικό εξοπλιστικά προγράμματα ύψους πολλών τρισεκατομμυρίων δραχμών, τα οποία κατά κύριο λόγο εξυπηρετούν τους επενδυτικούς προσανατολισμούς του ΝΑΤΟ και εκτοξεύουν την Ελλάδα στις πρώτες θέσεις της παγκόσμιας κατάταξης εισαγέων όπλων και οπλικών συστημάτων, η Κυβέρνηση δρομολόγησε και με επιτάχυνση μάλιστα την ιδιωτικοποίηση του δημόσιου τομέα της πολεμικής βιομηχανίας, γεγονός που θα οδηγήσει στην ελαχιστοποίηση έως και την πλήρη εξαφάνιση της παραγωγικής δραστηριότητας του κλάδου, την απορρόφηση των πολεμικών βιομηχανιών από τις γιγαντιαίες πολυεθνικές εταιρείες των ΗΠΑ και της Ευρωπαϊκής 'Ενωσης και τη μετατροπή τους σε επιχειρήσεις οι οποίες θα λειτουργήσουν συμπληρωματικά και θα δραστηριοποιούνται κυρίως στον εμπορικό τομέα. Αυτόν το σκοπό εξυπηρετεί η σαλαμοποίηση της ΕΑΒ με προφανή στόχο τη διευκόλυνση του ξεπουλήματος των κατασκευαστικών της τμημάτων.
Οι ανέξοδες δημαγωγικές αναφορές για ελληνοποίηση των προμηθειών, για αξιοποίηση των ρυθμιστικών ωφελημάτων, για συμπαραγωγή και άλλα, είναι μόνο για κατανάλωση όταν η ελληνική συμμετοχή στις προμήθειες των όπλων, οπλικών συστήματων έχει περιοριστεί στο 4%.
Θα τονίσουμε για μια ακόμη φορά πως η δρομολόγηση της ιδιωτικοποίησης της πολεμικής βιομηχανίας και οι συνακόλουθες επιπτώσεις, που θα υπάρξουν οδηγούν σε μεγαλύτερη υποταγή της χώρας μας στις ιμπεριαλιστικές δυνάμεις σε έναν τέτοιο τομέα όπως είναι οι αμυντικοί εξοπλισμοί και την καθιστούν ευάλωτη σε κάθε είδους πιέσεις.
Ουσιαστικά η πατρίδα μας ξεδοντιάζεται στον τομέα αυτόν της άμυνας και αποκλείει τις όποιες δυνατότητες άρνησης και να προβάλει την όποια αντίσταση στις επιλογές του ιμπεριαλιστικού και της νέας τάξης.
Το ΚΚΕ για άλλη μια φορά υπογραμμίζει πως για να ανοίξει ο δρόμος της πραγματικής αμυντικής θωράκισης της χώρας, πρέπει να σταματήσει άμεσα η πολιτική της διαρκούς συρρίκνωσης και υποβάθμισης της παραγωγικής δραστηριότητας της μεθοδευμένης απαξίωσης των δημοσίων πολεμικών βιομηχανιών και πολύ βέβαια περισσότερο η ιδιωτικοποίησή τους. Να προωθηθεί η ελληνοποίηση το ταχύτερο, των προμηθειών με ταυτόχρονη χρηματοδότηση για εξοπλιστικές ανάγκες της χώρας στην εγχώρια παραγωγή.  Να εξυπηρετηθούν πλήρως τα αντισταθμιστικά ωφέλη για την ανάπτυξη στην εγχώρια πρώτα απ' όλα κρατικής πολεμικής βιομηχανίας. Να δημιουργηθούν οι προϋποθέσεις, ώστε να μπορεί ταυτόχρονα η πολεμική βιομηχανία της χώρας να δραστηριοποιείται παραγωγικά και σε ειρηνική και εμπορική κατεύθυνση. Να δημιουργηθεί δημόσιος φορέας πολεμικής βιομηχανίας ο οποίος θα εντάσσει όλες τις δημόσιες επιχειρήσεις του κλάδου σ' αυτόν και θα έχει τη δυνατότητα να χαράζει προγραμματισμένη πολιτική ανάπτυξης με βάση τις πραγματικές ανάγκες των Ενόπλων Δυνάμεων σε αμυντικό υλικό, αλλά και σε ειρηνική ανάπτυξη της βιομηχανίας.
Βέβαια αυτήν την αναπτυξιακή πολιτική στον τομέα της αμυντικής βιομηχανίας δεν είναι δυνατόν να εφαρμόσει μια κυβέρνηση,η οποία έχει μετατραπεί σε εκπρόσωπο των συμφερόντων της πλουτοκρατίας και έκανε δόγμα τις ιδιωτικοποιήσεις του πιο παραγωγικού και αναπτυξιακού φιλέτου της εθνικής οικονομίας. Χρειάζεται μία άλλη πολιτική, που στόχος και μέλημά της θα είναι όχι τα υπερκέρδη της οικονομικής ολιγαρχίας και της νέας τάξης, αλλά η ικανοποίηση των σύγχρονων αναγκών του λαού και της χώρας.
Για το συγκεκριμένο άρθρο έχουμε να κάνουμε επίσης τις εξής παρατηρήσεις. Η προαναφερόμενη τροποποίηση στοχεύει στην προσπάθεια της Κυβέρνησης να επιταχύνει τις διαδικασίες ιδιωτικοποίησης της ΕΑΒ και παράλληλα επιχειρεί, όπως ισχυρίζεται, να δημιουργήσει την εντύπωση πως η δημιουργία της εταιρείας παγίων διασφαλίζει το ιδιοκτησιακό καθεστώς της ΕΑΒ και εξασφαλίζει τον υποστηρικτικό της ρόλο προς τις 'Ενοπλες Δυνάμεις της χώρας. Επί της ουσίας όμως η ΕΑΒ ΠΑΓΙΩΝ απλώς διατηρεί τα υπάρχοντα πάγια, που ανεξάρτητα από την αξία τους αποτελούν μικρό μόνο τμήμα της πραγματικής της αξίας, η οποία σε συνάρτηση με την εμπειρία και την αξιοπιστία του προσωπικού με τον υπάρχοντα φόρτο και το φόρτο που θα προκύψει από τα αντισταθμιστικά οφέλη των προμηθειών των Ενόπλων Δυνάμεων, ανέρχεται σε πολλές εκατοντάδες δισεκατομμυρίων δραχμών και ίσως πλησιάζει το 1,5 τρισεκατομμύριο για την επόμενη πενταετία.
Είναι ψευδαίσθηση και αυταπάτη να πιστεύει κανείς ότι το πρόσφατο εκδηλωθέν ενδιαφέρον των ευρωπαϊκών και αμερικανικών πολεμικών βιομηχανιών οφείλεται στην προθεσή τους να εντάξουν την ΕΑΒ στους στρατηγικούς, αναπτυξιακούς και παραγωγικούς σχεδιασμούς τους, όπως ισχυρίζεται η Κυβέρνηση. Στόχος τους είναι να καρπωθούν τα οποιαδήποτε οικονομικά οφέλη προκύπτουν από τα εξαγγελθέντα εξοπλιστικά προγράμματα και να χρησιμοποιήσουν την παρουσία τους στην ΕΑΒ σαν μοχλό πίεσης για εξασφάλιση και νέων συμφωνιών από μελλοντικά εξοπλιστικά προγράμματα.
Η διαδικασία ξεπουλήματος της επιχείρησης με τη διαδικασία του στρατηγικού επενδυτή και την ανάθεση σ' αυτόν του μάνατζμεντ της ΕΑΒ, εγκυμονεί σοβαρούς κινδύνους για την εξασφάλιση των αναγκαίων για την άμυνα της χώρας υπηρεσιών, αφού το ξένο μάνατζμεντ, λειτουργώντας με καθαρά ιδιωτικοοικονομικά κριτήρια και με κύριο στόχο το άμεσο κέρδος είτε θα καταργήσει μη κερδοφόρες δραστηριότητες ή θα τις κοστολογήσει με υπέρογκες τιμές.
Ορατός επίσης είναι ο κίνδυνος, μετά το πέρας των προγραμμάτων που προκύπτουν από τα αντισταθμιστικά οφέλη είτε να συρρικνώσουν την παραγωγική δραστηριότητα της επιχείρησης ή να αποχωρήσουν από αυτήν, αφήνοντάς την σε κατάσταση, που δεν θα μπορεί να ανταποκριθεί στις ανάγκες και τις απαιτήσεις των Ενόπλων Δυνάμεων.
Παρ' ότι στην τροπολογία θεωρητικά διασφαλίζονται τα εργασιακά δικαιώματα και οι συνθήκες των εργαζομένων, αυτό δεν μπορεί να ληφθεί σοβαρά υπόψη, αφού ο νέος ουσιαστικά ιδιοκτήτης θα μπορεί να αξιοποιεί το θεσμικό πλαίσιο της Κυβέρνησης και να παραβιάζει τις συλλογικές συμβάσεις εργασίας και διμερείς συμφωνίες, σχετικά με το ωράριο, αμοιβές και βαθμολογική εξέλιξη των εργαζομένων, που έτσι ή αλλιώς αμφισβητούνται και υπονομεύονται από την κυβερνητική πολιτική, όχι μόνο για τους ΕΑΒίτες, αλλά γενικότερα για τους εργαζόμενους.
Πρέπει επίσης να επισημανθεί η σχετική εμπειρία της ΕΑΒ από την ανάθεση του μάνατζμεντ στη "ΛΟΚΧΙΝΤ" από το 1990 έως το 1993 περίπου, που όχι μόνο δεν εξασφάλισε την εξυγίανση της επιχείρησης, αλλά τη φόρτωσε με πρόσθετες δανειακές υποχρεώσεις. Δεν υλοποίησε τις σχετικές δεσμεύσεις της για εξασφάλιση φόρτου από τη διεθνή αγορά και αντιμετώπισε τις 'Ενοπλες Δυνάμεις σαν έναν οποιοδήποτε ιδιώτη πελάτη, με αποτέλεσμα τη μείωση του προγράμματος της Πολεμικής Αεροπορίας κατά 30% έως 50% με σοβαρές επιπτώσεις στην επιχειρησιακή ετοιμότητά της ένεκα οικονομικής στενότητας του Υπουργείου 'Αμυνας.
Πρέπει επίσης να επισημανθεί και η κυβερνητική διγλωσσία στο θέμα της ΕΑΒ, που σε σχετική ερώτηση παλιότερα ο Υπουργός κ. Δρυς, ο οποίος λείπει αυτήν τη στιγμή, δεσμεύτηκε για το δημόσιο χαρακτήρα της ΕΑΒ.
Κύριοι Βουλευτές, ακούσαμε και τον Πρόεδρο του σωματείου, ο οποίος είπε ότι πρέπει η επιχείρηση να διατηρήσει τον ενιαίο χαρακτήρα της και το 100% δημόσιο χαρακτήρα της επιχείρησης. Φυσικά δεν είναι αυτές οι αντιδράσεις, οι οποίες θα πρέπει να είναι και ίσως βοηθά αυτό την κυβερνητική πολιτική. Η θέση μας είναι όχι στην ιδιωτικοποίηση και αξιοποίηση των προγραμμάτων που υπάρχουν ή θα προκύψουν από το εξοπλιστικό πρόγραμμα για τη χρηματοοικονομική της εξυγίανση και παραγωγική ανασυγκρότηση της επιχείρησης.
Ο εξασφαλισμένος φόρτος μπορεί να απασχολήσει το προσωπικό και την επιχείρηση για επτά τουλάχιστον χρόνια και υπάρχουν καλές προοπτικές να δημιουργήσει υποδομή σε συνεργασία με την Ολυμπιακή Αεροπορία ή και ξένες εταιρείες για παροχή υπηρεσιών σε εμπορικά αεροσκάφη.
Η συντήρηση του στόλου της Πολεμικής Αεροπορίας και προγράμματα που θα προκύπτουν από μελλοντικά εξοπλιστικά προγράμματα καθώς και αξιοποίηση διακρατικών συμφωνιών, αλλά και διατηρώντας και διευρύνοντας τις υπεργολαβικές σχέσεις με άλλες κατασκευάστριες εταιρείες, μπορεί να εξασφαλίσουν τη μελλοντική απρόσκοπτη, αλλά και αναπτυξιακή πορεία λειτουργίας της επιχείρησης με αμοιβαία επωφελείς συνεργασίες με κατασκευάστριες εταιρείες και σε πυρηνικά προϊόντα.
Με αυτον τον τρόπο και το μέλλον των εργαζομένων διασφαλίζεται και η παροχή δημοσίων υπηρεσιών στις 'Ενοπλες Δυνάμεις με ικανοποιητικούς όρους και εγγυημένη ποιότητα εξασφαλίζεται. Δεν πρέπει επίσης να μας διαφεύγει το γεγονός ότι το μέγεθος της ΕΑΒ σε σύγκριση πάντοτε με τους κολοσσούς του κλάδου, δεν τις διασφαλίζει μία ισότιμη και αμοιβαία επωφελής σχέση και είναι άγνωστη η μελλοντική της πορεία όταν ολοκληρωθούν τα προγράμματα από τρέχον εξοπλιστικό πρόγραμμα.
Επίσης θα πρέπει να επισημάνουμε την κριτική μας στη Νέα Δημοκρατία, η οποία δέχεται μεν τη μερική ιδιωτικοποίηση του 49% της ΕΑΒ, αλλά ισχυρίζεται ότι δεν θα πρέπει να παραδώσει το μάνατζμεντ, όταν ξέρουμε τι έκανε το 1993 που παρέδωσε ουσιαστικά τη διαχείριση της επιχείρησης στην "Λόκχιντ" χωρίς καμία ουσιαστικά εγγύηση, χωρίς κανένα συμφέρον, για την επιχείρηση, την αμυντική βιομηχανία και την ελληνική οικονομία.
Κύριοι Βουλευτές, περνώντας στα λιμάνια θα θέλαμε να πούμε τα εξής:
Και με αυτό το νομοσχέδιο η Κυβέρνηση προχωράει στην ιδιωτικοποίηση όλων των λιμανιών της χώρας που χαρακτηρίζονται πύλες της χώρας και εθνικής σημασίας. Μιλάμε για λιμάνια, όπως αυτό του Βόλου, της Πάτρας, του Ηρακλείου, Καβάλας κ.α. τα οποία είναι βιώσιμα, παραγωγικά κερδοφόρα και τα οποία με το υπάρχον ιδιοκτησιακό καθεστώς γνώρισαν μία αλματώδη ανάπτυξη και με ίδια έσοδα έκτισαν μια οικοδομή σύγχρονη εκατοντάδων δισεκατομμυρίων δραχμών το καθένα. Και σήμερα μπορούμε να πούμε πως είναι ανταγωνιστικά προς τα ξένα λιμάνια της Μεσογείου τόσο ως προς την ανάπτυξη της διαμετακομμιστικής τους δραστηριότητας όσο και στην παροχή υπηρεσιών προς την εμπορική ναυτιλία και την εσωτερική ναυσιπλοία. Παρέχουν πλήρεις υπηρεσίες στην εξυπηρέτηση πλοίων, ελιμενισμός, προσάρμοση,  εφοδιασμός κα. Στην εξυπηρέτηση επιβατών, φορτίων κάθε μορφής δηλαδή κιβώτια κοντέινερς όσο και χύδην φορτίου, σιλό, με εγκαταστάσεις εκφόρτωσης, αποθήκευσης κλπ.
Πρόκειται για λιμάνια οργανισμούς με σημαντική προσφορά για την κοινωνικοοικονομική ζωή της χώρας ασκώντας δημόσια εξουσία. Είναι λιμάνια πύλες της χώρας. Και αυτό ελέχθη κατ'επανάληψη. Σε αυτά ελέγχονται τα προϊόντα που εισέρχονται και καταβάλλονται οι δασμοί  προϊόντων τρίτων χωρών με σημαντική συνεισφορά στην οικονομία της χώρας.  Παίζουν αναπτυξιακό ρόλο στην ανάπτυξη της ενδοχώρας. Ο Βόλος και η Θεσσαλία θα έλεγα την όποια ανάπτυξη τους την οφείλουν, κατά κύριο λόγο ή κατά σημαντικό λόγο, στο λιμάνι του Βόλου. Αποτελούν στήριξη στην όποια ανάπτυξη συντελείται στο ελληνικό νησιώτικο σύμπλεγμα. Χώρια του ότι αποτελούν ουσιαστικό στοιχείο υποδομής και εξυπηρέτησης των Ενόπλων Δυνάμεων της χώρας. 'Ολα όσα αναφέρθηκαν παραπάνω και θα μπορούσε κανείς να απαριθμήσει πολλαπλάσια συνηγορούν στο να παραμείνουν τα λιμάνια εθνικής σημασίας υπό το υπάρχον νομικό καθεστώς.
Η διεθνής εμπειρία σχετικά με τις ιδιωτικοποιήσεις των λιμανιών τεκμηριώνει ακόμα περισσότερο αυτόν τον ισχυρισμό μας, αφού τα μεγαλύτερα λιμάνια και κυρίως τα λιμάνια πολλαπλών χρήσεων και εθνικής σημασίας παραμένουν στο δημόσιο στις ξένες χώρες. Το λιμάνι παραδείγματος χάριν της Νέας Υόρκης αν και βρίσκεται στο κέντρο στην καρδιά του καπιταλισμού και της ιδιωτικής πρωτοβουλίας είναι δημόσιο με τεράστια ανάπτυξη και οικονομική ευρωστία. Στην Αγγλία για την ιδιωτικοποίηση μεγάλων λιμανιών που έκανε η Θάτσερ...
να, τι λέει μία μελέτη, που έκανε το πανεπιστήμιο του Λιντς. Μόνο το χρονικό διάστημα 1989-1993 οι θέσεις εργασίας μειώθηκαν κατά 48%. Τα λιμάνια του δημοσίου, αν και μικρότερα, υποσκέλισαν τα ιδιωτικά. Ο τζίρος τους στο ίδιο διάστημα μειώθηκε κατά 13%, όταν την προηγούμενη περίοδο παρουσίαζαν αύξηση 3% κατά έτος.
Η Κυβέρνηση όλα αυτά τα αποσιωπά και μας λέει ότι η κατάσταση αυτή πρέπει να αλλάξει, μετατρέποντας τα λιμάνια της χώρας, τα εθνικής σημασίας, σε ανώνυμη εταιρεία, με τη δυνατότητα δημιουργίας θυγατρικών εταιρειών, ανοίγοντας έτσι το δρόμο για την παράδοση των λειτουργιών των λιμανιών στους ιδιώτες και τον κατατεμαχισμό των υπηρεσιών τους.
Προωθεί το αντιπαραγωγικό μοντέλο ανάπτυξης για μετατροπή των λιμανιών από μοχλούς ανάπτυξης της οικονομίας της χώρας σε κέντρο διαμετακόμισης και σε επιβατικά λιμάνια χωρίς μάλιστα καμποτάζ.  Προσπαθεί να αποπροσανατολίσει τους εργαζόμενους σε αυτά, αλλά και τον ελληνικό λαό που αντιδρούν στην ιδιωτικοποίηση, ισχυριζόμενοι ότι τάχα δεν ιδιωτικοποιούνται τα λιμάνια, αφού κρατά το 51% των μετοχών των λιμανιών. Γι' αυτό μιλάει για ανώνυμες εταιρείες κοινής ωφέλειας, που θα λειτουργούν με κοινωνικά κριτήρια και άλλα παρόμοια.
Ακόμη δεν παίρνει ούτε αυτά τα ελάχιστα μέτρα προστασίας των εργαζομένων, που πήρε για τον ΟΛΠ και τον ΟΛΘ. Οι εργαζόμενοι εδώ βρίσκονται επί ξύλου κρεμάμενοι, χάνοντας όλα τους τα εργασιακά και άλλα δικαιώματα και κύρια τη νομιμότητά τους, η οποία είναι κατοχυρωμένη σήμερα συνταγματικά με το άρθρο 103 του Συντάγματος, χώρια από το ότι με αποφάσεις της διοίκησης των νέων ανωνύμων εταιρειών που θα ιδρυθούν, θα καταρτίζεται ο κανονισμός εσωτερικής οργάνωσης και λειτουργίας, που μπορεί να περιορίσει οποιεσδήποτε θέσεις και πολλοί εργαζόμενοι να βρεθούν στο δρόμο ή να γίνει η μεταφορά τους σε θυγατρικές, για τις οποίες δεν υπάρχει καμία πρόβλεψη νομιμότητας και πάλι να βρεθούν στο δρόμο.
Κύριοι Βουλευτές, ποιους εξυπηρετεί αυτή η πολιτική της Κυβέρνησης για την ιδιωτικοποίηση των λιμανιών της χώρας; Μα, φυσικά τα ευρωπαϊκά μονοπώλια και τις πολυεθνικές που θέλουν με το χαμηλότερο κόστος να επιτύχουν τη μεταφορά των προϊόντων και την οικονομική της διείσδυση στις Βαλκανικές χώρες, στις χώρες της Μέσης Ανατολής και του Ευξείνου Πόντου, στις χώρες της πρώην Σοβιετικής 'Ενωσης. Θέλει να εξυπηρετήσει τους εφοπλιστές που απαιτούν την παράδοση της εκμετάλλευσης των λειτουργιών των λιμανιών στους ιδιώτες με χρήση της υποδομής τους.
Επίσης, κύριοι Βουλευτές, τι συνέπειες θα έχει η ιδωτικοποίηση των λιμανιών; Κατά την άποψή μας, θα έχουμε παραπέρα απελευθέρωση της ασυδοσίας του εμπορευματικού κεφαλαίου με την απουσία κάθε ελέγχου, τη δημιουργία κλειστού κυκλώματος μονοπωλιακών καταστάσεων μέσα στο λιμάνι.
Ο κ. Πρασανάκης, ο επί δεκαετίες γενικός διευθυντής και πρόεδρος του λιμανιού του Πειραιά, ο οποίος έχει αποκτήσει μία εμπειρία γύρω από αυτά τα θέματα, να τι μας λέει:
"'Οποιος αποκτήσει τον οικονομικό έλεγχο, θα επιβάλει και το λειτουργικό προς όφελός του, ιδίως αν είναι επιχειρηματίας αυτού του αντικειμένου. Επιβάλλοντας μονοπωλιακή λειτουργία υπέρ του, με την κατάργηση του κανόνα της χρονικής προτεραιότητας στην εξυπηρέτηση του πλοίου, θα απομακρύνει τους λοιπούς χρήστες, οι οποίοι θα βρουν διέξοδο στα λιμάνια των γειτόνων μας".
Αυτά, κύριοι Βουλευτές, δεν τα λέει το ΚΚΕ. Η μαύρη τρύπα του γενικού κρατικού προϋπολογισμού θα μεγαλώσει ακόμη περισσότερο, δεδομένου ότι η απουσία τελωνειακού ελέγχου θα επεκταθεί και σε εμπορεύματα τρίτων χωρών και θα εκτινάξει το λαθρεμπόριο και τη δασμοφοροδιαφυγή σε ακόμα μεγαλύτερα ύψη.
Είναι χαρακτηριστικό ότι οι εφοπλιστές, ανάμεσα στα άλλα που ζητούν, είναι να φύγουν από τη μέση τα τελωνεία. Θα έχουμε παραπέρα προώθηση ενός αντιπαραγωγικού μοντέλου ανάπτυξης και για τα λιμάνια με υδροκεφαλισμό της διαμετακόμισης σε βάρος των υπόλοιπων παραγωγικών δραστηριοτήτων και λειτουργιών των λιμανιών, το εμπορικό λιμάνι γενικού χύδην φορτίου και άλλα.
'Οταν η Κυβέρνηση αναφέρεται σε ανταγωνισμό, εννοεί μόνο τη διαμετακόμιση, που είναι μια εντελώς αντιπαραγωγική δραστηριότητα χωρίς καμία οργανική σύνδεση με την οικονομία και την παραγωγή της χώρας και επίσης υδροκεφαλισμό του επιβατικού λιμανιού με ταυτόχρονη αύξηση του καμποτάζ. Με την ιδιωτικοποίηση θα έχουν τη δυνατότητα να επεκτείνουν τη μαύρη εργασία μέσα από τα καράβια και στα λιμάνια.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Κύριοι συνάδελφοι, με την ιδιωτικοποίηση θα σημάνει η εκτίναξη στα ύψη των τιμολογίων των λιμενικών υπηρεσιών με αρνητικότατες συνέπειες στους μικρομεσαίους συναλλασόμενους αλλά και στη σύνδεση του λιμανιού με το νησιώτικο σύμπλεγμα.
Δεν είναι ανάγκη να αναφέρω την τιμολογιακή διαφορά που υπάρχει για τα λιμανιάτικα ανάμεσα στα λιμάνια της χώρας, ιδιαίτερα αν πάρουμε του Πειραιά που είναι τριάντα μονάδες και στα ξένα που είναι χίλιες μονάδες.
Θα σημάνει επίσης ανατροπή των εργασιακών σχέσεων με άρση της νομιμότητας, τους υπαλλήλους σε σχέση εργασίας δημοσίου δικαίου και απελευθέρωση των απολύσεων.
'Αλλες κοινωνικές δυνάμεις που θίγονται από την ιδιωτικοποίηση είναι οι ναυτεργάτες, οι επαγγελματοβιοτέχνες δεδομένου ότι το μέλλον αυτών των επιχειρήσεων θα γίνει ακόμη περισσότερο αβέβαιο και η κατάσταση εντελώς ανεξέλεγκτη από τους ιδιώτες.
Θα θέλαμε τελειώνοντας να πούμε ότι από τα παραπάνω γίνεται φανερό ότι αυτό που πρέπει να αλλάξει δεν είναι σήμερα το νομικό καθεστώς που διέπει τα λιμάνια της χώρας, αλλά η κυβερνητική πολιτική που πρέπει να ανατραπεί δεδομένου ότι τα λιμάνια αποτελούν τομείς στρατηγικής σημασίας για την οικονομία και τη χώρα, αποτελούν απαραίτητα εργαλεία για μια παραγωγική ανάπτυξη αντιμονοπωλειακή, φιλολαϊκή και στήριξη της απασχόλησης και της παραγωγής. Μπορούν να συμβάλουν αποφασιστικά με αξιοποίηση και επανεργοποίηση του τελωνειακού μηχανισμού, στον περιορισμό της ασυδοσίας των μονοπωλίων, στην αύξηση των δημοσίων εσόδων, στο χτύπημα της δασμοφοροδιαφυγής και φοροκλοπής και στην αντιμετώπιση της μαύρης τρύπας του προϋπολογισμού. Είναι εργαλεία άσκησης διακρατικών ακόμη σχέσεων, ακόμη και εξωτερικής πολιτικής, αφού τα λιμάνια της χώρας μας ζητούνται για βάση από ξένες χώρες.
Κύριοι Βουλευτές, χρειάζεται μια άλλη πολιτική με σύνδεση των λιμανιών με την παραγωγή και την οικονομία της χώρας, που θα υπηρετεί την ανάπτυξη, θα στηρίζει την απασχόληση και δεν θα αποτελεί έναν ακόμη θύλακα που θα γεννά η ανεργία. Μια άλλη πολιτική που θα εξυπηρετεί και θα στηρίζει το νησιώτικο σύμπλεγμα, την οικονομία του και θα φέρνει πιο κοντά τη θέση των ναυτεργατών στη δημιουργία εθνικού φορέα ακτοπλοϊας και καμποτάζ.
Για όλους αυτούς τους λόγους καταψηφίζουμε και αυτό το άρθρο και ζητούμε από την Κυβέρνηση να αποσύρει αυτές τις διατάξεις. Για τα παρακάτω θα αναφερθώ στη δευτερολογία μου.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Δραγασάκης έχει το λόγο.
ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, στην κατ' άρθρο συζήτηση θα αναφερθούμε στα ειδικότερα θέματα, που είναι διάφορα και αντιμετωπίζει το παρόν νομοσχέδιο.
Εισαγωγικά θα ήθελα να κάνω ορισμένες γενικότερες παρατηρήσεις, κυρίως στο άρθρο 16, που αφορά την ΕΑΒ, και στο άρθρο 19, που αφορά τους σεισμόπληκτους.
Προηγούμενα όμως, κύριε Υπουργέ, θα ήθελα να θέσω το ερώτημα γύρω από το θέμα των πανωτοκίων. 'Εχει δημιουργηθεί η εντύπωση ότι σε αυτό το νομοσχέδιο, που συζητούμε, η Κυβέρνηση θα φέρει κάποια τροπολογία γι' αυτό το ζήτημα. 'Οσο πιο αργά έρθει αυτή η τροπολογία τόσο δυσκολότερη θα είναι η συζήτησή της, δεδομένου ότι το θέμα είναι ευρύτατο, έχει πολλές περιπτώσεις κλπ.
Επομένως η πρόταση είναι αν μπορεί η Κυβέρνηση να φέρει ό,τι είναι να φέρει, για να μπορέσουμε να το δούμε, να το μελετήσουμε.
Εμείς βεβαίως, ο Συνασπισμός, κάναμε μία πρόταση, ότι σωστότερο θα ήταν αντί τροπολογίας να έρθει ένα ολοκληρωμένο νομοσχέδιο. Το θέμα είναι ευρύτατο, έχει υποκατηγορίες, έχει περιπτώσεις. Αυτές οι γενικές αναφορές, οι εξαιρέσεις κλπ., θα δημιουργήσουν μεγαλύτερα προβλήματα, απ' ό,τι πάνε να λύσουν.
Εν πάση περιπτώσει η Κυβέρνηση έχει τον πρώτο λόγο στο θέμα αυτό.
Εφόσον όμως παραμείνει η εντύπωση ότι σε αυτό το νομοσχέδιο θα συζητήσουμε και αυτό το πρόβλημα, κάθε καθυστέρηση επιβαρύνει και δυσκολεύει την ουσία της συζήτησης.
'Ερχομαι τώρα στο θέμα της ιδιωτικοποίησης στην ουσία της ΕΑΒ, για να κάνω την παρατήρηση με αφορμή το άρθρο αυτό ότι πρέπει ο ελληνικός λαός να συνειδητοποιήσει ότι μπαίνουμε σε ένα νέο κύκλο ιδιωτικοποιήσεων, με αρκετά καινούρια χαρακτηριστικά σε σχέση με τις ιδιωτικοποιήσεις, που είχαμε ως τώρα.
Πρώτον, από ό,τι φαίνεται περνούμε σε μία νέα φάση όπου επιχειρήσεις, οι οποίες μετοχοποιήθηκαν -και η Κυβέρνηση του ΠΑ.ΣΟ.Κ. χρησιμοποίησε τον όρο μετοχοποίηση, για να διαφοροποιηθεί, υποτίθεται, από τη Νέα Δημοκρατία και την ιδιωτικοποίηση- στο επόμενο στάδιο θα προχωρήσουν πράγματι στην πλήρη ιδιωτικοποίησή τους.
Και μας κάνουν εντύπωση -και θα θέλαμε μία διευκρίνιση από την Κυβέρνηση- δημοσιογραφικές πληροφορίες ότι επίκειται η ιδιωτικοποίηση του μάνατζμεντ του ΟΤΕ. Εμείς γνωρίζαμε ότι ο ΟΤΕ έχει μάνατζμεντ, έχει πρόεδρο, έχει διευθύνοντα σύμβουλο. Προέκυψαν με διαδικασίες που προβλέπονται από το νόμο, πέρασαν από τη Βουλή. Δεν είναι δυνατόν, λοιπόν, τέτοιες επιλογές -εάν πρόκειται για επιλογή της Κυβέρνησης- να τις διαβάζουμε στον Τύπο και να μην ξέρει κανείς τίποτα.
Το δεύτερο όμως και σημαντικότερο είναι ότι σε αυτό το νέο κύκλο ιδιωτικοποιήσεων, οι ιδιωτικοποιήσεις από ό,τι φαίνεται θα επεκταθούν σε νέους τομείς, όπως είναι οι αναπτυξιακές υποδομές -σήμερα έχουμε τα λιμάνια, αύριο θα έχουμε κάτι άλλο- ο ευαίσθητος τομέας της άμυνας και ενδεχομένως -αν και αυτό ίσως το δούμε μετά τις εκλογές- ο κοινωνικός τομέας, ο τομέας της υγείας, της παιδείας, του πολιτισμού.
Σε αυτούς τους τομείς που βλέπουμε να επεκτείνονται οι ιδιωτικοποιήσεις, πρέπει να προετοιμαστούμε και να συνειδητοποιήσουμε ότι οι κοινωνικές και σε μερικές περιπτώσεις και οι εθνικές επιπτώσεις, θα είναι πολύ βαρύτερες, πολύ σημαντικότερες.
'Ενα άλλο στοιχείο που παρατηρούμε ήδη από τώρα, είναι ότι οι συγκρούσεις συμφερόντων γύρω από τις ιδιωτικοποιήσεις αυτές θα είναι εντονότερες, ενδεχομένως και γιατί στο μεταξύ έχουν διαμορφωθεί οι διάφοροι όμιλοι συμφερόντων, έχουν εξοικειωθεί με τις διαδικασίες αυτές, έχουν εντοπίσει τα συμφέροντα, τα φιλέτα, τις ευκαιρίες. Και παρατηρούμε ότι ήδη από τώρα, όπως είπα, οι συγκρούσεις συμφερόντων θα είναι πολύ εντονότερες. Και αυτό θα το δούμε και στην περίπτωση της ΕΑΒ.
Θέλω να κάνω επίσης την επισήμανση ότι όταν μία χώρα φθάσει να ιδιωτικοποιεί τέτοιους τομείς και κυρίως υποδομές, κάτι πρέπει να συμβαίνει. Είτε η χώρα αυτή είναι στα πρόθυρα της χρεοκοπίας και της εξαθλίωσης και καταφεύγει να ιδιωτικοποιήσει ακόμα και υποδομές είτε θεωρεί ότι έχει τόσο προωθημένο θεσμικό πλαίσιο λειτουργίας της οικονομίας, που εκτιμά ότι ακόμα και υπό ιδιωτικό καθεστώς μπορούν οι υποδομές να παίζουν τον κοινωνικό τους ρόλο. Διότι οι υποδομές, κυρίες και κύριοι συνάδελφοι, αυτό το στοιχείο έχουν. Δεν είναι επιχειρήσεις παραγωγής ενός αγαθού. Υποδομή σημαίνει συλλογικό αγαθό, σημαίνει δημόσιο αγαθό. Από τη λειτουργία τους εξαρτάται η παραγωγικότητα και η ανταγωνιστικότητα ολόκληρης της οικονομίας.
Ακριβώς γι' αυτό, χρειάζεται να συνειδητοποιηθεί ακριβώς ότι άλλο πράγμα να ιδιωτικοποιείς καταστήματα αφορολογήτων ειδών, άλλο πράγμα να ιδιωτικοποιείς μία επιχείρηση σε έναν οποιοδήποτε κλάδο της παραγωγής και άλλο να ιδιωτικοποιείς αμυντική βιομηχανία, αναπτυξιακή υποδομή ή κοινωνική λειτουργία.
Πολύ φοβόμαστε ότι η Κυβέρνηση του ΠΑ.ΣΟ.Κ. έχει πάρει μία ταχύτητα.  Από οπαδός του άκρατου κρατισμού, έχει γίνει οπαδός του ανεξέλεγκτου φιλελευθερισμού σε ό,τι αφορά αυτά τα θέματα που συζητάμε. Και ακριβώς το νόημα της επισήμανσης είναι ότι και η Βουλή και όλοι μας και οι εργαζόμενοι, πρέπει να δούμε ξανά το ρόλο και τα καθήκοντά μας.
Μέχρι σήμερα πολλά τέτοια θέματα περνούσαν από τη Βουλή χωρίς ουσιαστική συζήτηση, χωρίς πληροφόρηση, με μία τυπική επικύρωση προειλημμένων, κατά κανόνα, αποφάσεων. Πιστεύουμε ότι στα θέματα που αρχίζουν να έρχονται, όπως είναι το θέμα της ΕΑΒ, δεν είναι δυνατόν οποιοσδήποτε Βουλευτής, ανεξάρτητα από το κόμμα στο οποίο ανήκει, να ψηφίζει διατάξεις που το περιεχόμενό τους είναι τουλάχιστον σκοτεινό και άγνωστο.
Επίσης, οι εργαζόμενοι μέχρι σήμερα έριχναν μεγάλο βάρος -και σωστά- στη διασφάλιση των εργασιακών τους δικαιωμάτων. Και είναι γεγονός ότι σε πολλές ιδιωτικοποιήσεις που έγιναν μέχρι τώρα, δεν είχαμε τουλάχιστον εκτεταμένες απολύσεις εργαζομένων. Εδώ μπόρεσαν πραγματικά οι εργαζόμενοι να κατοχυρώσουν,έστω προσωρινά τα δικαιώματά τους.
Εκτιμούμε όμως και στο θέμα αυτό ότι και ο ρόλος των εργαζομενων γίνεται ευρύτερος ότι μαζί με τα ιδιαίτερα ενδιαφέροντα και συμφέροντά τους, οι εργαζόμενοι έχουν ένα ρόλο ευρύτερο, εφόσον μιλάμε για υποδομές, εφόσον μιλάμε για επιχειρήσεις σαν την ΕΑΒ, εφόσον μιλάμε για κοινωνικό τομέα. Και πράγματι και οι εκπρόσωποι των εργαζομένων της ΕΑΒ έδειξαν ότι έχουν αίσθηση αυτής της γενικότερης υποχρέωσής τους, να δουν δηλαδή την προοπτική της βιομηχανίας και όχι μόνο το ιδιαίτερο δικό τους συμφέρον.
Η δεύτερη επισήμανση που θα θέλαμε να κάνουμε είναι ότι πριν από κάποιους μήνες είχαμε μια αντίστοιχη συζήτηση εδώ για τη Διεθνή 'Εκθεση Θεσσαλονίκης, για την ιδιωτικοποίηση της 'Εκθεσης τον τεμαχισμό της εταιρείας κλπ. Και τότε είχαμε κάνει εμείς ορισμένες επισημάνσεις. Εμείς, θα θέλαμε να ρωτήσουμε τώρα την Κυβέρνηση: 'Εχει βγάλει κάποιο συμπέρασμα από την εμπειρία της Διεθνούς 'Εκθεσης Θεσσαλονίκης ή επιμένει στην πολιτική της; Γιατί το μόνο το οποίο έγινε μετά την ψήφιση του νόμου για τη Διεθνή 'Εκθεση Θεσσαλονίκης, το μόνο που βιώνει η κοινή γνώμη είναι ένας χορός και μια διαμάχη συμφερόντων, διαπλεκόμενων και μη, γύρω από τη Διεθνή 'Εκθεση Θεσσαλονίκης. Και την ίδια ώρα αυτός ο θεσμός ο τόσο επιτυχημένος, παρά τα προβλήματά του να βρίσκεται σε μια τελματώδη κατάσταση, που δεν μπορεί ούτε να σχεδιάσει ούτε να επενδύσει ούτε να αναπτύξει.
Η άποψή μας είναι ότι κάτι ανάλογο ετοιμάζεται να γίνει και στην ΕΑΒ.  Θα θέλαμε λοιπόν να ενημερώσουμε τον ελληνικό λαό ότι η Ελληνική Αεροπορική Βιομηχανία, η ΕΑΒ, έχει προβλήματα ανάπτυξης αλλά δεν είναι προβληματική βιομηχανία. Δεύτερον, είναι μια βιομηχανία με συγκεκριμενες δυνατότητες ανάπτυξης. 'Εχει τη δυνατότητα να παίξει σημαντικό ρόλο στην συμπαραγωγή του eurofighter του νέου αμυντικού αεροπλάνου, το οποίο πρόκειται να πάρει και η χώρα μας. Αλλά είναι και μια επιχείρηση με τεχνογνωσία και δυναμικό επιστημονικό, τοποθετημένη σε έναν πολύ ευαίσθητο τομέα, όπου θα μπορούσε να αποκτήσει και μια σημαντική δυνατότητα και παρουσία και σε ειρηνικούς τομείς και μάλιστα στους τομείς των ηλεκτρονικών και στους τομείς των νέων τεχνολογιών.
Γιατί η εμπλοκή της ΕΑΒ με τη συντήρηση των αεροπλάνων και όλη αυτήν την τεχνολογία, της προσφέρει μια τεχνογνωσία, η οποία πολύ εύκολα, ας πούμε μεταπηδά ή εφαρμόζεται η ίδια και σε μη πολεμικούς τομείς.
Αντί, λοιπόν, να έχουμε ένα επιχειρησιακό σχέδιο που να καταγράφει και να εξειδικεύει αυτές τις αναπτυξιακές δυνατότητες της ΕΑΒ, έχουμε ένα νομοσχέδιο το οποίο προέκυψε απ' ό,τι φαίνεται από ορισμένες υποδείξεις μιας μελέτης που έγινε με εντολή του ΥΠΕΘΟ, από τον οίκο ΜΠΟΥΖΑΛΕΝ ΧΑΜΛΤΟΝ, την οποία μελέτη δεν γνωρίζουμε -δεν ξέρουμε αν κανένας Βουλευτής εδώ μέσα γνωρίζει την μελέτη- ούτε με τι κριτήρια έγινε και με τι στόχους έγινε.
Και προκύπτουν τα εξής ερωτήματα. Αυτός ο ξένος επενδυτής, στον οποίο θέλουμε να παραδώσουμε την ΕΑΒ, θα φέρει κεφάλαια; Θα φέρει κάποιες νέες δουλειές; Αναλαμβάνει κάποιο ρίσκο; Θα διασφαλίσει τις θέσεις των εργαζομένων; 'Η θα έρθει απλώς να ροκανίσει αυτό το φιλέτο, το οποίο σήμερα υπάρχει στην ΕΑΒ, που είναι οι νέες παραγγελίες, που είναι συγκεκριμένες παραγγελίες, που είναι συγκεκριμένο έργο, προβλέψιμο; Εάν γίνει το δεύτερο, καταλαβαίνουμε ότι εδώ πρόκειται για μια άνευ όρων παράδοση. Πρόκειται για σκάνδαλο, χωρίς να μπαίνουμε στις πτυχές που έχει αυτό το πρόβλημα, όταν αναφέρεται σε έναν αμυντικά και εθνικά ευαίσθητο χώρο όπως είναι η ΕΑΒ.
Εμείς δεν μπαίνουμε σ' αυτό το παιχνίδι που αρχίζει να διαγράφεται και από δημοσιεύματα του Τύπου αν θα είναι ο γερμανικός οίκος αυτός που θα πάρει τη δουλειά ή κάποιο κονσόρτσιουμ ελληνικών συμφερόντων.
Δεν είμαστε ουδέτεροι σε αυτό το πρόβλημα, αλλά δεν θεωρούμε ότι είναι το κύριο ζήτημα στην περίπτωση της Ε.Α.Β. Εμείς είμαστε αντίθετοι στη ρύθμιση, η οποία μεθοδεύεται. Στην ουσία η Κυβέρνηση μας ζητά τη νομιμοποίησή της διότι οι αποφάσεις έχουν παρθεί εκτός Βουλής. Εμείς καταγγέλλουμε όλη αυτήν τη μεθόδευση, διότι είτε πρόκειται να νομιμοποιήσει ένα στημένο παιχνίδι, είτε διέπεται από τέτοιες ασάφειες και αυθαιρεσίες, ώστε είμαστε βέβαιοι ότι δεν θα κυλήσει ομαλά αυτή η υπόθεση.
'Ετσι βλέπουμε ότι οι προθεσμίες που έχουν προκηρυχθεί για το διαγωνισμό είναι εκτός τόπου και χρόνου. Δεν μπορούν να λειτουργήσουν.              'Ομως, πέρα απ' αυτό, εμείς ζητάμε μία επανεξέταση του όλου θέματος και απόσυρση του άρθρου 16. Ζητάμε να υπάρξει ένα στρατηγικό σχέδιο, όπου να αξιοποιεί τις συγκεκριμένες δυνατότητες της Ε.Α.Β., ένα σχέδιο που να καθιστά την Ε.Α.Β. εστία τεχνολογικής αιχμής με εφαρμογές και στον αμυντικό και στον ειρηνικό τομέα.
Μπορούν να υπάρξουν ποικίλες επιχειρηματικές συνεργασίες συγκεκριμένες που να μην αμφισβητούν το στρατηγικό σχεδιασμό ούτε τον δημόσιο χαρακτήρα και έλεγχο της Ε.Α.Β. Και ακριβώς επειδή οι ρυθμίσεις που έχουμε εδώ είναι εντελώς αντίθετες και προς άλλη λογική, εμείς και καταψηφίζουμε και καταγγέλλουμε όλη αυτήν τη μεθόδευση που έγινε.
Και χωρίς να υποτιμούμε καθόλου τον κ. Δρυ λέμε ότι καλό θα ήταν να έρθει εδώ ο χειριστής του θέματος. 'Επρεπε να είχαν έρθει ο κ.  Παπαντωνίου, ο κ. Τσοχατζόπουλος. Δεν είναι δυνατόν η Βουλή να έχει αυτήν την εικόνα, όταν συζητάμε ένα τέτοιο θέμα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι τρόπος αυτός που νομοθετούμε.
Είναι απαράδεκτο. Είναι και ευθύνη του Προέδρου του Σώματος.
ΙΩΑΝΝΗΣ ΔΡΑΓΑΣΑΚΗΣ: Δυστυχώς, κύριε Πρόεδρε, εδώ πρέπει να δούμε όλοι τι θα κάνουμε. 'Εχει παραγίνει το κακό. Και δεν είναι μόνο αυτά τα θέματα. Σήμερα, η αρμόδια Επιτροπή της Ευρωπαϊκής 'Ενωσης συζητά το πρόγραμμα σύγκλισης με το οποίο η Ελλάδα θα πορευθεί τα επόμενα χρόνια. Αυτό το Σώμα ούτε ξέρει περί προγράμματος σύγκλισης. Ούτε οι Βουλευτές του κυβερνώντος κόμματος γνωρίζουν τίποτε.
Το δεύτερο θέμα είναι το άρθρο 19. Παρακαλέσαμε τον κύριο Υπουργό να δει το θέμα, αλλά δεν μπόρεσε να κάνει τίποτε. Το άρθρο 19 αναφέρεται στους σεισμόπληκτους. Επειδή πρόσφατα έτυχε να κάνω μία περιοδεία στο Μενίδι, θέλω να ενημερώσω το Σώμα ότι αυτοί οι άνθρωποι νιώθουν μία εγκατάλειψη. Λένε ότι ήμασταν εκεί με τα κανάλια όταν έγιναν οι σεισμοί, αλλά τώρα δεν μπορούν να δουν κανέναν για να λύσουν τα προβλήματά τους.
Τα προβλήματά τους δε, είναι εντελώς συγκεκριμένα. Μιλάμε για ανθρώπους άστεγους ουσιαστικά, μιλάμε για οικογένειες που μένουν σε σπίτια που έχουν χαρακτηριστεί κίτρινα, για οικογένειες των οποίων τα σπίτια έχουν χαρακτηριστεί κόκκινα, αλλά δεν προχωρούν οι διαδικασίες κατεδάφισής τους, μιλάμε για ανθρώπους που δεν έχουν τα μέσα να κάνουν τις παρεμβάσεις, τις επισκευές, διότι κατά κοινή ομολογία τα τιμολόγια δεν αντιστοιχούν στις ανάγκες και στις απαιτήσεις τους.
'Οσον αφορά τις επιχειρήσεις που υποτίθεται ότι αυτό το άρθρο θέλει να διευκολύνει τη μετεγκατάστασή τους, έχουμε εκατόν είκοσι πέντε  κατεδαφιστέες επιχειρήσεις και χίλιες τετρακόσιες τριάντα πέντε κίτρινες.       Μιλάμε δηλαδή για μεγάλους αριθμούς. Επισημαίνω ότι και πριν το σεισμό υπήρχε απόφαση ότι υπάρχει ανάγκη γενικότερη για περιβαλλοντικούς λόγους, οι επιχειρήσεις που είναι κατά μήκος του Κηφισσού να μετεγκατασταθούν.              Γινόταν λόγος για ένα πρόγραμμα ολοκλήρωσης της μετεγκατάστασης μέχρι το 2004.
Σήμερα, έχουμε μόνο μία υπόδειξη -ευχή μετεγκατάστασης, ενώ δεν υπάρχουν οι οργανωμένοι χώροι υποδοχής αυτών των επιχειρήσεων. Ρωτήστε το Δήμαρχο Μενιδίου και τους κοινωνικούς και οικονομικούς φορείς στα επιμελητήρια. Θα σας πουν την πραγματικότητα. Επομένως αυτό εδώ είναι εμπαιγμός.
Δεν πρόκειται για ένα δευτερεύον θέμα. 'Εχω εδώ κάποια στοιχεία.                Επιτέλους έχουν αρχίσει να δημοσιεύονται κάποια ακριβή στοιχεία. Μιλάμε για χιλιάδες εργαζόμενους χωρίς δουλειά είτε διότι έχασαν τη δουλειά τους από τις επιπτώσεις των σεισμών στις επιχειρήσεις είτε εξαιτίας της συρρίκνωσης της οικονομικής δραστηριότητας της περιοχής.
Πρέπει, λοιπόν, όσον αφορά τη μετεγκατάσταση να υπάρξει ένας συντονισμός μεταξύ των Υπουργείων Εθνικής Οικονομίας, Εθνικής Ανάπτυξης και ΠΕ.ΧΩ.Δ.Ε. ώστε να έρθει ένας συνολικός σχεδιασμός που να κάνει υποχρεωτική τη μετεγκατάσταση.
Θα δίνει όμως όρους και προϋποθέσεις. Διαφορετικά, αυτό το οποίο μας φέρνετε, δεν θα έχει κάνει τίποτα, εκτός και υποκρύπτει καμία ρύθμιση, για δυο, τρεις μεγάλες επιχειρήσεις, που είναι και στο χρηματιστήριο και τίποτε άλλο πέραν αυτού.
Ακόμα και στην επιδότηση ενοικίων αργείτε -ενώ υπάρχουν 25.000 χιλιάδες αιτήσεις- και αυτό οφείλεται στη διαδικασία, στην έλλειψη προσωπικού, στη γραφειοκρατία που δεν επιτρέπει τη διεκπεραίωσή τους.
Υπάρχουν προβλήματα σε σχολεία αυτήν τη στιγμή που μιλάμε. Ας μη αναφερθώ και σε άλλα θέματα, όπου θα έπρεπε να υπάρχει μια αυξημένη ευαισθησία, όπως διατηρητέα κτίρια, μνημεία πολιτιστικά κλπ.
Το θέμα των σεισμών δεν τελείωσε, ας ελπίζουμε ότι οι σεισμοί τέλειωσαν. Το πρόβλημα των σεισμοπαθών ως οικονομικό και κοινωνικό πρόβλημα είναι ορθάνοιχτο μπροστά μας. Μου κάνει εντύπωση ότι υπάρχουν άνθρωποι που, ακούγοντας μόνο τις τηλεοράσεις, νομίζουν ότι το πρόβλημα έχει λυθεί. Εάν πάτε στο Μενίδι, στα Λιόσια, στο Καματερό, στο Αιγάλεω, σε άλλες συνοικίες θα αντιμετωπίσετε αυτό το πρόβλημα.
Είχαμε, λοιπόν, προτείνει στην επιτροπή, με αφορμή αυτό το άρθρο, έστω το Υπουργείο Οικονομικών να μάζευε διάφορα τέτοια προβλήματα που μπορούν να λυθούν, ούτως ώστε αυτό το άρθρο πραγματικά να έδινε διέξοδο σε τέτοια επιμέρους ζητήματα και αιτήματα.
Με αυτές τις παρατηρήσεις, λοιπόν, στα πρώτα άρθρα τοποθετηθήκαμε και στην Επιτροπή ότι ήταν μια αναγκαία ρύθμιση. Η ουσία για μας είναι το άρθρο 16 για την ΕΑΒ, το άρθρο 19 για τους σεισμοπαθείς και το άρθρο που αναφέρεται στα λιμάνια. Στην κατ' άρθρο συζήτηση θα επανέλθουμε με λεπτομέρειες. Οι παρατηρήσεις όμως που κάναμε είναι επαρκείς για να δείξουν ότι εμείς καταψηφίζουμε -και σωστά καταψηφίζουμε- στο σύνολό του το νομοσχέδιο αυτό.
ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του ΔΗ.Κ.ΚΙ. κ. Τσοβόλας ορίζει ως ειδικό αγορητή τον κ. Αναστάσιο Ιντζέ, ο οποίος έχει και το λόγο.
ΑΝΑΣΤΑΣΙΟΣ ΙΝΤΖΕΣ: Κύριοι συνάδελφοι, το νομοσχέδιο που συζητάμε σήμερα έχει δύο ενότητες. Η πρώτη αναφέρεται στην προσαρμογή του ελληνικού δικαίου στις οδηγίες του Ευρωπαϊκού Κοινοβουλίου και του Συμβουλίου της Ευρωπαϊκής 'Ενωσης, για τους τρόπους διακανονισμού στα ζητήματα πληρωμών. Η δεύτερη ενότητα έχει διάσπαρτα άρθρα, τα οποία έχουν μια εννοιολογική ενότητα ότι δηλαδή προσαρμόζονται σε ορισμένες επιταγές της Ευρωπαϊκής 'Ενωσης. Δηλαδή, το πρώτο κεφάλαιο με τα δεκαπέντε άρθρα αναφέρεται στις απαιτήσεις της Ευρωπαϊκής 'Ενωσης να προσαρμοστεί το ελληνικό δίκαιο στο ευρωπαϊκό, εν όψει κυρίως της κυκλοφορίας του ευρώ στην Ευρωπαϊκή 'Ενωση και της ένταξης της Ελλάδος στην ΟΝΕ και αφ' ετέρου το υπόλοιπο νομοσχέδιο αναφέρεται στις υποχρεώσεις που αναλαμβάνει η Ελλάδα.  Και είναι υποχρεώσεις πολιτικές, για να γίνει δεκτή στη ζώνη του ευρώ, διότι δεν έχουν πληρωθεί οι οικονομικοί όροι που επιβάλλει η Συνθήκη του Μάαστριχτ.
Γι' αυτό, λοιπόν, θα μου επιτρέψετε να περιγράψω το πλαίσιο μέσα στο οποίο έχει διαμορφωθεί αυτό το νομοσχέδιο. Η Ελλάδα προχθές, είχε την ανατίμηση - υποτίμηση της δραχμής: Ανατίμηση σε σχέση με την ισοτιμία που είχε καθοριστεί το Μάρτιο του 1998 και υποτίμηση της πραγματικής αξίας της δραχμής σήμερα σε σχέση με το ευρώ.
Εάν εξετάσουμε τα επιχειρήματα της Κυβέρνησης, όταν εισήχθη η δραχμή στο Μηχανισμό Συναλλαγματικών Ισοτιμιών 1, θα δούμε ότι επαίρετο για το ότι "κάναμε μία μεγάλη, γενναία υποτίμηση" -αναπροσαρμογή την έλεγε- "για να αποφύγουμε τη χρηματιστηριακή λαίλαπα", που είχε ξεσπάσει στις χώρες της Ανατολικής Ασίας, στις τίγρεις της Ασίας, Σιγκαπούρη, Νότια Κορέα, Ινδονησία.
Μετά ακολούθησε η κρίση στη Λατινική Αμερική και τελευταία, δηλαδή στα τέλη του 1998, στη Ρωσία.
'Ελεγε ότι το κάνουμε αυτό, διότι θα διευκολύνουμε τις εξαγωγές, θα δυναμώσει η δραχμή κ.λπ.
Τώρα, που έχει ανατίμηση, πάλι θριαμβολογεί η Κυβέρνηση και λέει ότι με αυτόν τον τρόπο συγκρατούμε τον πληθωρισμό. Και πράγματι έτσι είναι.
'Εκανε παραχωρήσεις η Ευρωπαϊκή 'Ενωση και δέχθηκε αυτήν την αναπροσαρμογή από τώρα, γιατί το κριτήριο του πληθωρισμού που προβλέπει η Συνθήκη του Μάαστριχτ δεν θα πληρωθεί. Θα είναι, επομένως, πολιτική διαπραγμάτευση και αυτή η ανατίμηση είναι το προανάκρουσμα της πολιτικής διαπραγμάτευσης για ένταξη της Ελλάδας στη ζώνη του ΕΥΡΩ και γενικότερα στην ένταξη στην Ο.N.E.
Eμείς, λοιπόν, επειδή έχουμε ταχθεί εναντίον της Οικονομικής και Νομισματικής 'Ενωσης, που στην ουσία πρόκειται για νομισματική μόνο ένωση και όχι οικονομική, γιατί όλοι γνωρίζουμε ότι μία κοινή οικονομική πολιτική υπάρχει στην Ευρωπαϊκή 'Ενωση και είναι αυτή της ΚΑΠ και τίποτε άλλο, για τους εξής λόγους: Διότι, πρώτον, δεν μπορεί να υπάρξει για μας νόμισμα χωρίς να υπάρχει πολιτική εξουσία. Aυτό δε το επιβεβαιώνει, το επικαλείται ως παράπονο το μέλος του Διοικητικού Συμβουλίου της Ευρωπαϊκής Κεντρικής Τράπεζας, ο κ. Τομάσο Πάντουα Σκιόπα, που λέει το εξής καταπληκτικό:
"Εδώ και πολλούς αιώνες ένα νόμισμα αποτελεί έκφραση ενός οικονομικού αλλά επίσης και θεσμικού συστήματος". 'Οταν φυσικά αναφέρεται θεσμικά, αναφέρεται σε πολιτική εξουσία. Και συνεχίζει: "'Οταν πηγαίνω σε διεθνείς συναντήσεις, ο συνάδελφός μου της "Federal Researt" έχει μαζί του τον Υπουργό του. Εγώ διερωτώ, ποιος είναι ο Υπουργός μου. Για την Κεντρική Τράπεζα είναι αναγκαία η ανεξαρτησία, αλλά δεν είναι καλό να βρίσκεται σε θεσμική μοναξιά." Δηλαδή, όργανα πλέον της Κεντρικής Ευρωπαϊκής Τράπεζας εκ των πραγμάτων στην πρακτική πλέον λειτουργία της Ευρωπαϊκής Κεντρικής Τράπεζας διαπιστώνουν και οι ίδιοι το έλλειμμα της πολιτικής εξουσίας.
Γι' αυτό λέμε εμείς στο ΔΗ.Κ.ΚΙ, ότι είναι άγνωστη η πορεία του ευρώ και δεν θα επεκταθώ. Γι' αυτό και είμαστε εναντίον της Ο.Ν.Ε.
Τώρα, για όλους αυτούς τους λόγους, λοιπόν, εμείς θα καταψηφίσουμε το πρώτο μέρος του νομοσχεδίου, από τα άρθρα 1 έως 15, διότι αποτελούν επιμέρους ρύθμιση της πολιτικής ένταξης της Ελλάδας στην Οικονομική και Νομισματική 'Ενωση.
Το υπόλοιπο νομοσχέδιο, από το άρθρο 16 έως 22, είναι ανειλημμένες υποχρεώσεις της Ελλάδας στη διαπραγμάτευσή της για να ενταχθεί στην ΟΝΕ και ειδικότερα στη ζώνη του ΕΥΡΩ όταν θα γίνει η τελική κρίση τον Ιούνιο του τρέχοντος έτους.
Λέει η απόφαση ότι η Ελλάδα ήδη έχει αναλάβει υποχρεώσεις, δηλαδή γίνεται μεν η ανατίμηση, αλλά η Ευρωπαϊκή 'Ενωση υπαγορεύει διαρθρωτικές αλλαγές.
Υπαγορεύει την ένταση της μάχης κατά του πληθωρισμού -και καλό είναι αυτό- αλλά αυτή η ένταση της μάχης κατά του πληθωρισμού θα γίνει κυρίως με την άσκηση σφιχτής εισοδηματικής πολιτικής, δηλαδή μισθούς, συντάξεις. Ρύθμιση της αγοράς εργασίας σημαίνει αποδιάρθρωση των εργατικών δικαιωμάτων και ασφαλιστικών, που μέχρι τώρα έχουν κατακτηθεί με ιδρώτα και αγώνες. Δηλαδή φεύγει το οκτάωρο, καθιερώνεται κυρίως μερική απασχόληση. Θα αυξηθούν και οι εισφορές στα ασφαλιστικά ταμείκαι θα αυξηθεί το όριο ηλικίας για σύνταξη. Απελευθέρωση της αγοράς στις τηλεπικοινωνίες, στην ενέργεια, κλπ. Αυτά είναι που υπαγόρευσε η Ευρωπαϊκή 'Ενωση προχθές όταν έγινε η ανατίμηση της δραχμής, αυτή η ιδιόρρυθμη ανατίμηση-υποτίμηση. Είπα και προηγουμένως, ανατίμηση σε σχέση με την ισοτιμία που είχε καθορισθεί το 1998 και υποτίμηση σε σχέση με την πραγματική αξία της δραχμής, που σήμερα κυμαίνεται γύρω στις τριακόσιες τριάντα τρεις δραχμές.
Ειδικότερα για το άρθρο 16 η πρώτη παρατήρηση που έχουμε να κάνουμε -και γι' αυτό καταψηφίζουμε το άρθρο αυτό- είναι ότι η λαίλαπα της ιδιωτικοποίησης δεν έχει φραγμούς. Η Ελληνική Αεροπορική Βιομηχανία είναι μια κατ' εξοχήν βιομηχανία αμυντική. 'Αλλωστε όταν ιδρύθηκε το 1977 αν δεν με απατά η μνήμη μου, αυτό το σκοπό είχε. Η βιομηχανία αυτή λειτουργούσε και με τους κανόνες της αγοράς κερδοφόρα, όταν ήταν ο κύριος ανάδοχος παραγγελιών της πολεμικής μας βιομηχανίας, σε κάθε είδους επισκευές, ηλεκτρονικά, επισκευές αεροπλάνων, κλπ. και όταν πλέον το 1993 διστακτικά η Νέα Δημοκρατία είχε εισαγάγει -που σήμερα είναι κυριαρχούσα ιδεολογική άποψη- την ιδιωτικοποίηση δεν είχε τολμήσει να ιδιωτικοποιήσει την ΕΑΒ. Απλώς παραχώρησε την επιχειρησιακή διεύθυνση, το μάνατζμεντ που λέμε τώρα διεθνώς και είχαμε τα αποτυχημένα αποτελέσματα από τη διαχείριση αυτή που έκανε η εταιρεία "Λόκχιντ".
Επομένως για λόγους αρχής καταψηφίζουμε το άρθρο 16. Αλλά και για άλλους λόγους θα μπορούσε κανείς και εάν συμφωνούσε επί της αρχής και ήταν υπέρ της ιδιωτικοποίησης-μετοχοποίησης και των εταιρειών στρατηγικής σημασίας και ιδιαίτερα εταιρειών που είναι κυρίως συσταθείσες για την υποστήριξη της εθνικής άμυνας και πάλι θα το καταψηφίζαμε, διότι θέλω να πω ότι υποκρύπτεται σκάνδαλο, όχι με την έννοια την οικονομική. Πάντως ένα σκάνδαλο που προκύπτει από τη μη τήρηση κανόνων διαφάνειας και αντικειμενικότητας σε σχέση με τους υποψήφιους αναδόχους ανάληψης της επιχειρησιακής διεύθυνσης του μάνατζμεντ.
Πρώτον, προτού να συσταθεί η εταιρεία "ΕΑΒ Α.Ε." μετά από το διαχωρισμό της από την ΕΑΒ παγίων νομικών προσώπων δημοσίου δικαίου και την "ΕΑΒ Α.Ε." που θα διατηρήσει μόνο τον επιχειρηματικό τομέα της τέως "ΕΑΒ Α.Ε.", δηλαδή τον επιχειρησιακό τομέα χωρίς να υπάρχει νομικό πρόσωπο, ανατίθεται μελέτη σκοπιμότητος για τη σύσταση της εταιρείας.
Και δεύτερον, γίνεται προκήρυξη ανάληψης του μάνατζμεντ από μια εταιρεία που δεν υπάρχει. Η εταιρεία θα συσταθεί, αφού ψηφιστεί το υπό συζήτηση νομοσχέδιο. Ποιος συνέταξε, απεφάσισε και δημοσίευσε αυτήν τη διακήρυξη για πρόσκληση εκδήλωσης ενδιαφέροντος; Είναι τραγικό. Εγώ νομίζω ότι και από μόνο αυτού του γεγονότος, η όποια διαδικασία γίνει και αν τελειώσει θα είναι άκυρη, νομικά θα είναι ανυπόστατη διότι δεν υπάρχει το νομικό πρόσωπο, το οποίο κινεί αυτήν τη διαδικασία για να εκχωρήσει το μάνατζμεντ σε κάποιον ενδιαφερόμενο.
Δεν θα αναφερθώ λεπτομερώς σε όσα είπαν οι άλλοι συνάδελφοι τόσο της Νέας Δημοκρατίας τόσο και του Συνασπισμού, στο ότι έχει πολλές δεσμεύσεις, ότι κινδυνεύει και η εθνική μας άμυνα, διότι αυτός που θα αναλάβει το μάνατζμεντ και θα συμβληθεί με μια άλλη εταιρεία, ας πούμε την εταιρεία προέλευσης θα φέρει όλους τους περιορισμούς και θα καταστούν δουλείες για την "ΑΕΒ Α.Ε." στην επιχειρησιακή της πολιτική που έχει σχέση όμως και με την εξωτερική πολιτική της πατρίδος μας. Δηλαδή, εάν η Ελλάδα συμβληθεί και θέλει να παράσχει υπηρεσίες αμυντικές, κάθε είδους όχι μόνο επιχειρησιακές, αλλά και επισκευής οπλικών συστημάτων, αεροπλάνων στην προκειμένη περίπτωση με μια άλλη χώρα δεν θα μπορεί να εφαρμόσει αυτήν την πολιτική της διότι ο μάνατζερ της "ΑΕΒ Α.Ε." που θα συμβληθεί με την εταιρεία προέλευσής του, τη μητρική, θα έχει άλλες δεσμεύσεις. Επομένως θα επιβληθούν δουλείες στην Ελλάδα, στην "ΑΕΒ", κατά προέκταση και στην Ελλάδα από εξωθεσμικούς τελείως κύκλους.
Για όλους αυτούς τους λόγους θεωρούμε τη ρύθμιση του άρθρου 16 απαράδεκτη και την καταψηφίζουμε.
Για το άρθρο 17 για το Χρηματιστήριο Παραγώγων Αθηνών. Ο ιδρυτικός, ο συστατικός νόμος του Χρηματιστηρίου Παραγώγων Αθηνών, ψηφίστηκε το 1997.  Επομένως είναι ένας νέος θεσμός της κεφαλαιαγοράς που προφανώς δεν προέκυψε από το τίποτε, θα είχε προηγούμενα παραδείγματα σε άλλες χώρες που λειτουργούν χρηματιστήρια παραγώγων και επομένως μπορούσε να υπάρξει ένα νομοθέτημα πλήρες που θα αντέξει για πέντε δέκα χρόνια. Μόλις πριν από έξι μήνες άρχισε να λειτουργεί δοκιμαστικά και αμέσως έρχεται διάταξη της τροποποίησης του αρχικού νόμου. Αυτό το λέμε για να επισημάνουμε την προχειρότητα με την οποία νομοθετεί η Κυβέρνηση.
Το άρθρο 18, κύριοι συνάδελφοι, αναφέρεται στην ιδιωτικοποίηση, στη μετατροπή των νομικών προσώπων δημοσίου δικαίου των λιμενικών ταμείων σε ανώνυμες εταιρείες. Και αυτό το άρθρο αποτελεί μια ανειλημμένη υποχρέωση εν σχέσει με αυτά που είπα προηγουμένως, δηλαδή με το νέο ορισμό της ισοτιμίας της δραχμής σε σχέση με το ευρώ.
Είναι γεγονός ότι τα λιμάνια αποτελούν δραστηριότητες που πάντοτε ανήκαν στο δημόσιο. Η ιδιωτικοποίηση των λιμανιών είναι κάτι το νέο, το οποίο όμως δεν ξέρω κατά πόσο θα προσφέρει, θα συμβάλει στη δήθεν καλύτερη λειτουργία και εκμετάλλευση των εγκαταστάσεων του δημοσίου από την ανώνυμη εταιρεία σε σχέση με το μέχρι τώρα τρόπο λειτουργίας τους. Αν πράγματι δεν λειτουργούσαν ικανοποιητικά ως νομικά πρόσωπα δημοσίου δικαίου, είναι αίτημα πολλών ετών των ΟΤΑ, δηλαδή των δήμων που έχουν λιμάνια και πολλές φορές είναι το κέντρο οικονομικής και κοινωνικής και πολιτιστικής ζωής θα έλεγα των πόλεων αυτών. Και μπορώ να αναφέρω πολλά, όπως την Ηγουμενίτσα, την Αλεξανδρούπολη, την Καβάλα, το Βόλο, το Ηράκλειο, την Πάτρα, την Καλαμάτα που ήταν από τα κεντρικά εξαγωγικά λιμάνια όλης της Αθήνας και των σύκων και των ελαιολάδων της Πελοποννήσου. Δεν βλέπουμε το λόγο αυτής της εσπευσμένης και ανορθόδοξης ιδιωτικοποίησης των δυναμικών ταμείων με τη μετατροπή τους σε ανώνυμες εταιρείες και με προοπτική οι μετοχές τους να εισαχθούν στο χρηματιστήριο. Αλλά και κάτι άλλο. Ούτε καν υπάρχει πρόβλεψη συμμετοχής των δήμων, που φιλοξενούν αυτά τα λιμάνια. Δηλαδή θα είναι τελείως ξένος ο δήμος την καρδιά του οποίου αποτελεί το λιμάνι και είπα προηγουμένως το γιατί.
Επομένως για όλους αυτούς τους λόγους καταψηφίζουμε και το άρθρο 18. Το άρθρο 19 ενώ εκ πρώτης όψεως ικανοποιεί μία ανάγκη, στην ουσία και η ψήφισή του δεν προσθέτει τίποτα στους σεισμοπαθείς γιατί πάρα πολύ λίγες επιχειρήσεις και με μεγάλη γραφειοκρατική διαδικασία θα μπορέσουν να επωφεληθούν αυτής της ρύθμισης.
Εμείς πιστεύουμε ότι πρέπει αυτή η ρύθμιση να είναι πιο απλουστευμένη και να έχει μεγαλύτερη εφαρμογή και σε επιχειρήσεις που δεν υπέστησαν πραγματικές ζημίες, αλλά υπέστησαν οικονομικές ζημίες, λόγω του ότι κατεστράφη η περιοχή. Και όπως γνωρίζουμε οι επιχειρήσεις λειτουργούν και με τις εξωτερικές οικονομίες, που λέμε στην οικονομική επιστήμη.
Για όλους αυτούς τους λόγους καταψηφίζουμε και αυτό το άρθρο.
Συνοψίζοντας, κυρίες και κύριοι συνάδελφοι, καταψηφίζουμε την αρχή του νομοσχεδίου για όλους αυτούς τους λόγους που ανέπτυξα και θα είμαι λεπτομερέστερος στην κατ' άρθρο συζήτηση.
ΠΡΟΕΔΡΕΥΩΝ (Νικόλαος Κατσαρός): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν ήταν στην πρόθεσή μου να μιλήσω, αλλά παρακολουθώντας όλους σχεδόν τους εισηγητές, διαπιστώνω ότι η Εθνική Αντιπροσωπεία καλείται σήμερα να νομοθετήσει επί ενός θέματος τεράστιας σημασίας, όχι γι' αυτό καθ' εαυτό το αντικείμενο. Αλλά, κύριε Πρόεδρε, φοβάμαι ότι η Κυβέρνηση στον ολισθηρό κατήφορο στον οποίο τον τελευταίο καιρό τρέχει με ιλιγγιώδη ταχύτητα θέλει να συμπαρασύρει εκτός από τον εαυτό της, το σύνολο των θεσμών. Και απευθυνόμενος προς εσάς, κύριε Πρόεδρε, ελπίζω να με ακούει ο Πρόεδρος του Σώματος για τα όσα θα πω στη συνέχεια.
Θεωρώ ότι η ψήφιση του άρθρου που αναφέρεται στην ΕΑΒ και με τον τρόπο που γίνεται, αποτελεί βάναυση πρόκληση προς την Εθνική Αντιπροσωπεία, προς τη λαϊκή κυριαρχία, αλλά προπάντων αποτελεί βάναυση πρόκληση για τους συναδέλφους της Πλειοψηφίας, οι οποίοι καλούνται να επικυρώσουν με την ψήφο τους όχι απλά μια κυβερνητική απόφαση, αλλά μία απόφαση που έλαβε το Δ.Σ. της ΕΑΒ για τον τρόπο με τον οποίο θα γίνει η μετοχοποίηση της εν λόγω εταιρείας. Και αν μεν επρόκειτο, κύριε Πρόεδρε, για μια οποιαδήποτε εταιρεία του δημόσιου τομέα, αιρέτω.
Πρόκειται για τη μοναδική αμυντική βιομηχανία στο επίπεδο της αεροναυπηγικής, την ΕΑΒ. Και με τόση επιπολαιότητα, αλλά προπάντων με τόσο θράσος, η Κυβέρνηση έρχεται και ζητάει από τους Βουλευτές της πλειοψηφίας, αλλά και από όλους μας, να εγκρίνουμε εκ των υστέρων όσα έχει κάνει μέχρι σήμερα από το χρονικό διάστημα του τέλους Νοεμβρίου, με καταληκτική ημερομηνία μετά από δυο ημέρες.
Κύριε Πρόεδρε, δηλώνουμε κατηγορηματικά προς εσάς και προς τον Πρόεδρο του Σώματος ότι στα είκοσι πέντε χρόνια κοινοβουλευτικής δημοκρατίας ουδέποτε συνέβη τέτοιο περιστατικό ανάλογο με αυτό για το οποίο καλείται σήμερα η Εθνική Αντιπροσωπεία να δώσει την ψήφο της.
Και εξηγούμαι τι εννοώ: Χωρίς να έχει τροποποιηθεί η σχετική διαδικασία, απ' ό,τι άκουγα πριν από το συνάδελφο κ. Κασσίμη, προκηρύχθηκε διεθνής διαγωνισμός, για να μετοχοποιηθεί το 49% της ΕΑΒ και μάλιστα με διαδικασίες, οι οποίες όχι απλά συνιστούν σκάνδαλο -το έχουμε συνηθίσει τόσο πολύ τον τελευταίο καιρό και αν ακόμη ακούγεται αυτή η λέξη, φοβούμαι ότι δεν ερεθίζει τα αυτιά κανενός- αλλά παραχώρηση σημαντικού εθνικού πλούτου, για να μην πω κάτι παραπάνω.
Και εξηγούμαι στη συνέχεια τι εννοώ, κύριε Πρόεδρε: 'Εγινε η σχετική διακήρυξη. 'Ακουγα πριν για δεκαπενθήμερα και για εικοσαήμερα και για τους ενδιαφερόμενους και μάλιστα και με προϋποθέσεις μετοχικού κεφαλαίου για να λάβουν μέρος σ' αυτήν τη διαδικασία. Και παρακολουθώ τον Υφυπουργό, που παρίσταται εκ μέρους της Κυβέρνησης, μέχρι στιγμής να είναι σιωπηλός, ενώ θα έπρεπε να του έχει ανέβει η πίεση στο εκατό για τα όσα λέγονται μέσα στην Αίθουσα.
Κύριε Υπουργέ, αν δεν έρθει απόψε στην Εθνική Αντιπροσωπεία για να δώσει εξηγήσεις ο Υπουργός Εθνικής Αμύνης ως ο καθ' ύλην αρμόδιος Υπουργός για την αμυντική βιομηχανία της χώρας, αν δεν έρθει ο Υπουργός Οικονομικών και ο Υπουργός Εθνικής Οικονομίας να απαντήσει στα ερωτήματα των Βουλευτών, τότε συνολικά η Κυβέρνηση και προσωπικά ο ίδιος ο Πρωθυπουργός, ο Κώστας Σημίτης, θα είναι συνυπεύθυνοι για ό,τι θα ακολουθήσει, όχι από την ψήφιση, αλλά από τη διακήρυξη την οποία έχετε δώσει στη δημοσιότητα.
Αν περνάτε τον ελληνικό λαό ότι είναι "κάφροι" και ότι δεν ασχολούνται με αυτού του είδους τα ζητήματα και τα παιχνίδια, τα οποία παίζετε στα παρασκήνια της Κυβέρνησης, πλανάσθε πλάνη μεγάλη και δεν εννοώ μόνο τις πολιτικές ευθύνες, τις οποίες έχετε, αλλά εννοώ τις ευθύνες τις οποίες έχετε απέναντι στο μέλλον αυτού του τόπου. Εννοώ τις ευθύνες που έχετε απέναντι στο 'Εθνος.
Και δεν μπορείτε να χειρίζεστε δημόσια περιουσία σαν να πρόκειται για προσωπική σας υπόθεση και για τα προσωπικά σας περιουσιακά στοιχεία. Ούτε είναι δυνατόν να μετατρέψετε τη Βουλή, κύριε Πρόεδρε, σε κολυμβήθρα του Σιλωάμ για πράγματα, τα οποία έγιναν εκτός Αιθούσης.
Τι λέει η σχετική παράγραφος; Η σχετική παράγραφος λέει ότι  τροποποιείται η σχετική νομοθεσία και θα ισχύσουν αυτά από εδώ και πέρα.            Εν τω μεταξύ, ο διεθνής διαγωνισμός έγινε ερήμην της Εθνικής Αντιπροσωπείας και έχει όλα αυτά, τα οποία πολύ σωστά σας επεσήμαναν όλοι οι εισηγητές των κομμάτων της Αντιπολίτευσης.
Και απορώ ειλικρινά για τον εισηγητή της Πλειοψηφίας, που θα καλέσει σε λίγο τους συναδέλφους του να την ψηφίσουν αυτή τη διάταξη, πώς κοιμούνται ήσυχοι, πώς δεν τρέμουν την οργή του ελληνικού λαού που θα κατέβει στους δρόμους, όχι μόνο γι' αυτό το λόγο, κύριε Πρόεδρε, αλλά διότι τέτοιου είδους προκλητικά πράγματα δεν έχουν ξαναγίνει στην Εθνική Αντιπροσωπεία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κανένας του ΠΑΣΟΚ δεν υπάρχει ούτε ένας για δείγμα. Μόνο ο κ. Δρυς είναι εδώ.
ΔΗΜΗΤΡΙΟΣ ΣΙΟΥΦΑΣ: Χαίρομαι, κύριε Πρόεδρε, για την επισήμανση την οποία κάνετε και σας ευχαριστώ πάρα πολύ. Αυτό δείχνει δύο πράγματα...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οτι διαλύει τη Βουλή.
ΔΗΜΗΤΡΙΟΣ ΣΙΟΥΦΑΣ:...ή ότι οι Βουλευτές του ΠΑΣΟΚ εγκατέλειψαν την Κυβέρνηση ή ντρέπονται τόσο πολύ να εμφανιστούν μέσα στην Αίθουσα για την ψήφιση της συγκεκριμένης διάταξης.
Εμείς πάντως, κύριε Υπουργέ -και το λέω και σε σας, κύριε Πρόεδρε, να ενημερώσετε τον Πρόεδρο του Σώματος- αν δεν έρθουν οι συγκεκριμένοι δύο Υπουργοί εδώ, ο Υπουργός Εθνικής Αμύνης και ο Υπουργός Εθνικής Οικονομίας, να δώσουν καθαρές εξηγήσεις γι' αυτήν την προκήρυξη για την οποία σας μίλησαν πριν από λίγο οι συνάδελφοι, το πράγμα δεν θα μείνει εδώ.
Από ό,τι με ενημέρωσε ο συνάδελφος κ. Αλογοσκούφης, που χειρίζεται και ως Κοινοβουλευτικός Εκπρόσωπος την εκπροσώπηση της Νέας Δημοκρατίας, πρώτα θα προβληματιστούμε πάρα πολύ αν θα πάρουμε μέρος στην ψηφοφορία που θα γίνει επί της αρχής όχι απλά ως ένδειξη αποδοκιμασίας προς την Κυβέρνηση, αλλά την ίδια ώρα, κύριε Πρόεδρε, για να σημάνουμε εγρήγορση στον Πρόεδρο του Σώματος, γι' αυτό το οποίο πρόκειται να γίνει.
Δεν θα συμμετάσχουμε ούτε θα καταστούμε τουλάχιστον εμείς της Αντιπολίτευσης -και ελπίζω όλων των κομμάτων- συνένοχοι σε αυτό το ανοσιούργημα, το οποίο επιχειρεί να κάνει η Κυβέρνηση.
Πολλές φορές έχει λεχθεί μέσα στην Αίθουσα για κατά καιρούς φωτογραφικές διατάξεις κ.ο.κ. Εδώ, κύριε Πρόεδρε, πρόκειται για κάτι χειρότερο. Θα φέρω λίγο στο νου σας το 1993. Πρωθυπουργός ήταν ο Κωνσταντίνος Μητσοτάκης, Υπουργός Εθνικής Οικονομίας ο κ. Μάνος και επιχειρείτο η μετοχοποίηση του ΟΤΕ. Θα θυμίσω λίγο στην Πλειοψηφία το τι έκανε τότε στην Εθνική Αντιπροσωπεία για ένα θέμα που ήταν καθαρό, πεντακάθαρο και εξασφάλιζε τα εθνικά συμφέροντα. Γεμίσατε την Ελλάδα κύριε Υπουργέ, με ένα "πωλείται η Ελλάς".
Αν τότε αυτό δεν αντιστοιχούσε καθόλου στην πραγματικότητα, τι θα πρέπει να πει σήμερα η Αντιπολίτευση και ολόκληρος ο ελληνικός λαός με αυτό το οποίο επιχειρείται με τη διακήρυξη αυτή που δημοσιεύθηκε στο τέλος Νοεμβρίου απ' ό,τι άκουγα από το συνάδελφο εισηγητή της Νέας Δημοκρατίας πριν από λίγο.
Επαναλαμβάνω αν αυτή η διακήρυξη, κύριε Πρόεδρε, περνούσε από το Ελεγκτικό Συνέδριο, αν αυτή η διακήρυξη περνούσε από την ανεξάρτητη διοικητική αρχή, που σας προτείνει η Νέα Δημοκρατία να συστήσετε για τις προμήθειες και για τα δημόσια έργα, εκείνοι που την συνέταξαν και την έδωσαν στη δημοσιότητα θα ντρέπονταν τόσο πολύ που θα παρακαλούσαν να ανοίξει η γη να τους καταπιεί γι' αυτό το κατάπτυστο κείμενο.
Θέλω ακόμα να επισημάνω ότι ο Πρωθυπουργός δεν μπορεί να κρύβεται και να θεωρεί ότι είναι πάρεργο η νομοθετική εργασία και τέτοιου είδους διατάξεις.
Εγώ, κύριε Πρόεδρε, κλείνοντας με πλήρη συναίσθηση ευθύνης προτείνω προς εσάς να ενημερώσετε τον Πρόεδρο του Σώματος να μην εισάγει τη διάταξη αυτή για ψήφιση, όχι γιατί απουσιάζει η Συμπολίτευση και είναι φοβερό αυτό. Δεν νομίζω να έχει ξαναγίνει, να συζητείται νομοσχέδιο και να μην παρεβρίσκεται ουδείς Βουλευτής της Συμπολίτευσης.
Σας έχουν εγκαταλείψει οι Βουλευτές σας, οι συνάδελφοί σας. Είναι πρωτόγνωρο αυτό. 'Εχουν τραπεί σε φυγή, γιατί ντρέπονται γι' αυτά που κάνετε.
Τέλος, κύριε Πρόεδρε, πέρα από τις ευθύνες που έχει ο Πρόεδρος του Σώματος και για το περιεχόμενο αυτού του νομοθετήματος, κυρώνεται μία διεθνής σύμβαση. Είναι το έλασσον των συζητουμένων διατάξεων, διότι αναμένεται να έρθει και η διάταξη για τα πανωτόκια, που πρόκειται να σκεπάσει πλήρως αυτό το θέμα. Αντιλαμβάνεστε ότι αυτό το κείμενο, όπως σας επισημάνθηκε ήδη, θα κυκλοφορεί μεταξύ των χωρών της Ευρωπαϊκής 'Ενωσης που κυρώνει τη σχετική οδηγία και θα λένε ότι εδώ δεν πρόκειται για ευρωπαϊκή χώρα, αλλά για μία τριτοκοσμική χώρα. Εκεί καταντήσατε την πατρίδα μας, κύριε Υπουργέ, με αυτά που κάνετε.
Δεν λέω ότι εσείς έχετε την ευθύνη, αλλά ο κ. Παπαντωνίου που κρύβεται και δεν έρχεται εδώ. Θα έρθει μέχρι την Πέμπτη εδώ και εκείνος και ο κ. Τσοχατζόπουλος για να δώσουν εξηγήσεις γι' αυτό που πάτε να κάνετε. Αν νομίζετε ότι θα το περάσετε αβρόχοις ποσίν, γιατί είναι προεκλογική περίοδος, γιατί οι Βουλευτές δεν έρχονται εδώ, γιατί ενδεχομένως οι δημοσιογράφοι στην Αίθουσα του Κοινοβουλίου δεν παρακολουθούν το τι ψηφίζεται, εμείς θέλουμε να σας πούμε ότι το κύρος της Εθνικής Αντιπροσωπείας θα το κρατήσουμε ψηλά όλοι μας, μηδενός εξαιρουμένου και καλούμε το ίδιο πράγμα, κύριε Πρόεδρε, να κάνετε και σεις και ο Πρόεδρος του Σώματος. Να κρατήσετε τη Βουλή στο ύψος που πρέπει να την κρατήσετε και όχι να τη μετατρέψετε σε στιλβωτή των κυβερνητικών υποδημάτων και των διοικητικών συμβουλίων που διορίζει η Κυβέρνηση στους κρατικούς οργανισμούς.
Και το χρέος του Υπουργού Εθνικής Αμύνης είναι να έρθει εδώ στη Βουλή και όχι μόνο να χορεύει πεντοζάλη στο Ρέθυμνο. Να έρθει εδώ να δώσει εξηγήσεις τι γίνεται με την αμυντική αεροπορική βιομηχανία, τι γίνεται με την ΕΑΒ. Δεν μπορούν να κρύβονται ούτε πρόκειται να τους σώσουν οι χοροί ούτε τα κεφαλομάντηλα ούτε το πεντοζάλη, ούτε τον κ.  Παπαντωνίου το να επαίρεται για το θέμα της αργότερης διολίσθησης, που κάνει και να προσπαθεί επί δύο μέρες να πείσει τον ελληνικό λαό ότι υπήρξε και έπαινος για την πατρίδα μας ότι έγινε ανατίμηση της δραχμής, όταν έχετε μικρότερη διολίσθηση. Γιατί αυτή είναι η πραγματική κατάσταση που έγινε το Σαββατοκύριακο από το να χτυπάτε τα ταμπούρλα και τα τύμπανα.
Και σας λέω μόνο ένα πράγμα, εκείνο που λένε στο χωριό μου ότι οι άδειοι τενεκέδες βαράνε πιο πολύ από τους γεμάτους και αυτό θέλετε να το δείχνετε καθημερινά.
ΠΡΟΕΔΡΕΥΩΝ (Νικόλαος Κατσαρός): Κύριε Σιούφα, επειδή απευθυνθήκατε στο Προεδρείο, θέλω να σας θυμίσω κατ' αρχήν ότι η διάταξη του άρθρου 16, επιχειρήθηκε να περάσει ως τροπολογία σε κάποιο άλλο νομοσχέδιο.
Θα θυμάστε πολύ καλά ότι με παρέμβαση του Προέδρου της Βουλής και ύστερα από σύσταση και υπόδειξη που έκανε, απεσύρθη ως τροπολογία και ακολουθήθηκε η τακτική διαδικασία. Δηλαδή, περιελήφθη ως άρθρο στο συζητούμενο νομοσχέδιο, πέρασε από τη Διαρκή Επιτροπή, δόθηκε η δυνατότητα στα κόμματα και σε όλους τους Βουλευτές να τοποθετηθούν επί του περιεχομένου της. Και βεβαίως αφού ψηφίστηκε στη Διαρκή Επιτροπή έρχεται σήμερα στο Κοινοβούλιο.
Επομένως από την πλευρά του Προέδρου της Βουλής έγινε κάτι το οποίο ίσως και δεν πολυσυνηθίζεται. Γιατί ξέρετε πολύ καλά ότι το τι θα ψηφιστεί στη Βουλή και πώς θα έρθει είναι κυριαρχικό δικαίωμα της Κυβέρνησης. Ο Πρόεδρος της Βουλής απλώς διευθύνει τη διαδικασία και τηρεί τη διαδικασία, η οποία ορίζεται από τον Κανονισμό.
Για το δεύτερο θέμα, το οποίο θέσατε, να γίνει σύσταση προς τους δύο Υπουργούς τους οποίους αναφέρατε, από τον Πρόεδρο της Βουλής, να παρακολουθήσουν εδώ τη συζήτηση και την ψήφιση του νομοσχεδίου ή να απαντήσουν στα θέματα τα οποία εσείς θίξατε.
Ξέρετε πολύ καλά ότι η Κυβέρνηση είναι ενιαία και εκπροσωπείται από τον παριστάμενο Υπουργό. Δεν έχει δικαίωμα ο Πρόεδρος της Βουλής να πει ότι δεν αρκεί η παρουσία ενός Υπουργού, αλλά πρέπει να έρθουν και κάποιοι άλλοι. Είναι, νομίζω, υποχρέωση του παρισταμένου Υπουργού να μεταφέρει στην Κυβέρνηση αυτό το αίτημά σας και να ληφθεί αυτό υπόψη από τους δύο Υπουργούς τους οποίους αναφέρατε.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Στο διαδικαστικό μέρος για τον τρόπο ψήφισης της τροπολογίας, θα ήμουν ο τελευταίος που θα είχε αντίρρηση. Αλλά, όταν συνεζητείτο να ψηφιστεί αυτή η ρύθμιση, δεν γνωρίζαμε ότι είχε στο μεταξύ μεσολαβήσει η προκήρυξη του διεθνούς διαγωνισμού και με τα σχετικά, τα οποία συνοδεύουν το λόγο για τον οποίο έρχεται να ψηφιστεί αυτή η τροπολογία.
Αυτό είναι το θέμα, το οποίο θέλω να αναδείξω και αυτό είναι το σημείο στο οποίο θέλω να σταθεί και ο ίδιος ο Πρόεδρος του Σώματος για να γνωρίζει τι συμβαίνει και τι κρύβεται πίσω και τι πράγματα πρόκειται να καλύψει αυτή η τροπολογία. Αυτό το θέμα νομίζω ότι είναι μείζον.
Το άλλο το αντιλαμβάνομαι. Ελπίζω όμως ότι το πρωθυπουργικό γραφείο να παρακολουθεί τη συζήτηση και να έχει την αίσθηση του τι συμβαίνει σ'αυτήν την Αίθουσα, η οποία δεν πρόκειται να μετατραπεί σε κολυμπήθρα του Σιλωάμ. Εάν οι συνάδελφοι της Πλειοψηφίας επιθυμούν να προσυπογράψουν αυτό το οποίο γίνεται κάπου εν κρυπτώ και παραβύστω ας το κάνουν, οι ίδιοι θα είναι υπόλογοι απέναντι στον ελληνικό λαό.
Εγώ δεν έχω να προσθέσω τίποτε άλλο. Η θέση της Αξιωματικής Αντιπολίτευσης είναι ξεκαθαρισμένη. Εάν δεν υπάρξουν οι παρουσίες των δύο Υπουργών, θα το σκεφθούμε πολύ αν θα πάρουμε μέρος κατ'αρχάς στην ψηφοφορία που πρόκειται να γίνει επί της αρχής.
ΠΡΟΕΔΡΕΥΩΝ (Νικόλαος Κατσαρός): Και ως προς το τελευταίο που είπατε, κύριε Σιούφα, ως προς τα προηγηθέντα, όπως καταλαβαίνετε, ο τελευταίος ο οποίος μπορεί να γνωρίζει τα συμβαίνοντα είναι ο Πρόεδρος της Βουλής. Ο Πρόεδρος της Βουλής έχει αρμοδιότητα από τη στιγμή που κατατίθεται ένα νομοσχέδιο για να διευθύνει τη διαδικασία της ψήφισης. Το τι έγινε αφορά την Κυβέρνηση.
Επομένως τα παράπονα προς την Κυβέρνηση και παρακαλείται ο παριστάμενος κύριος Υπουργός να τα μεταφέρει.
Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριοι συνάδελφοι, τα φαινόμενα που σημαδεύουν ουσιαστικά το πολιτικό μας σύστημα τον τελευταίο καιρό, με ευθύνη βέβαια της Κυβέρνησης, είναι -δυο-τρία θα πω- η ανατροπή των κανόνων της κοινής λογικής, δηλαδή η προσπάθεια μετατροπής του άσπρου σε μαύρο και η συστηματική προπαγάνδα, που έχει στόχο να μετατρέψει τη σημερινή πραγματικότητα σε μια νομιζόμενη πραγματικότητα.
Τώρα, σε επίπεδο Κοινοβουλίου, όταν η Αξιωματική Αντιπολίτευση, αλλά και τα υπόλοιπα κόμματα της Αντιπολίτευσης επισημαίνουν βασικές παραλείψεις ή κινδύνους για το δημόσιο συμφέρον, μετατρέπονται σε σκανδαλολόγους. 'Οταν παραδείγματος χάρη Βουλευτές ρωτούν, για να έχουν κάποιες απαντήσεις από την πλευρά της Κυβέρνησης, που έχει χρέος να δώσει αυτές τις απαντήσεις, δεν παίρνουν απαντήσεις. Κι αυτό βεβαίως είναι προσβολή και της κοινοβουλευτικής δημοκρατίας και ημών των Βουλευτών, πολύ δε περισσότερο του ελληνικού λαού.
Για το συγκεκριμένο νομοσχέδιο κατ' αρχήν προσυπογράφω το χαρακτηρισμό, που έδωσε ο συνάδελφος εισηγητής της Νέας Δημοκρατίας κ.  Κασσίμης, που είπε ότι το νομοσχέδιο είναι "και άλλες διατάξεις". Εκεί ακριβώς εστιάζεται το νομοσχέδιο. Η προσαρμογή της ελληνικής νομοθεσίας στην κοινοτική οδηγία ασφαλώς κανέναν δεν βρίσκει διαφωνούντα. 'Ομως η ουσία είναι "και άλλες διατάξεις", με κυρίαρχη βέβαια τη ρύθμιση που γίνεται με το άρθρο 16, που έχει σχέση με την ιδιωτικοποίηση της ΕΑΒ.
Σε όλη τη διαδικασία στην επιτροπή με τον παριστάμενο Υφυπουργό κ.              Δρυ κάναμε σωρεία ερωτήσεων, που είναι σημαντικές και ως ερωτήσεις, αλλά και που μπορούν να προσδιορίσουν τη στάση των Βουλευτών πάνω στο συγκεκριμένο θέμα. Δεν πήραμε όμως καμία απάντηση.
Καταργήθηκε, αλήθεια, η δημοκρατία μέσα στο ναό της δημοκρατίας; Δεν παίρνουμε απαντήσεις. Δηλαδή θα μπορούσαμε να έχουμε έστω και κάποιες παραπλανητικές πειστικές απαντήσεις. Αλλά εδώ, όπως είπα, δεν παίρνουμε απαντήσεις. Αφήστε, λένε, να φωνάζουν να περάσει, τα Μέσα Μαζικής Ενημέρωσης τα ελέγχουμε με τον άλφα ή βήτα τρόπο ή κουκουλώνεται το θέμα, ή εν πάση περιπτώσει δεν εμφανίζεται καθόλου και βέβαια οργιάζουν οι φήμες.
Εμείς δεν είμαστε ούτε καχύποπτοι, ούτε φημολόγοι. 'Οταν παραδείγματος χάρη μέσα στην ίδια την ΕΑΒ στις τάξεις των εργαζομένων κυκλοφορεί ευρέως ότι η υπόθεση της ΕΑΒ, δηλαδή η ιδιωτικοποίησή της, που έχει ξεκινήσει από το 1998, είναι μία συστηματική προσπάθεια και μια σημαδεμένη τράπουλα ουσιαστικά, αυτή να περάσει σε συγκεκριμένα χέρια γερμανικών συμφερόντων. Και έκανα την ερώτηση και στην επιτροπή, αν ισχύουν αυτές οι πληροφορίες, έστω να πάρω μία διάψευση ότι δεν ισχύουν αυτές οι πληροφορίες. Καμία όμως απάντηση δεν πήρα.
Ενοχλούμαι πραγματικά από αυτήν τη συμπεριφορά της Κυβέρνησης και πιστεύω ότι και ο κάθε συνάδελφος θα ενοχλείται. 'Ομως μπαίνουν και ορισμένα ερωτήματα, γιατί και εγώ θα επικεντρώσω αυτά που θέλω να πω ακριβώς στην ιδιωτικοποίηση της ΕΑΒ.
'Οταν γίνεται μια ιδιωτικοποίηση, η βασική διαδικασία είναι να γίνει αποτίμηση των παγίων. Ζητήσαμε και στην επιτροπή, έστω και μέχρι τη συζήτηση εδώ στην Ολομέλεια, να μας απαντήσει αν έγινε αυτή η αποτίμηση των παγίων, κυρίαρχο ζήτημα για να προσδιοριστεί το τίμημα, να προσδιοριστούν οι όροι της σύμβασης, που δεν προσδιορίζονται και που θα έπρεπε να προβλέπονται κάποια πράγματα μέσα από αυτήν τη ρύθμιση.
Επίσης δεν έχει γίνει έκθεση του νομικού ελέγχου. Δεν υπάρχει λογιστική έκθεση, εκτός αν υπάρχει και πρέπει οι Βουλευτές να ενημερωθούν εκ των υστέρων, αφού προχωρήσει η διαδικασία της ιδιωτικοποίησης μέσω του κοινοβουλευτικού ελέγχου.
Δηλαδή να νομιμοποιήσουμε ουσιαστικά τη μη τήρηση της διαδικασίας.  Υπάρχουν όμως και άλλα πιο ουσιαστικά ζητήματα σχετικά με αυτήν εδώ τη ρύθμιση. Αποκλείονται ελληνικές επιχειρήσεις με δυο τρεις-όρους που μπαίνουν μέσα στη διακήρυξη. Και για να αποκλειστούν αυτές οι επιχειρήσεις ορίζεται ένα πλαφόν ακαθαρίστων εσόδων, ένα πλαφόν τζίρου για τις επιχειρήσεις που μπορούν να συμμετέχουν. Και λέγω εγώ. Γιατί να προσδιοριστεί παραδείγματος χάρη το ποσό των δυο δισεκατομμυρίων (2.0000.000.000) τζίρος για την επιχείρηση και να μην μπει ένα δισεκατομμύριο (1.000.000.0000) ή και δέκα δισεκατομμύρια (10.000.000.000). Που στόχευε αυτή η φωτογραφική κατά τη δική μου εκτίμηση με την έννοια, αν θέλετε της καχυποψίας πλέον, ρύθμιση.
Υπάρχει ελληνική βιομηχανία που να έχει τέτοιο τζίρο και να μπορεί να συμμετάσχει; Ασφαλώς όχι.
Μια δεύτερη απαίτηση. Είναι η αεροναυπηγική εμπειρία που πρέπει να έχει ο υποψήφιος αγοραστής. Και πραγματικά ελληνική επιχείρηση με τέτοια εμπειρία δεν υπάρχει. Επίσης, κύριοι συνάδλεφοι, ιδιώτης μπορεί να έχει το 49% του συνόλου των μετοχών και το μάνατζμεντ ο ξένος. 'Ομως το ερώτημά μου είναι, γιατί δεν μπορεί να υπάρξει και η μια ελληνική επιχείρηση χωρίς αυτούς τους περιορισμούς, που να διαθέτει έμπειρα στελέχη ντόπια ή ξένα  και να μπορεί να προχωρήσει σ' αυτήν τη ρύθμιση, να μπορεί δηλαδή να αναλάβει όλο αυτό το έργο;
Πέραν όμως αυτών των οικονομικών όρων που μπορούν να προκύψουν μέσα απ' αυτήν τη σύμβαση υπάρχει και η εθνική διάσταση. Εμπιστευόμαστε δηλαδή ουσιαστικά την αμυντική θωράκιση της χώρας ή ένα μέρος της αμυντικής θωράκισης της χώρας σε έναν αλλοδαπό. Και το ερώτημα που μπορεί να προκύψει είναι: Αν υπάρξει εμπάργκο από τη χώρα που θα προέρχεται ο ξένος οίκος που θα αναλάβει ακριβώς το μάνατζμεντ αυτής της εταιρείας και ας πούμε υποθετικά σε όλη αυτήν την ιστορία εμπλέκεται και η υπόθεση της Κύπρου, θα μπορεί να σταματήσει η αμυντική τροφοδότηση της Κύπρου σε ένα τέτοιο ενδεχόμενο; Η απάντηση βεβαίως είναι, ναι. Το δέχεται πραγματικά το ελληνικό Κοινοβούλιο, ο ελληνικός λαός αυτό το ενδεχόμενο; Δέχεται μια τέτοια ρύθμιση; Είναι προς την κατεύθυνση των συμφερόντων αυτής της χώρας;
Το τρίτο είναι η βιασύνη στις διαδικασίες. Επισημάνθηκαν και από τον κ. Κασσίμη. Πριν γίνει ακόμη η νομοθετική ρύθμιση που θα προδιέγραφε τη διαδικασία για την ιδιωτικοποίηση της ΕΑΒ, βγήκε η διακήρυξη. Ουσιαστικά παράνομα. Στη συνέχεια οι ασφυκτικές προθεσμίες που προβλέπονται από τη διακήρυξη προσδιορίζουν ότι μόνο μια εταιρεία που γνώριζε όλη αυτήν τη διαδικασία είχε την ανάλογη προετοιμασία και μπορούσε να είναι έτοιμη για να ανταποκριθεί με προσφορά στη συγκεκριμένη δουλειά να το πω έτσι. Αυτό δεν έγινε. Αυτό ενισχύει αυτούς τους ψιθύρους που κυκλοφορούν ότι συγκεκριμένος όμιλος του εξωτερικού με τη συμμετοχή και κάποιων ελληνικών συμφερόντων φωτογραφίζεται σε όλη αυτήν τη διαδικασία. Και έχει ευθύνη ο κ.  Παπαντωνίου ο οποίος έστω και με τη μορφή ψιθύρων κατηγορείται ότι έχει προσδιορίσει και έχει προδιαγράψει μια πορεία για την ΕΑΒ σε συγκεκριμένα συμφέροντα. Και η απάντηση του κ. Παπαντωνίου είναι να βάζει στη θέση για να απολογηθεί -και εγώ πραγματικά δεν θάθελα να βρίσκομαι καθόλου στη θέση του- τον κ.  Δρυ ο οποίος ούτε ευθύνη έχει ούτε γνώση έχει, γιατί δεν ασχολείται με το αντικείμενο.
Δεν θέλω να το εκλάβω ως σκόπιμη λιποταξία από τον κ. Παπαντωνίου, από το δημοκρατικό διάλογο, που πρέπει να αναπτύσσεται μέσα στο Κοινοβούλιο. Εκείνο που έχει σημασία, κυρίες και κύριοι συνάδελφοι, είναι ότι, όπως τηρούνται αυτές οι διαδικασίες μέσα στο Κοινοβούλιο, η υποτίμηση της νοημοσύνης του ελληνικού λαού με τέτοιες διαδικασίες για διαφάνεια και οι κατηγορίες για την λειτουργία του πολιτικού μας συστήματος, η αλαζονεία της εξουσίας και όλα αυτά τα φαινόμενα που συνθέτουν και που οδηγούν ουσιαστικά το πολιτικό σύστημα στην αναξιοπιστία και στην κρίση του πολιτικού μας συστήματος, δεν μπορούν να συνεχιστούν.
Η Νέα Δημοκρατία, όπως είπε και ο κ. Σιούφας, είναι υποχρεωμένη να αναδείξει όλες αυτές τις αδυναμίες αμυνόμενη, έστω και με άνισους όρους απέναντι σε μία κυβέρνηση της οποίας έχει γίνει αυτοσκοπός η εξουσία και όχι η προσφορά για τον τόπο. Τέτοια κυβέρνηση πραγματικά ο ελληνικός λαός δεν τη χρειάζεται και πρέπει το συντομότερο δυνατόν να απομακρυνθεί. Και είμαι βέβαιος επειδή είμαστε και σε έτος εκλογών, τέτοιες διαδικασίες και τέτοιες λογικές, σαν αυτήν ακριβώς της Κυβέρνησης ή των μεμονωμένων στελεχών της, δεν πρόκειται να τις επικυρώσει.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θέλω να κάνω αρχικά μία παρατήρηση και μετά βεβαίως θα τοποθετηθώ επί της αρχής του νομοσχεδίου.
Σύμφωνα με την κοινοβουλευτική διαδικασία, η σημερινή συζήτηση είναι επί της αρχής του νομοσχεδίου που ο τίτλος του είναι "Προσαρμογή του ελληνικού δικαίου προς την οδηγία αριθμόν 98/26/ΕΚ του Ευρωπαϊκού Κοινοβουλίου και του Συμβουλίου της 19.5.1998 σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις". Είναι γνωστό στους Βουλευτές το περιεχόμενο του νομοσχεδίου. Δεν κατατέθηκαν σήμερα οι διατάξεις του ώστε να διαμαρτύρονται τώρα. Δεν αιφνιδιάσαμε δηλαδή τη Βουλή. Τα συγκεκριμένα άρθρα συζητήθηκαν σε τρεις συνεδριάσεις στην αρμόδια επιτροπή της Βουλής. Κύριοι συνάδελφοι, είσθε υποχρεωμένοι να γνωρίζετε ότι την νομοτεχνική επεξεργασία και μελέτη των νομοσχεδίων, την πραγματοποιεί η αρμόδια Διαρκής Επιτροπή. 'Ολοι αυτοί οι δικανικοί λόγοι τους οποίους εξεφώνησε ο κ. Σιούφας, δυστυχώς, αποδεικνύουν για άλλη μια φορα το επιπόλαιο της τοποθέτησης της Νέας Δημοκρατίας, την ανετοιμότητά της να προσεγγίσει και να αντιμετωπίσει κρίσιμα θέματα, τα οποία χειρίζεται η Κυβέρνηση. Και βεβαίως για άλλη μία φορά μεταχειρίζεται μία πολιτικάντικη γλώσσα με στομφώδεις εκφράσεις, οι οποίες δεν αρμόζουν στην πρακτική του Κοινοβουλίου μας.
Οι Βουλευτές της Νέας Δημοκρατίας που είναι τώρα παρόντες είναι τέσσερις, κανείς άλλος Βουλευτής δεν είναι παρών από τη Νέα Δημοκρατία.
ΑΔΑΜ ΡΕΓΚΟΥΖΑΣ: Και ένας του ΠΑ.ΣΟ.Κ.!
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι πάντως πλειοψηφία στην Αίθουσα. 'Ενας μόνο είναι του ΠΑ.ΣΟ.Κ.
ΓΕΩΡΓΙΟΣ ΔΡΥΣ (Υφυπουργός Οικονομικών): Η Νέα Δημοκρατία προηγουμένως μέτραγε πόσοι Βουλευτές είναι παρόντες από το ΠΑ.ΣΟ.Κ. Φθάσαμε στο σημείο, κύριοι συνάδελφοι, να γίνετε επιμελητές, του Κοινοβουλίου μετρώντας τις παρουσίες των Βουλευτών του ΠΑ.ΣΟ.Κ. Δεν σας αρμόζει αυτός ο ρόλος.
ΠΡΟΕΔΡΕΥΩΝ (Νικόλαος Κατσαρός): Πάντως, κύριε Υπουργέ, είναι προτιμότερο να μην αναφέρονται αυτά. Σας παρακαλώ, μην αναφέρετε.
ΓΕΩΡΓΙΟΣ ΔΡΥΣ (Υφυπουργός Οικονομικών): Εντάξει, κύριε Πρόεδρε. Αλλά τόση ώρα άκουγα με ψυχραιμία αυτές τις λαϊκίστικες εξάρσεις της Νέας Δημοκρατίας.
ΠΡΟΕΔΡΕΥΩΝ (Νικόλαος Κατσαρός): Σημειώνονται στα Πρακτικά και δημιουργείται πρόβλημα...
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, δεν έχω αντίρρηση, αν διαγραφούν αυτά που ελέχθησαν προηγούμενα για τους παρόντες Βουλευτές του ΠΑ.ΣΟ.Κ., να διαγραφούν και τα όσα ανέφερα για τους παρόντες Βουλευτές της Νέας Δημοκρατίας.
Κύριοι συνάδελφοι, αντί για αυτές τις "κορώνες" που αναφέρατε, θα ήταν προτιμότερο να σταθούμε επί των συγκεκριμένων άρθρων και των συγκεκριμένων αρχών που διέπουν το νομοσχέδιο που συζητάμε. Δυστυχώς όμως τίποτε ουσιαστικό δεν αναφέρατε για το νομοσχέδιο, αλλά προβλέψατε ανύπαρκτους κινδύνους που αναφέρονται στο άρθρο 16, που μιλάει για τη μερική ιδιωτικοποίηση της Ελληνικής Αεροπορικής Βιομηχανίας.
Εγώ, κύριοι συνάδελφοι, δεν θα κάνω το λάθος να απαντήσω σε όλα αυτά τα οποία αναφερθήκατε προηγουμένως. Θα κάνω μία τοποθέτηση επί της αρχής του νομοσχεδίου, και θα πω πολύ λίγα πράγματα για τα άρθρα από 16 έως και 21. Και ελπίζω η Νέα Δημοκρατία να καταθέσει την άποψή της στην κατ' άρθρο συζήτηση.
Κύριοι συνάδελφοι, το νομοσχέδιο αυτό έχει σκοπό την ενσωμάτωση στο Ελληνικό Δίκαιο της Οδηγίας 98/26 του Ευρωπαϊκού Κοινοβουλίου και του Συμβουλίου της 19ης Μαϊου 1998, σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού των χρηματοπιστωτικών μέσων.
Σύμφωνα με το άρθρο 11, παράγραφος 1 της οδηγίας αυτής, τα κράτη-μέλη της Ευρωπαϊκής 'Ενωσης οφείλουν μέχρι την 11η Δεκεμβρίου 1999 να θέσουν σε εφαρμογή τις απαραίτητες νομοθετικές ή κανονιστικές διατάξεις, προκειμένου βεβαίως να προσαρμοσθούν προς το περιεχόμενο των ρυθμίσεών. Ακριβώς για να είμαστε συνεπείς στις ημερομηνίες αυτές, συνεστήθη στις αρχές του 1999 από το Υπουργείο Εθνικής Οικονομίας και Οικονομικών, η αντίστοιχη νομοπαρασκευαστική επιτροπή υπό την προεδρία του Γενικού Διευθυντή Οικονομικής Πολιτικής και άλλων ειδικών επιστημόνων, όπως επίσης εκπροσώπων της ΕΤΕΣΕΠ, της 'Ενωσης Ελληνικών Τραπεζών, του Αποθετηρίου Αξιών Αθηνών, κτλ. η οποία έπειτα από δεκαέξι συνεδριάσεις, τόσο στην ολομέλεια, όσο και στα Τμήματα, ολοκλήρωσε κατά τα τέλη Οκτωβρίου 1999 τη σύνταξη του παρόντος Σχεδίου Νόμου. Αμέσως μετά υπεβλήθη το σχέδιο νόμου στη Βουλή, προκειμένου να ψηφισθεί από το ελληνικό Κοινοβούλιο.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Από όσα γνωρίζω, θέλω να σας διαβεβαιώσω ότι τα περισσότερα μέλη της Ευρωπαϊκής 'Ενωσης έχουν περατώσει την ψήφιση αντίστοιχων νομοσχεδίων και έχουν ενσωματώσει το νόμο αυτό στο εθνικό τους δίκαιο.
Η οδηγία, λοιπόν, 98/26/ΕΚ έχει ένα τριπλό στόχο.
Πρώτον, τον περιορισμό των νομικών κινδύνων που σχετίζονται με τη συμμετοχή στα συστήματα συμψηφισμού πληρωμών σαν συνέπεια πτώχευσης -όπως είπε και ο εισηγητής μας κ. Μηνάς Σταυρακάκης- ενός ή περισσοτέρων συμμετεχόντων.
Δεύτερος στόχος είναι η εξάλειψη των εμποδίων ως προς τη λειτουργία των συστημάτων διασυνοριακών πληρωμών στην Ευρωπαϊκή 'Ενωση και τη διευκόλυνση στην κυκλοφορία των κεφαλαίων.
Τρίτον, τη συμβολή στην ανάπτυξη του νομικού πλαισίου εντός του οποίου θα ασκεί τη νομισματική της πολιτική η Ευρωπαϊκή Κεντρική Τράπεζα και στην προετοιμασία του τελικού, του τρίτου δηλαδή σταδίου, της Οικονομικής και Νομισματικής 'Ενωσης.
Με την οδηγία αυτή επιτυγχάνεται η δημιουργία συνθηκών ασφάλειας δικαίου και διαφάνειας βεβαίως, στα συστήματα πληρωμών και διακανονισμού αξιογράφων μέσω: Πρώτον, της θέσπισης του αμετάκλητου της διαδικασίας μεταφοράς κεφαλαίων. Δεύτερον, της αποφυγής επιπτώσεων στα συστήματα συμψηφισμού σε περιπτώσεις έναρξης διαδικασιών αφερεγγυότητας εναντίον ενός ή περισσοτέρων εκ των συμμετεχόντων και τρίτον, του διαχωρισμού των παρεχομένων ασφαλειών σε ένα σύστημα, από τις συνέπειες εφαρμογής της νομοθεσίας περί της αφερεγγυότητας.
Πιο συγκεκριμένα, η Οδηγία αυτή για την οποία συζητάμε, αφ' ενός μεν υποχρεώνει τα κράτη-μέλη να ενεργούν κατά τέτοιο τρόπο, ώστε το εσωτερικό τους δίκαιο να προσφέρει επαρκή ασφάλεια δικαίου, ώστε να αντιμετωπίζεται η σωστή λειτουργία των συστημάτων πληρωμής, παρά την επέλευση της πτώχευσης ενός συμμετέχοντος σε αυτό, αφ' ετέρου δε, η εφαρμογή της οδηγίας διασφαλίζει ότι η λειτουργία των συστημάτων πληρωμής δεν μπορεί να τεθεί εν αμφιβόλω, να διαταραχθεί δηλαδή ή και να διακοπεί ακόμα, από την εφαρμογή μιας ξένης νομοθεσίας στην περίπτωση συμμετοχής ενός χρηματοπιστωτικού ιδρύματος μιας χώρας μέλους της Ευρωπαϊκής 'Ενωσης ή ακόμα και μιας τρίτης χώρας.
Ο στόχος αυτός μπορεί να επιτευχθεί με τη μέθοδο της εναρμόνισης των εθνικών κανόνων δικαίου.
Η Οδηγία, λοιπόν, αυτούς ακριβώς τους κανόνες θεσπίζει, οι οποίοι εφόσον ενσωματωθούν στο εσωτερικό εθνικό δίκαιο κάθε χώρας, θα είναι κοινοί για όλα τα κράτη-μέλη.
Κύριοι συνάδελφοι, μια σειρά από γεγονότα σχετικά με σημαντικότατα προβλήματα ορισμένων χρηματοπιστωτικών ιδρυμάτων, για παράδειγμα, τα φαινόμενα με την Τράπεζα BCCI, την BANESTO, την BARINGS είχαν διαταράξει εδώ και δεκαπέντε περίπου χρόνια, ιδιαίτερα στις αρχές της δεκαετίας του 1990, την οικονομική πραγματικότητα των χρηματοπιστωτικών αγορών και είχαν οδηγήσει τις αρμόδιες διοικητικές αρχές εποπτείας των συστημάτων πληρωμής, όπως επίσης και τους διαχειριζόμενους και συμμετέχοντες αυτών των συστημάτων, να είναι περισσότερο ευαίσθητοι και προσεκτικοί, ως προς τις συνέπειες που μπορούσαν να προκύψουν για την καλή λειτουργία των συστημάτων αυτών από την επέλευση τραπεζικών πτωχεύσεων ή άλλων σχετικών διαδικασιών αφερεγγυότητας.
'Ετσι, λοιπόν, κατέστη απολύτως αναγκαίο να ευρεθεί, τουλάχιστον σε ευρωπαϊκό πλαίσιο, στα πλαίσια δηλαδή της Ευρωπαϊκής 'Ενωσης, ένας εναρμονισμένος μηχανισμός αντιμετώπισης των προβλημάτων αυτών, επί των συστημάτων πληρωμής και διακανονισμού τίτλων, προκειμένου να αποφευχθεί το ενδεχόμενο ή η περίπτωση αφερεγγυότητας ενός συμμετέχοντος χρηματοπιστωτικού ιδρύματος, διεπομένου από εθνικό ή αλλοδαπό δίκαιο, που θα συμπαρασύρει στην πορεία την ορθή λειτουργία ενός συστήματος, πράγμα βεβαίως που θα έπληττε σημαντικά την πίστη και τη ρευστότητα των χρηματοπιστωτικών εθνικών ή και διεθνών αγορών.
Θεωρούμε ότι ο παρών νόμος, ο οποίος όχι μόνο ενσωματώνει στο κείμενό του τις υποχρεωτικού χαρακτήρα ρυθμίσεις της κοινοτικής οδηγίας, αλλά και εξειδικεύει, στα πλαίσια της εσωτερικής αγοράς κεφαλαίων, τον τρόπο λειτουργίας των συστημάτων πληρωμής, είναι πρωταρχικής σημασίας, γιατί συμβάλλει στη δημιουργία ασφαλείας δικαίου και πλήρους διαφάνειας σε εσωτερικό, αλλά και σε ευρωπαϊκό επίπεδο, κατά τη λειτουργία των συστημάτων πληρωμών και των συστημάτων διακανονισμού αξιογράφων.
Κύριοι συνάδελφοι, η νομική ασφάλεια και διαφάνεια επιτρέπει στους χρηματοπιστωτικούς οργανισμούς, παραδείγματος χάρη στα τραπεζικά ιδρύματα, στις εταιρείες επενδύσεων κλπ., να εκκαθαρίζουν χωρίς ιδιαίτερους νομικούς κινδύνους τις συναλλαγές τους σε εθνικό νόμισμα, σε ευρώ ή σε κάποιο άλλο συνάλλαγμα.
Αυτά όσον αφορά για το συγκεκριμένο νομοσχέδιο.
Επιτρέψτε μου τώρα να πω μερικά πράγματα, πολύ λίγα, σχετικά με όσα αναφέρθηκαν από τους συναδέλφους, οι οποίοι βέβαια βιάστηκαν να απαντήσουν για λογαριασμό μου ότι "ο παρευρισκόμενος Υπουργός δεν θα απαντήσει". Για να μην πω τίποτε άλλο -δεν θέλω να χρησιμοποιώ βαρύγδουπες εκφράσεις, σας αναφέρω τα εξής:
Κύριοι συνάδελφοι, θέλω να σας διαβεβαιώσω ότι είναι τουλάχιστον επικίνδυνο να λέτε αυτά τα πράγματα, για την ΕΑΒ, όταν εμφανίζετε πλήρη άγνοια του στρατηγικού και επιχειρησιακού σχεδίου, το οποίο ήδη σας έχουμε αποστείλει. Την επόμενη ώρα της λήξης της συνεδρίασης της επιτροπής, την περασμένη Πέμπτη ζητήθηκε να αποστείλω στους κυρίους Βουλευτές το Στρατηγικό και Επιχειρησιακό Σχέδιο για τη μετεξέλιξη, για την ανάπτυξη και τις προοπτικές της Ελληνικής Αεροπορικής Βιομηχανίας. Αμέσως σε ελάχιστο χρονικό διάστημα το γραφείο μου απέστειλε στον Πρόεδρο της επιτροπής κ. Γιαννακόπουλο τη σχετική μελέτη, η οποία περιέχει απαντήσεις σε όλα αυτά τα ερωτήματα, τα οποία, κύριοι συνάδελφοι, εσείς θέσατε. Δεν είναι ευθύνη του Υφυπουργού Οικονομικών, αν η Νέα Δημοκρατία για άλλη μια φορά συλλαμβάνεται αδιάβαστη και επικρίνει την Κυβέρνηση για μια σημαντική εξυγιαντική διαδικασία, την οποία ακολουθεί, προκειμένου πράγματι η Ελληνική Αεροπορική Βιομηχανία να μην παραμείνει μόνη της, σαν καλαμιά στον κάμπο, αλλά να προχωρήσει σε στρατηγικές συνεργασίες με τις μεγάλες ευρωπαϊκές ή αμερικανικές εταιρείες, οι οποίες εξειδικεύονται στο χώρο της αεροναυπηγικής.
Μου έκανε εντύπωση μάλιστα, κύριοι συνάδελφοι, η άγνοια όλων αυτών τα οποία σήμερα αποτελούν κανόνα στην Ευρωπαϊκή 'Ενωση. Δεν γνωρίζετε άραγε ότι η μεγάλη γερμανική αεροναυπηγική βιομηχανία "D.A.S.A." έχει κάνει συνεργασία με τη γαλλική "AEROSPATIALE" και ταυτόχρονα πριν από λίγους μήνες είναι σε νέα διαδικασία συνένωσης με την Ισπανική και την Πορτογαλική αεροπορική βιομηχανία, έτσι ώστε να ενταχθούν στη νέα "EUROPIAN DIFENCE COMPANY"; Ούτε αυτό το γνωρίζετε;
Βρισκόμαστε σε μια περίοδο κατά την οποία έχουμε συνενώσεις και συνεργασίες διαφόρων ευρωπαϊκών αεροναυπηγικών βιομηχανιών. Και βέβαια δεν μπορεί η Ελληνική Αεροπορική Βιομηχανία να παραμείνει ο μοναχικός καβαλάρης στο χώρο αυτόν της Νοτιανατολικής Ευρώπης.
Ακριβώς αυτό κάνει λοιπόν το στρατηγικό και επιχειρησιακό σχέδιο.  Περιγράφει βήμα προς βήμα όλες τις ενέργειες, τα μέτρα και τα μέσα τα οποία πρέπει να πάρει η ΕΑΒ Α.Ε., προκειμένου να είναι ανταγωνιστική και ισότιμη στο μεγάλο ευρωπαϊκό χώρο.
Η Νέα Δημοκρατία, κύριοι συνάδελφοι, παρουσιάζει το εξής αντιφατικό και διχαστικό σχήμα. Από τη μια μεριά λέει ότι συμφωνεί επί της αρχής του νομοσχεδίου ότι δηλαδή πρέπει η Ελληνική Αεροπορική Βιομηχανία να ιδιωτικοποιηθεί μερικώς. Αυτό τι σημαίνει; Σημαίνει ότι πρέπει να επιλέξουμε στρατηγικό επενδυτή, ο οποίος δύναται να κατέχει μέχρι το 49% του Μ/Κ.
Δεν θα πάρει το 49%. Δύναται να πάρει μέχρι το 49%. Και βεβαίως να έχει και το μάνατζμεντ. Και αυτός που θα το πάρει προφανώς δεν μπορεί να είναι μία ελληνική επιχείρησης διότι δεν υπάρχει αντίστοιχη ελληνική επιχείρηση, η οποία μπορεί να δώσει την αναγκαία τεχνολογική ώθηση στην ΕΑΒ για να μπορεί να σταθεί ανταγωνιστικά στον ευρωπαϊκό χώρο. Και βεβαίως δεν θέλουμε να τη δώσουμε σε οποιονδήποτε τυχόντα θα ήθελε να ενδιαφερθεί για την ΕΑΒ. Λέμε ότι πρέπει να είναι μία σοβαρή βιομηχανία, να έχει ένα σημαντικό κύκλο εργασιών και να έχει βεβαίως και σοβαρή τεχνογνωσία στον αεροναυπηγικό χώρο.
Εάν εσείς γνωρίζετε κάποια ελληνική επιχείρηση που ενδιαφέρεται να πάρει την ΕΑΒ, κύριοι συνάδελφοι, δεν αποκλείεται, εφόσον έχει τα προαπαιτούμενα ...
ΑΔΑΜ ΡΕΓΚΟΥΖΑΣ: 'Ετσι που την κάνατε δεν μπορεί να την πάρει.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Ρεγκούζα, δέχομαι το διάλογο, γιατί πιστεύω ότι αποτελεί συστατικό στοιχείο της δημοκρατίας. Προφανώς όμως καμία ελληνική βιομηχανία δεν έχει τεχνογνωσία ικανή, το λέω για άλλη μία φορά, για να αναβαθμίσει την ΕΑΒ ως σοβαρό ανταγωνιστή των αντίστοιχων βιομηχανιών.
Εάν όμως παρ'όλα αυτά οι 'Ελληνες επιχειρηματίες, οι ελληνικές επιχειρήσεις θέλουν να συμμετάσχουν στην εξυγίανση και αναβάθμιση της ΕΑΒ, τότε δύναται να το πράξουν σε συνεργασία με μία αντίστοιχη ευρωπαϊκή ή αμερικανική ή οποιαδήποτε άλλη βιομηχανία, η οποία διαθέτει, όμως, τα προαπαιτούμενα.
ΑΔΑΜ ΡΕΓΚΟΥΖΑΣ: Μέσα σε αυτές τις προθεσμίες;
ΓΕΩΡΓΙΟΣ ΔΡΥΣ (Υφυπουργός Οικονομικών): 'Αρα, λοιπόν, συμφωνείτε και εσείς ότι δεν πρέπει η ΕΑΒ να πάει στον πρώτο τυχόντα, αλλά πρέπει να έχει συγκεκριμένα ποιοτικά χαρακτηριστικά ο συνεταίρος της. Χαίρομαι διότι συμφωνούμε σε αυτό.
Κύριοι συνάδελφοι του ΠΑ.ΣΟ.Κ., παρακαλώ να με ακούσετε, διότι έγινε έκκληση προς υμάς, ότι θα ψηφίσετε το περιεχόμενο του νομοσχεδίου. Η Νέα Δημοκρατία ισχυρίζεαι ότι οι διαδικασίες είναι ιδιαίτερα ασφυκτικές, οι χρονικές διαδικασίες είναι πάρα πολύ περιορισμένες.
Εμείς δώσαμε τη σύνοψη του στρατηγικού και επιχειρησιακού σχεδίου της ΕΑΒ. Παρακαλώ, αν δεν το έχετε πάρει, να σας δοθεί, για να το μελετήσετε μέχρι αύριο όπου θα γίνει η συζήτηση των άρθρων. 'Ομως από την Πέμπτη το μεσημέρι το έχω αποστείλει στον πρόεδρο της επιτροπής για να το στείλει στους κυρίους Βουλευτές.
ΝΙΚΟΛΑΟΣ ΓΚΑΤΖΗΣ: Στον πρόεδρο το στείλατε, αλλά στα κόμματα δεν ήλθε.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν είναι ο ρόλος μου αυτός. Είμαι Υφυπουργός Οικονομικών.
'Ακουσα με ιδιαίτερη προσοχή την κριτική της Νέας Δημοκρατίας ότι οι διαδικασίες είναι ιδιαίτερα πιεστικές από πλευράς χρόνου. Λοιπόν, με όλη την ειλικρίνεια που θέλω να ομιλώ προς το Κοινοβούλιο, έχω να σας πω τούτο:
Οι διαδικασίες αυτές εξελίσσονται με βάση το στρατηγικό σχέδιο 1997-2001.  Περιγράφονται βήμα προς βήμα οι ημερομηνίες. Για την καλύτερη προετοιμασία όλων αυτών των βημάτων το Υπουργείο Εθνικής Οικονομίας έχει προσλάβει ως σύμβουλο την ΕΤΕΒΑ. Η ΕΤΕΒΑ ανέθεσε σε ένα διεθνή οίκο, ο οποίος είναι εξειδικευμένος σε τέτοια θέματα, να μας προτείνει την καλύτερη διαδικασία για την αναβάθμιση, τον εκσυγχρονισμό και βεβαίως τη διερεύνηση των αγορών και την ανεύρεση του κατάλληλου συνεταίρου. Αυτός ο οίκος είναι ο οίκος BOOZ- ALLEN AND HAMILTON ο οποίος βεβαίως έκανε μία συγκεκριμένη μελέτη, που εγκρίθηκε από το Διοικητικό Συμβούλιο της ΕΑΒ και με βάση αυτά προχωρούμε.
Μου κάνει εντύπωση, κύριοι συνάδελφοι, ότι έρχεστε ανέτοιμοι όσον αφορά το μέγεθος και την πολυπλοκότητα του προβλήματος, Ισχυρίζεσθε ότι τα χρονικά όρια είναι ιδιαίτερα περιορισμένα, όταν όμως ουδείς εκ των συμμετεχόντων περίπου δέκα διεθνούς κύρους επιχειρήσεις δεν έχουν εκφράσει αντίστοιχο αίτημα. Και πάλι αν υπάρξει τέτοιο αίτημα, ο σύμβουλος του δημοσίου θα το εξετάσει, και θα εισηγηθεί προς το Υπουργείο Εθνικής Οικονομίας τη λήψη των κατάλληλων μέτρων. 'Εχουμε προσλάβει σύμβουλο την ΕΤΕΒΑ, η οποία νομίζω είναι καθ' όλα ικανή να αναλάβει το έργο αυτό. Η ΕΤΕΒΑ προχωρεί το έργο. Οι συμμετέχοντες στη διαδικασία ανέρχονται σε δέκα και είναι από τις μεγαλύτερες εταιρείες στο χώρο της αεροναυπηγικής. Δυστυχώς οι Βουλευτές της Νέας Δημοκρατίας, χωρίς να γνωρίζουν επαρκώς το αντικείμενο ισχυρίζονταν ότι οι χρονικές διαδικασίες είναι ιδιαίτερα περιορισμένες. Κύριοι συνάδελφοι, δεν είναι ο ρόλος σας αυτός.
Αν θέλετε να παίξετε το ρόλο του συμβούλου της Κυβέρνησης τότε πρέπει να το πείτε για να σας αξιοποιήσουμε καταλλήλως.
'Ακουσα διάφορα για τη στρατηγική σημασία, για τη στρατηγική συνεργασία, για τη στρατηγική συμμαχία που πρέπει να κάνει η ΕΑΒ με διάφορους ευρωπαϊκούς οίκους. Αυτά κατά την άποψη του κ. Σιούφα, ο οποίος δεν κάθησε να ακούσει τον αντίλογο. Δεν θέλει η Νέα Δημοκρατία τον αντίλογο στο Κοινοβούλιο. Αγορεύουν οι Βουλευτές της Νέας Δημοκρατίας με δικανικό τρόπο και μετά απέρχονται από το Κοινοβούλιο. 'Οφειλε ο κ. Σιούφας να είναι εδώ για να ακούσει τον αντίλογο, όπως είναι παρών ο κ. Κασσίμης, ο οποίος είχε θέσεις, απόψεις, αλλά παρευρίσκονται στις συζητήσεις. Λέει ο κ.  Σιούφας "αποτελεί βάναυση πρόκληση, αποτελεί επιπολαιότητα και θράσος της Κυβέρνησης, αποτελεί παραχώρηση σημαντικού εθνικού πλούτου".  Γιατί αποτελεί θράσος, επιπολαιότητα και πρόκληση; Επειδή προσπαθούμε να εξυγιάνουμε την ΕΑΒ, της οποίας γνωρίζετε τα χρέη και τις ζημιές που έχει επισωρεύσει μέχρι σήμερα;
ΔΗΜΗΤΡΙΟΣ ΣΙΟΥΦΑΣ: Είμαι εδώ, κύριε Δρυ, και σας παρακολουθώ, δεν απουσιάζω.
ΓΕΩΡΓΙΟΣ ΔΡΥΣ (Υφυπουργός Οικονομικών): Επειδή σας προκάλεσα, ήρθατε και σας τιμά αυτό.
ΔΗΜΗΤΡΙΟΣ ΣΙΟΥΦΑΣ: Αυτό σημαίνει ότι σας παρακολουθούσα.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν ήσασταν προηγουμένως στην Αίθουσα.
Γιατί αποτελεί πρόκληση; Γνωρίζετε πολύ καλά ότι από τη ίδρυσή της το 1975 η ΕΑΒ έχει σημαντικότατες ζημιές και σοβαρά ελλείμματα, τα οποία κάθε φορά καλείται ο κρατικός προϋπολογισμός να καλύψει. Αν η ΕΑΒ μπορεί το 2001 να έχει ένα ισοσκελισμένο προϋπολογισμό, αυτό θα συμβεί με τη κάλυψη των ελλειμμάτων και τη μετοχοποίηση των ζημιών, τα οποία ανέλαβε ο κρατικός προϋπολογισμός. Τι θέλετε; Να συνεχίσουμε να έχουμε ζημιογόνες Δημόσιες Επιχειρήσεις οι οποίες ουσιαστικά θα καταναλώνουν κοινωνικά κεφάλαια, δηλαδή θα καταναλώνουν τα χρήματα των φορολογουμένων πολιτών;
Κάνουμε μία προσπάθεια αφ' ενός να αναβαθμίσουμε την ΕΑΒ, να πάρουμε ένα συνεταίρο που θα έχει κύρος και αξιοπρέπεια σε ευρωπαϊκό επίπεδο και αφ' ετέρου να σταματήσει αυτή η ελλειμματική λειτουργία της Ε.Α.Β. Αυτό μπορεί να λέγεται πρόκληση ή επιπολαιότητα ή θράσος; Νομίζω ότι αυτά είναι υπερβολές.
Δεν ζητήσαμε από τους Βουλευτές μας να ψηφίσουν εν μία νυκτί και μάλιστα σε κάποια μεταμεσονύκτια συνεδρίαση κύριε Σιούφα, μία τροπολογία που δεν την γνωρίζουν. Το άρθρο αυτό το φέραμε στην αρμόδια Διαρκή Επιτροπή, το συζητήσαμε επί τρεις ημέρες, επί δέκα ίσως και παραπάνω ώρες. Ακούσαμε τις παρατηρήσεις του κ. Κασσίμη. Τα Πρακτικά είναι εδώ. Ουδείς μπορεί να πει ότι ο κ. Κασσίμης δεν είχε συγκεκριμένες παρατηρήσεις. Και βεβαίως η Επιτροπή ενέκρινε τη συγκεκριμένη διάταξη. Πού βλέπετε εσείς, ότι αποσπάμε χωρίς να το ξέρουν από τους Βουλευτές μας, την ψήφο τους για ένα άρθρο το οποίο υποθηκεύει τα εθνικά συμφέροντα ή τι άλλο μεγαλόστομο αναφέρατε πριν. Ε, λοιπόν, κύριοι συνάδελφοι, ας σοβαρευτούμε. Διαβάστε πρώτα το Επιχειρησιακό και Στρατηγικό σχέδιο της ΕΑΒ και μετά στην κατ' άρθρο συζήτηση να πούμε κατά πόσο προασπίζονται τα επιχειρησιακά συμφέροντα της ΕΑΒ.
'Ερχομαι να πω μερικά πράγματα για το άρθρο 17. Πράγματι ο κ.                   Κασσίμης το έθεσε αυτό την προηγούμενη φορά. Και οφείλω να θυμίσω σε όσους παρακολουθούν τις εργασίες του Κοινοβουλίου ότι καλέσαμε εδώ τον Πρόεδρο του Χρηματιστηρίου Παραγώγων. Και τον ρώτησε ο κ. Κασσίμης γιατί χρειάστηκε η διάταξη αυτή. Είναι ακριβές αυτό που λέω, κύριε Κασσίμη;
ΘΕΟΔΩΡΟΣ ΚΑΣΣΙΜΗΣ: Ναι.
ΓΕΩΡΓΙΟΣ ΔΡΥΣ (Υφυπουργός Οικονομικών): Ο Πρόεδρος  του Χρηματιστηρίου Παραγώγων Αθηνών απήντησε ότι αυτό προέκυψε κατά τη διάρκεια λειτουργίας των πρώτων οκτώ μηνών του Χρηματιστηρίου Παραγώγων Αθηνών.
Δεν είχε προβλέψει αυτήν την αναγκαιότητα. Δεν είναι κακό, λοιπόν, να διαπιστώνεται η αναγκαιότητα θεσμοθέτησης ενός νέου μέτρου. Καλό θα ήταν βεβαίως να είχε προβλεφθεί αυτό πριν από οκτώ μήνες, όταν θεσμοθετήθηκε το Χρηματιστήριο Παραγώγων Αθηνών. Δεν υποκρύπτεται ύποπτη διάταξη στο άρθρο αυτό.
'Ερχομαι στο άρθρο 18. Ελέχθησαν από τη Νέα Δημοκρατία υπερβολές.  Θέλω να σας διαβεβαιώσω ότι δεν πρόκειται να μετατραπεί το σύνολο των Λιμενικών Ταμείων της χώρας σε ανώνυμες εταιρείες. Βεβαίως υπάρχει ένα μοντέλο, το οποίο αναφέρεται στον Οργανισμό Λιμένος Πειραιώς και στον Οργανισμό Λιμένος Θεσσαλονίκης. 'Ομως δεν είναι μόνο αυτά τα μεγάλα λιμάνια τα οποία έχει η χώρα. Υπάρχουν έντεκα τέτοια λιμάνια, π.χ. της Αλεξανδρούπολης, του Βόλου, του Ηρακλείου, της Κέρκυρας, της Ηγουμενίτσας κλπ. Αυτά τα λιμάνια δεν μπορούν να λειτουργήσουν με το "σχήμα" των Λιμενικών Επιτροπών.
Τα Λιμενικά Ταμεία θα υποβάλουν πρόταση αλλαγής του σχήματος διοίκησης και η κοινή Διϋπουργική Επιτροπή θα αποφασίσει για τη μετατροπή τους σε ανώνυμες εταιρείες, όπου μοναδικός μέτοχος θα είναι το κράτος.  'Αρα θα λειτουργούν με βάση το ν. 2190 περί Α.Ε.. 'Αλλη μια φορά θέλω να σας διαβεβαιώσω ότι όλοι αυτοί οι φόβοι τους οποίους εξέφρασε ο κ. Κασσίμης δεν μπορούν να υπάρχουν. Προφανώς για τα μεγάλα έργα και τα έργα υποδομών θα ακολουθηθούν όλες εκείνες οι διαδικασίες της διαφάνειας και της αξιοκρατίας, οι οποίες προβλέπονται για την εκτέλεση των δημοσίων έργων.
Κύριε Κασσίμη όπου συμπίπτουμε έχω όλο το θάρρος να το αναγνωρίσω.  'Ομως επειδή πρόκειται για άρθρο το οποίο αφορά τον κ. Σουμάκη που βρίσκεται στην Κορέα θα τον ενημερώσω και εφόσον συμφωνήσει θα το βάλουμε σαν διάταξη. Δεν υπάρχει λόγος να διαφωνούμε γι αυτό.
Νομίζω ότι η Νέα Δημοκρατία -δεν γνωρίζω τη φιλοσοφία του Κομμουνιστικού Κόμματος Ελλάδος και των άλλων κομμάτων που απουσιάζουνκατανοεί ότι ένα λιμάνι εθνικής σημασίας δεν μπορεί να διοικείται από την Λιμενική Επιτροπή. Φανταστείτε το λιμάνι του Ηρακλείου. Είναι ένα λιμάνι με διεθνή εμβέλεια. Δεν μπορεί να διοικείται από το Δήμο Ηρακλείου. Ούτε το λιμάνι Ηγουμενίτσας μπορεί να διοικείται από το Δήμο Ηγουμενίτσας, ούτε το λιμάνι της Κέρκυρας από το Δήμο της Κέρκυρας. 'Αρα όσον αφορά το σχήμα νομίζω ότι πρέπει όλοι να συμφωνήσουμε ότι αποτελεί ένα βήμα προς τα εμπρός για την καλύτερη ανάπτυξη των ελληνικών λιμένων.
'Ερχομαι στο θέμα για το οποίο εγένεντο δύο παρατηρήσεις από τους εκπροσώπους των εργαζομένων. Κάνω την εξής δήλωση: Πρώτον όσον αφορά τα ασφαλιστικά ζητήματα, ξαναλέω ότι η διάταξη που είχε συμφωνηθεί μεταξύ των εκπροσώπων των εργαζομένων και του Υπουργείου Εμπορικής Ναυτιλίας εξακολουθεί να ισχύει. Επομένως σε ασφαλιστικό νομοσχέδιο θα υπάρχει διάταξη που θα διασφαλίζει πλήρως τα ασφαλιστικά δικαιώματα των εργαζομένων στα Λιμενικά Ταμεία.
Δεύτερον έχω μία συμπλήρωση, μετά το τέλος της παραγράφου 18 εκεί που λέει: "έσοδα των εκ μετατροπής προερχομένων ανωνύμων εταιρειών προκειμένου να υπολογιστούν τα καθαρά κέρδη αυτών με βάση τις ισχύουσες διατάξεις" θα προστεθούν πέντε γραμμές, οι οποίες είναι: "Στο τακτικό προσωπικό του Λιμενικού Ταμείου, που μετατρέπεται σε ανώνυμη εταιρεία καθώς και το προσωπικό που προσλαμβάνεται στις ανώνυμες εταιρίες του παρόντος άρθρου εφαρμόζονται αναλόγως οι διατάξεις των άρθρων 12ου, 13ου, 14ου παράγραφος 3 και 17ου παράγραφος 3 του ν. 2688/1999 (ΦΕΚ 40Α)".
Είναι ακριβώς το ίδιο κείμενο το οποίο είχε συμφωνηθεί μεταξύ των εκπροσώπων των εργαζομένων και του Υπουργείου Εμπορικής Ναυτιλίας. Λέω για άλλη μία φορά ότι αυτό προστίθεται στο τέλος της παραγράφου 18 και πριν αρχίσει η παράγραφος 19.
'Ερχομαι, κύριοι συνάδελφοι, να πω δύο λόγια για το άρθρο 19.
Το άρθρο 19 αναφέρεται σε ένα πακέτο ειδικών ρυθμίσεων στο πλαίσιο του αναπτυξιακού νόμου για μετεγκατάσταση των μεταποιητικών επιχειρήσεων που επλήγησαν από τον καταστρεπτικό σεισμό της 7ης Σεπτεμβρίου 1999.
Με το άρθρο αυτό αντιμετωπίζονται σοβαρά προβλήματα των επιχειρήσεων  του Νομού Αττικής, με προσθήκη μάλιστα περιελήφθη και ο Νομός Βοιωτίας.       Αφορά, λοιπόν, επιχειρήσεις που επλήγησαν από τον καταστρεπτικό σεισμό και επιθυμούν να μετεγκατασταθούν. Τα προτεινόμενα κίνητρα συμπληρώνουν τα κυβερνητικά μέτρα, τα οποία ήδη έχουν ληφθεί.
Για όσες επιχειρήσεις δεν επιθυμούν τη μετεγκατάστασή τους, παρέχονται οι ενισχύσεις της στεγαστικής υποστήριξης που έχουν ήδη θεσπισθεί.
Για να μην σας κουράζω, γιατί τα λέει αυτά η εισηγητική έκθεση, λαμβάνονται όλα τα αναγκαία μέτρα για τη μετεγκατάσταση των επιχειρήσεων αυτών. Είτε έχουν χαρακτηρισθεί ως κόκκινα κτίρια, δηλαδή επικίνδυνα, είτε ως κίτρινα, δηλαδή επισκευάσιμα, δύνανται να μετεγκατασταθούν σε βιοτεχνικά, σε τεχνολογικά πάρκα ή στη ζώνη της Λαυρεωτικής. Και βεβαίως για να γίνουν αυτά, χρειάζονται οι αντίστοιχες αποφάσεις του Τομέα Αποκατάστασης Σεισμοπλήκτων Βιομηχανίας του Υ.ΠΕ.ΧΩ.Δ.Ε. Με κοινές δε αποφάσεις των Υπουργείων ΠΕ.ΧΩ.Δ.Ε., Εθνικής Οικονομίας και Οικονομικών, κάθε φορά θα εκδίδονται οι κατάλληλες αποφάσεις.
Κύριοι συνάδελφοι, τελείωσα, λέγοντας ότι στο πρώτο αυτό νομοσχέδιο το οποίο συζητά το ελληνικό Κοινοβούλιο στον 21ο αιώνα και στο πρώτο αυτό νομοσχέδιο, το οποίο συζητά το ελληνικό Κοινοβούλιο στην τρίτη χιλιετία, νομίζω ότι δεν έπρεπε η Νέα Δημοκρατία να οξύνει λεκτικά τόσο πολύ την αντιπαράθεσή της με την Κυβέρνηση, διότι τελικά φάνηκε ότι από έλλειψη επαρκούς πληροφόρησης έκανε λάθος στην τοποθέτησή της για τα συγκεκριμένα άρθρα 16, 17, 18, 19 και 20. Είμαι σίγουρος ότι στην κατ' άρθρο συζήτηση και στον ειλικρινή διάλογο που θα αναπτυχθεί μεταξύ των μελών του Κοινοβουλίου, η Νέα Δημοκρατία θα αλλάξει την θέση της απέναντι στα άρθρα αυτά.
Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής 'Αμυνας, Εθνικής Οικονομίας και Οικονομικών, Εξωτερικών και Δικαιοσύνης, κατέθεσαν σχέδιο νόμου: "Κύρωση της συμφωνίας μεταξύ των κρατών-μελών της Συνθήκης του Βορείου Ατλαντικού και των άλλων κρατών που συμμετέχουν στη σύμπραξη για την ειρήνη σχετικά με το νομικό καθεστώς των δυνάμεών τους και του πρόσφατου πρωτοκόλλου στη συμφωνία" παραπέμπεται στην αρμόδια Διαρκή Επιτροπή.
Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν θα παρακολουθήσω τον κύριο Υφυπουργό στη διδακτική προσπάθεια, την οποία κάνει κάθε φορά που έρχεται στο Βήμα ή κάθε φορά που έρχεται σε αντιπαράθεση με τα άλλα κόμματα, υποστηρίζοντας πάντοτε ότι εμείς δεν ξέρουμε τα ζητήματα, ότι έχουμε παντελή άγνοια και ότι αυτός κατέχει το προνόμιο της σοφίας. Διότι έχει προσπαθήσει πάρα πολλές φορές να μου κάνει μαθήματα για οικονομικά, για θέματα τα οποία ασχολείται τα τελευταία χρόνια ο ίδιος και στα οποία εγώ έχω αφιερώσει μια ολόκληρη ζωή -και θα έλεγα ευδόκιμα- και στο εξωτερικό και στην Ελλάδα.
'Οταν, λοιπόν, κύριε Υφυπουργέ, δεν ξέρετε και μιλάτε και λέτε όλα αυτά που λέτε, αυτό δεν τιμά ούτε εσάς ούτε το Κοινοβούλιο. 'Οταν δεν υπάρχει ένα σαφές και σταθερό πλαίσιο για μια πολιτική και τη συγκεκριμένη πολιτική των αποκρατικοποιήσεων, είναι λογικό να μπαίνουμε στην περιπτωσιολογία, όπως κάνει συνεχώς η Κυβέρνηση, και να έχουμε αυτήν την παρωδία πολιτικής αποκρατικοποιήσεων, που βλέπουμε όλα τα τελευταία χρόνια από αυτήν την Κυβέρνηση, η οποία ούτε γνωρίζει από αποκρατικοποιήσεις ούτε πιστεύει στις αποκρατικοποιήσεις, αλλά για το μόνο που ενδιαφέρεται είναι να εισπράξει χρήματα από μετοχοποίηση δημοσίων επιχειρήσεων, να κλείσει τις τρύπες του κρατικού προϋπολογισμού, να εμφανίσει έτσι ότι μειώνονται τα ελλείμματα και να φτάσουμε μ' αυτόν τον τρόπο βεβαίως αισίως στο Μάαστριχτ, αλλά έχοντας στη διαδρομή δημιουργήσει πάρα πολλά προβλήματα. Αυτή είναι η πραγματικότητα. Στην εισπρακτική της μανία, λοιπόν, η Κυβέρνηση, όταν δεν μπορεί πια να επιβάλει άλλους φόρους, έχει βρει τις μετοχοποιήσεις.
Και όλη η σπουδή που επιδεικνύει τον τελευταίο καιρό για μετοχοποιήσεις είναι ακριβώς για να μπορέσει να καλύψει και τον τελευταίο χρόνο, το 2000, τα ελλείμματα του προϋπολογισμού που δεν μπορεί να τα καλύψει με άλλους τρόπους, καθώς και το θέμα του δημοσίου χρέους. Αυτή είναι η πραγματικότητα. Διότι οι μετοχοποιήσεις δεν είναι αποκρατικοποιήσεις. Το έχουμε πει πάρα πολλές φορές. Και όταν δεν έχεις ένα πλαίσιο συγκεκριμένο, στο οποίο να έχεις ιεραρχήσει ποιος είναι ο στόχος της αποκρατικοποίησης, ποιες είναι οι μέθοδοι, ποιες είναι οι προτεραιότητες, λογικό είναι να έρχεται και να πέφτει από τον ουρανό ό,τι σκεφθεί η Κυβέρνηση, ότι μπορεί να αποκρατικοποιηθεί εκείνη τη στιγμή για να εισπράξει χρήματα. Διότι μετοχοποιούνται εταιρείες που είναι φυσικά μονοπώλια, ενώ παραμένουν υπό τον έλεγχο του δημοσίου εταιρείες, που μπορούν να λειτουργήσουν σε καθεστώς ανταγωνισμού.
Θα δώσω ένα παράδειγμα που είχαμε πριν από λίγους μήνες εδώ στη Βουλή. Μετοχοποιείται η ΕΥΔΑΠ, αλλά τομείς όπως τηλεπικοινωνίες και ηλεκτρική ενέργεια, που εμείς έχουμε υποχρέωση συμβατική και από την Ευρωπαϊκή 'Ενωση να δημιουργήσουμε ένα ανταγωνιστικό πλαίσιο, δεν οδηγούνται στην αποκρατικοποίηση. Και τώρα έρχεται η Κυβέρνηση στα μουλωχτά επιτρέψτε μου να πω, να περάσει τη μετοχοποίηση της ΕΑΒ, μιας επιχείρησης που έχει πολύ μεγάλη σημασία για την εθνική άμυνα και που δεν θα ήταν στην προτεραιότητα οποιασδήποτε κυβέρνησης είχε μια συνεκτική και συνεπή πολιτική αποκρατικοποίησης, όπως δεν έχει αυτή η Κυβέρνηση, δυστυχώς. Διότι όταν φέραμε πριν από λίγο καιρό εμείς εδώ στη Βουλή ένα συγκεκριμένο θεσμικό πλαίσιο για τις αποκρατικοποιήσεις, που ιεραρχούσε και τις προτεραιότητες που προέβλεπε και τις διάφορες μεθόδους με τις  οποίες θα μπορούσε να γίνει αποκρατικοποίηση, η Κυβέρνηση μετ' επαίνων το απέρριψε λέγοντας ότι η ίδια έχει τη δική της πολιτική. Ποια είναι η δική της πολιτική; 'Ο,τι βλέπουμε, ό,τι μπορεί να μας δώσει ορισμένα χρήματα πάμε και το ξεπουλάμε; Αυτή είναι η πολιτική; Και θέλετε αυτό να το θεωρήσουμε πολιτική αποκρατικοποίησης, κύριε Υφυπουργέ; Η πρώτη προτεραιότητα είναι να μετοχοποιήσουμε το νεράκι και την εθνική άμυνα; Διότι εδώ υπάρχουν πραγματικά ζητήματα. Βεβαίως αναγνωρίζουμε και γνωρίζουμε -θα σας απαντήσω γιατί αυτά τα περί άγνοιας, που λέτε, νομίζω ότι δεν είναι καθόλου σοβαρά, αστεϊσμοί είναι- ότι υπάρχει ένα θέμα ευρωπαϊκής αμυντικής συνεργασίας στην παραγωγή αεροσκαφών. Αυτό σημαίνει απλώς ότι η ΕΑΒ θα μπορούσε να διασπαστεί σε δύο κομμάτια, το κομμάτι που θα μετέχει στην παραγωγή του ευρωπαϊκού αεροσκάφους του eurofighter  και το κομμάτι που ασχολείται με την επισκευή των ελληνικών αεροσκαφών, το οποίο έχει εξαιρετική σημασία και δεν θα έπρεπε σε καμία περίπτωση να δοθεί στη διοίκηση ξένων επιχειρήσεων. Είναι δυνατόν ξένες επιχειρήσεις με έδρα και συμφέροντα και μετοχική σύνθεση που εδράζονται στο εξωτερικό να είναι υπεύθυνες για την επισκευή των ελληνικών αεροσκαφών; Καλά για την ευρωπαϊκή συμπαραγωγή του eurofighter. Οι επισκευές; Ποιος θα είναι υπεύθυνος για τις επισκευές των αεροπλάνων μας; Ποιος θα είναι υπεύθυνος για το αν θα πέφτουν τα αεροπλάνα και θα σκοτώνονται ελληνόπουλα πιλότοι, αν θα μπορούν πραγματικά να αναχαιτίσουν τον εξ ανατολών κίνδυνο; Είμαστε στην ίδια κατάσταση εμείς με την Ολλανδία και τη Γερμανία και τις άλλες χώρες που δεν αντιμετωπίζουν αυτήν τη στιγμή καμιά επιβουλή; Δεν είναι γνωστό ότι έχουμε τον εξ ανατολών κίνδυνο; Δεν είναι γνωστό ότι πρέπει να έχουμε εθνική υπευθυνότητα για να μπορέσουμε να αντιμετωπίσουμε αυτά τα ζητήματα;
Και γιατί στο κάτω κάτω έρχεται αυτό το άρθρο στο συγκεκριμένο νομοσχέδιο και δεν συνυπογράφεται το νομοσχέδιο από τον Υπουργό της Εθνικής 'Αμυνας; Είναι δυνατόν να ψηφίσουμε ένα νομοσχέδιο  που προβλέπει την αποκρατικοποίηση μιας κατ' εξοχήν αμυντικής βιομηχανίας και που δεν έχει το θάρρος ή την πολιτική βούληση να το υπογράψει ο Υπουργός Εθνικής 'Αμυνας; Δεν συνυπογράφεται από τον Υπουργό της Εθνικής 'Αμυνας. Αυτοί που συνυπογράφουν το νομοσχέδιο είναι οι Υπουργοί Εθνικής Οικονομίας και Οικονομικών ο κ. Παπαντωνίου, Ανάπτυξης, Περιβάλλοντος, Χωροταξίας και Δημοσίων 'Εργων, Εργασίας και Κοινωνικών Ασφαλίσεων, Υγείας και Πρόνοιας, Εμπορικής Ναυτιλίας ο κ. Σουμάκης -πολύ σωστά εφόσον περιλαμβάνει και αυτό για τα λιμάνια- Μακεδονίας Θράκης. Πού είναι η υπογραφή του κ. Τσοχατζόπουλου; Συμφωνεί ο κ. Τσοχατζόπουλος μ' αυτό το άρθρο; Και αν συμφωνεί, γιατί δεν υπογράφει το νομοσχέδιο; Είναι παράλογο και λαϊκίστικο, όπως σε υψηλούς τόνους έλεγε ο κύριος Υφυπουργός, εμείς να ζητούμε να δοθούν εξηγήσεις και από τον Υπουργό Εθνικής 'Αμυνας;
Ποιός θα μας πείσει από την πλευρά της Κυβέρνησης ότι δεν υπάρχουν κίνδυνοι για την εθνική άμυνα; Ο κ. Δρυς; Ο ίδιος ο Υπουργός Εθνικής Οικονομίας δεν ήρθε στην επιτροπή ούτε τώρα στην Ολομέλεια να υποστηρίξει την πολιτική του. Αν μπορεί αυτό το πράγμα να λέγεται πολιτική! Ξεπουλάμε τα πάντα, προκειμένου να κλείσουμε τις τρύπες του δημοσίου. Και περιμένει από τον Υφυπουργό κ. Δρυ, ο οποίος δεν είναι και καθ' ύλην αρμόδιος για τα θέματα των αποκρατικοποιήσεων, να υποστηρίξει αυτές τις συγκεκριμένες διατάξεις.
Οι υψηλοί τόνοι και οι ισχυρισμοί σας, κύριε Υφυπουργέ, νομίζω ότι ήταν εντελώς άστοχοι. 'Αλλωστε είναι γνωστή η τακτική της Κυβέρνησης.  'Οταν βρίσκεται σε αδυναμία, είτε χρησιμοποιεί τους υψηλούς τόνους, είτε προσπαθεί να συσκοτίσει την κατάσταση, να κάνει το άσπρο μαύρο. Την είδαμε αυτήν την τακτική, όχι μόνο στη συζήτηση του συγκεκριμένου νομοσχεδίου, αλλά και σε μια άλλη διάσταση της πολιτικής, αυτή που αφορά τη δραχμή. Είχαμε επί πολλά χρόνια την Κυβέρνηση να υποστηρίζει ότι θα μπούμε στην ΟΝΕ με τη σκληρή δραχμή. Οδήγησε την οικονομία σε αδιέξοδο.  Το τελευταίο τρίμηνο του 1997, τους πρώτους μήνες του 1998 τα επιτόκια είχαν ανέβει ψηλά, γιατί ακριβώς η πολιτική της σκληρής δραχμής που ακολουθούσε τότε η Κυβέρνηση είχε φθάσει σε αδιέξοδο και ήταν μια πολιτική, η οποία δεν είχε καμία αξιοπιστία. Οδηγήθηκε η Κυβέρνηση σε υποτίμηση της δραχμής 14% τον Μάρτιο του 1998, υποχρεώθηκε να κάνει υποτίμηση. Εμφανίστηκε και μας είπε "μεγάλη εθνική επιτυχία, έκανα εγώ αυτήν την αναπροσαρμογή, ήταν μέρος της πολιτικής μου κλπ." Επισημάναμε τότε ότι αυτή η υποτίμηση θα δημιουργούσε πληθωρισμό. 'Αργησε η Κυβέρνηση να το καταλάβει. Μας κατηγορούσε τότε. Το κατάλαβε και άλλαξε την πολιτική. Ανέστρεψε παραπάνω από το ήμισυ την υποτίμηση που είχε κάνει το Μάρτιο του 1998, αποδεχόμενη την κριτική που της κάναμε για τη δημιουργία πληθωρισμού, που θα  μπορούσε να είχε αποτρέψει την είσοδο της Ελλάδος στην ΟΝΕ. Μάζεψε, λοιπόν, την πολιτική της για τη δραχμή. Και τώρα ήρθε, επειδή ακριβώς έχουν δημιουργηθεί άλλου είδους αντινομίες στην πολιτική -υπήρχε η προσδοκία ότι θα γινόταν- να ανατιμήσει και την κεντρική ισοτιμία. Και αυτό το παρουσίασε ως ένα μέρος δήθεν κάποιου σχεδιασμού. Τι σχεδιασμός; Εδώ προχωράμε στο δρόμο σκουντουφλώντας και αν μπορούμε να αποφύγουμε καμιά πέτρα την αποφεύγουμε. Αυτή είναι η πολιτική που κάνει η Κυβέρνηση, με κλειστά μάτια προχωράει ειδικά στο θέμα της δραχμής. Το ίδιο κάνει, δυστυχώς, και στο θέμα των αποκρατικοποιήσεων. Είναι δυνατόν να το θεωρήσουμε αυτό σοβαρή πολιτική, σχεδιασμό, συνέπεια, αξιοπιστία;
Και δεν είναι μόνο το ζήτημα της ανατίμησης της δραχμής. Είναι και ένα άλλο ζήτημα, που θα μας απασχολήσει στις συνεχείς συνεδριάσεις, το ζήτημα που έχει προέλθει από τον ανατοκισμό των δανείων, το οποίο δεν βρίσκεται στο νομοσχέδιο, αλλά όλοι ενδιαφέρονται γι' αυτό το νομοσχέδιο όχι γιατί πραγματικά προσαρμόζει το ελληνικό δίκαιο προς την οδηγία 9826 του Ευρωπαϊκού Κοινοβουλίου, αλλά γιατί η Κυβέρνηση υποσχέθηκε πριν από τις γιορτές ότι θα φέρει εδώ στο πρώτο νομοσχέδιο, αμέσως μετά το άνοιγμα της Βουλής, ρύθμιση για τα παλαιά δάνεια τα οποία είχαν επιβαρυνθεί με τους τόκους εξ ανατοκισμού και άλλους τόκους ποινής. Τι έκανε η Κυβέρνηση; Είχε ανακοινώσει ότι η ρύθμιση θα είχε μια συγκεκριμένη κατεύθυνση, το διπλάσιο, τριπλάσιο, τετραπλάσιο του αρχικού κεφαλαίου, ανάλογα με το χρόνο σύναψης του δανείου. Δεν την έφερε στο Κοινοβούλιο βεβαίως -το συζήτησαν οι συνάδελφοι του ΠΑ.ΣΟ.Κ.- αλλά έδωσε στη δημοσιότητα μια ρύθμιση, η οποία ήταν σκέτος εμπαιγμός. Αντί για το διπλάσιο, τριπλάσιο, τετραπλάσιο του αρχικού κεφαλαίου, η ρύθμιση αυτή προέβλεπε το διπλάσιο, τριπλάσιο και τετραπλάσιο του αρχικού κεφαλαίου προσαυξημένο και με τους τόκους υπερημερίας και με τους τόκους ποινής μέχρι την καταγγελία του δανείου. Δηλαδή στην ουσία μπορεί να έχει δεκαπλασιασθεί και εικοσιπλασιασθεί το αρχικό κεφάλαιο ανάλογα με το πότε καταγγέλθηκε το δάνειο και εκτός αυτού η ρύθμιση εξαιρούσε τους συνεπείς οφειλέτες, οι οποίοι είχαν προβεί σε εθελουσίες ρυθμίσεις με τις τράπεζες ή είχαν υπαχθεί σε κάποιες άλλες ρυθμίσεις.
Και τώρα η Κυβέρνηση αναγκάζεται να κάνει κι αυτό, διότι δεν υπάρχει συνέπεια στην πολιτική. Εγώ δεν θα πω ότι η πολιτική της υπαγορεύεται από τις κρατικές τράπεζες, που κι αυτό έχουμε σοβαρές ενδείξεις ότι γίνεται, αλλά έρχεται τώρα, το συζητά στην Κοινοβουλευτική της Ομάδα και θα το αλλάξει πάλι, διότι δεν υπάρχει κατεύθυνση, δεν υπάρχει πολιτική. Αυτό είναι το πρόβλημα ότι πάμε και όπου μας βγάλει ο καιρός. Ξεκινάμε και όπου βγούμε. Ε, δεν είναι πολιτική αυτή. Και έρχεσθε και μας κατηγορείτε ότι "δεν ξέρετε και δεν κάνετε και δεν δείχνετε". Απορία ψάλτου, βηξ, κύριε Υφυπουργέ.
Και εγώ θέλω να επιμείνω πάλι στο θέμα της συνυπογραφής για το συγκεκριμένο θέμα, κύριε Υφυπουργέ, για την Ε.Α.Β., αρμοδιότητας του Υπουργού Εθνικής 'Αμυνας. Αν δεν δούμε την υπογραφή του Υπουργού Εθνικής 'Αμυνας, αν δεν έρθει εδώ στο Κοινοβούλιο να μας εξηγήσει, να μας πείσει ότι δεν υπάρχουν κίνδυνοι για την εθνική ασφάλεια και για την εθνική άμυνα από αυτήν τη ρύθμιση για την Ε.Α.Β., εμείς δεν μπορούμε παρά να θέσουμε όλους τους Βουλευτές προ των ευθυνών τους στο συγκεκριμένο αυτό ζήτημα. Δεν θα το αφήσουμε να περάσει έτσι. 'Ολοι οι Βουλευτές θα πρέπει να ξέρουν τι ψηφίζουν και να ψηφίσει ο καθένας με τη δική του φωνή για το συγκεκριμένο, όταν θα γίνει η συζήτηση επί των άρθρων.
Κύριε Υφυπουργέ, νομίζω ότι και η κοινοβουλευτική τάξη επιβάλλει, γιατί το ζητήσαμε, να αποσυρθεί το άρθρο που αφορά την Ε.Α.Β. Στα υπόλοιπα άρθρα υπάρχουν βελτιώσεις, που μπορούν να γίνουν. Στο θέμα της κύρωσης βεβαίως δεν έχουμε καμία αντίρρηση. 'Εχουμε πει ότι θα ψηφίσουμε την κύρωση, αλλά θα μας υποχρεώσετε, αν δεν αποσύρετε το άρθρο για την Ε.Α.Β., να απόσχουμε από την ψηφοφορία σαν ένδειξη ότι εμείς δεν πρόκειται με τη σιωπή μας, με τη συνενοχή μας να επικυρώσουμε αυτές τις διαδικασίες.
Ζητήσαμε την απόσυρση του συγκεκριμένου άρθρου, άρθρου που δεν υπογράφεται από τον Υπουργό Εθνικής 'Αμυνας. Δηλαδή στην πραγματικότητα δεν είστε και τυπικά εντάξει. Γιατί δεν υπογράφει ο Υπουργός Εθνικής 'Αμυνας; Υπάρχει εσωκομματική διαφωνία; Διαφωνεί, συμφωνεί; Δεν πρέπει να έρθει εδώ στο Κοινοβούλιο να μας εξηγήσει; Δεν πρέπει ο Υπουργός Εθνικής Οικονομίας και Οικονομικών να έρθει εδώ στο Κοινοβούλιο να μας εξηγήσει; Γιατί κρύβονται; Για να κρύψουν τις διαφωνίες τους; Γι' αυτό κρύβονται και οι δύο και αφήνουν το άχαρο έργο της υποστήριξης αυτού του άρθρου σε εσάς, κύριε Υφυπουργέ;
Δεν θα συμμετάσχουμε στην ψηφοφορία σαν ένδειξη της βαθιάς μας αντίθεσης σε αυτό το συγκεκριμένο άρθρο.
Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ο κ. Σιούφας έχει το λόγο.
ΘΕΟΔΩΡΟΣ ΚΑΣΣΙΜΗΣ: Εγώ ως Εισηγητής θα δευτερολογήσω.
ΠΡΟΕΔΡΕΥΩΝ (Λουκάς Αποστολίδης): 'Ο,τι θέλει ο φίλος ο κ. Κασσίμης. 
ΠΡΟΚΟΠΗΣ ΠΑΥΛΟΠΟΥΛΟΣ: Να μη γραφτεί αυτό για καμία ρύθμιση, γιατί υπάρχει και προηγούμενο, ό,τι πει ο κ. Κασσίμης.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακολούθησα με προσοχή την τοποθέτηση την οποία έκανε ο κύριος Υφυπουργός, δυστυχώς, όμως, στα θέματα που τέθηκαν στην Αίθουσα, δεν απήντησε σε κανένα.
Εμείς δεν κάνουμε τις τοποθετήσεις, κύριε Υπουργέ, ούτε από βιασύνη, ούτε για να αντιπολιτευθούμε την Κυβέρνηση. Προσπαθούμε να αναδείξουμε την ουσία των ρυθμίσεων, προσπαθούμε να επισημάνουμε τις παραλείψεις τις οποίες έχετε, τις παραλείψεις που μπορούν να κάνουν καλύτερα τα νομοθετήματά σας, τα σφάλματα τα οποία κάνετε και η δουλειά της Βουλής είναι να επεξεργάζεται και να δίνει στον ελληνικό λαό και σε χρήση και εφαρμογή νόμους, οι οποίοι να μη χρειάζονται μετά παρέλευση μίας εβδομάδας να τροποποιηθούν, γιατί έγιναν στο γόνατο με το σύνηθες σπόρ της Κυβέρνησης, τη γονατογραφία.
Οι καταγγελίες τις οποίες έκανα, στηρίζονται σε δύο πράγματα, κύριε Υπουργέ, και δυστυχώς ήρθατε να τα επιβεβαιώσετε, προσπαθώντας να ακυρώσετε τα επιχειρήματά μου. Είπατε ότι υπάρχει στρατηγικό σχέδιο για την εξυγίανση και την ανάπτυξη της Ε.Α.Β. από το 1997.
Γιατί έπρεπε να φθάσουμε στο 2000 για να έρθετε να διορθώσετε το νομοθετικό πλαίσιο, που θα σας έδινε τη δυνατότητα να κάνετε τη διακήρυξη και τη μετοχοποίηση της εταιρείας; Αυτό είναι το πελώριο ερώτημα και συνεπώς η επίκλησή σας για την ΕΤΒΑ, για τους συμβούλους τους διεθνείς και έγκυρους που χειρίζονται αυτού του είδους τα ζητήματα, δεν πείθει κανένα.
Εμείς εδώ στην Εθνική Αντιπροσωπεία δεν είμαστε τεχνοκράτες για να ξέρουμε τις λεπτομέρειες με τις οποίες γίνονται οι διαδικασίες αυτές είτε εδώ είτε στο εξωτερικό. Εμείς είμαστε πολιτικό Σώμα που βουλεύεται.  Εμείς αναδεικνύουμε πολιτικά ζητήματα και προσπαθούμε μαζί με τον έλεγχο να σας δείξουμε και το σωστό δρόμο για να μην κάνετε μεγαλύτερη ζημιά στην πατρίδα από ρυθμίσεις, οι οποίες δεν έχουν διαφάνεια. Και η διακήρυξη την οποία έχετε κάνει, δεν έχει την απαιτούμενη διαφάνεια.
Θέμα πρώτον. Τι σας είπαν οι συνάδελφοί μου; Εγώ δεν το παρακολούθησα το θέμα στη Διαρκή Επιτροπή για να το ξέρω. Αφού έχετε τέτοια άνεση χρόνου από το 1997, γιατί σας μάρανε το δεκαπενθήμερο για να γίνει η προεκτίμηση αυτών που έχουν τις δυνατότητες να συμμετάσχουν στο διαγωνισμό μέχρι τις 15 Δεκεμβρίου; Δηλαδή τι θα πείραζε αν ήταν ένας μήνας;
Και δεύτερον, γιατί είκοσι πέντε μέρες -αν βγάλετε και τις γιορτές των Χριστουγέννων- μέχρι τις 20 Ιανουαρίου για να κάνετε την τελική επιλογή;
Και το άλλο. Βάζετε ένα όριο οικονομικής επιφάνειας που πρέπει να έχει ο συμμετέχων. 'Εχετε σκεφθεί αν ανταποκρίνεται καμιά ελληνική εταιρεία σε αυτές τις δυνατότητες; Είπατε εδώ πριν να κάνει συνεργασία διότι η τεχνολογία, το know how, η τεχνογνωσία, όπως το έλεγε πριν από λίγο ο κ. Κασσίμης, δεν βρίσκεται εν τη ημεδαπή.
Εγώ θα συμφωνήσω μαζί σας ότι μπορεί να είναι αυτό το προαπαιτούμενο. Δεν πρέπει να λαμβάνεται υπόψη όμως το μέγεθος της χώρας και το μέγεθος ενδεχομένως ελληνικών επιχειρήσεων, που θα ήθελα να έχουν αυτές το 49%; Γιατί, λοιπόν, δίνετε τις αφορμές να σας γίνεται αυτή η κριτική ότι ενδεχομένως οι διατάξεις τις οποίες έχετε είναι φωτογραφικές;
Και να έρθω στο μείζον θέμα. Γιατί ο Υπουργός Εθνικής Αμύνης δεν υπογράφει αυτό το νομοθέτημα; Το υπογράφει ο Υπουργός Κοινωνικών Ασφαλίσεων και δεν το υπογράφει ο Υπουργός του οποίου τα αεροπλάνα της ελληνικής Αεροπορίας επισκευάζονται, μετασκευάζονται ή ενδεχομένως δέχονται οποιαδήποτε άλλη συνδρομή από τη συγκεκριμένη εταιρεία. Τόσο, λοιπόν, είναι ασήμαντη η υπογραφή του κ. Τσοχατζόπουλου; Αλλά να το θεωρήσω ότι αυτό είναι εσωτερικό θέμα της διάρθρωσης της Κυβέρνησης ή ενδεχομένως παράλειψη της νομοπαρασκευαστικής επιτροπής ή του αρμόδιου που χειρίζεται τα θέματα για λογαριασμό του Πρωθυπουργού, του κ. Κοσμίδη.
Ο Υπουργός Εθνικής Αμύνης δεν έχει την ευαισθησία -το ζητάει η Αξιωματική Αντιπολίτευση, το ζητάει η ελάσσονα Αντιπολίτευση- να έρθει εδώ και να μας πει αν η ρύθμιση αυτή πραγματικά εγγυάται την εθνική άμυνα της χώρας, πραγματικά εγγυάται ότι κάτω από οποιεσδήποτε συνθήκες οι επισκευές, οι μετασκευές ή οτιδήποτε άλλο σχετίζεται με τα όπλα τα οποία η ΕΑΒ θα χρησιμοποιείται ως εταιρεία επισκευής ή μετασκευής ή οτιδήποτε άλλο, δεν συνιστά κανένα πρόβλημα για την εθνική άμυνα και την εθνική ασφάλεια της χώρας. Γιατί να μην έρθει εδώ; Γιατί ο Υπουργός Εθνικής Οικονομίας, που είναι καθ' ύλην αρμόδιος γι' αυτήν τη διάταξη περιφρονεί το Κοινοβούλιο και δεν εμφανίζεται στην Εθνική Αντιπροσωπεία και αναθέτει σε εσάς, τον Υφυπουργό Οικονομικών, που δεν έχετε στο τέλος-τέλος θέση για τη συγκεκριμένη ρύθμιση που τροποποιεί το σχετικό νόμο του 1975 επί τη βάσει του οποίου έγινε και η διακήρυξη, που επειδή σας λέμε ότι είναι ακάλυπτο το θέμα, έρχεσθε τώρα εκ των υστέρων να το καλύψετε.
Αυτά είναι πελώρια ερωτήματα και δεν απαντήσατε σε κανέναν. Εμείς θα περιμένουμε και αύριο και την επόμενη ημέρα, εάν δεν συζητηθεί αύριο η συγκεκριμένη διάταξη, να έρθουν εδώ και οι δύο Υπουργοί και να δώσουν τις απαιτούμενες εξηγήσεις. Πάντως κανένα από τα επιχειρήματά σας μέχρι στιγμής δεν μπόρεσε να το αντικρούσει τα ερωτήματα για το εσπευσμένο της διαδικασίας και ακούστηκε εδώ και σθεναρά μέσα στην Αίθουσα και ελπίζω και εκτός Αιθούσης.
Και αν δεν υπάρξουν πειστικά απαντήματα, τα ερωτήματα θα γίνουν ακόμα πιο πελώρια για το εσπευσμένο.
Κλείνω, κύριε Πρόεδρε και σας ευχαριστώ πολύ.
'Οπως δήλωσε και ο Κοινοβουλευτικός μας Εκπρόσωπος ο κ. Αλογοσκούφης, στην ψηφοφορία την οποία θα κάνετε σε λίγο επί της αρχής, εμείς ακριβώς γι' αυτούς τους λόγους και γιατί δεν υπογράφεται από τον Υπουργό Εθνικής Αμύνης και γιατί δεν ήρθαν σήμερα εδώ να δώσουν εκείνοι τις απαντήσεις στα ερωτήματα που βάλαμε, δεν θα πάρουμε μέρος στην ψηφοφορία την οποία κάνετε.
Τώρα, σε ό,τι αφορά τον τρόπο με τον οποίο χειρίζεσθε τα ζητήματα των αποκρατικοποιήσεων, των μετοχοποιήσεων και οτιδήποτε άλλο και ότι κυριολεκτικά τα έχετε χαμένα και τα έχετε κάνει γυαλιά καρφιά, γι' αυτά πιστεύω ότι δεν έχει κανένας πλέον στην Ελλάδα διαφορετική άποψη από αυτήν την οποία σας εκθέτουμε εμείς. Στα τυφλά πάτε, αλλά και στραβά αρμενίζετε και στραβός είναι ο γιαλός. Ούτε πολιτική για τις αποκρατικοποιήσεις έχετε ούτε πυξίδα έχετε, πηγαίνετε όπου σας σπρώχνουν οι σκοπιμότητες και όπου σας σπρώχνει η  άγνοια πραγματικά μεγάλων προβλημάτων που αντιμετωπίζει η πατρίδα μας και ο ελληνικός λαός.
ΠΡΟΕΔΡΕΥΩΝ (Λουκάς Αποστολίδης): Ο κ. Κασσίμης έχει το λόγο.
ΘΕΟΔΩΡΟΣ ΚΑΣΣΙΜΗΣ: Κύριε Υπουργέ, θα παρακαλούσα τουλάχιστον όταν εγώ είμαι εισηγητής να απαντάτε με βάση αυτά που είπα και όχι με βάση αυτά που κομματικά θα θέλατε να είχαν συμβεί. Η Νέα Δημοκρατία δεν μίλησε εναντίον της αποκρατικοποίησης και του εκσυγχρονισμού της ΕΑΒ.
ΓΕΩΡΓΙΟΣ ΔΡΥΣ (Υφυπουργός Οικονομικών): Είσθε υπέρ της αποκρατικοποίησης.
ΘΕΟΔΩΡΟΣ ΚΑΣΣΙΜΗΣ: Από την αρχή δήλωσα ξεκάθαρα ότι θέλουμε να προχωρήσει. Αλλά είπατε "τι θέλει η Νέα Δημοκρατία με μία ζημιογόνα εταιρεία, να μην πάμε σε εξυγίανση". Διαφάνεια θέλουμε, κύριε Υπουργέ, και να υπηρετήσουμε τους εθνικους στόχους και εκείνο το περίφημο όραμα, το οποίο αναφέρεται εδώ στη σύνοψη του επιχειρηματικού σχεδίου. Και το όραμα μιλάει για μία τεχνολογικά πρωτοπόρο καινοτόμο επιχείρηση, στηρίζοντας ταυτόχρονα την εθνική πολιτική και την άμυνα.
Μία σειρά ερωτημάτων θέσαμε, στα οποία καμία απάντηση δεν πήραμε.  Ούτε πώς θα αναπτύξει την έρευνα, αν δεν το θέλει η ξένη εταιρεία που θα έχει δικό της τμήμα έρευνας ούτε πώς θα ασφαλίζουμε τη συντήρηση των εθνικών αεροσκαφών στα πλαίσια μιας δικής μας, απόλυτης αν θέλετε, πολιτικής, δεν εξαρτάται από τον οποιονδήποτε ξένο έχει τη διαχείριση της  εταιρείας ούτε μας είπατε μία δικαιολογία, η οποία να πείθει κάποιον.       Γιατί πρέπει να είναι ξένος ο διαχειριστής; Γιατί πρέπει να είναι ξένη αεροναυπηγική εταιρεία, όταν δεν υπάρχει αποκλειστικότητα στο σύνολο της τεχνογνωσίας; 'Αρα αυτό δεν ευσταθεί. Γιατί πρέπει, με δύο λόγια, να αποκλείονται ελληνικοί επενδυτικοί όμιλοι, οι οποίοι να συνεργάζονται, αν θέλετε, μειοψηφικά όμως με ξένους.
Δεν μας είπατε γιατί η αποτίμηση των παγίων δεν έγινε. Δεν είναι δυνατόν στις 25 Νοεμβρίου που συνεκλήθη η Διυπουργική Επιτροπή Αποκρατικοποιήσεων, τότε να πήρατε απόφαση τι θα κάνετε; Γιατί, λοιπόν, αυτή η αποτίμηση των παγίων δεν έχει γίνει; Εκτός και αν έχει γίνει, απλώς το ξέρει μόνο ένας. Θα το δούμε στη συνέχεια.
Αν αυτά που γράφονται ότι ήδη έχει δοθεί στους Γερμανούς είναι αλήθεια θα φανεί σε λίγες ημέρες. Γιατί αυτές οι διαδικασίες, γιατί αυτή η αδιαφάνεια; Γιατί τα τόσα ερωτηματικά; Και πάνω από όλα δύο ερωτήματα: Στη Διυπουργική Επιτροπή Αποκρατικοποιήσεων συμμετείχε ο Υπουργός Εθνικής 'Αμυνας; Διότι εκ της μονίμου συνθέσεώς της δεν συμμετείχε και επειδή η διαχείριση της ΕΑΒ έχει περάσει στο Υπουργείο Οικονομικών, αμφιβάλλω αν συμμετείχε σε εκείνη την κρίσιμη, όχι τύποις, αλλά ουσία για την εθνική άμυνα, απόφαση η οποία πάρθηκε από την Κυβέρνηση. Αν ζητάμε να έρθει εδώ ο Υπουργός Εθνικής Αμύνης, κύριε Υπουργέ, δεν το ζητάμε για να δημιουργήσουμε προβλήματα στην Κυβέρνηση. Το ζητάμε γιατί όλοι ανησυχούμε εάν ασφαλίζει την εθνική μας άμυνα και ο πιο αρμόδιος να μας το εγγυηθεί αυτό είναι ο Υπουργός Εθνικής 'Αμυνας.
Και ένα άλλο σημείο, προσέξτε το νομοθετικά. Διότι ο ν. 43/75, ο οποίος τροποποιείται, έχει υπογραφή του Υπουργού Εθνικής 'Αμυνας. Μπορεί να έχει μεταφερθεί η αρμοδιότητα του ελέγχου της ΕΑΒ στο Υπουργείο Οικονομικών, αλλά ο ιδρυτικός νόμος της ΕΑΒ παραμένει να έχει την υπογραφή του Υπουργού Εθνικής 'Αμυνας. Και πολύ φοβούμαι ότι η απουσία της υπογραφής δημιουργεί και νομικό πρόβλημα.
'Οσον αφορά τα λιμάνια, κι εκεί, αν θέλετε, συμφωνήσαμε με τη λογική και την αναγκαιότητα, αλλά επισημάναμε δύο πράγματα. Μας λέτε ότι είναι έντεκα, δεκαπέντε, δεκαοκτώ. Δεν ξέρω πόσα. Δεν είναι δουλειά μου να κάνω τη μελέτη. 'Ομως, ρωτώ: Υπάρχει μελέτη; Αν ναι, γιατί δεν μας τη φέρνετε; Γιατί να μένει έτσι ανοιχτό το θέμα, γιατί να λέει ο καθένας ό,τι θέλει; Γιατί να υπάρχουν μεθαύριο πιέσεις από συμφέροντα, πολιτικά ή άλλα, για το οποιοδήποτε λιμανάκι;
Εγώ θα αποδεχθώ τη δική σας μελέτη. 'Οποια κι αν είναι, είναι σωστή.  Να τη φέρετε όμως, να δούμε αυτά τα δεκαεπτά λιμάνια.
Και το δεύτερον, να φέρετε αυτά που ζητήσαμε για θέματα διαφανείας και όσον αφορά τα έργα και όσον αφορά τον τρόπο μεταβίβασης λιμενικών δραστηριοτήτων από την εταιρεία σε ιδιώτες. Δεν διαφωνούμε. Αλλά πρέπει  να διασφαλίζεται και η διαφάνεια και ότι θα είναι η καλυτέρα συνεργασία.  Δεν μπορείτε, δεν μπορεί να έλθει ο Υπουργός Εμπορικής Ναυτιλίας;
Κρατήστε το νομοσχέδιο, κρατήστε το άρθρο.
Αλλά δεν είναι δυνατόν, κύριε Πρόεδρε -αυτό θέσαμε από την αρχή- να έρχονται νοθετήματα χωρίς τους αρμόδιους Υπουργούς. Οι καλές προθέσεις του κ. Δρυ είναι αποδεκτές, αλλά δεν έχει καν τη δυνατότητα να παρέμβει. Το ενιαίο της Κυβερνήσεως δεν του δίνει τη δυνατότητα να αποδεχθεί τροπολογίες για λογαριασμό συναρμοδίων Υπουργών. Απλώς μείναμε μόνοι μας εδώ. 'Η μιλάμε για να μας ακούει ο κόσμος. Δεν είναι αυτή η δουλειά του Κοινοβουλίου.
Αν θέλετε να ερχόμαστε εδώ, η μεν πλειοψηφία για να χειροκροτεί την Κυβέρνηση κι εμείς να κατηγορούμε, δεν πιστεύω να είναι αυτή η δουλειά μας. 'Αλλη είναι η δουλειά μας, η παραγωγική. Αλλά δεν μπορεί να γίνει με τη σύνθεση με την οποία παρουσιάζεται η Κυβέρνηση σε ένα νομοσχέδιο, το οποίο αφορά θέματα διαφορετικών Υπουργείων.
Τέλος, όσον αφορά την πολιτική πάνω στο θέμα της μετεγκατάστασης των σεισμοπαθών, σας το είπαμε και στη Διαρκή Επιτροπή, κύριε Υπουργέ, είναι μικρόψυχη. Αυτό που αναφέρετε για τα "κίτρινα", όχι εκείνα που είναι κατεδαφιστέα, είναι πολύ αόριστο και πολύ επιλεκτικό. Και πάνω απ' όλα δεν προβλέπεται, εάν επιτρέπεται στο χώρο μετεγκατάστασης η χρήση της μεταστεγαζομένης βιομηχανίας. Αλλά είναι μια μεγάλη ευκαιρία να μπορέσουμε να μετακινήσουμε ή στη ζώνη της Λαυρεωτικής ή κάπου αλλού στην Αττική -εάν υπάρχει δυνατότητα, εάν υπάρξει σχεδιασμός- όλες τις βιοτεχνίες και βιομηχανίες που επλήγησαν και που σήμερα επιβαρύνουν -αν θέλετε- και περιβαλλοντικά και κυκλοφοριακά και οικονομικά τις κατοικημένες περιοχές της Αθήνας.
Γιατί δεν έρχεται εδώ ο αρμόδιος Υπουργός Ανάπτυξης, ο οποίος ξέρει και τι γίνεται στο χώρο του κι έχει τη δυνατότητα να παρέμβει, να κάνουμε δύο τροποποιήσεις, να πούμε ότι δουλέψαμε όλοι για ένα καλό αποτέλεσμα; Διαφορετικά εμείς επικρίνουμε, εσείς προστατεύετε αυτά που ξέρετε ότι θα έπρεπε να διορθωθούν, αλλά δεν μπορείτε να το κάνετε και δεν οδηγούμεθα πουθενά.
Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, λίγα πράγματα θέλω να προσθέσω, δοθέντος ότι η δευτερολογία και του κ. Σιούφα και του κ. Θ. Κασίμη νομίζω ότι ήταν στα πλαίσια του κοινοβουλευτικού διαλόγου. Ιδιαίτερα ο κ. Κασσίμης έκανε συγκεκριμένες εποικοδομητικές προτάσεις.
Θέλω όμως να απαντήσω σε μερικά θέματα, για τα οποία νομίζω ότι αφέθησαν και πάλιν αιχμές.
Πρώτον, γιατί δεν είναι εδώ ο Υπουργός Εθνικής 'Αμυνας. Μα, είναι σαφέστατο ότι τα θέματα οργάνωσης και εποπτείας για την ανάπτυξη της Ελληνικής Αεροπορικής Βιομηχανίας έχει το Υπουργείο Οικονομικών.  Δεν τα έχει το Υπουργείο Εθνικής 'Αμυνας. Γι' αυτό το λόγο δεν είναι εδώ ο Υπουργός Εθνικής 'Αμυνας.
Εγώ, παρ' όλα αυτά σας διαβεβαιώ ότι αύριο το πρωϊ θα ενημερώσω τον Υπουργό Εθνικής 'Αμυνας, θα του μεταφέρω την άποψή σας, καθώς και την άποψη που διατυπώθηκε από τα άλλα κόμματα της ελάσσονος Αντιπολίτευσης.  Αλλά σας διαβεβαιώ για μια ακόμα φορά ότι την ΕΑΒ την εποπτεύει ο συνομιλών μαζί σας Υφυπουργός Οικονομικών.
Με ρωτήσατε γιατί αποκλείονται οι ελληνικοί επενδυτικοί όμιλοι. Δεν αποκλείονται. Ελληνικοί επενδυτικοί όμιλοι, οι οποίοι δεν έχουν τεχνογνωσία και ουδεμία εμπειρία στην αεροναυπηγική, προφανώς δεν μπορούν να αναλάβουν τον πρωτεύοντα ρόλο που θέλουμε στην ΕΑΒ. Δεν μπορούν να ικανοποιήσουν τους στόχους, που έχει το Επιχειρησιακό και Στρατηγικό Σχέδιο 1997-2001. 'Ομως οι ελληνικοί όμιλοι -και αυτό είναι ενδιαφέρον για μας- μπορούν να κάνουν συνεργασίες με αντίστοιχους ομίλους και αν βεβαίως πληρούν τις προϋποθέσεις να είναι εταίροι μας με στην "ΕΑΒ Α.Ε."  ΘΕΟΔΩΡΟΣ ΚΑΣΣΙΜΗΣ: Μειοψηφική συνεργασία.
ΓΕΩΡΓΙΟΣ ΔΡΥΣ (Υφυπουργός Οικονομικών): Προφανώς. 'Οταν μιλάμε αυτήν τη στιγμή για την "ΕΑΒ Α.Ε.", πάντοτε μιλάμε για μειοψηφική συνεργασία.
ΘΕΟΔΩΡΟΣ ΚΑΣΣΙΜΗΣ: Είναι μειοψηφική η συμμετοχή των ελληνικών επιχειρήσεων στο στρατηγικό επενδυτή, στο 49%.
ΓΕΩΡΓΙΟΣ ΔΡΥΣ (Υφυπουργός Οικονομικών): Αυτό λέω. 'Οτι όταν μιλάμε για στρατηγικό επενδυτή, μιλάμε πάντοτε για μειοψηφική συνεργασία. Το 51% θα παραμείνει στο κράτος.
ΘΕΟΔΩΡΟΣ ΚΑΣΣΙΜΗΣ: Κύριε Υπουργέ, με συγχωρείτε. Δεν εννοώ αυτό. Η συμμετοχή των ελληνικών επιχειρήσεων στο 49% προβλέπεται να είναι μειοψηφική.
ΓΕΩΡΓΙΟΣ ΔΡΥΣ (Υφυπουργός Οικονομικών): Μειοψηφική συμμετοχή και στο 49%.
ΘΕΟΔΩΡΟΣ ΚΑΣΣΙΜΗΣ: Ακριβώς. Απαγορεύεται να είναι πλειοψηφική η ελληνική συμμετοχή στο κομμάτι του στρατηγικού επενδυτή.
ΓΕΩΡΓΙΟΣ ΔΡΥΣ (Υφυπουργός Οικονομικών): Το κατανοώ απολύτως, κύριε Κασσίμη, και νομίζω ότι το κατανοούν όλοι οι συνάδελφοι, αλλά αυτό είναι ένα θέμα που αφορά τη συνεργασία των ελληνικών επιχειρήσεων με το ξένο οίκο ή με το ξένο εταίρο, ο οποίος θα έχει και την τεχνογνωσία και θα αναλάβει την αναβάθμιση και τον στρατηγικό, εκσυγχρονισμό της ΕΑΒ. Δεν είναι δουλειά της Κυβέρνησης να προσδιορίζει πόσο τοις εκατό από το 49% θα έχει ο ελληνικός οίκος. Αυτό είναι θέμα συνεργασίας του ελληνικού οίκου και κάποιας ευρωπαϊκής ή αμερικάνικης εταιρείας.
ΘΕΟΔΩΡΟΣ ΚΑΣΣΙΜΗΣ: Το λέτε μέσα.
ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θα παρακαλέσω να σταματήσει αυτός ο διάλογος. Και σας θα παρακαλέσω, κύριε Κασσίμη.
ΓΕΩΡΓΙΟΣ ΔΡΥΣ (Υφυπουργός Οικονομικών): Εγώ νομίζω ότι ο διάλογος είναι θετικός.
ΠΡΟΕΔΡΕΥΩΝ (Λουκάς Αποστολίδης): Ναι, αλλά εγώ νομίζω ότι ένας διάλογος κάτω από μια τέτοια μορφή δεν προσφέρει.
ΓΕΩΡΓΙΟΣ ΔΡΥΣ (Υφυπουργός Οικονομικών): Θέλω να σας διαβεβαιώσω για ένα πράγμα και παρακαλώ σημειώστε το. Ουδεμία απόφαση έχει ληφθεί στο Υπουργείο Οικονομικών ή σε οποιοδήποτε άλλο κυβερνητικό όργανο, σχετικά με συνεργασία συγκεκριμένης αεροναυπηγικής βιομηχανίας. 'Ολα αυτά τα οποία λέγονται, τα οποία αναφέρατε και εσείς και προηγούμενα ο κ.  Ρεγκούζας, είναι στη σφαίρα των φημών και βεβαίως η Κυβέρνηση δεν μπορεί να ασχολείται με αυτά. 'Εχει πολύ σοβαρότερα πράγματα να ασχολείται.
Τρίτον, στη Διυπουργική Επιτροπή -και σας διαβεβαιώ γι' αυτό ήταν παρών και ο κ. Τσοχατζόπουλος με τους ειδικούς συνεργάτες του. Επομένως η Κυβέρνηση είναι συνολικά ενήμερη για τις προοπτικές τις οποίες έχει η ΕΑΒ και διαβεβαιώνει ότι έχουν ληφθεί όλα τα αναγκαία μέτρα για τη διασφάλιση και εξυπηρέτηση της εθνικής μας άμυνας.
ΠΡΟΕΔΡΕΥΩΝ (Λουκάς Αποστολίδης): 'Αμυνας και των εργαζομένων, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν τελείωσα, κύριε Πρόεδρε. Τελειώνω λέγοντας σχετικά με τη διασφάλιση των συμφερόντων των εργαζομένων. Στο σχέδιο Νόμου (άρθρο 16) αναφέρεται ότι η οποιαδήποτε συμμετοχή ξένου στρατηγικού επενδυτή δεν θα αλλάξει και δεν θα βλάψει τα συμφέροντα των εργαζομένων στην ΕΑΒ, αλλά τουναντίον πιστεύουμε ότι θα δοθούν νέες προοπτικές βελτίωσης του επιπέδου ζωής και των αμοιβών των εργαζομένων στην ΕΑΒ, όπως έγινε εξάλλου και σε μια σειρά από άλλες επιχειρήσεις, οι οποίες ιδιωτικοποιήθηκαν.
ΝΙΚΟΛΑΟΣ ΓΚΑΤΖΗΣ: Εξασφαλίζει τις θέσεις εργασίας;
ΓΕΩΡΓΙΟΣ ΔΡΥΣ (Υφυπουργός Οικονομικών): 'Ολα τα συμφέροντα λέει η διάταξη νόμου και νομίζω ότι απαντώ και στο θέμα αυτό.
Και τέλος, σχετικά με τα λιμάνια, ξανατονίζω άλλη μία φορά, θα μεταφέρω στον κ. Σουμάκη τις απόψεις σας. 'Ομως δεν μπορώ εγώ να ορίσω ποια είναι αυτά τα Λιμενικά Ταμεία, τα οποία θα μετατραπούν σε ανώνυμες εταιρείες. Θα ενημερώσω τον κ. Σουμάκη, που ελπίζω να έχει γυρίσει από την Κορέα και εφόσον υπάρχει μελέτη γι' αυτά τα οποία μου ζητήσατε, να είστε βέβαιος ότι αύριο θα την έχετε.
Λοιπόν, ευχαριστώ πολύ και το ξαναλέω άλλη μια φορά, ότι ο διάλογος είναι εκείνος, ο οποίος μπορεί να αναβαθμίζεται να αναδεικνύει το ρόλο του Κοινοβουλίου. Αρκεί να είναι διάλογος για την ανεύρεση της βέλτιστης λύσης και όχι να πυροβολεί η Αντιπολίτευση την Κυβέρνηση και η Κυβέρνηση την Αντιπολίτευση.
ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υπουργέ.
Κύριοι συνάδελφοι, ολοκληρώθηκε η συζήτηση επί της αρχής του νομοσχεδίου.
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
ΔΗΜΗΤΡΙΟΣ ΣΙΟΥΦΑΣ: Η Νέα Δημοκρατία δεν παίρνει μέρος στην ψηφοφορία. 
ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο του Υπουργείου Εθνικής Οικονομίας: "Προσαρμογή του ελληνικού δικαίου προς την οδηγία αριθ. 98/26/ΕΚ του Ευρωπαϊκού Κοινοβουλίου και του Συμβουλίου της 19.5.1998 σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις", έγινε δεκτό επί της αρχής κατά πλειοψηφία.
Στο σημείο αυτό δέχεστε, κύριοι συνάδελφοι, να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.30' λύεται η συνεδρίαση για αύριο ημέρα Τετάρτη 19 Ιανουαρίου 2000 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχεια της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας: "Προσαρμογή του ελληνικού δικαίου προς την οδηγία αριθ.  98/26/ΕΚ του Ευρωπαϊκού Κοινοβουλίου και του Συμβουλίου της 19.5.1998 σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις".
Ο ΠΡΟΕΔΡΟΣ                                    ΟΙ ΓΡΑΜΜΑΤΕΙΣ 

