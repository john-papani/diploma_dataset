ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΓ΄

Τετάρτη 21 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Ερμούπολης Σύρου, το Γυμνάσιο Αναβύσσου και το 4ο Λύκειο Αθηνών, σελ.
2. Επί Διαδικαστικού Θέματος, σελ.
3. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει την Έκθεσή της στην αίτηση της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομικών: «Εισοδηματική πολιτική έτους 2007, φορολογικές και άλλες διατάξεις», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στην πρόταση νόμου αρμοδιότητας του Υπουργείου Υγείας και Κοινωνικής Αλληλεγγύης: «Τροποποίηση και Συμπλήρωση του ν. 2737/1999 «Μεταμοσχεύσεις ανθρωπίνων ιστών και οργάνων και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού Θέματος:
ΓΕΩΡΓΑΚΟΠΟΥΛΟΣ Δ., σελ.
ΤΡΑΓΑΚΗΣ Ι., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΛΕΥΡΑΣ Α., σελ.
ΑΡΓΥΡΗΣ Ε., σελ.
ΑΧΜΕΤ Ι., σελ.
ΒΕΡΓΙΝΗΣ Ξ., σελ.
ΒΟΥΛΤΕΨΗ Σ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΟΡΚΑ-ΚΩΝΣΤΑ Α., σελ.
ΜΑΓΚΡΙΩΤΗΣ Ι., σελ.
ΜΑΝΟΣ Σ., σελ.
ΜΠΕΖΑΣ Α., σελ.
ΡΗΓΑΣ Π., σελ.
ΣΟΥΡΛΑΣ Γ., σελ.
ΤΑΣΟΥΛΑΣ Κ., σελ.
ΤΣΙΠΛΑΚΗΣ Κ., σελ.
ΦΛΩΡΙΔΗΣ Γ., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΡΓ΄
     Τετάρτη 21 Μαρτίου 2007
     Αθήνα, σήμερα στις 21 Μαρτίου 2007, ημέρα Τετάρτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του B΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Κόρκα – Κώνστα Αθηνά, Βουλευτή Κορινθίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Αγίου Νικολάου Λασιθίου ζητεί να του παραχωρηθούν δημόσια ακίνητα, προκειμένου να τα αξιοποιήσει για τις ανάγκες των κατοίκων της περιοχής του.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά, με την οποία ο Δήμος Αγίου Νικολάου Λασιθίου ζητεί την αποπεράτωση και κατασκευή αθλητικών έργων στην περιοχή του.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Μιλτιάδης Καραγιαννάκης ζητεί την επίσπευση των διαδικασιών συνταξιοδότησής του από το Ι.Κ.Α..
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην αποστρατεία του αστυνομικού διευθυντή Λασιθίου.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποία ζητείται η μόνιμη στέγαση της Ανώτερης Σχολής Τουριστικής Εκπαίδευσης Αγίου Νικολάου σε ιδιόκτητο κτήριο.
     6) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά, με την οποία οι ωρομίσθιοι εκπαιδευτικοί του ΤΕΕ/ΟΑΕΔ Χανίων ζητούν την αναγνώριση της προϋπηρεσίας τους και την ισότιμη ένταξή τους σε ενιαίο φορέα εκπαίδευσης.
     7) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία ο Δήμος Ιθώμης  Μεσσηνίας ζητεί τη λήψη μέτρων για την αποτελεσματικότερη αστυνόμευση της περιοχής του.
     8) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία ο Δήμος Φιλιατρών  Μεσσηνίας ζητεί τη λήψη μέτρων για την αποτελεσματικότερη αστυνόμευση της περιοχής του
     9) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία η Διεύθυνση Εγγείων Βελτιώσεων Ηλείας ζητεί την επίλυση των προβλημάτων άρδευσης του κάμπου του Νομού Ηλείας.
     10) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, στο οποίο ζητείται η τοποθέτηση εξειδικευμένου ιατρικού προσωπικού στο Κέντρο Υγείας Βάρδας Ηλείας.
     11) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, στο οποίο ζητείται να ανακληθεί η απόσπαση της παιδιάτρου από το Κέντρο Υγείας Ανδρίτσαινας στο νοσοκομείο του Πύργου Ηλείας.
     12) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, στο οποίο ζητείται η αύξηση του επιδόματος ανεργίας.
     13) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά, με την οποία ο Γενικός Οργανισμός Εγγείων Βελτιώσεων Λεκάνης Ιωαννίνων ζητεί έκτακτη οικονομική ενίσχυση για την αντιμετώπιση των ζημιών των αντλιοστασίων του. 
     14) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο κ. Ανδρέας Σταλίδης  και 5100 Έλληνες πολίτες ζητούν την απόσυρση του βιβλίου της ιστορίας της ΣΤ΄ Δημοτικού.
     15) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Ένωση Αξιωματικών Ελληνικής Αστυνομίας, Περιφέρειας Κρήτης διαμαρτύρεται για τις αποσπάσεις αστυνομικών από τις Αστυνομικές Δ/νσεις Ηρακλείου και Λασιθίου.
     16) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία το Επιμελητήριο Εύβοιας ζητεί να ενταχθεί ο Νομός Ευβοίας στα κίνητρα του αναπτυξιακού νόμου.
     17) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία το Δίκτυο Φορέων Ψυχοκοινωνικής Αποκατάστασης και Ψυχικής Υγείας «ΑΡΓΩΣ» ζητεί την άμεση επίλυση των θεσμικών, επιστημονικών  και διαχειριστικών προβλημάτων των δομών ψυχοκοινωνικής αποκατάστασης που υλοποιούνται από νομικά πρόσωπα ιδιωτικού δικαίου.
     18) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία Έλληνες επενδυτές στην Αλβανία ζητούν την αποχώρηση των Αλβανών εταίρων από εταιρεία παρασκευής σκυροδέματος.
     19) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά, με την οποία οι Σύλλογοι Ξενοδόχων των Δήμων Ζακυνθίων, Λαγανά, Αρκαδίων και Αλυκών Νομού Ζακύνθου ζητούν την άμεση παράδοση των νέων κτηριακών εγκαταστάσεων του αεροδρομίου Ζακύνθου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1642/24-11-06 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. Φ 90022/31451/2500/5-1-07 έγγραφο από τον Υπουργό Απασχόληση και Κοινωνικής Προστασίας η ακόλουθη απάντηση:
     «Απαντώντας στην με αρ. 1642/24-11-2006 ερώτηση, που κατατέθηκε στη Βουλή των Ελλήνων από το Βουλευτή κ. Ντίνο Βρεττό και διαβιβάστηκε στην υπηρεσία μας από το Υπουργείο Υγείας και Κοινωνικής Αλληλεγγύης με το αρ. πρωτ. 144498/13-12-2006 έγγραφο του, σχετικά με την εξυπηρέτηση των συνταξιούχων ασφαλισμένων του ΙΚΑ-ΕΤΑΜ Ελευσίνας, σύμφωνα με όσα μας πληροφόρησε η Διοίκηση του Ιδρύματος, σας γνωρίζουμε τα ακόλουθα:
     Η ιατρική περίθαλψη των ασφαλισμένων και συνταξιούχων του ΙΚΑ-ΕΤΑΜ, παρέχεται από τα αρμόδια υγειονομικά όργανα του Ιδρύματος ή από τους συμβεβλημένους με το ΙΚΑ ιατρούς και σε εξαιρετικές περιπτώσεις από ιδιώτες ιατρούς λόγω επείγοντος περιστατικού ή όταν δεν είναι δυνατή η παροχή ιατρικής περίθαλψης από τα υγειονομικά όργανα του Ιδρύματος.
     Στην περίπτωση αυτή, αποδίδεται η δαπάνη σύμφωνα με το ελάχιστο όριο κρατικής διατίμησης, που καθορίζεται με προεδρικά διατάγματα.
     Επίσης, παρέχεται η δυνατότητα στους ασφαλισμένους και συνταξιούχους του Ιδρύματος:
     - να επισκέπτονται τον αγροτικό ιατρό στις αγροτικές περιοχές,
     - να επισκέπτονται τα κέντρα υγείας
     - να καλούν τις πρώτες βοήθειες (166- ΕΚΑΒ) στις περιπτώσεις ανάγκης.
     Το ΙΚΑ-ΕΤΑΜ, για την εξυπηρέτηση των ασφαλισμένων του για εξετάσεις που δε διενεργούνται στα ιατρεία της Τοπικής Μονάδας Υγείας του Ιδρύματος στην Ελευσίνα, έχει προχωρήσει σε σύναψη συμβάσεων:
     α) με το ΘΡΙΑΣΙΟ Νοσοκομείο για εξετάσεις Γαστρεντερολογικές, Νευρολογικές, Φυσικοθεραπείες, Αξονικές Τομογραφίες, Μαστογραφίες, Κυτταρολογικές εξετάσεις, Αιμοκαθάρσεις, Υπέρηχους, ΤripΙex και Ακτινοσκοπικές εξετάσεις
     β) με το ιδιωτικό διαγνωστικό κέντρο «ΙΩΝΙΑ ΙΑΤΡΙΚΗ» για εξετάσεις Μαγνητικές-Αξονικές Τομογραφίες, Μέτρηση Οστικής Πυκνότητας, Μαστογραφίες και Triplex αγγείων με Triplex μηνιαίο πλαφόν.
     Οι ασφαλισμένοι της περιοχής της Ελευσίνας, εξυπηρετούνται κατ' αρχήν από τα ανωτέρω συμβεβλημένα εργαστήρια.
     /
     Εάν, όμως, κάποιοι ασφαλισμένοι, δε μπορούν να εξυπηρετηθούν άμεσα λόγω του υπάρχοντος πλαφόν στο ιδιωτικό εργαστήριο ή λόγω μακρινών ραντεβού στο ΘΡΙΑΣΙΟ. Νοσοκομείο, παραπέμπονται για εξυπηρέτηση και στα εργαστήρια του ΙΚΑ στην Αθήνα. Δεν παραπέμπονται, επομένως, όλοι οι ασφαλισμένοι του ΙΚΑ-ΕΤΑΜ Ελευσίνας στα ιατρεία του Ιδρύματος στην Αθήνα, αλλά μόνο αυτοί για τους οποίους υπάρχει αδυναμία εξυπηρέτησης από τα ιατρεία της Τοπικής Μονάδας Υγείας στην Ελευσίνα.
     Από τη Διοίκηση του ΙΚΑ-ΕΤΑΜ έχει δρομολογηθεί ήδη και επίκειται αύξηση του μηνιαίου πλαφόν σε ορισμένες εξετάσεις που διενεργεί το ιδιωτικό διαγνωστικό εργαστήριο στην Ελευσίνα, για την καλύτερη εξυπηρέτηση των ασφαλισμένων του.
     Επισημαίνεται ότι δεν έχουν διατυπωθεί παράπονα από την πλευρά των ασφαλισμένων του Ιδρύματος τόσο προς τη Μονάδα Υγείας του ΙΚΑ-ΕΤΑΜ Ελευσίνας, όσο και προς τη Διοίκηση του Ιδρύματος για πλημμελή εξυπηρέτησή τους στον τομέα των διαγνωστικών εξετάσεων.
     Τέλος, επισημαίνεται ότι έχουν ληφθεί μέτρα που βελτίωσαν σημαντικά το επίπεδο των παρεχόμενων υπηρεσιών υγείας, τόσο σε οργανωτικό επίπεδο, όσο και σε επίπεδο υλικοτεχνικής υποδομής.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     2. Στην με αριθμό 2458/15-12-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/6718/8-1-07 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι την 14-12-2006 τριακόσιοι (300) περίπου εργαζόμενοι στον Ο.Τ.Ε. πραγματοποίησαν συγκέντρωση στην πλατεία Κολοκοτρώνη, κατά τη διάρκεια της οποίας οι διοργανωτές αυτής συμφώνησαν η πορεία που επρόκειτο να πραγματοποιήσουν προς τη Βουλή να κινηθεί σε μία λωρίδα της οδού Σταδίου, πλην όμως καταλήφθηκε ολόκληρο το οδόστρωμα από τους συγκεντρωθέντες με αποτέλεσμα τη διακοπή της κυκλοφορίας.
     Όταν οι διαδηλωτές έφθασαν έμπροσθεν της Βουλής, ένα μέρος αυτών παρέμεινε σε μία λωρίδα κυκλοφορίας της λεωφόρου Β. Σοφίας, ενώ οι προσκείμενοι στο ΠΑ.Μ.Ε. απέκλεισαν τη διασταύρωση των οδών Β. Σοφίας και Αμαλίας με αποτέλεσμα να διακοπεί η κυκλοφορία των οχημάτων στις οδούς Αμαλίας, Πανεπιστημίου, Β. Σοφίας και Β. Γεωργίου.
     Κατόπιν αυτού και σύμφωνα με τον υφιστάμενο επιχειρησιακό σχεδιασμό, στη συμβολή της οδού Ζαλοκώστα με την λεωφόρο Β. Σοφίας πραγματοποιήθηκε φραγμός με δύο (2) υπηρεσιακά λεωφορεία και αστυνομικές δυνάμεις. Στη συνέχεια αντιπροσωπεία των διαδηλωτών εισήλθε εντός του Κοινοβουλίου και εξελθούσα ενημέρωσε τους συγκεντρωθέντες, οι οποίοι απεχώρησαν. Συνεπώς τα αναφερόμενα στην ερώτηση ότι η Αστυνομία αρνήθηκε στην περίπτωση αυτή να επιτρέψει στους διαδηλωτές να μείνουν σε μία λωρίδα στη Β. Σοφίας ουδεμία σχέση έχουν με την πραγματικότητα.
     Σε ό,τι αφορά τα αναφερόμενα περί προθέσεών μας για υποβολή μηνύσεων κατά διαδηλωτών, σας πληροφορούμε ότι στις από 15-12-2006 δηλώσεις μας δεν μιλήσαμε για υποβολή μηνύσεων σε βάρος διαδηλωτών, αλλά για το «αγώγιμο δικαίωμα» για τις διαδηλώσεις το οποίο υφίσταται στο Νόμο. Δηλαδή υπενθυμίσαμε στους διαδηλωτές και τους διοργανωτές των διαδηλώσεων τις νομικές ευθύνες που συνεπάγεται ο αποκλεισμός οδών και τα δικαιώματα αστικής αποζημίωσης σε βάρος των υπαιτίων. Όπως δε κατ' επανάληψη έχουμε τονίσει στόχος μας δεν είναι η ποινικοποίηση της διαδήλωσης και πολύ περισσότερο ο περιορισμός του συνταγματικώς κατοχυρωμένου δικαιώματος των πολιτών να συνέρχονται ησύχως και αόπλως. Στόχος μας είναι να παύσει το απαράδεκτο φαινόμενο της πόλης υπό πολιορκία και των πολιτών υπό ομηρία, από διαδηλώσεις - πορείες διαμαρτυρίας στις οποίες συμμετέχει ελάχιστος αριθμός διαδηλωτών.
     Δηλαδή επιδιώκουμε να λειτουργεί και να κινείται η πόλη κατά τη διάρκεια των μικρών διαδηλώσεων, όπως άλλωστε είναι και η απαίτηση του συνόλου των πολιτών που διαμένουν, κινούνται και εργάζονται στο κέντρο της πόλης.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
    3. Στην με αριθμό 4338/14-2-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 6617Β/9-3-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
    «Απαντώντας στην ανωτέρω σχετική ερώτηση, σας γνωρίζουμε τα εξής:
    1. Τα υψηλά πρόστιμα ανέγερσης και διατήρησης για όσα αυθαίρετα κατασκευάζονται μετά την 1-1-2004, που καθορίζονται από την υπ’ αρ. οικ. 9732/27.2.04 ΚΥΑ, σε εφαρμογή του ν. 3212/03, έχουν στόχο την πρόληψη της κατασκευής νέων αυθαιρέτων λόγω του απαγορευτικού σχεδόν ύψους τους.
    2. Στην προαναφερθείσα ΚΥΑ υπάρχει σαφής κατηγοριοποίηση των αυθαιρέτων και ως προς το είδος τους (άρθρο 1) και ως προς την χρήση τους (άρθρο 2).
    	3. Όσον αφορά την δυνατότητα εξαίρεσης από την κατεδάφιση, ισχύουν οι διατάξεις του ν.1512/85σε συνδυασμό με τον ν. 3212/03, όπου προβλέπονται προϋποθέσεις για την εξαίρεση από την κατεδάφιση.
    4. Ρυθμίσεις για κληροτεμάχια εκφεύγουν των αρμοδιοτήτων του ΥΠΕΧΩΔΕ.
    Ο Υφυπουργός
    ΣΤΑΥΡΟΣ ΕΛ. ΚΑΛΟΓΙΑΝΝΗΣ»
    4. Στην με αριθμό 4505/20-2-07 ερώτηση του Βουλευτή κ. Ιωάννη Κουτσούκου δόθηκε με το υπ’ αριθμ. Β13-96/9-3-07 έγγραφο από τον Υφυπουργό Ανάπτυξης η ακόλουθη απάντηση:
    «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Κουτσούκος με θέμα «Η πτώση της τιμής του αιγοπρόβειου γάλακτος οδηγεί σε δοκιμασία τους αιγοπροβατοτρόφους της Ηλείας», σας επισυνάπτουμε το με αριθ. πρωτ. 4049/01-03-2007 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.) και το με αριθ. πρωτ. 1376/6-03-2007 έγγραφο της Επιτροπής Ανταγωνισμού.
    Ο Υφυπουργός
    ΓΙΑΝΝΗΣ ΠΑΠΑΘΑΝΑΣΙΟΥ»
    Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    5. Στην με αριθμό 4486/16-2-07 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 815/8-3-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Σας διαβιβάζουμε συνημμένα το με αριθμ. πρωτ. 24763/08-03-2007 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Μ. Μπόλαρη.
    Ο Υπουργός
    ΕΥΑΓΓΕΛΟΣ ΜΠΑΣΙΑΚΟΣ»
    Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    6. Στην με αριθμό 4098/8-2-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β1/10050/5251/899/5-3-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
    «Σε απάντηση της με αριθμ. 4098/08-02-07 ερώτησης που κατατέθηκε στη Βουλή από τον Βουλευτή κ. Στέλιο Ματζαπετάκη, αναφορικά με την ανταλλαγή ακινήτου του Οργανισμού Ασφάλισης Προσωπικού ΔΕΗ (ΟΑΠ-ΔΕΗ) για την ολοκλήρωση κατασκευής του Μουσείου Φυσικής Ιστορίας του Πανεπιστημίου Κρήτης, με οικόπεδο του Δήμου Ηρακλείου και την ανέγερση επ’ αυτού κτηρίου με δαπάνες του Πανεπιστημίου, σας γνωρίζουμε, τα εξής:
    Η μεταβίβαση, κατά κυριότητα, του κτηρίου που στεγάζονται οι Υπηρεσίες του ΟΑΠ-ΔΕΗ στο Ηράκλειο Κρήτης, στο Πανεπιστήμιο Κρήτης με "Σύμβαση Ανταλλαγής" δεν έχει υλοποιηθεί λόγω μη ανταποκρίσεως μέχρι σήμερα του Πανεπιστημίου Κρήτης να παράσχει, στον ΟΑΠ-ΔΕΗ τις αναγκαίες νομικές δεσμεύσεις και εγγυήσεις προκειμένου να διασφαλιστεί πλήρως και κατά νόμο η ανέγερση νέου κτηρίου του ΟΑΠ-ΔΕΗ στο προτεινόμενο για παραχώρηση οικόπεδο από το Πανεπιστήμιο Κρήτης επί της οδού Γιαννουλάκη 18 στο Ηράκλειο Κρήτης, η οποία εκ των πραγμάτων θα ακολουθούσε χρονικά τη μεταβίβαση κατά κυριότητα του κτιρίου του ΟΑΠ-ΔΕΗ στο Πανεπιστήμιο Κρήτης. Ειδικότερα, οι αναγκαίες νομικές δεσμεύσεις και εγγυήσεις αναφέρονται στην απόφαση 641/39/20-09-06 του Δ.Σ. του ΟΑΠ-ΔΕΗ, αντίγραφο της οποίας επισυνάπτεται, η οποία γνωστοποιήθηκε αμέσως στο Πανεπιστήμιο Κρήτης και επί της οποίας το τελευταίο δεν έχει ακόμα απαντήσει.
    Ο Υπουργός
    ΣΑΒΒΑΣ ΤΣΙΤΟΥΡΙΔΗΣ»
    Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    7. Στην με αριθμό 4594/21-2-07 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. Α.Π. Υ/ΙΑ/72/7-3-07 έγγραφο από τον Υπουργό Επικρατείας η ακόλουθη απάντηση:
    «Σχετικώς με την ανωτέρω ερώτηση, σε ό, τι μας αφορά, σας διαβιβάζουμε συνημμένως το υπ’ αριθμ. πρωτ. 3281/27.2.2007 έγγραφο του Προέδρου του Εθνικού Συμβουλίου Ραδιοτηλεόρασης, στο οποίο απαντάται το θιγόμενο στην ερώτησή σας ζήτημα.
    Ο Υπουργός
    ΘΕΟΔΩΡΟΣ ΡΟΥΣΟΠΟΥΛΟΣ»
    Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    8. Στην με αριθμό 4351/14-2-07 ερώτηση των Βουλευτών κ.κ. Νικολάου Γκατζή και Δημητρίου Τσιόγκα δόθηκε με το υπ’ αριθμ. 790/5-3-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Σας διαβιβάζουμε συνημμένα το με αριθμ. πρωτ. 4283/28-02-2007 έγγραφο του Προέδρου τoυ Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης των Βουλευτών κ.κ. Ν. Γκατζή, Τ. Τσιόγκα.
    Ο Υπουργός
    ΕΥΑΓΓΕΛΟΣ ΜΠΑΣΙΑΚΟΣ»
    Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 3499/24.1.07 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 9435/16.2.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, θα θέλαμε να σας ενημερώσουμε για τα παρακάτω:
      Σύμφωνα με την 33165/23.06.06 (ΦΕΚ 780/Β/29.06.06) Κ.Υ.Α. των Υπουργών Εσωτερικών, Δημόσιας Διοίκησης & Αποκέντρωσης και Οικονομίας & Οικονομικών, με την οποία αντικαταστάθηκε η 13576/31.03.03 (ΦΕΚ 396/Β/04.04.03) όμοια, προβλέπεται η χορήγηση 9.000 δανείων στεγαστικής συνδρομής Ελλήνων Τσιγγάνων, ύψους 60.000 ευρώ έκαστο, με την εγγύηση του ελληνικού δημοσίου και με ευνοϊκούς όρους αποπληρωμής. Οι προϋποθέσεις συμμετοχής στο πρόγραμμα, καθώς και τα ειδικότερα κριτήρια αναγνώρισης δικαιούχων στεγαστικής συνδρομής προβλέπονται στην αριθμ.33165/23.06.06 Κ.Υ.Α. των Υπουργών Εσωτερικών, Δημόσιας Διοίκησης & Αποκέντρωσης και Οικονομίας & Οικονομικών, με την οποία ανακαθορίστηκαν και συμπληρώθηκαν οι υφιστάμενοι όροι χορήγησης των εν λόγω δανείων.
      Αναλυτικότερα, σύμφωνα με το ισχύον θεσμικό πλαίσιο, υιοθετούνται κοινωνικά κριτήρια αξιολόγησης (άρθρο 4.β.§1,2) των υποψηφίων (προσωρινοί δικαιούχοι) που, λαμβάνοντας υπόψη τις ιδιαίτερες συνθήκες διαβίωσης της εν λόγω πληθυσμιακής ομάδας, στοχεύουν στην επίτευξη κοινωνικής δικαιοσύνης και όχι απλώς στατιστικής διανομής δανείων, μέσω της εκτίμησης: (α) των στεγαστικών αναγκών επί του συνόλου των αιτήσεων που υποβλήθηκαν στους Ο.Τ.Α. της Χώρας, (β) των εξασφαλισμένων εγγυήσεων του ελληνικού δημοσίου και (γ) των προγραμμάτων οικιστικής αποκατάστασης που βρίσκονται σε εξέλιξη ανά O.Τ.Α. (άρθρο 4α, §3(εδ.β) και §5(εδ.β)). Με βάση τα ανωτέρω τρία κριτήρια έγινε και ο προγραμματισμός του ΥΠ.ΕΣ.Δ.Δ.Α. ως προς τον καθορισμό ανώτατων ορίων δικαιούχων για 90 O.Τ.Α. της Χώρας.
      Τέλος, ως προς το ζήτημα της μεταβiβασης της αρμοδιότητας αξιολόγησης των αιτήσεων, θα πρέπει να διευκρινιστεί ότι τόσο στο παρελθόν (13576/31.03.03 ΚΥΑ), όσο και σήμερα, αρμόδιοι για την υποβολή των αιτήσεων είναι οι οικείοι Ο.Τ.Α. (αρχή της εγγύτητας προς τον πολίτη), οι οποίοι για το λόγο αυτό, οφείλουν να διασφαλίσουν την πιστή εφαρμογή των διατάξεων της κείμενης νομοθεσίας (άρθρα 2 και 3: δικαίωμα υποβολής αίτησης, απαιτούμενα δικαιολογητικά, άρθρο 4(α) και (β): διαδικασία και κριτήρια αξιολόγησης). Στο πλαίσιο αυτό, και για λόγους διαφάνειας της διαδικασίας, οι τελικοί δικαιούχοι ανά Ο.Τ.Α. επικυρώνονται από τα οικεία Δημοτικά Συμβούλια, ενώ για την έκδοση σχετικής απόφασης επανελέγχονται οι σχετικοί φάκελοι και από το ΥΠ.ΕΣ.Δ.Δ.Α. (άρθρο 4(α) §5).
      Σύμφωνα με τα παραπάνω, και με δεδομένο ότι το πρόγραμμα προβλέπει την χορήγηση 9.000 στεγαστικών δανείων με την εγγύηση του ελληνικού δημοσίου, η ικανοποίηση περισσότερων αιτημάτων στεγαστικής αποκατάστασης, θα εξαρτηθεί από την εξασφάλιση περισσότερων εγγυήσεων (μέχρι σήμερα έχουν χορηγηθεί 5.754 αποφάσεις αναγνώρισης δικαιούχων στεγαστικής συνδρομής, έχουν εκταμιευθεί 5.196 δάνεια και οι εξασφαλισμένες εγγυήσεις του ελληvικoύ δημοσίου ανέρχονται στις 6.500). Σχετικά, αποστέλλουμε αντίγραφο ερώτησης στο ΥΠ.ΟΙ.Ο. για θέματα αρμοδιότητάς του.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     10. Στην με αριθμό 3579/26.1.07 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Φ900α/5360/8960/20.2.07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 3579/26-1-2007 ερώτησης, που κατέθεσε στη Βουλή των Ελλήνων ο Βουλευτής κ. Ευάγγελος Βενιζέλος, με θέμα την έκδοση πορίσματος για την πτώση του ελικοπτέρου CHINOOK, σας γνωρίζουμε τα ακόλουθα:
      Σύμφωνα με τον ΓΕΣ/ΕΕ 1-12 (Γενικός Κανονισμός Αεροπορίας Στρατού), η διερεύνηση των αεροπορικών ατυχημάτων συνίσταται αποκλειστικά στον εντοπισμό των παραγόντων, οι οποίοι προκάλεσαν το ατύχημα. Διαδικασίες όπως οι μαρτυρίες, οι καταθέσεις άνευ όρκου κ.λπ., διαφέρουν σε μεγάλο βαθμό από τις αντίστοιχες της ποινικής προανακριτικής διαδικασίας καθώς βασίζονται σε απόρρητα στοιχεία. Τα εν λόγω στοιχεία δεν είναι δυνατόν να δημοσιοποιηθούν - ούτε μετά το πέρας της διαδικασίας - για λόγους εθνικής ασφάλειας. Υπό αυτήν την έννοια, η επιτροπή διερεύνησης δεν συντάσσει «πόρισμα», αλλά συντάσσει (τελική) αναφορά.
      Επίσης, τα εν λόγω στοιχεία δεν χρησιμοποιούνται για τον πειθαρχικό ή ποινικό έλεγχο των εμπλεκομένων (χρήση που θα ισοδυναμούσε, άλλωστε, με δημοσιοποίησή τους). Η αξιοποίησή τους στο πλαίσιο πειθαρχικού ή ποινικού ελέγχου θα είχε ως συνέπεια την πλήρη αδυναμία διεξαγωγής ερευνών στο μέλλον (με τις ανάλογες συνέπειες στον τομέα πρόληψης ατυχημάτων), καθώς θα ενεργοποιούσε τα αμυντικά ανακλαστικά των εμπλεκομένων, οι οποίοι θα αρνούνταν να συνεργαστούν, φοβούμενοι κυρώσεις.
      	Έγγραφα της διερεύνησης, τα οποία δεν έχουν χαρακτηριστεί απόρρητα ή δεν περιέχουν απόρρητα (ή μεγαλύτερης διαβάθμισης) στοιχεία έχουν, από την Δεκεμβρίου 2006, αποδεσμευτεί, και διαβιβαστεί στον Ανακριτή του Γ΄ Τμήματος Στρατοδικείου Θεσσαλονίκης για τη διευκόλυνση του έργου της ανεξάρτητης Στρατιωτικής Δικαιοσύνης.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι.ΜΕΪΜΑΡΑΚΗΣ»
      11. Στην με αριθμό 4250/13.2.07 ερώτηση του Βουλευτή  κ. Ιωάννου Σκουλά δόθηκε με το υπ’ αριθμ. Β 13-84/6.3.07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Σκουλάς με θέμα «Έλεγχος των ανατιμήσεων στην αγορά», σας γνωστοποιούμε τα ακόλουθα:
Εδώ και είκοσι τουλάχιστον χρόνια από τις μετρήσεις της Eurostat προκύπτει ότι ο πληθωρισμός της χώρας μας τρέχει με υψηλότερο ρυθμό από τις υπόλοιπες χώρες της ευρωζώνης. Από τα στοιχεία, που ανακοίνωσε η Εθνική Στατιστική Υπηρεσία της Ελλάδος (ΕΣΥΕ) για τον πληθωρισμό του Ιανουαρίου 2007, προκύπτουν οι ακόλουθες διαπιστώσεις:
      Πρώτον, ο πληθωρισμός στη Χώρα μας διαμορφώθηκε τον Ιανουάριο 2007 στο 2,7%, έναντι 2.9% του Δεκεμβρίου 2006 και 3,2%, 4,0%, 2,9% και 3,1% του αντίστοιχου μήνα των ετών 2006, 2005, 2004 και 2003. Είναι, δηλαδή, στα χαμηλότερα επίπεδα της τελευταίας πενταετίας. Και
      Δεύτερον, από τα 61 αγαθά και υπηρεσίες, που διαμορφώνουν το λεγόμενο «καλάθι της νοικοκυράς», τα 26 παρουσιάζουν μεταβολές τιμών που είναι κάτω από τον πληθωρισμό, έναντι μόνο 14 τον αντίστοιχο μήνα του 2004. Δηλαδή, τον Ιανουάριο του 2007 τα αγαθά και οι υπηρεσίες από το «καλάθι της νοικοκυράς», που παρουσίασαν αυξήσεις κάτω από τον πληθωρισμό (κάτω από το 2,7%) είναι σχεδόν διπλάσια από εκείνα του Ιανουαρίου του 2004 που παρουσίασαν αυξήσεις κάτω από τον τότε πληθωρισμό (κάτω από το 2,9%).
       Παρ’ όλο ότι τον Ιανουάριο είχαμε το χαμηλότερο πληθωρισμό της τελευταίας πενταετίας επαναλαμβάνουμε ότι ο αγώνας για την αντιμετώπιση της ακρίβειας συνεχίζεται με εντεινόμενους ρυθμούς. Σύμμαχός μας στην προσπάθεια αυτή είναι ο πολίτης-καταναλωτής. Ο πολίτης που συγκρίνει και επιλέγει με βάση την καλύτερη ποιότητα και τις χαμηλότερες τιμές. Για την περαιτέρω συρρίκνωση του πληθωρισμού και βέβαια για τη διαρκή ενίσχυση της ανάπτυξης συνεχίζουμε τις αλλαγές και μεταρρυθμίσεις που αντιμετωπίζουν χρόνιες διαρθρωτικές αδυναμίες, βελτιώνουν την ανταγωνιστικότητα της Οικονομίας μας, ενισχύουν τον υγιή ανταγωνισμό
      Το 2006 έδειξε ότι πήγαμε πολύ καλύτερα απ' ότι αρκετοί προεξοφλούσαν. Ο πληθωρισμός έκλεισε στο χαμηλότερο σημείο των τελευταίων τεσσάρων ετών και το 2007 θα πάμε ακόμα πιο χαμηλά. Ο ρυθμός ανατιμήσεων των προϊόντων που σημειώνεται κάθε χρόνο σύμφωνα με τα διαθέσιμα στοιχεία, είναι ο χαμηλότερος των τελευταίων ετών. Αυτό δεν σημαίνει ότι κερδίσαμε τον πόλεμο με την ακρίβεια, η οποία εκτινάχθηκε στα ύψη ειδικά την εποχή εισόδου του ευρώ. Όμως μπορούμε να πούμε, ότι σε πρώτη φάση ο ρυθμός ανατιμήσεων επανέρχεται και πάλι σε πολύ χαμηλότερα επίπεδα. Και αυτό αποτελεί ένα σημαντικό βήμα προς τα εμπρός.
      Σε ότι αφορά την ενίσχυση των ελεγκτικών μηχανισμών του κράτους σας επισημαίνουμε τα ακόλουθα:
Η νέα διακυβέρνηση:
- Ψήφισε νέο σύγχρονο και αυστηρό νόμο για τον ανταγωνισμό.
- Ενεργοποίησε την Επιτροπή Ανταγωνισμού.
- Οι συμφωνίες κυρίων, όχι μόνο εγκαταλείφθηκαν αλλά και τιμωρούνται.
- Και η νέα διακυβέρνηση προτείνει στο πλαίσιο της Αναθεώρησης του Συντάγματος να ενισχυθεί ακόμα περισσότερο η ανεξαρτησία της Επιτροπής Ανταγωνισμού.
  Από το Μάρτιο του 2004 ως σήμερα η Επιτροπή Ανταγωνισμού έχει επιβάλλει πρόστιμα ύψους 28.500.000 ευρώ και εκκρεμούν υποθέσεις για τις οποίες υπάρχουν ήδη εισηγήσεις για πρόστιμα της τάξεως των 100.000.000 ευρώ. Από το 1995 ως και το Φεβρουάριο του 2004 η Επιτροπή Ανταγωνισμού είχε επιβάλλει πρόστιμα μόλις 4.100.000 ευρώ.
      Επί κυβερνήσεων ΠΑ.ΣΟ.Κ. δεν είχε καν ορισθεί Γενικός Γραμματέας Καταναλωτή. Επί κυβερνήσεως Νέας Δημοκρατίας ορίσθηκε Γενικός Γραμματέας Καταναλωτή, θεσμοθετήθηκε ο Συνήγορος του Καταναλωτή, ενεργοποιήθηκε το Εθνικό Συμβούλιο Καταναλωτή και το Ευρωπαϊκό Κέντρο Καταναλωτή, προχωρά η Δημιουργία Δικτύου Προστασίας Καταναλωτή των Δυτικών Βαλκανίων.
      Οι υπηρεσίες της Γενικής Γραμματείας Καταναλωτή, μέχρι πριν λίγα χρόνια έκαναν ελάχιστους ελέγχους. Για παράδειγμα το 2003 είχαν επιβάλλει πρόστιμα ύψους 61.934 ευρώ. Μόνο από τις 10.11.2005 μέχρι τις 12/2/2007 η Γενική Γραμματεία Καταναλωτή έχει επιβάλλει πρόστιμα ύψους 923.630 ευρώ. Ήδη 462.400 ευρώ έχουν εισπραχθεί, ενώ για το υπόλοιπο ποσό έχουν γίνει ρυθμίσεις ή προσφυγές από τις επιχειρήσεις, όπως άλλωστε έχουν το δικαίωμα από την κείμενη νομοθεσία.
      Οι υπηρεσίες του ΕΦΕΤ είχαν επιβάλλει πρόστιμα ύψους 81.500 ευρώ μόνο σε 4 επιχειρήσεις από την εποχή ίδρυσης του ΕΦΕΤ μέχρι τις αρχές του 2004. Μόνο την περίοδο 2005 -2006 ο ΕΦΕΤ έχει επιβάλλει πρόστιμα ύψους 3.326.900 ευρώ. Ήδη 1.255.330,60 ευρώ έχει εισπραχθεί, ενώ για το υπόλοιπο ποσό έχουν γίνει ρυθμίσεις ή προσφυγές από τις επιχειρήσεις, όπως άλλωστε έχουν το δικαίωμα από την κείμενη νομοθεσία.
      Επί κυβερνήσεων ΠΑΣΟΚ, δεν υπήρχε καν αρχείο του αριθμού των ελέγχων από την Γενική Γραμματεία Εμπορίου. Επί κυβερνήσεως Νέας Δημοκρατίας πραγματοποιήθηκαν κατά την περίοδο 1-1-2006 έως 31-12-2006 συνολικά 80.183 έλεγχοι και διαπιστώθηκαν 2.769 παραβάσεις. Την αντίστοιχη περίοδο του 2005 οι διενεργηθέντες έλεγχοι ανέρχονταν σε 73.882 και οι διαπιστωθείσες παραβάσεις ήσαν 2.721. Παρατηρείται αύξηση του αριθμού των ελέγχων κατά 8,53% και αύξηση των διαπιστωμένων παραβάσεων κατά 1,76%. Ο Δείκτης παραβατικότητας ήταν 4% το δωδεκάμηνο του 2005, ενώ μειώθηκε στο 3,5% την αντίστοιχη περίοδο του 2006.
      Επίσης, το έτος 2007 μήνα Ιανουάριο πραγματοποιήθηκαν 5.547 έλεγχοι και διαπιστώθηκαν 165 παραβάσεις ενώ για την αντίστοιχη περίοδο του 2006 πραγματοποιήθηκαν 5.371 έλεγχοι και διαπιστώθηκαν 63 παραβάσεις.
      Η κυβέρνηση θα συνεχίζει να στηρίζει την πολιτικής της κατά της ακρίβειας στο τρίπτυχο: απελευθέρωση, έλεγχος, καταναλωτική συνείδηση.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Κόρκα- Κώνστα.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνέδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου: «Εισοδηματική πολιτική έτους 2007, φορολογικές και άλλες διατάξεις» του Υπουργείου Οικονομίας και Οικονομικών.
     Στη σημερινή συνεδρίαση θα συζητηθούν τα υπόλοιπα άρθρα του νομοσχεδίου, οι υπουργικές τροπολογίες καθώς και οι εμπρόθεσμες βουλευτικές τροπολογίες ως μία ενότητα. 
     Κύριε Υπουργέ, θέλετε το λόγο;
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ναι, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Κύριε Πρόεδρε, η κατατεθείσα από εσάς τροπολογία με γενικό αριθμό 978 και ειδικό 201 την 9.3.2007, στο σχέδιο νόμου: «Εισοδηματική πολιτική έτους 2007, φορολογικές και άλλες διατάξεις», γίνεται αποδεκτή και αναδιατυπώνεται ως εξής:
     «Στους έχοντες το δικαίωμα νομιμοποίησης αυθαίρετων αλιευτικών καταφυγίων και άλλων λιμενικών εγκαταστάσεων που έχουν κατασκευαστεί από φορείς του Δημοσίου στον αιγιαλό, όπως το δικαίωμα αυτό προβλεπόταν από τις διατάξεις των παραγράφων 9 και 10 του άρθρου 27 του ν. 2971/2001 (Φ.Ε.Κ. Α΄285) και τροποποιήθηκε με τις διατάξεις του άρθρου 46 παράγραφος 16 του ν. 3220/2004 (Φ.Ε.Κ. Α΄15), παρέχεται εκ νέου προθεσμία δώδεκα μηνών για την άσκησή του από τη δημοσίευση του παρόντος. Υποβληθείσες αιτήσεις μετά την 31/12/2004 εξετάζονται επίσης».
     Καταθέτω την αναδιατύπωση στα Πρακτικά.
     (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας, καταθέτει για τα Πρακτικά την προαναφερθείσα αναδιατύπωση, η οποία έχει ως εξής: 
     (να φωτογραφηθεί η σελίδα 5)
     ΠΡΟΕΔΡΕΥΩΝ (Γεώργιος Σούρλας):  Θα μου επιτρέψετε από τη θέση αυτή, ενώ κανονικά θα έπρεπε να είμαι στο έδρανο του Βουλευτή, να ευχαριστήσω, τον κύριο Υπουργό, για την αποδοχή μιας τροπολογίας, η οποία δεν είναι τίποτε περισσότερο, παρά δίνεται ακόμη μια παράταση και μια προθεσμία να νομιμοποιήσουν αλιευτικά καταφύγια και λιμενικές εγκαταστάσεις που ανήκουν στο δημόσιο και όχι σε κανέναν ιδιώτη. 
     Το λόγο έχει η εισηγήτρια της Νέας Δημοκρατίας κ. Κόρκα- Κώνστα.
     ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
     Εισηγούμαι το άρθρο 9 αντίστοιχα, μέσω του οποίου παρέχεται η δυνατότητα ανέγερσης κτηρίου ή κτηρίων με δαπάνες του Οργανισμού Λιμένος Θεσσαλονίκης στην έκταση της λιμενικής ζώνης της οποίας η χρήση έχει παραχωρηθεί από το δημόσιο μέχρι τις 27 Ιουνίου του 2041.
     Τα κτήρια αυτά θα εκμισθούνται απευθείας στο δημόσιο ή στο Ταμείο Χρηματοδότησης Δικαστικών Κτηρίων, το ΤΑ.Χ.Δ.Ι.Κ. για να καλυφθούν οι ανάγκες στέγασης των δικαστηρίων της πόλεως της Θεσσαλονίκης για χρονικό διάστημα έως τριάντα πέντε έτη. Επίσης ρυθμίζονται ζητήματα που αφορούν την κατάρτιση, τη διάρκεια και τη λειτουργία της μίσθωσης.
     Το μίσθωμα θα καθορίζεται μετά από έκθεση της Κτηματικής Υπηρεσίας του Δημοσίου και θα αναπροσαρμόζεται με την ίδια διαδικασία ανά εξαετία και σε περίπτωση διαφωνίας θα καθορίζεται από το Μονομελές Πρωτοδικείο Θεσσαλονίκης. 
     Εισηγούμαι το άρθρο 10 με το οποίο ρυθμίζεται η χορήγηση κάποιων παγίων εξόδων κίνησης στους υπαλλήλους του Υπουργείου Αιγαίου και Νησιωτικής Πολιτικής για τη μετακίνησή τους, για εργασίες τους, διότι καταλαβαίνουμε όλοι ότι αυτοί οι άνθρωποι χρειάζεται να μετακινούνται στα εξήντα έξι κατοικημένα νησιά στο σύνολο τριών χιλιάδων εξακοσίων περίπου. Το λόγο τον αντιλαμβανόμαστε όλοι. Ξέρουμε όλοι τι σημαίνουν για έναν υπάλληλο οι μετακινήσεις. Γιατί μέσα στις αρμοδιότητες του Υπουργείου Αιγαίου και Νησιωτικής Πολιτικής είναι και οι μετακινήσεις όλες τις εποχές. Ξέρουμε τι σημαίνει το χειμώνα να αποκλείεται κάποιος λόγω καιρικών συνθηκών και να χρειάζεται να μείνει σ’ ένα νησί δύο και τρεις ημέρες.
     Ξέρουμε τι σημαίνει το καλοκαίρι να χρειάζεται να καταλύσει κάπου, όταν τα καταλύματα στα τουριστικά νησιά είναι ακριβά ή όταν επίσης στερούνται και δημοσίων συγκοινωνιών και θα πρέπει να παίρνει ταξί. Οπότε είναι εύλογο αυτό το αίτημα.
     Άρθρο 11. Στο ν.2800/2000 στο άρθρο 33 παράγραφος 1 προβλεπόταν ότι το 10% από τα έσοδα αθλητικών σωματείων, τμημάτων αμειβομένων αθλητών και αθλητικών ανωνύμων εταιρειών, τα οποία προέρχονται από τα τηλεοπτικά δικαιώματα για τη μετάδοση των αγώνων και άλλων συναφών διαφημίσεων, καθώς και από αθλητικούς οργανισμούς που οργανώνουν διεθνείς, ευρωπαϊκούς, παγκόσμιους και Ολυμπιακούς Αγώνες, θα αποδίδετο στο Υπουργείο Δημόσιας Τάξης. Γι’ αυτό το λόγο προβλέφθηκε και η σύσταση τότε ειδικού λογαριασμού.
     Με το ν.3205/2003 απαγορεύθηκε η σύσταση ειδικών λογαριασμών εκτός κρατικού προϋπολογισμού και ο λογαριασμός αυτός δεν ενεργοποιήθηκε ποτέ.
     Στην παράγραφο 1 περιλαμβάνεται το ποσό των χρημάτων αυτών, που θα αποδίδεται στα ασφαλιστικά ταμεία, του προσωπικού της Ελληνικής Αστυνομίας, στο Ε.Τ.Ε.Χ. και Τ.Α.Υ.Α.Π., κατά ποσοστό 68% και 32% αντιστοίχως, σαν μια αποζημίωση για την απασχόληση του αστυνομικού προσωπικού για την κάλυψη και τη λήψη μέτρων και για την ασφάλεια των αγώνων.
     Στην παράγραφο 2 είναι τα μέχρι σήμερα εισπραχθέντα ποσά. Αυτά θα αποδοθούν επίσης στα ασφαλιστικά ταμεία του προσωπικού της Αστυνομίας κατά τα ίδια αντίστοιχα ποσοστά.
     Σύμφωνα με την παράγραφο 3, οι αστυνομικοί που αποτάχθηκαν για παραπτώματα που είχαν άμεση σχέση με τη συνδικαλιστική τους δράση σαν μέλη των διοικητικών συμβουλίων των αστυνομικών οργανώσεων, δικαιούνται να επανεξεταστεί η υπόθεσή τους. Οι αιτήσεις τους μπορεί να υποβάλλονται εντός μηνός από την ισχύ του νόμου και ο χρόνος ο εκτός υπηρεσίας αστυνομικών που επανέρχονται, θα λογίζεται πραγματικός χωρίς να δικαιούνται αναδρομικές αποδοχές. Ένα πάρα πολύ λογικό αίτημα για στελέχη της Αστυνομίας που αποτάχθηκαν λόγω του γεγονότος ότι ασκούσαν συνδικαλιστική δράση.
     Η τροπολογία με ειδικό αριθμό 206 αφορά την επιστροφή των συντελεστών Φ.Π.Α. στους αγρότες για τη ζωική και φυτική παραγωγή. Αυξάνονται οι συντελεστές σε 7% από 5% και 6% που ήταν μέχρι τώρα. Είναι πάρα πολύ σημαντικό αυτό. Είναι αναγκαίο να γίνει αυτή η αύξηση γιατί προέκυψε και αύξηση του κόστους της φυτικής και ζωικής παραγωγής σύμφωνα με τα μακροοικονομικά δεδομένα και επίσης ευθυγραμμίζεται και με την κοινοτική νομοθεσία. Ταυτόχρονα, αυτοί οι αυξημένοι συντελεστές θα ισχύουν για πωλήσεις αγροτικών προϊόντων φυτικής και ζωικής παραγωγής που πραγματοποιήθηκαν από 1.1.2006, δηλαδή για αιτήσεις επιστροφής που θα υποβληθούν από το 2007 και μετά.
     Η τροπολογία με ειδικό αριθμό 207 προβλέπει την πλήρη φορολογική εξομοίωση των μουσουλμανικών ευαγών ιδρυμάτων του ν.109/1980 με τους υπόλοιπους εκκλησιαστικούς φορείς. Συνεπώς προβλέπει τη διαγραφή όλων των βεβαιωμένων οφειλών στις αρμόδιες Δ.Ο.Υ. των μουσουλμανικών ευαγών ιδρυμάτων για το Φόρο Εισοδήματος Ακίνητης Περιουσίας και Μεγάλης Ακίνητης Περιουσίας. Αντιμετωπίζονται επίσης και οι προσαυξήσεις καθώς και όλες οι ποινικές και διοικητικές συνέπειες σε βάρος των επιτροπών που απορρέουν από τη μη καταβολή του φόρου. Απαλλάσσονται δηλαδή από την υποβολή Φόρου Μεγάλης Ακίνητης Περιουσίας στοιχείων ακινήτων των προηγούμενων ετών. Παραμένει φυσικά η υποχρέωση υποβολής της δήλωσης για στοιχεία ακινήτων που μεταφέρεται στο 2008 καθώς και η υποβολή δήλωσης Φόρου Μεγάλης Ακίνητης Περιουσίας για το 2007 και μετέπειτα.
     Διαγράφονται τα βεβαιωμένα τους χρέη μέχρι έναρξης ισχύος εάν δεν έχει εκδοθεί αμετάκλητη δικαστική απόφαση και παύει η ποινική δίωξη οριστικά. Εξαλείφονται οι υποθήκες με αίτηση του νομικού προσώπου στον αρμόδιο υποθηκοφύλακα που συνοδεύεται φυσικά και από τη σχετική βεβαίωση του προϊσταμένου της Δ.Ο.Υ..
     Με την τροπολογία με ειδικό αριθμό 209 τροποποιούνται διατάξεις της παραγράφου 2 του άρθρου 8 του ν.2430/1996 και επανακαθορίζεται το ύψος του μηνιαίου ειδικού αντισταθμίσματος που καταβάλλεται στους δικαιούχους μόνιμους μηχανικούς ή και επί συμβάσει αορίστου χρόνου των Α.Ε.Ι., δημοσίου, νομικών προσώπων δημοσίου δικαίου, Ο.Τ.Α., αλλά και σε άλλες κατηγορίες υπαλλήλων Υ.ΠΕ.ΧΩ.Δ.Ε., Διευθύνσεων Οικονομικών, Νομοθετικού, συντονιστές, σε ποσό 550 ευρώ, δηλαδή αύξηση κατά 200 ευρώ, η οποία θα καταβληθεί σε δύο δόσεις την 1.1.2007 και την 1.7.2007. Επίσης και για τους μηχανικούς των Τ.Ε.Ι. από 220 ευρώ σε 350 ευρώ κατατεθειμένο και καταβεβλημένο επίσης σε δύο δόσεις την 1.1.2007 και την 1.7.2007.
     Καθορίζεται η ημερήσια αποζημίωση εκτός έδρας και συναφείς δαπάνες μετακίνησης με κοινή υπουργική απόφαση των Υπουργείων Οικονομίας και Οικονομικών και Χωροταξίας. Για τους μηχανικούς δε των Τ.Ε.Ι. η δαπάνη αυτή δεν μπορεί να υπερβαίνει το 80% της δαπάνης των πτυχιούχων Α.Ε.Ι..
     Οι αποδοχές των επιθεωρητών δημόσιων έργων καθορίζονται επίσης με κοινή υπουργική απόφαση των δύο συναφών Υπουργείων όπως και η καταβολή πρόσθετης ειδικής αμοιβής. Οι λόγοι που γίνεται αυτή η αύξηση είναι συγκεκριμένοι:
     Κατ’ αρχάς, την τελευταία δεκαετία τα αντικείμενα δημοπράτησης και ο όγκος των δημοσίων έργων αυξήθηκε και είναι το αντικείμενο πολλαπλάσιο από τους προϋπολογισμούς της προηγούμενης δεκαετίας. Παραδείγματος χάριν, μέχρι σήμερα έχουν δημοπρατηθεί δημόσια έργα προϋπολογισμού 8.000.000.000 ευρώ. Προστίθενται σ’ αυτά και οι συμβάσεις παραχώρησης προϋπολογισμού 8.000.000.000 ευρώ έναντι της προηγούμενης δεκαετίας που ήταν 1,03 δισεκατομμύρια ευρώ. 
     Οι εργασίες για τις μελέτες και για τα έργα του Γ΄ και Δ΄ Κοινοτικού Πλαισίου Στήριξης και η ολοκλήρωση του νομοθετικού πλαισίου, αποτελούν ένα πρόσθετο φόρτο εργασίας.
     Εδώ, κύριε Πρόεδρε και κύριε Υπουργέ, θα ήθελα να επισημάνω την εύλογη απαίτηση των εργοδηγών που βρίσκονται επί τόπου στο έργο όπως αντίστοιχα και των γεωτεχνικών και των γεωλόγων. Πιστεύω ότι θα έπρεπε να παίρνουν αυτά τα επιπλέον χρήματα, γιατί και αυτοί επιφορτίζονται με όλα τα παραπάνω που είπα.
     Θέλω να σταθώ στην τροπολογία με ειδικό αριθμό 201, που υποβλήθηκε από εσάς, κύριε Πρόεδρε. Είναι πολύ σημαντική γιατί επαναχορηγείται το δικαίωμα υποβολής αιτήσεων νομιμοποίησης αλιευτικών καταφυγίων και εγκαταστάσεις στον αιγιαλό, στην παραλία και στη θάλασσα από φορείς δημοσίου. Αυτές που δεν έγιναν εκείνη την εποχή που θεσπίστηκε ο νόμος. Υπάρχουν ακόμη εκκρεμείς υποθέσεις που πρέπει να λυθούν. Τότε δόθηκε παράταση δύο χρόνια για το δημόσιο και τρεις μήνες για τους ιδιώτες. Δόθηκε παράταση μέχρι 31.12.2004. 
     Τα έργα αυτά είναι φυσικό ότι εξυπηρετούν διάφορους σημαντικούς σκοπούς, εμπορικούς, βιομηχανικούς, συγκοινωνιακούς και λιμενικούς, για τα οποία συντρέχουν όλες οι προϋποθέσεις έκδοσης της αδείας κατά το χρόνο της αίτησης προς την Κτηματική Υπηρεσία. Τότε δεν είχαν γίνει ευρέως γνωστές οι προθεσμίες και καλώς δίνεται αυτή η παράταση που να μπορούν να λυθούν οι αντίστοιχες υποθέσεις.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα Κώνστα.
     Το λόγο έχει ο εισηγητής του ΠΑ.ΣΟ.Κ. κ. Γεωργακόπουλος.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, συζητούμε σήμερα τις τροπολογίες οι οποίες έχουν πάρει νούμερα συγκεκριμένα στο νομοσχέδιο. Συζητήθηκαν και στην επιτροπή. Έχουμε όμως και τρεις τροπολογίες που κατατέθηκαν μετά την ολοκλήρωση της συζήτησης στην αρμόδια επιτροπή. Όπως έχουμε και μία τροπολογία η οποία κατατέθηκε από εσάς, κύριε Πρόεδρε, και έγινε αποδεκτή από την Κυβέρνηση.
      Πριν μπω σε οτιδήποτε άλλο –για να προλάβω το οτιδήποτε- η τροπολογία αυτή που έρχεται με την υπογραφή του Υπουργού Οικονομίας και Οικονομικών, νομίζω πως, επειδή πρόκειται για λιμενικά έργα –δεν έχει σημασία αν είναι για αλιευτικά- πρέπει να έχει τις υπογραφές άλλων τριών Υπουργών. Σας το επισημαίνω αυτό. 
      Πρέπει να έχει την υπογραφή του Υπουργού Εμπορικής Ναυτιλίας, του Υπουργού Εθνικής Άμυνας και του Υπουργού ΠΕ.ΧΩ.Δ.Ε., αλλά βεβαίως και του Υπουργού Οικονομίας και Οικονομικών. Μόνο με την υπογραφή του κ. Αλογοσκούφη, δεν ξέρω τι θα γίνει, αν δηλαδή, αύριο οι Υπουργοί αντιληφθούν τι έγινε και έχουμε «μαλλιοτραβήγματα». Απλά σας το επισημαίνω. Δεν έχω καμμία αντίρρηση να δοθεί το δικαίωμα που πήραν άλλοι, οι οποίοι έκαναν τη νομιμοποίηση, με μία παράταση του χρόνου να υποβάλουν τα απαιτούμενα δικαιολογητικά, έτσι ώστε να γίνει η νομιμοποίηση των αλιευτικών καταφυγίων. 
      Ας έρθω, όμως, τώρα στις τροπολογίες που συζητούμε επί του νομοσχεδίου. Γιατί πρέπει να χρεωθεί ο Οργανισμός Λιμένος Θεσσαλονίκης για να φτιάξει το δικαστικό μέγαρο και να το ενοικιάσει μετά στην ΤΑ.Χ.Δ.Ι.Κ.. Δεν το καταλαβαίνω αυτό, όταν ο Οργανισμός Λιμένος Θεσσαλονίκης είναι μια ανώνυμη εταιρεία που έχει μετόχους, αύριο θα μπει στο Χρηματιστήριο και είναι επόμενο να μην κάνει έργα, τα οποία δεν αφορούν το κύριο έργο που έχει ανατεθεί. 
      Είναι μήπως στις αρμοδιότητες του Οργανισμού Λιμένος Θεσσαλονίκης να κατασκευάζει δικαστικά μέγαρα και να τα ενοικιάζει; Αν ήθελε ας ενοικίαζε το χώρο, το οικόπεδο και να πάει εκεί το Υπουργείο Δικαιοσύνης, να χρεωθεί το Υπουργείο Δικαιοσύνης και να φτιάξει το κτήριο. Αυτό όμως γίνεται απλώς και μόνο για να φύγει από το Πρόγραμμα Δημοσίων Επενδύσεων το Δικαστικό Μέγαρο της Θεσσαλονίκης, να το αναλάβει ο Οργανισμός Λιμένος Θεσσαλονίκης που δεν έχει καμμία σχέση με το Δημόσιο Ταμείο, με το δημόσιο έλλειμμα, με το Πρόγραμμα Δημοσίων Επενδύσεων. Δεν καταλαβαίνω για ποιον άλλο λόγο γίνεται αυτή η διαδικασία, ένα Σ.Δ.Ι.Τ., όπως το λέτε, μεταξύ του δημοσίου, δηλαδή από το δημόσιο προς το δημόσιο. 
      Όσον αφορά την τροπολογία για τους υπαλλήλους του Υπουργείου Αιγαίου και Νησιωτικής Πολιτικής, η αρχική διατύπωση έλεγε «χορηγείται μηνιαία πάγια αποζημίωση εξόδων κίνησης για την αντιμετώπιση των αυξημένων δαπανών κίνησης». Έτσι όπως ήταν διατυπωμένη, ήταν βέβαιο ότι αντί να πάρουν αυξήσεις, θα μειώνονταν οι απολαβές των υπαλλήλων, δηλαδή, δεν θα έπαιρναν εκτός έδρας.
      Το επισημάναμε αυτό στην αρμόδια Κοινοβουλευτική Επιτροπή και ο κύριος Υπουργός το διόρθωσε, λέγοντας ότι είναι επίδομα προσέλκυσης, όπως το λέει. Τώρα, αν νομίζετε ότι αυτό δεν σας δημιουργήσει πρόβλημα, εγώ φοβάμαι πως θα σας δημιουργήσει, κύριε Υπουργέ, γιατί θα έρθουν όλοι οι υπάλληλοι των Νομαρχιών του Αιγαίου και των Επαρχείων και θα ζητήσουν και αυτοί το ίδιο επίδομα προσέλκυσης. Γιατί οι υπάλληλοι και των επαρχείων και των νομαρχιών, θα χρειαστούν αυτό το επίδομα προσέλκυσης. Θα το δείτε αυτό. Στο δημόσιο υπάρχει μία τέτοια τακτική. Όταν δίνεις ένα επίδομα και δεν έχεις προσέξει την «ουρά» που έχει από πίσω, θα βγει και οι 500.000 ευρώ δεν θα είναι 500.000, θα είναι περίπου 2-3.000.000.000. 
      Πάμε τώρα στην άλλη τροπολογία για τους αστυνομικούς, για την απόδοση στα ταμεία τους. Αυτή η απόδοση, η οποία γίνεται ουσιαστικά, όπως είπα δεν επιφέρει καμμία αύξηση, καμμία αποζημίωση των αστυνομικών, οι οποίοι συμμετέχουν στη φρούρηση διαφόρων αθλητικών γεγονότων. Πηγαίνουν στα ταμεία τους. 
      Μήπως θα πάρουν μεγαλύτερες συντάξεις από αυτό; Όχι. Αυτό δεν λέγεται πουθενά. Θα έχουν κάποια ωφέλεια; Όχι. Η μόνη ωφέλεια που μπορεί να πει κάποιος ότι θα υπάρξει, είναι ότι θα γίνουν πιο ισχυρά τα ταμεία τους και έτσι δεν θα κινδυνέψουν στο μέλλον, αν υπάρξει κάποιο πρόβλημα στα ασφαλιστικά ταμεία. Καμμία άλλη ωφέλεια δεν έχουν, δηλαδή είναι δώρο-άδωρο ουσιαστικά. 
      Οι αστυνομικοί –γνωρίζω πάρα πολύ καλά- ζητούσαν ένα επιμίσθιο για την υπερωριακή απασχόληση, την οποία κάνουν στους αθλητικούς αγώνες και ιδιαίτερα στους ποδοσφαιρικούς, όπου εκεί διατίθενται –ιδιαίτερα στους αγώνες που γίνονται στα μεγάλα αστικά κέντρα- δεκάδες, για να μην πω εκατοντάδες αστυνομικοί πολλές φορές, για ν’ αντιμετωπίσουν τους γνωστούς χούλιγκαν των γηπέδων.
      Αντί, λοιπόν, να πάρουν αυτό το επίδομα, τους λέμε «ξέρετε, αυτά τα λεφτά θα πηγαίνουν στο ταμείο σας και πρέπει να είσαστε χαρούμενοι και ευτυχισμένοι, γιατί το ταμείο σας θα είναι ισχυρό». Θα δείτε ότι θα επανέλθει το αίτημα γι’ αυτό το επίδομα. Θα επανέλθει πάρα πολύ γρήγορα, γιατί το θεωρούν -και είναι- ένα δίκαιο αίτημα, όταν έχουν υπερωριακή απασχόληση και μάλιστα κάτω από αντίξοες συνθήκες.
      Όσον αφορά τη δεύτερη παράγραφο, επιμένω, κύριε Υπουργέ, να πάρουμε μία συγκεκριμένη απάντηση, γιατί έχουμε δύο απαντήσεις από τις Ενώσεις Αστυνομικών. Η μία λέει ότι είναι του 1985, η άλλη λέει ότι είναι του 1992-1993 οι αποταχθέντες λόγω συνδικαλιστικής δράσης. Συμφωνούν βεβαίως και οι δύο να επανενταχθούν στην Αστυνομία. 
      Δεν καταλαβαίνω, όμως, το να επανενταχθεί κάποιος, ο οποίος έχει αποστρατευθεί, αν είναι του 1985, μετά από είκοσι ένα χρόνια. Τι πάει να κάνει; Απλώς πάει να πάρει τη σύνταξή του. Μετά από είκοσι ένα χρόνια, τι άλλο να κάνει; Ή ακόμα και αν είναι του 1992, μετά από δεκαπέντε χρόνια, έχουμε πάλι το ίδιο. Αδυνατώ να πιστέψω ότι μπορεί να έχει κάποιος τόσα χρήματα, για να τα καταθέσει στο ταμείο και να πάρει σύνταξη. Αν είναι, όμως, το 1985, αυτό μας βρίσκει κάθετα αντίθετους. 
      Γι’ αυτό το λόγο και μόνο, αν δεν έχουμε πειστικές διευκρινίσεις με τη δεύτερη παράγραφο, δεν θα ψηφίσουμε αυτήν τη διάταξη. Δεν θα την ψηφίσουμε, γιατί αδυνατούμε να νομιμοποιήσουμε και να επαναφέρουμε στο Σώμα ανθρώπους, οι οποίοι με τραμπουκικό τρόπο είχαν προπηλακίσει τότε τον Υπουργό Δημόσιας Τάξεως κ. Σκουλαρίκη, όταν γινόταν η διαδικασία ενοποίησης των δύο Σωμάτων.
      Έρχομαι τώρα στην άλλη τροπολογία, κύριε Πρόεδρε, η οποία αφορά την αύξηση του Φ.Π.Α. για τους αγρότες. Όχι ένα, αλλά πέντε να δώσετε αύξηση. Δεν έχω καμμία αντίρρηση. Δώστε όση αύξηση θέλετε στο Φ.Π.Α.. Εκείνο, όμως, για το οποίο επιμένω και πρέπει να το λάβετε σοβαρά υπ' όψιν σας, είναι ότι θα πρέπει κάποια στιγμή οι αγρότες να πειστούν ότι τους συμφέρει να μη ζητούν την αύξηση, το έξι να γίνει επτά και το επτά να γίνει οκτώ, εννέα ή δέκα, αλλά να πάνε στο κανονικό καθεστώς, για να μπορούν να πάρουν πίσω το Φ.Π.Α. αμέσως όταν το πληρώνουν, γιατί διαφορετικά αυτό θεωρείται είναι μία έμμεση επιδότηση. 
      Δεν ξέρω αν η αύξηση στο 7% αντιστοιχεί με τα όρια της αύξησης του 18% προς 19% και αν μπορεί να δικαιολογηθεί στην Ευρωπαϊκή Ένωση αυτή η αύξηση. Δεν ξέρω αν έχετε πάρει την έγκριση της Ευρωπαϊκής Ένωσης; Αν δεν την έχετε πάρει, για την αύξηση αυτή από το 6% στο 7%, μπορεί να εμπλακείτε και να θεωρηθεί έμμεση επιδότηση προς τους αγρότες και τότε να τους ζητήσουμε τα λεφτά πίσω. Μην τους εμπλέξουμε σε μία τέτοια διαδικασία. 
      Εμείς σας λέμε απλώς ότι δεν διαφωνούμε να γίνει η επιστροφή, γιατί πράγματι οι αγρότες χάνουν από τον τρόπο με τον οποίο γίνεται η επιστροφή του Φ.Π.Α.. Βεβαίως, η υπόσχεση που τους είχατε δώσει εσείς ότι το 18% θα το κάνετε 8%, δεν ισχύει, γιατί αισίως το 18% το κάνατε 19% προς δόξα της συνέπειας των υποσχέσεων που είχατε δώσει προεκλογικά. 
      Για τη διαγραφή των βαρών, επειδή η Ελλάδα είναι μία χώρα πράγματι η οποία σέβεται όλες τις θρησκείες και όλες τις δοξασίες που αναπτύσσονται στη χώρα μας και πρέπει να έχει μια ενιαία αντιμετώπιση όλων αυτών των περιουσιακών στοιχείων, τα οποία έχουν οι εκκλησίες των οποιωνδήποτε άλλων θρησκειών εδώ, καλώς γίνεται η εξαίρεση από το Φόρο Μεγάλης Ακίνητης Περιουσίας, από τη στιγμή που εξαιρέθηκε η Ελληνική Ορθόδοξη Εκκλησία.
      Δεν μπορούμε να έχουμε διαφορετική αντιμετώπιση. Εξάλλου απαγορεύεται από το Σύνταγμα, όπως απαγορεύεται και από τον πολιτιστικό μας πολιτισμό. Αυτό το οποίο είχε τεθεί, ότι πρέπει να υπάρχει μία αμοιβαιότητα μεταξύ άλλων χριστιανικών εκκλησιών στη γείτονα χώρα, δεν νομίζω ότι μπορεί να μας εμποδίσει να κάνουμε αυτό αποδεκτό.
      Τώρα, για το Υ.ΠΕ.ΧΩ.Δ.Ε..  Κύριε Υπουργέ, εντάξει. Δώσαμε εμείς μια αύξηση εκεί. Τώρα επεκτείνετε εσείς την αύξηση αυτή των μηχανικών από τα 330 στα 550 και από τα 250 στα 350. Ξέρετε τι με ανησυχεί; Οφείλω να το πω. Με ανησυχεί ότι πάντοτε βρίσκουμε κάποιους τρόπους να δημιουργούμε κάποιο Ταμείο δίπλα από το μισθολόγιο των δημοσίων υπαλλήλων, που να τους αυξάνουμε με έμμεσο τρόπο τις αμοιβές. Εάν οι αμοιβές είναι χαμηλές, γιατί δεν κάνουμε ένα μισθολόγιο τέτοιο έτσι ώστε να ξεκαθαρίσουμε τα πράγματα; Και βεβαίως μετά κάποιοι που δεν το παίρνουν, διαμαρτύρονται. Αυτοί είναι οι εργοδηγοί, οι γεωτεχνικοί -τα είπε η συνάδελφος εκ Κορινθίας, η κ. Κόρκα, ότι πρέπει να το πάρουν και οι εργοδηγοί- όταν έχω εδώ πράξεις του Υπουργού που στην ίδια επιτροπή έχει ορίσει μηχανικό, υπομηχανικό και εργοδηγό. Το παίρνει ο μηχανικός και ο υπομηχανικός. Δεν το παίρνει ο εργοδηγός. Δεν είναι επόμενο να αδικούνται και να διαμαρτύρονται οι εργοδηγοί; Δώστε και σ’ αυτούς. Αντί για 350 δώστε σ’ αυτούς 200, 250 ευρώ. Πρέπει όμως να τους συμπεριλάβετε και αυτούς μέσα στο 3%ο. Και ξέρετε, η «φάμπρικα» αυτή ξεκίνησε από το Υπουργείο Οικονομικών. Επεκτάθηκε μετά σ’ άλλο Υπουργείο, τώρα πήγε στο Υπουργείο Δημοσίων Έργων και αύριο θα πάει σε κάποιο άλλο Υπουργείο. Και να είστε βέβαιοι ότι αυτή η «φάμπρικα» των ειδικών ταμείων θα συνεχίζεται.
      Τώρα, υπάρχει μια τροπολογία του κ. Μάνου. Εγώ σπεύδω να σας πω γι’ αυτές τις απαλλαγές ότι μπορεί να ήταν και λάθος όταν τις κάναμε. Όταν όμως αποκαλύπτεται, με τον τρόπο με τον οποίο εκτίθεται εδώ η τροπολογία του κ. Μάνου, ότι εδώ γίνεται διακίνηση «μαύρου χρήματος», δεν μπορεί να επανέρχεται και να ξαναεπανέρχεται και να μην παίρνουμε μια απάντηση. Εγώ θέλω να ακούσω την απάντησή σας. Μη μου πείτε πάλι ότι φταίει το ΠΑ.ΣΟ.Κ., γιατί δεν θα σας πω ότι δεν σας απαλλάσσει των ευθυνών σας εάν έκανε ό,τι έκανε το ΠΑ.ΣΟ.Κ και ότι, επειδή τα έκανε το ΠΑ.ΣΟ.Κ., δικαιούστε κι εσείς να τα κάνετε χειρότερα. Επιβάλλεται όμως κάποια στιγμή να υπάρξει μια σαφής απάντηση για το τι γίνεται εδώ, όταν προκύπτει από τα στοιχεία, τα οποία καταθέτει ο συνάδελφος, ότι πρόκειται περί διακίνησης «μαύρου χρήματος».
      Θυμήθηκα και κάτι τώρα, κύριε Πρόεδρε, και θα σας το πω, το οποίο έχει σχέση με το Κοινοβούλιο και με τις επερχόμενες  βουλευτικές εκλογές. Ξέρετε ότι με τα πλαφόν που έχουμε καθιερώσει για τις δαπάνες των Βουλευτών διευκολύνουμε την κίνηση του «μαύρου χρήματος»; Διακινούμε «μαύρο χρήμα» στις εκλογές λόγω ακριβώς του πλαφόν, το οποίο υπάρχει. Και αναγκαζόμαστε πάρα πολλές φορές να μην ζητούμε αποδείξεις για υπηρεσίες, τις οποίες μας παρέχουν διάφοροι, γιατί ξέρουμε ότι αυτό θα υπερβεί το πλαφόν, το οποίο έχει τεθεί. Καλό είναι λοιπόν ο Υπουργός  Εσωτερικών, όταν θα κάνει την αναθεώρηση να το λάβει αυτό υπ’ όψιν του, για να μη γινόμαστε συνένοχοι σε κάτι, στο οποίο δεν θέλουμε να γινόμαστε συνένοχοι.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργακόπουλο. Μεγάλο θέμα θίξατε. Είναι και υπόθεση δική μας, των τριακοσίων και των κομμάτων και βεβαίως και της Κυβέρνησης. Και όσο αυτό το σύστημα παραμένει διάτρητο είμαστε εκτεθειμένοι, γιατί αφού δεν μπορούμε να ρυθμίσουμε τα του οίκου μας, πώς θα μπορέσουμε να το κάνουμε για το κοινωνικό σύνολο;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:  Ας το λέμε τουλάχιστον. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κύριε Πρόεδρε, θα αρχίσω από τη δευτερολογία που μου χρωστάτε -ευτυχώς που είστε εσείς στο Προεδρείο- διότι κλείσατε τη συζήτηση μετά, ουσιαστικά, από τους Υπουργούς, χωρίς να δευτερολογήσουν οι εισηγητές ή οι Κοινοβουλευτικοί Εκπρόσωποι.
      Και η Κυβέρνηση και ο εισηγητής και ο Κοινοβουλευτικός Εκπρόσωπος του ΠΑ.ΣΟ.Κ. αναφέρθηκαν –και καλά κάνανε, αφού είναι θέμα που σήμερα και χθες και προχθές αποτελεί το μοναδικό στον ημερήσιο Τύπο και στα Μέσα Μαζικής Επικοινωνίας- στο θέμα των αποθεματικών των ασφαλιστικών ταμείων. Η Κυβέρνηση είπε ότι θα το λύσει με μια επιτροπή. Ανακοίνωσε την επιτροπή της. Κύριε Υπουργέ, δεν θα πάψει τελικά, και με αυτήν την απόφαση που πήρατε, να γίνεται ληστεία των αποθεματικών από τις τράπεζες και από τους διάφορους άλλους κομπιναδόρους. 
      Το δεύτερο είναι ότι μέσα σ’ αυτήν την Επιτροπή έχετε βάλει τους τραπεζίτες και τις ασφαλιστικές εταιρείες, που σημαίνει τι; Στο χωριό μου λένε: «έδεσε το σκύλο με τα λουκάνικα».  Ο λαός μας λέει κάτι άλλο: «έβαλε το λύκο να φυλάει τα πρόβατα». Είναι δυνατόν να διαχειρίζονται οι τράπεζες τα ασφαλιστικά των Ταμείων, κύριε Πρόεδρε; Αυτό είναι πρόκληση, πραγματικά. Είναι δυνατόν να πουν οι τραπεζίτες πώς θα διαφυλαχθούν, χωρίς να θίγονται τα συμφέροντά τους; Γιατί μόνο αυτά κοιτάνε, κύριε Πρόεδρε, και το ξέρουμε και βλέπουμε καθημερινά την χρηματιστηριακή συμπεριφορά που έχουν απέναντι και στα φτωχά λαϊκά στρώματα αλλά και γενικότερα σ’ όλο τον ελληνικό λαό, σ’ όλα τα κοινωνικά στρώματα. Προέχει το κέρδος τους. Και εδώ γίνεται συνένοχη η Κυβέρνηση στη διασπάθιση για μια ακόμη φορά -γιατί αφήνει ανοιχτό το θέμα- των χρημάτων του ελληνικού λαού, των εργαζομένων στα ασφαλιστικά ταμεία. Δεν μπορεί και δεν πρέπει να γίνεται καμμία μεταβίβαση από τα ασφαλιστικά ταμεία για τζογαδόρισμα, γιατί είτε έτσι είτε αλλιώς εκείνοι που θα την πληρώσουν τελικά θα είναι τα ασφαλιστικά ταμεία. Κανένας τζόγος! 
      Δεύτερον, να επιστραφούν όλα τα κλεμμένα στα ασφαλιστικά ταμεία, που δεν ευθύνονται οι εργαζόμενοι, ευθύνονται άλλοι. Και αν μας ρωτήσετε: «έχετε πρόταση γι’ αυτό;» θα σας πούμε ότι ναι, έχουμε πρόταση. Έχουμε και θέση και πρόταση. Η θέση μας είναι ότι δεν μπορεί τελικά να βγαίνουν στο σφυρί, να γίνονται αντικείμενο εκμετάλλευσης τα αποθεματικά των ασφαλιστικών ταμείων, παρά μόνο πρέπει τα ασφαλιστικά ταμεία, με διοικήσεις οι οποίες θα είναι από τους ίδιους τους εργαζόμενους, από τους ίδιους τους συνταξιούχους, να διαχειρίζονται τα χρήματά τους απευθείας με το δημόσιο και μάλιστα με καλύτερα επιτόκια απ’ αυτά που δίνουν οι τράπεζες. Γιατί δεν μπορεί, κύριε Πρόεδρε, σήμερα τα ομόλογα του δημοσίου να τα δίνει η Εθνική με 3% και 3,5%, που σημαίνει ότι τα παίρνει με 1% και 1,5%. Μπορεί να τα δώσουν σε διαπραγματεύσεις στα ασφαλιστικά ταμεία με πολύ καλύτερα επιτόκια και να είναι και διασφαλισμένα και να μην βγαίνουν σε κανένα τζογάρισμα. Το ένα είναι αυτό, για το οποίο χρωστούσα μία απάντηση σ’ αυτά τα οποία ειπώθηκαν. 
      Έρχομαι τώρα στις τροπολογίες. Θ’ αρχίσω, κύριε Πρόεδρε, από την τροπολογία την οποία έχει καταθέσει ο Υπουργός Δημόσιας Τάξης και έχει δύο θέματα. Το πρώτο αφορά το 10%. Με προηγούμενο νομοσχέδιο η προηγούμενη κυβέρνηση έλεγε ότι ποσοστό 10% από τις διαφημίσεις και από τα τηλεοπτικά δικαιώματα για τις μεταδόσεις των αγώνων θα πηγαίνει στην Ελληνική Αστυνομία για την περιφρούρηση που κάνουν, γιατί αυτές οι υπερωρίες δεν πληρώνονται από το Σώμα. Δεν δόθηκε φυσικά ποτέ αυτό. 
      Έρχεται σήμερα η Κυβέρνηση και λέει ότι αυτό το 10% θα το παίρνουμε αλλά θα το δίνουμε στα δύο ταμεία, ένα της Αστυνομίας και ένα της Χωροφυλακής, το Ε.Τ.Ε.Χ. και το Τ.Α.Υ.Α.Π..  Γιατί το κάνετε αυτό, κύριε Υπουργέ; Εμείς ξέρουμε γιατί το κάνετε. Γιατί και αυτό το θέμα τελικά μπήκε τουλάχιστον δέκα φορές, με αναφορά του Υπουργού  Οικονομίας και Οικονομικών κ. Αλογοσκούφη, ότι μετά την παιδεία θα έρθει το Ασφαλιστικό. Δεν το είπε έτσι, αλλά το μεγάλο πρόβλημα που αντιμετωπίζουμε σήμερα είναι το Ασφαλιστικό και βέβαια μετά την παιδεία θα πάτε να λύσετε αυτό. Δέκα φορές το ανέφερε. Και έχουμε βάσιμες υποψίες ότι τελικά το πάτε εκεί, για να απαλλαγεί ο κρατικός προϋπολογισμός από την επιχορήγηση που δίνετε στα ασφαλιστικά ταμεία. Δεν θα έχουν κανένα όφελος οι εργαζόμενοι στα Σώματα Ασφαλείας, ούτε συνταξιοδοτικό, ούτε τελικά στον μισθό τους. Η θέση μας είναι η εξής. Και σ’ αυτό συμφωνεί και η Αστυνομία. Και όταν έγινε η συζήτηση προχθές στην επιτροπή μας το επιβεβαίωσαν ότι ναι, συμφωνούμε, δεν πρέπει να πηγαίνουν στα Ταμεία, να φορολογείται ή να δίνεται αυτό το 10% στον κρατικό προϋπολογισμό, να το παίρνει το κράτος και το κράτος να δίνει τις αποζημιώσεις στους αστυνομικούς. Και όχι μόνο σ’ αυτούς που φυλάνε τα γήπεδα, αλλά και σ’ εκείνους οι οποίοι λόγω έλλειψης προσωπικού, παρατείνουν το ωράριο εργασίας. Γιατί όταν φεύγουν οι περισσότεροι για τα γήπεδα, μένουν κενές οι θέσεις. Το ένα είναι αυτό.
      Έρχομαι όμως στην παράγραφο 3 της τροπολογίας που καταθέτει το Υπουργείο. Τι λέει εδώ, κύριε Υπουργέ; Λέει ότι αστυνομικοί και μέλη των διοικητικών συμβουλίων των αστυνομικών οργανώσεων που αποτάχθηκαν για πειθαρχικά παραπτώματα μπορεί να επανέλθουν στο Σώμα ύστερα από εξέταση που θα κάνει το Πειθαρχικό Συμβούλιο. 
      Πρώτον, την περιορίζετε μόνο στην Αστυνομία. Απότακτοι με τέτοια παραπτώματα –σκοπιμότητας παραπτώματα, έτσι τα χαρακτήρισε το Πειθαρχικό Συμβούλιο τουλάχιστον- υπάρχουν σε όλα τα Σώματα. 
      Δεύτερον, είναι φωτογραφική η διάταξη για τρεις αστυνομικούς, όπως αναφέρει και το δελτίο Τύπου, που έδωσε ο Υπουργός Δημόσιας Τάξης. Δεν ξέρουμε ποιοι είναι αυτοί οι τρεις. Μας το ομολόγησε, όμως, και στην επιτροπή ότι, ναι, όντως πρόκειται για τρεις ανθρώπους. Με τους άλλους στα άλλα Σώματα που αποτάχθηκαν ή εξαναγκάστηκαν σε παραίτηση –όπως είναι με τον Πρόεδρο των Λιμενικών- τι γίνεται, κύριε Υπουργέ; Πάνε περίπατο; 
      Επίσης, όταν διατηρείτε το ίδιο Πειθαρχικό Συμβούλιο –που οι άνθρωποι αυτοί οι οποίοι ήταν τότε στο Πειθαρχικό Συμβούλιο πιθανώς να είναι σε ανώτερα κλιμάκια του Σώματος- είναι σίγουρο ότι οι υπόλοιποι που είναι σήμερα οι κατώτεροι στα Πειθαρχικά Συμβούλια θα φοβούνται να τους επαναπροσλάβουν στο Σώμα. Δεν είναι αντικανονικό, κύριε Πρόεδρε, πέρα για πέρα μία επιτροπή που έδωσε μία ποινή να έρθει μετά να την επανεξετάσει; 
      Εμείς λέμε ξεκάθαρα ότι δεν πρέπει να υπάρχει. Έχουμε κάνει και συγκεκριμένη πρόταση στην επιτροπή και θα σας την επαναλάβω, γιατί έχουμε καταθέσει και σχετική τροπολογία. Πρέπει να αποτελείται από ένα δικαστικό, από έναν ανώτερο αξιωματικό του Σώματος και από έναν εκπρόσωπο της Ομοσπονδίας του Σώματος ανεξάρτητα από το Σώμα που έχει την υπόθεση αυτή. Και από τα τρία Σώματα, δηλαδή, να είναι ένας εκπρόσωπος, όταν πρόκειται για το δικό του Σώμα. 
      Έχουμε καταθέσει, όμως, και μία τροπολογία που λέει αυτά, κύριε Πρόεδρε. Ζητάμε κατ’ αρχήν, κύριε Υπουργέ, να συμπεριληφθούν και τα τρία Σώματα. Το είπαμε και στην επιτροπή. Είπε ο κύριος Υπουργός Δημόσιας Τάξης ότι θα το κουβεντιάσει με τον Αρχηγό του Λιμενικού Σώματος. Για όνομα του Θεού! Η Κυβέρνηση τουλάχιστον για τα Σώματα Ασφαλείας δεν εκπροσωπείται μόνο από τον αρμόδιο Υπουργό, αν θα γίνει αυτό ή εκείνο. Εδώ περνάτε φωτογραφικές διατάξεις. Θα αφήσετε εκείνους απέξω; 
      Να επεκταθεί, λοιπόν, και στους πυροσβέστες που τόσοι άνθρωποι έχουν καεί από τη φωτιά κ.λπ., αλλά να επεκταθεί και σε άλλους για παραπτώματα από τα οποία έχουν εξαναγκαστεί σε παραίτηση. 
      Θα σας φέρω ένα παράδειγμα. Υπάρχει ο πραγματικός σκαπανέας του Λιμενικού Σώματος που έστησε το Σωματείο των Λιμενικών και ο οποίος όντας Πρόεδρος, διώχτηκε και εξαναγκάστηκε σε παραίτηση. Αυτόν δεν τον συμπεριλαμβάνει μέσα, πιάνει άλλους. 
      Ζητάμε, κύριε Υπουργέ –δεν θα σταθώ ξανά σ' αυτό- να κάνετε δεκτή την τροπολογία μας και να υλοποιήσετε …
      ΠΡΟΕΔΡΕΥΩΝ (Γεώργιος Σούρλας):  Μα είναι εκπρόθεσμη, κύριε Γκατζή.
       ΝΙΚΟΛΑΟΣ ΓΚΑΤΖΗΣ: Όχι, κύριε Πρόεδρε, δεν είναι καθόλου εκπρόθεσμη. 
      ΑΓΓΕΛΟΣ ΤΖΕΚΗΣ: Δεν πειράζει. Έχει το δικαίωμα …
      ΠΡΟΕΔΡΕΥΩΝ (Γεώργιος Σούρλας): Πώς δεν πειράζει; Ακόμη και το δικαίωμα συζήτησης δεν έχει. Αλλά κατά παρέκκλιση ... 
      ΝΙΚΟΛΑΟΣ ΓΚΑΤΖΗΣ:  Μπορεί και να τη συζητήσουμε. Εμείς την καταθέσαμε και νόμιζα ότι είναι εμπρόθεσμη. Εν πάση περιπτώσει, και ως εκπρόθεσμη την ουσία θα δούμε, κύριε Πρόεδρε, και όχι τον τύπο. Το ένα είναι αυτό.
      Δεύτερον, θα έρθω στο Φ.Π.Α. των αγροτών. Κύριε Υπουργέ, ξέρετε πολύ καλά ότι οι αγρότες φορολογούνται με ένα ειδικό καθεστώς. Δεν έχουν τιμολόγια, δεν εκδίδουν κ.λπ. και μάλιστα τους χρησιμοποιούν πολλές φορές και οι έμποροι και τους χρησιμοποιούν κατά κόρον. Μέχρι τώρα έπαιρναν ένα 5% ή 6% ανάλογα με το είδος, διότι είχαν μέσα και την επιχορήγηση και έβγαινε ένα ποσό. 
      Θα σας πω ένα παράδειγμα για το βαμβάκι. Με το 5% στις 350 δραχμές περίπου που πουλούσαν το βαμβάκι έβγαινε 17,5 δραχμές, γιατί ήταν και η επιδότηση. Η Κυβέρνηση αποδεχόμενη την αντιαγροτική πέρα για πέρα πολιτική  της Ευρωπαϊκής Ένωσης με τη νέα Κ.Α.Π. έκανε διαχωρισμό της παραγωγής από την επιδότηση. Τώρα, τι γίνεται; Τους δίνει 5% επί ποιας τιμής; Επί της εμπορικής τιμής, επί των 100 δραχμών και αυτό το 5 το κάνει 7. Δηλαδή, τους δίνει 7 δραχμές για να το καταλάβουμε σε δραχμές. Όταν, κύριε Πρόεδρε, ξέρουμε ότι οι προμήθειες των αγροτών, το καλλιεργητικό γενικά κόστος δεν έχει μειωθεί κατά 250%, αλλά βρίσκεται στο ίδιο ακριβώς ύψος, δεν είναι δίκαιο να αποδώσετε όλο το Φ.Π.Α., ή τουλάχιστον αυτές τις 17,5 δραχμές που έπαιρναν οι αγρότες; Εδώ δεν είναι μόνο ότι τους εμπαίζετε, δεν είναι μόνο ότι ταλαιπωρούνται οικονομικά κ.λπ., αλλά από την άλλη τους κτυπάτε και τους φορολογείτε.
      Ήθελα να σας κάνω ένα ερώτημα. Υπάρχει κάποιος έμπορος ή ιδιαίτερα κάποιος παραγωγός που να πληρώνει Φ.Π.Α.; Το Φ.Π.Α. το πληρώνει ο καταναλωτής. Εδώ γιατί κάνετε αυτήν την εξαίρεση; Να τους διώξετε ακόμα ομαδικώς από τα χωράφια, από τη γη τους που σήμερα δεν μπορούν, ουσιαστικά, ούτε να ζήσουν; Είμαστε ενάντια και ζητάμε να αποδοθεί όλο το Φ.Π.Α. στους αγρότες. Να μην αναφερθώ τώρα στα υπόλοιπα προβλήματα που έχουν οι αγρότες. 
      Έρχομαι στην άλλη τροπολογία που αφορά το λιμάνι της Θεσσαλονίκης, όπου εκεί θα χτίσει η λιμενική επιτροπή ένα δικαστικό μέγαρο στο χώρο του λιμανιού. Πρώτα-πρώτα, θα ήθελα να ρωτήσω με ποιο δικαίωμα απαγορεύει η Κυβέρνηση να γίνει η παραχώρηση μέρους του λιμανιού κατευθείαν στο Υπουργείο Δικαιοσύνης και να χτίσει έτσι το δικαστικό μέγαρο; Το παραδίδει σε μία ανώνυμη εταιρεία, η οποία θα εκδώσει και μετοχές μεθαύριο και θα έρθουν οι ιδιώτες να χρησιμοποιούν το λιμάνι, όλο το χερσαίο χώρο κ.λπ..
      Δεύτερον, αφού θα γίνει με χρήματα του δημοσίου, γιατί θα πληρώνει το δημόσιο στο λιμάνι; Γιατί θα εκμισθωθεί, δηλαδή, αυτό το κτήριο; 
      Τρίτον, δεν αναφέρεστε καθόλου και εμείς εκεί νομίζουμε ότι κατευθύνεται η υπόθεση, ότι αυτό πρόκειται να το δώσετε σε ιδιώτη. Να το κατασκευάσει ιδιώτης με βάση τις συμπράξεις –το Σ.Δ.Ι.Τ. που ψηφίσατε- να το εκμισθώσει στο δημόσιο για τριάντα πέντε χρόνια κ.λπ., για να μπορέσει κατ’ αυτόν τον τρόπο να εισέλθει ακόμη ένας ιδιώτης σε χώρο που απαγορεύονταν μέχρι πριν από λίγο να μεταβιβάζεται γιατί είναι χώρος αιγιαλού και παραλίας, είναι χερσαίος χώρος.
      Εμείς είμαστε αντίθετοι με αυτό και λέμε ότι πρέπει να το χτίσει το Υπουργείο Δικαιοσύνης. Έχει έσοδα και από τον πόρο τον οποίο παίρνει, για να λήξει αυτό το θέμα και να μην έχουμε αυτά τα προβλήματα. 
      Έρχομαι στο θέμα των Μουσουλμάνων για τα βακούφια κ.λπ.. Κύριε Πρόεδρε, δεν μπορεί τα ελληνικά βακούφια να είναι απαλλαγμένα από φόρους, να μην πληρώνει κανένα μοναστήρι και καμμία εκκλησία τίποτα και να ζητάμε από αλλόθρησκους να πληρώνουν τα δικά τους. Είναι δίκαιο το αίτημα και συμφωνούμε. 
      Όμως, δεν συμφωνούμε στο εξής, κύριε Υπουργέ. Δεν μπορεί τα ελληνικά, τα χριστιανικά βακούφια να μην πληρώνουν φόρο.  Δηλαδή, εσείς έπρεπε να κάνετε το αντίθετο απ’ αυτό που κάνατε: Να βάλετε και τα ελληνικά βακούφια να πληρώνουν φόρο. Φυσικά το υποστηρίζουμε, είναι δίκαιο το αίτημα. Δεν μπορεί να κάνετε αυτές τις εξαιρέσεις, αλλά εκεί έπρεπε να εστιάσετε την προσοχή σας. 
      Δεν μπορεί, κύριε Πρόεδρε, στην περιοχή μας που είναι το μεγάλο δάσος από το Κεραμίδι μέχρι τη Ζαγορά να μπαίνουν οι αγρότες μέσα να καλλιεργήσουν, να κόψουν λίγα ξύλα, να κάνουν κάρβουνα και να στέκεται εκεί ο καλόγερος και να τους λέει «όχι, έκοψες παραπάνω απ’ αυτά που συμφωνήσαμε» και να πληρώνουν αδρά και αυτοί να μην δίνουν δεκάρα; Μέχρι πότε θα πάει αυτό; Είμαστε ενάντια, λοιπόν, και ζητάμε να γίνει ακριβώς το αντίθετο.
      Έρχομαι στην τροπολογία που αφορά το Αιγαίο, κύριε Πρόεδρε. Ήρθε και ο κ. Παυλίδης ο Υπουργός Αιγαίου και στήριξε μόνο τα δικά του προβλήματα, που έχουν σχέση με τους υπαλλήλους του Υπουργείου. Δηλαδή, το τεχνικό προσωπικό και οι άλλοι που βρίσκονται στις παραμεθόριες και νησιωτικές περιοχές και δεν ανήκουν στο Υπουργείο Αιγαίου και ανήκουν τελικά στη νομαρχία, όπως οι μηχανικοί κ.λπ., δεν έχουν τα ίδια έξοδα, τις ίδιες δαπάνες; Δεν θα πάει ο μηχανικός της νομαρχίας να επιβλέψει το έργο σε άλλο νησί; Δεν θα διανυκτερεύσει εκεί κ.λπ.; 
      Είναι, κύριε Πρόεδρε, πρόκληση να έρχεται η Κυβέρνηση και να λέει ότι μέσα από το Σύνταγμα θα ενισχύσουμε ακόμη περισσότερο τις ορεινές, απόμακρες περιοχές και ιδιαίτερα τις νησιωτικές και έρχεται σήμερα και λέει ότι ξέρετε, μόνο οι υπάλληλοι του Υπουργείου Αιγαίου θα έχουν αυτό το δικαίωμα.
      Εμείς στηρίζουμε και την πρόταση που κάνει η ΕΔΜΙΔΑΣ για το 50% και στηρίζουμε επίσης την πρόταση που κάνουν οι απόφοιτοι των Τ.Ε.Ι. που ζητάνε να συμπεριληφθούν και αυτοί σ’ αυτήν την επιδότηση γιατί και αυτοί έχουν τις ίδιες ακριβώς δαπάνες και ζητάμε, κύριε Πρόεδρε, η τροπολογία αυτή να επεκταθεί και σε όλες τις άλλες υπηρεσίες, όπως είναι οι νομαρχίες κ.λπ.. 
      ΠΡΟΕΔΡΕΥΩΝ (Γεώργιος Σούρλας): Και το Προεδρείο σας παρακαλεί, κύριε συνάδελφε, να τελειώσετε.
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. Δεν νομίζω να έχουμε άλλη τροπολογία. Αν ξέχασα καμμία, θα την πω στη δευτερολογία μου. Πιστεύω όμως ότι έπιασα όλες τις τροπολογίες. 
      Και θα ήθελα να σταθώ σε μια τροπολογία την οποία κατέθεσε ο κύριος Πρόεδρος. Εμείς είμαστε σύμφωνοι και την στηρίζουμε αυτήν την τροπολογία. Πρόκειται για τα αλιευτικά καταφύγια.
      ΠΡΟΕΔΡΕΥΩΝ (Γεώργιος Σούρλας): Ευχαριστώ και προσωπικά.
       Κυρίες και κύριοι συνάδελφοι, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» καθώς και στους λοιπούς χώρους του Μεγάρου της Βουλής των Ελλήνων, δεκαεννιά μαθητές και μαθήτριες και τρεις συνοδοί-καθηγητές από το 1ο Γυμνάσιο Ερμούπολης Σύρου.
      Η Βουλή τους καλωσορίζει και τους εύχεται καλές σπουδές. Ιδιαίτερα η Βουλευτής εδώ της περιοχής η κ. Μανούσου-Μπινοπούλου είναι πολύ χαρούμενη για την επίσκεψη αυτή.
      (Χειροκροτήματα απ’ όλες τις πτέρυγες της Βουλής)
      Έχει ζητήσει το λόγο ο κ. Απόστολος Κακλαμάνης.
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, στη συνέχεια αυτών τα οποία ανέφερε ο συνάδελφος του Κομμουνιστικού Κόμματος, ήθελα να διατυπώσω μία απορία. Ρητορική είναι η έκφραση, διότι την απάντηση την καταλαβαίνουμε όλοι. Υπάρχει ένα ολόκληρο σύστημα Δημόσιας Διοίκησης. Ενώ θα έπρεπε πράγματι να υπάρχουν κάποιοι κανόνες αξιοκρατικής αξιολόγησης και προσόντων και έργου, αυτό συμβαίνει αλλαχού, αλλά στην Ελλάδα δεν ξέρω αν και πότε μπορεί να συμβεί, ώστε και οι εργαζόμενοι να μην αισθάνονται ότι αδικούνται και όσοι εξ αυτών έχουν επωφεληθεί αυτού του πολύπλοκου συστήματος των προσθέτων αμοιβών, των επιδομάτων, των αποζημιώσεων -πολλές φορές χωρίς να υπάρχει ζημία ή πρόβλημα- να μην πλεονεκτούν, διότι παρατηρείται και αυτή η εικόνα στο δημόσιο. Στο ελληνικό δημόσιο υπάρχουν ορισμένοι κλάδοι και μάλιστα όσο εγγύτερα είναι οι κλάδοι αυτοί προς το δημόσιο Ταμείο ή σε επιμέρους υποταμεία του γενικού κρατικού κορβανά βλέπουμε ότι επωφελούνται και περισσότερο. 
      Έτσι, όμως, το μήνυμα που στέλνουμε σε όλους τους εργαζόμενους στο δημόσιο τομέα είναι να μην δίδουν τόσο βάρος σε τι προσόντα μπορούν να αποκτήσουν, γιατί σήμερα δεν αρκεί με τι προσόντα εισέρχεται κάποιος στο δημόσιο. Γενικότερα στην οικονομία σήμερα και στην παραγωγή δεν αρκεί να σκέφτεται κάποιος ποια πτυχία πήρε, τι τίτλους έχει, εισερχόμενος σε μια υπηρεσία. Ξέρουμε όλοι ότι αυτή η έκρηξη γνώσεων, η τεχνολογική εξέλιξη, αυτή η ανατροπή συστημάτων και διοίκησης και λειτουργίας μας έχει φέρει μπροστά σε μια διαρκή επανάσταση. Ξέρουμε όλοι ότι έρχονται άλλες συνθήκες πιο γοργά από ό,τι στο παρελθόν που ανατρέπουν τίτλους και προσόντα τυπικά, τα οποία δεν είναι σε θέση -σε περιπτώσεις που εμφανίζονται πλέον και στη λειτουργία της Δημόσιας Διοίκησης και γενικότερα στην οικονομία, στην επιστήμη- ν’ ανταποκριθούν.
      Δεν ξέρω -και τολμώ να πω ότι δεν είμαι καθόλου αισιόδοξος- αν ποτέ θα φτάσουμε στο σημείο εκείνο, ώστε να μην εξαρτάται κάθε εργαζόμενος στο δημόσιο, κάθε ομάδα εργαζομένων από την εύνοια του οποιουδήποτε ισχυρού παράγοντα μέσα στην Κυβέρνηση. Πολλές φορές δεν είναι ο Υπουργός ο ισχυρός παράγων στο Υπουργείο του, είναι ίσως κάποιος ισχυρότερος μέσα στον κυβερνητικό μηχανισμό. Βλέπουμε πραγματικά Υπουργούς, οι οποίοι εκλιπαρούν για ένα κονδύλι από το Υπουργείο Οικονομικών ακόμα και για δεσμεύσεις που έχουν αναληφθεί και έχουν εξαγγελθεί, αλλά κοντά σε αυτούς βλέπουμε και άλλους που δίδουν την εικόνα αυτού που λέει ο λαός μας «όποιος έχει γρόνθο, τρώει αυγό», να προεξοφλούν δηλαδή ακόμη και σοβαρότερες δαπάνες που ενδεχομένως δεν έχουν προγραμματιστεί ούτε στο κρατικό προϋπολογισμό ούτε στη γενικότερη πολιτική μιας Κυβέρνησης. Όλα αυτά τα λέγω με αφορμή αυτήν τη συζήτηση που γίνεται τώρα για τα επιδόματα, τις πρόσθετες αμοιβές, ειδικότερα δε στο Υπουργείο Περιβάλλοντος, Χωροταξίας και Δημοσίων Έργων. 
      Κύριε Υπουργέ των Οικονομικών, παρακαλώ προσέξτε σ’ αυτό το σημείο: Δεν καταλαβαίνω πραγματικά γιατί αυτή η διαφοροποίηση προκειμένου περί στελεχών τα οποία έχουν προσόντα πλέον ανωτάτης εκπαίδευσης. Όταν μιλάμε για διπλωματούχους μηχανικούς και πτυχιούχους των τεχνολογικών εκπαιδευτικών ιδρυμάτων, μιλάμε για τυπικά προσόντα πλέον της αυτής βαθμίδας. Δεν είναι υπέρ της ισοπέδωσης, διότι καθένας έχει τη δική του κατεύθυνση και στις σπουδές και στην πράξη στη συνέχεια. Άλλος θα σχεδιάσει, άλλος θα εφαρμόσει. Η επιστημονική γνώση, όμως, απαιτείται και γι’ αυτόν που σχεδιάζει και γι’ αυτόν που εφαρμόζει, ανάλογα με το πεδίο δράσης και το αντικείμενο του καθενός. Δεν καταλαβαίνω, όμως, ακόμα περισσότερο τη διαφοροποίηση άλλου προσωπικού.
      Υπάρχει στο Υπουργείο Δημοσίων Έργων και υπάρχει η σχετική τροπολογία-προσθήκη που κάνετε που διαφοροποιείτε κάποια πράγματα εκεί της Διεύθυνσης Περιβάλλοντος. Δεν γνωρίζω αν αυτός ακριβώς είναι ο τίτλος της υπηρεσίας αυτής. Αλλά ξέρω ότι θα κάνουν κάποια επιθεώρηση, κάποια ομάδα στην οποία θα συμμετέχουν οι επιθεωρητές, οι οποίοι είναι διπλωματούχοι, θα συμμετέχουν και κάποιοι άλλοι κάποιοι εργοδηγοί, κάποιοι τεχνικοί άλλης φύσεως. Διερωτώμαι: Όταν πηγαίνουν εκτός έδρας, σε άλλο ξενοδοχείο θα μείνει ο διπλωματούχος, σε άλλο ο πτυχιούχος, σε άλλο ο εργοδηγός, σε άλλο ο απλός υπάλληλος οποιασδήποτε άλλης κατηγορίας; Αυτά που μπορεί να δικαιολογούν μία διαφοροποίηση, κύριε Πρόεδρε, σε άλλα ζητήματα, όπως είναι ο εισαγωγικός βαθμός, δεν δικαιολογούν διαφοροποίηση για αντιμετώπιση συνθηκών που σε μια σύγχρονη πολιτεία, σε μια δημοκρατική πραγματικά πολιτεία, είναι ίδιες και για τον πρώτο άρχοντα και για τον τελευταίο πολίτη. 
      Αυτές τις απόψεις ήθελα να διατυπώσω, διότι εδώ προφανώς ο Υπουργός Περιβάλλοντος Χωροταξίας και Δημοσίων Έργων ανήκει στην κατηγορία αυτή που είπα, θα πρέπει να ζητήσει το κονδύλι από το Υπουργείο Οικονομίας και Οικονομικών. Εδώ, λοιπόν, είναι ο αρμόδιος Υπουργός, ένας νέος πολιτικός και υποθέτω ότι πρέπει να έχει και νέες αντιλήψεις, διότι, όταν μιλάμε όλοι για ανανέωση, πρέπει να λαμβάνουμε υπ' όψιν να έρθει και κάτι καινούργιο στην πολιτική και στο δημόσιο βίο και να μην βλέπουμε απλώς την ηλικία, αφού μια νεότερη συνάδελφος σαφώς λάμπει περισσότερο από μια αρχαιοτέρα της και το ίδιο συμβαίνει και μ’ ένα νεαρό συνάδελφο, όπως ο κ. Μπέζας. Έχετε, λοιπόν, απόψεις επ’ αυτών ή θα συνεχίσουμε όποιος είναι στη κορυφή, άρα είναι και πιο κοντά ως κλάδος, να μπορεί να πάρει περισσότερα και όποιος είναι παρακάτω, έστω και αν πρόκειται ν’ αντιμετωπίσει, όπως είπα, τις ίδιες ακριβώς συνθήκες, για τις οποίες υποτίθεται δίδεται αυτό το επιμίσθιο ως αποζημίωση, ως επίδομα, δεν ενδιαφέρει, εκείνος δεν μπορεί να έχει ανάλογη ικανοποίηση;
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Κυρίες και κύριοι συνάδελφοι, έχω την τιμή να ανακοινώσω ότι η Διαρκής Επιτροπή Κοινωνικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Υγείας και Κοινωνικής Αλληλεγγύης:«Τροποποίηση και Συμπλήρωση του ν. 2737/1999 “Μεταμοσχεύσεις ανθρωπίνων ιστών και οργάνων και άλλες διατάξεις”».
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, επειδή έγινε ήδη αναφορά και επειδή ο Υπουργός Οικονομίας και Οικονομικών κ. Αλογοσκούφης τη Δευτέρα ήλθε εδώ και μας είπε ότι η Κυβέρνηση θα πάρει αποφάσεις για τη σωστή αξιοποίηση των αποθεματικών των ασφαλιστικών ταμείων, θα ήθελα πριν μπω στις τροπολογίες να μου επιτρέψετε ορισμένες παρατηρήσεις.
      Οι αποφάσεις της Κυβέρνησης μας δημιουργούν έντονη ανησυχία και προβληματισμό, διότι δεν είναι αποφάσεις προς τη σωστή κατεύθυνση. Τι αποφάσεις ανακοίνωσε η Κυβέρνηση; 
      Πρώτον, συγκροτεί μία επιτροπή για τη μελέτη του θέματος και η επιτροπή δεν έχει τους ασφαλισμένους! Μα, είναι δυνατόν να συζητάμε για διαχείριση αποθεματικών ασφαλιστικών ταμείων και να μην είναι οι ιδιοκτήτες αυτών των ποσών, αυτών των χρημάτων; Ποιοι είναι οι ιδιοκτήτες των αποθεματικών; Οι τράπεζες; Η Επιτροπή Κεφαλαιαγοράς; Αυτό είναι ειδικό, τεχνικό θέμα; Αν υπάρχουν ειδικές γνώσεις, μπορούν να προσληφθούν σύμβουλοι, να γίνουν συνεντεύξεις, να γίνουν διάλογοι κ.λπ.. Θεωρούμε πρόκληση αυτήν την επιτροπή και την απόφασή σας και ενδεικτική του πού το πάτε, ενδεχομένως. Θέλετε τα αποθεματικά να αποδοθούν είτε άμεσα είτε έμμεσα στις μεγάλες τράπεζες. Αυτό αποκαλύπτεται εδώ.
      Δεύτερον, λέτε να γίνει έλεγχος από το 1998 και μετά. Εμείς δεν έχουμε αντίρρηση να γίνει ο οποιοσδήποτε έλεγχος, αρκεί να είναι έλεγχος και όχι συγκάλυψη. Όμως, αφού το πάτε τόσο πίσω, γιατί, κύριε Υπουργέ, η Κυβέρνηση δεν δέχεται στα πλαίσια αυτού του ελέγχου να γίνει όχι έλεγχος, αλλά έστω μία χονδρική αποτίμηση του τι έχασαν τα ταμεία μέχρι το 1996; Διότι σας επισημαίνω ότι οι αποδόσεις των ασφαλιστικών ταμείων στη χώρα μας, σύμφωνα και με τον πρώην Διοικητή του Ι.Κ.Α., τον κ. Νεκτάριο -ένας απ’ όλους- που μελέτησε το θέμα, ήταν αρνητικές μέχρι το 1996.
      Προτείνουμε, λοιπόν, στη έρευνα που θα κάνει η Κυβέρνηση για μετά το 1998 να υπάρξει και ειδικό κεφάλαιο που να αποτιμά τη ληστεία που υπέστησαν τα ταμεία στη χώρα μας, από το γεγονός ότι επί δεκαετίες και επί όλων των κυβερνήσεων τα αποθεματικά τους πήγαιναν στην Τράπεζα της Ελλάδας με ένα εξευτελιστικό επιτόκιο.
      Τρίτον, απαγορεύονται οι επενδύσεις των ταμείων τώρα για παράγωγα επί ομολόγων, με αφορμή το ομόλογο αυτό, επειδή προφανώς κρίνονται πολύ επικίνδυνα. Τα παράγωγα επί μετοχών θα απαγορευθούν και αυτά; Και τα αμοιβαία κεφάλαια παράγωγα επί μετοχών είναι. Τα παράγωγα συναλλάγματος; Θέλω να πω, αυτή είναι η λύση; Το να απαγορευθεί η συγκεκριμένη επένδυση, η οποία τη συγκεκριμένη στιγμή δημιούργησε το πρόβλημα;
      Το πρόβλημα για μας δεν είναι τεχνικό. Είναι πρόβλημα πολιτικό. Υπάρχει πολιτική που παράγει αυτά τα φαινόμενα, που διορίζει αυτές τις διοικήσεις, που επιλέγει αυτά τα πρόσωπα, που επιτρέπει αυτήν την αδιαφάνεια, που δημιουργεί επομένως το θερμοκήπιο, για να υπάρξουν τέτοιου τύπου σκάνδαλα, που δεν δημιουργεί –αν και το προβλέπει ο νόμος- τις επιτροπές εποπτείας και ελέγχου των αποφάσεων των ταμείων. Αυτή είναι η πολιτική σας, αυτή ήταν και η πολιτική των προηγούμενων και αυτήν την πολιτική συγκαλύπτετε σήμερα!
      Το θέμα δεν είναι ψάξουμε την ασφαλέστερη επένδυση. Δεν υπάρχει στον καπιταλισμό ασφαλής επένδυση! Πώς να το κάνουμε; Και του Κοσκωτά το σκάνδαλο με καταθέσεις έγινε. Δεν έγινε με μετοχές ή με ομόλογα. Αυτό που πρέπει να αναζητήσουμε είναι την ασφαλή πολιτική για τους εργαζόμενους, την πολιτική που παρέχει τα εχέγγυα ότι οι σχετικά πιο σωστές αποφάσεις θα ληφθούν και, εν πάση περιπτώσει, θα αποτραπούν οι κίνδυνοι ή εφόσον υπάρξουν προβλήματα, θ’ αποκαλυφθούν εκ των υστέρων. 
      Στα πλαίσια, λοιπόν, αυτά –στο μέτρο που επιτρέπει και ο χρόνος, διότι υπάρχουν και τα άλλα θέματα- εμείς έχουμε μια ολοκληρωμένη άποψη, μια ολοκληρωμένη αντίληψη, μια εναλλακτική πολιτική.
      Πρώτον, όλες οι εκδόσεις που αφορούν το δημόσιο χρέος της χώρας να είναι υπό τον έλεγχο του Ο.Δ.ΔΗ.Χ., του Οργανισμού Διαχείρισης Δημοσίου Χρέους. Γιατί πρέπει το δημόσιο χρέος να εκδίδεται από διαφορετικούς φορείς ή υπηρεσίες του ίδιου υπουργείου;
      Δεύτερον, να υπάρχει παντού διαφάνεια, παντού δημόσια λογοδοσία. Κάναμε εκείνη την πρόταση, κύριε Πρόεδρε της Βουλής, που τη θυμάστε και νομίζω ότι την στηρίξατε. Φτιάξτε στη Βουλή μέσα ένα γραφείο για τον προϋπολογισμό. Φτιάξτε μια υποδομή μέσα στη Βουλή να μπορεί έστω η Βουλή να ενημερώνεται γι’ αυτά τα επτασφράγιστα μυστικά που αποδεικνύονται το άλλοθι, για να παίζονται παιγνίδια σε βάρος του δημόσιου συμφέροντος. 
      Να εξεταστεί στα πλαίσια αυτά και με την έννοια αυτή και η πρόταση που γίνεται για τη δημιουργία δευτερογενούς αγοράς ομολόγων, ούτως ώστε να υπάρχει τουλάχιστον η τιμή στο ταμπλό, όπως υπάρχει η τιμή των μετοχών. Να γνωστοποιείται από σήμερα κιόλας στην Τράπεζα της Ελλάδος κάθε έκδοση νέου ομολόγου που γίνεται. 
      Σε ό,τι αφορά τα ταμεία βεβαίως –δεν θέλω να επεκταθώ- αυτό είναι το θέμα που πρέπει να μελετηθεί. Πρέπει και μπορούν να υπάρξουν μέτρα. Και εμείς έχουμε και θα προτείνουμε σε άλλη ευκαιρία αρκετά. Πρέπει να υπάρξουν μέτρα σε μια κατεύθυνση οι αποφάσεις να είναι υπό τον έλεγχο των ασφαλισμένων, να είναι υπό τον έλεγχο των ταμείων, να μπορούν δηλαδή να παίρνονται αποκεντρωμένα αποφάσεις, αλλά να υπάρχουν κεντρικά υποδομές τεχνικής υποστήριξης, συμβουλών, πληροφόρησης, να υπάρχουν κεντρικά όργανα εποπτείας, αξιολόγησης και ελέγχου των αποφάσεων των ταμείων, ένας συνδυασμός δηλαδή και αποκέντρωσης και συγκεντρωτισμού συν άλλα μέτρα, τα οποία βεβαίως μπορούν να συζητηθούν σε άλλη ευκαιρία.
      Επομένως, έντονη ανησυχία εκφράζουμε για την κατεύθυνση που δίνει η Κυβέρνηση ακόμα και τώρα, ακόμα και μετά την αποκάλυψη αυτής της ιστορίας στο όλο ζήτημα. Πιστεύουμε ότι οι εργαζόμενοι, οι ασφαλισμένοι θα βρουν τρόπο να αντιδράσουν και το πράγμα να μπει σε σωστό δρόμο.
      Σε ό,τι αφορά τις τροπολογίες που έχουμε, μοιραία θα εκθέσω τις σκέψεις μας επί τροχάδην. Το τι σημαίνει αυτή η επιδοματική πολιτική το ανέλυσα χθες  -πιστεύω- μ’ έναν τρόπο συγκεκριμένο. Εδώ δημιουργείται μία χαώδης εισοδηματική κατάσταση, όπου ο βασικός μισθός είναι το δευτερεύον και το πρωτεύον γίνονται τα επιδόματα. Δημιουργούνται τεράστιες ανισότητες και αντιθέσεις μέσα στα πλαίσια της Δημόσιας Διοίκησης κ.λπ..
      Με αυτήν την έννοια, αν δεν ήταν η κατάσταση αυτή, εμείς θα ήμασταν αντίθετοι όχι με τα επιδόματα, όχι με το να πάρει ο κόσμος τα λεφτά που δικαιούται, αλλά με τον τρόπο που τα παίρνει. 
      Εν πάση περιπτώσει, σε ό,τι αφορά τους μηχανικούς, κερδίζουν κάτι μετά από πολλούς αγώνες, με μεγάλη καθυστέρηση. Συμφωνούμε, όμως όπως είπα και πριν δεν καλύπτονται οι εργοδηγοί ούτε οι γεωλόγοι και ενδεχομένως και άλλες κατηγορίες, οι οποίες θα προσφύγουν στα δικαστήρια. Αντί να γίνει αυτό, ζητούμε από την Κυβέρνηση ν’ αντιμετωπίσει άμεσα το θέμα κατά την έκδοση των υπουργικών αποφάσεων.
      Στα πλαίσια αυτά έχουμε καταθέσει και ειδική τροπολογία εμπρόθεσμη, η οποία ζητούμε να γίνει αποδεκτή, στα πλαίσια της οποίας αντιμετωπίζεται και το κενό, το πρόβλημα για τους εργαζόμενους σε παραμεθόριες, νησιωτικές ή προβληματικές περιοχές, όπως χαρακτηρίζονται κατά το σχετικό νόμο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δεν θα κάνω χρήση της δευτερολογίας μου, οπότε θα πω τώρα ό,τι έχω.
      Βεβαίως, με αυτήν την έννοια συμφωνούμε και με την τροπολογία που με έναν ορισμένο τρόπο αντιμετωπίζει τα θέματα αυτά, σε ό,τι αφορά το Υπουργείο Αιγαίου. 
      Σε ό,τι αφορά τα βακούφια, ήταν σκάνδαλο αυτό το οποίο γινόταν έως τώρα, δηλαδή απαλλάσσαμε τα ιδρύματα της Εκκλησίας της Ελλάδος από φορολογία και φορολογούντο τα βακούφια και μάλιστα παλαιότερα που είχαμε και έναν Βουλευτή το Μουσταφά Μουσταφά εδώ, το έθετε συνέχεια. Είναι κάτι θετικό που γίνεται, αλλά είναι τεράστιο –εγώ θα το πω- πολιτικό σκάνδαλο αυτό που έχει γίνει μέσα στη Βουλή αυτόν τον καιρό, αυτούς τους μήνες και αυτά τα χρόνια με την ανοχή –φοβάμαι- και πολλών κομμάτων ακόμα και συναδέλφων Βουλευτών.
      Εδώ έχει περάσει ένα σίριαλ φοροαπαλλαγών που έχει απαλλάξει την Εκκλησία της Ελλάδος και τα ιδρύματά της από κάθε είδους φορολογική υποχρέωση! Εάν αυτός ήταν ο στόχος και αυτή η πολιτική, πότε οργανώθηκε στην Αίθουσα αυτή μια ολοκληρωμένη συζήτηση να τοποθετηθεί ο καθένας υπεύθυνα;
Και μιλάμε εδώ για φορολόγηση δραστηριοτήτων που έχουν εμπορικό αντικείμενο: ιδιοκτησίες, ενοικιάσεις ακινήτων, πωλήσεις, αγορές, εκμετάλλευση χώρων. 
    Στο δεύτερο κεφάλαιο έχει δημιουργηθεί ένα εντελώς αδιαφανές και ανεξέλεγκτο πλαίσιο, μέσω του οποίου μεταφέρονται δημόσιοι πόροι σε ιδρύματα της Εκκλησίας. Σας λέω από τώρα πως όχι μόνο δεν αποκλείω, αλλά είμαι απολύτως βέβαιος ότι σε κάποια στιγμή θα έρθουν εδώ σκάνδαλα σαν αυτά που συζητάμε για τα ταμεία με φορείς και παράγοντες της Εκκλησίας εξαιτίας του θεσμικού πλαισίου που εσείς δημιουργήσετε δήθεν για να τους εξυπηρετήσετε.
    Σε ό,τι αφορά τον Ο.Λ.Θ. η πληροφόρηση που έχω είναι ότι, όπως έγιναν τα πράγματα, αυτό που προτείνετε εδώ είναι αναπόφευκτο. Πρέπει, δηλαδή, να γίνουν εκεί τα δικαστήρια. Υπάρχουν μεγάλα ερωτήματα για τον τρόπο που μεθοδεύεται αυτό. Κι εν πάση περιπτώσει υπάρχει και το εξής θέμα: Απ’ ό,τι γνωρίζω, εκεί επρόκειτο να γίνουν άλλες υποδομές, όπως παιδικοί σταθμοί, για να καλυφθούν άλλες ανάγκες. Δεν θα έπρεπε εδώ να προβλέπεται ο χώρος, όπου θα πάνε τώρα για να καλυφθούν αυτές οι άλλες ανάγκες; 
    Σε ό,τι αφορά τους αγρότες και την επιστροφή του Φ.Π.Α.: Εδώ αυτό θέλει ολοκληρωμένη συζήτηση. Δεν είναι αρκετό να πω αυτό, το οποίο υποστηρίζουν βεβαίως και οι φορείς, δηλαδή να είναι υψηλότερο το ποσοστό επιστροφής. Εδώ πρέπει να δούμε πώς λειτουργεί το σύστημα του Φ.Π.Α. στην αγροτική οικονομία. Αν ένας βιοτέχνης ή ένας επιχειρηματίας πληρώσει Φ.Π.Α. για εφόδια που αγοράζει, αυτός ο Φ.Π.Α. αφαιρείται και στο τέλος μένει μόνον ο φόρος επί της προστιθέμενης αξίας, που προστίθεται κατά την παραγωγική διαδικασία. Αυτό το σύστημα στον αγροτικό χώρο πώς θα μπορούσε να λειτουργήσει; Διότι αυτό το σύστημα που έχουμε τώρα ούτε τον αγρότη ικανοποιεί και ούτε ενδεχομένως αποτελεί και μακροχρόνια λύση. Και ίσως προκύψουν και προβλήματα με την Ευρωπαϊκή Ένωση, όπως σωστά επεσήμανε ο κ. Γεωργακόπουλος.
    Προτείνουμε, λοιπόν, να υπάρξει μια αύξηση μεγαλύτερη αυτήν τη στιγμή, αν θέλει η Κυβέρνηση να καλύψει στοιχειωδώς τα προβλήματα, αλλά να έρθει το θέμα ολοκληρωμένα -και να γίνει και διάλογος- για ένα μονιμότερο, σταθερότερο τρόπο επίλυσης των προβλημάτων που συνδέονται με την εφαρμογή του Φ.Π.Α. στην αγροτική οικονομία.
    Σε ό,τι αφορά τους αστυνομικούς και την εισφορά που έχει συμφωνηθεί να πληρώνουν οι εταιρείες, όταν οι αστυνομικοί κάνουν φύλαξη σε γήπεδα κατά τη διάρκεια αγώνων. Εδώ υπάρχουν δυο λύσεις: Εάν τα χρήματα μπουν στα ταμεία, αφ’ ενός μεν υπάρχει το πρόβλημα ότι δεν παίρνουν κανένα επίδομα αυτοί που φυλάνε τους αγώνες, αφ’ ετέρου υπάρχει και η αμφιβολία μήπως αυτό τελικά υποκαταστήσει δημόσια συνεισφορά προς τα ταμεία των αστυνομικών. Από την άλλη μεριά, εάν πούμε ότι τα χρήματα αυτά πρέπει να τα παίρνουν οι αστυνομικοί ως φυσικά πρόσωπα, κατά τη γνώμη μας το θέμα αυτό θέλει διερεύνηση. Θα είναι μόνον οι αστυνομικοί που είναι μέσα στο γήπεδο; Θα είναι οι αστυνομικοί που φυλάσσουν τον ευρύτερο χώρο; Δεν θα δημιουργήσει αυτό αιτήματα και σε άλλες ομάδες αστυνομικών, που την ίδια ώρα μπορούν να κάνουν την ίδια φύλαξη σε άλλα αντικείμενα, ίσως πιο επώδυνα και βαριά; 
    Με βάση λοιπόν τα όσα ακούσαμε εδώ, εμείς κατ’ αρχάς λέγαμε ότι δεν δημιουργεί πρόβλημα το να πηγαίνουν στα ταμεία. Με βάση όμως και τις ενστάσεις που ακούσαμε, εμείς προτείνουμε να αποσυρθεί η συγκεκριμένη διάταξη, να γίνει διάλογος με την Ομοσπονδία των Σωμάτων Ασφαλείας και να επανέλθει η ρύθμιση συμφωνημένη άμεσα, στο επόμενο νομοσχέδιο. 
    Σε ό,τι αφορά την αποκατάσταση διωχθέντων, χθες μίλησα για το θέμα αυτό. Σε ό,τι αφορά την τροπολογία του κ. Μάνου, έχει κατατεθεί. Εμείς έχουμε τοποθετηθεί θετικά στο περιεχόμενό της και θεωρούμε ότι είναι πράγματι μια ευκαιρία να υιοθετηθεί. 
    Σε ό,τι αφορά την τροπολογία που κατέθεσε ο Πρόεδρος του Σώματος:
    Δυστυχώς, κύριε Πρόεδρε, μου φαίνεται εύλογη, αλλά επειδή δεν έχω το χρόνο να μελετήσω και να δω τι θέση είχαμε πάρει στο ν. 2971, θα επιφυλαχθώ και ίσως με κάποιαν άλλη ευκαιρία να είμαστε πιο έτοιμοι να τοποθετηθούμε.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Δραγασάκη.
    Δεν είναι τίποτε παραπάνω από μία παράταση ενός χρόνου ακόμη, για να δοθεί η δυνατότητα να υποβληθούν τα δικαιολογητικά. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε, παρακαλώ.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα μου επιτρέψετε να πάρω ένα μέρος του χρόνου, που δεν κάλυψα. Για ένα λεπτό μόνο θα μιλήσω.
    Επειδή άκουσα μόλις προ ολίγου ότι σε όλο το διάστημα μέχρι το 1996 υπήρξε αρνητική η αξιοποίηση των αποθεματικών των ταμείων …
    ΙΩΑΝΝΗΣ ΔΡΑΓΑΣΑΚΗΣ: Αρνητική η απόδοση.
    ΑΠΟΣΤΟΛΟΣ ΚΑΚΛΑΜΑΝΗΣ: Η απόδοση, ναι. 
    …νομίζω ότι πρέπει να κάνουμε μια διάκριση: Είναι γνωστό ότι από το 1950 με το ν. 1611 κατατίθεντο στην Τράπεζα της Ελλάδος, αρχικώς άτοκα κι εν συνεχεία με ένα μικρό επιτόκιο, 2% κ.λπ.. Από το 1983 όμως έχουμε την ελεύθερη διαπραγμάτευση των καταθέσεών τους με τις εμπορικές τράπεζες. Εκεί ανέκυψε και το πρόβλημα, το οποίο θίξατε, κύριε συνάδελφε. Πιστεύω όμως ότι η μεγάλη απώλεια ήταν αυτή των είκοσι πέντε, τριάντα ετών που είχαν προηγηθεί, όταν με πληθωρισμό 15% και 20% έπαιρναν διάφοροι γνωστοί, βιομήχανοι κ.λπ., τα δάνεια από τις τράπεζες, τα χρήματα ουσιαστικά των ασφαλιστικών ταμείων. 
    Ήθελα όμως, κύριε Πρόεδρε -και γι’ αυτό ζήτησα το λόγο τώρα- να σας υπενθυμίσω ότι προχθές εδώ ο Υπουργός Απασχόλησης και Κοινωνικής Προστασίας, ο κ. Τσιτουρίδης, μας διαβεβαίωσε -επειδή ζητούσαμε κατά τη συζήτηση του νομοσχεδίου περί του Ειδικού Ταμείου ενίσχυσης των ανέργων να καλύψει το κενό που υπήρχε ή υποτίθετο ότι υπήρχε, που δεν επέτρεπε στην Τράπεζα της Ελλάδος να ελέγξει τοποθετήσεις στη δευτερογενή αγορά ομολόγων από τα ασφαλιστικά ταμεία- ότι σε δύο εβδομάδες θα φέρει αυτήν τη διάταξη. Εάν τώρα παγώνουμε την αξιοποίηση των αποθεματικών των ασφαλιστικών των ταμείων, εγώ πιστεύω ότι είναι λάθος. Η Επιτροπή της Τράπεζας της Ελλάδος, που από το Μάιο του 2004 απενεργοποιήθηκε, να ενεργοποιηθεί ξανά, αφού διαπιστώσαμε ότι καλώς λειτουργούσε σε ό,τι αφορά το Χρηματιστήριο και βεβαίως να επεκταθεί η αρμοδιότητά της και στη δευτερογενή αγορά παραγώγων. Γιατί θα περάσει κανένας χρόνος και στο διάστημα αυτό ασφαλώς δεν ξέρουμε τι θα γίνεται. Το πιθανότερο είναι να συνεχίσουν να καταστρατηγούν το 23% κι εν συνεχεία να ψάχνουν πάλι για υπευθύνους, αν όχι και ενόχους. 
    ΙΩΑΝΝΗΣ ΔΡΑΓΑΣΑΚΗΣ: Ήδη έχει καταστρατηγηθεί.
    ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά η επιτροπή της Τράπεζας της Ελλάδος επέβαλε κυρώσεις, όπου διαπίστωνε καταστρατήγηση. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
    Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»  με θέμα: «Οι Έλληνες στη Διασπορά 15ος-21ος αι.», καθώς και τους λοιπούς χώρους του Μεγάρου της Βουλής των Ελλήνων, πενήντα ένας μαθητές και μαθήτριες και δυο συνοδοί-καθηγητές από το Γυμνάσιο Αναβύσσου. 
     Η Βουλή τους καλωσορίζει και τους εύχεται καλές σπουδές.
     (Χειροκροτήματα από όλες τις πτέρυγες της Βουλής)
     Το λόγο έχει ο κ. Στέφανος Μάνος.
     Κύριε Μάνο, δόθηκε μια άνεση χρόνου στους εισηγητές, αλλά θα σας παρακαλούσα να είστε συνεπής στο οκτάλεπτο. Εσείς άλλωστε μπορείτε να συμπυκνώνετε τις ιδέες σας με ευκολία.
     ΣΤΕΦΑΝΟΣ ΜΑΝΟΣ: Και να τις περιορίζω ακόμα, αν θέλετε.
     Κύριε Πρόεδρε, επειδή πιέζει και ο χρόνος, θα αναφερθώ στην πραγματικότητα σε δυο μόνο τροπολογίες. Η πρώτη είναι αυτή που έχω καταθέσει ο ίδιος. 
     Σήμερα άκουσα, με ιδιαίτερη πρέπει να πω ικανοποίηση –και είναι η πρώτη φορά που το άκουσα- τον εισηγητή του ΠΑ.ΣΟ.Κ. να λέει: «Εμείς τη φέραμε αυτή τη ρύθμιση, ίσως ήταν λάθος, τώρα όμως πρέπει να διορθωθεί». Βρίσκω ότι αυτή η τοποθέτηση είναι εκείνη που προχωράει κάπως το ζήτημα. Ο μεν κ. Γκατζής δεν ανεφέρθη σήμερα στην τροπολογία, αλλά στο παρελθόν το Κ.Κ.Ε. έχει αναφερθεί και έχει τοποθετηθεί θετικά. Το ίδιο έκανε και ο κ. Δραγασάκης.
     ΝΙΚΟΛΑΟΣ ΓΚΑΤΖΗΣ: Θα τοποθετηθώ.
     ΣΤΕΦΑΝΟΣ ΜΑΝΟΣ: Έχουμε λοιπόν την εξής εικόνα, κύριε Πρόεδρε: Έχω καταθέσει μια τροπολογία για τα «μαύρα χρήματα» που διαχειρίζονται με τη σύμφωνη γνώμη της Κυβέρνησης οι καναλάρχες, οι εκδότες και τα τρία κόμματα της Αντιπολίτευσης λένε ότι είναι σύμφωνα, να καταργηθεί δηλαδή αυτή η ρύθμιση και η Κυβέρνηση αρνείται. 
     Είναι η πέμπτη φορά, κύριε Πρόεδρε, που φέρνω την τροπολογία σε νομοσχέδιο της Κυβέρνησης. Και κάθε φορά καταφέρνει η Κυβέρνηση, είτε διότι στέλνει τον κύριο Υφυπουργό είτε κάποιον άλλον, να μένει σε γενικότητες και ποτέ να μην εξηγεί για ποιο λόγο θεωρεί θετικό να διαχειρίζονται «μαύρα χρήματα» -και κυριολεκτώ όταν λέω «μαύρα χρήματα»- οι ιδιοκτήτες καναλιών και εφημερίδων.
      Επειδή το Σώμα μπορεί να μην είναι απολύτως ενήμερο, θα ήθελα να σας πω το εξής: Η διάταξη η οποία ισχύει τώρα επανελήφθη τον Ιανουάριο του 2004 και έλαβε καταληκτική ημερομηνία, μέχρι το Δεκέμβρη του 2008. Ο κ. Ρουσόπουλος προ ημερών είπε «όταν θα έλθει το 2008, δεν θα την ανανεώσουμε». 
      Τι σημαίνει πρακτικά η ισχύουσα διάταξη; Λέει η διάταξη ότι ένα κανάλι επί του τζίρου του μπορεί να εκπέσει ως δαπάνη 2%. Αν ο τζίρος είναι 200.000.000 ευρώ -150.000.000 με 200.000.000 ευρώ έχουν τζίρο τα μεγάλα κανάλια- μπορεί να εκπέσει ως δαπάνη 2%, 4.000.000 ευρώ μπορεί να τα ξοδέψει, όπως θέλει και θα γίνουν παραδεκτά από την εφορία. 
      Τι σημαίνει αυτό με άλλα λόγια; Μπορεί να λαδώσει κάποιον, μπορεί να εξαγοράσει έναν Υπουργό, μπορεί να πληρώνει «μαύρα χρήματα» στους μεγάλους τηλεπαρουσιαστές, οι οποίοι έτσι δεν πληρώνουν φόρο. Τέσσερα εκατομμύρια ευρώ το χρόνο επί μία πενταετία από τότε που ανανεώθηκε, σημαίνει ότι ένα μεγάλο κανάλι μπορεί να έχει 20.000. 000 ευρώ «μαύρα λεφτά». 
      Και αναρωτιέμαι -και το έχω πει πάρα πολλές φορές και μου κάνει κατάπληξη, κύριε Πρόεδρε, που ακόμα κι εσείς δεν έχετε μιλήσει γι’ αυτό το ζήτημα- και λέω ότι ο Πρωθυπουργός έκανε ολόκληρη ιστορία για τους νταβατζήδες. Και τώρα τι μας αφήνει να καταλάβουμε; Μας αφήνει να καταλάβουμε ότι οι νταβατζήδες έγιναν προφανώς και δικοί του νταβατζήδες. Τον προστατεύουν και αυτός με τη σειρά του δεν τους χαλάει το χατίρι. 
      Εγώ θα ήθελα -και σας το λέω απλά, κοινοβουλευτικά- να υπάρξει ένας Υπουργός ή ένας Υφυπουργός ενδεχομένως, που να πει ευθέως, «κύριε Μάνο, δεν το αλλάζουμε, διότι πρέπει αυτοί «οι τύποι» να έχουν «μαύρα χρήματα». Να μας το πει επιτέλους και να μας πει και γιατί πρέπει να τα έχουν. Αυτό εγώ, δυστυχώς, δεν το καταλαβαίνω. 
      Χθες το βράδυ συνομιλούσα με ένα μεγαλοπαράγοντα της Κυβέρνησης και Υπουργό και μου είπε, αυτό που βέβαια φαντάζονται όλοι εδώ, αλλά κανείς δεν  ομολογεί, με έναν απόλυτο κυνισμό: «Έ, όχι να τα βάλουμε τώρα κοντά στις εκλογές με τα κανάλια!». Μα, αυτή είναι η Κυβέρνηση της εντιμότητας; Εκεί φθάσαμε; Δεν σας κάνει εντύπωση που τελικά ο ελληνικός λαός περιφρονεί τους πολιτικούς; Δεν υπάρχει η στοιχειώδης τσίπα γύρω από  αυτό το θέμα; Ερώτημα θέτω.
      Έρχομαι τώρα στην επόμενη τροπολογία. Είναι αυτή του κ. Σουφλιά για τους μηχανικούς. Άκουσα διάφορα πράγματα εδώ, αλλά δεν άκουσα το πιο απλό. Το είπα και επί της αρχής. Αυτό το νομοσχέδιο που ψηφίζουμε σήμερα προβλέπει ότι ο μισθός του Πρωτοδίκη είναι 1127 ευρώ. Ο κ. Σουφλιάς, επειδή είναι σημαντικός Υπουργός, μπορεί και δίνει στους μηχανικούς του επίδομα 550 ευρώ, δηλαδή το μισό απ’ ό,τι δικαιούται ο Πρωτοδίκης. 
      Εγώ σας θέτω το εξής ερώτημα: Έτσι φαντάζεστε τον εκπρόσωπο της δικαιοσύνης; Δηλαδή έρχεται ένας καινούργιος πρωτοδίκης στο Βόλο που θα απονείμει δικαιοσύνη και πρέπει να είναι ευπρεπώς ντυμένος, να ζει αξιοπρεπώς, να μη σκέπτεται από το πρωί έως το βράδυ αν θα φάει φασολάκια ή μπρόκολο, διότι δεν φθάνουν τα λεφτά σήμερα για να αγοράσεις τίποτα άλλο. Ο δε μηχανικός είτε δουλεύει είτε δε δουλεύει, θα έχει τα διπλά λεφτά. 
      Προσέξτε, λοιπόν, κάτι, γιατί όλοι μίλησαν για διάφορα θέματα, αλλά κανείς δε κοιτάζει το σύνολο της δαπάνης. Είπαμε για τον κ. Παυλίδη, αλλά η δαπάνη αυτή αφορά 500.000 ευρώ. Για τον κ. Σουφλιά, κύριε Γκατζή, μόνο για την προσθήκη   -όχι για τα 550 ευρώ, αλλά για τα συν 200 που δίνει- είναι 38.000.000 ευρώ, τα δε εκτός έδρας τα οποία μνημόνευσε ο κ. Κακλαμάνης είναι 60.000.000 ευρώ. 
      Είπα την πρώτη φορά επί της αρχής του νομοσχεδίου στη Βουλή ότι αν με ρωτάτε εμένα, ως θέμα πολιτικής επιλογής, «τι θα έκανες;» εγώ είπα ότι θα έδινα 1000 ευρώ παραπάνω στο μισθό του δικαστή σε όλες τις βαθμίδες. Δηλαδή 1000 ευρώ ο Πρωτοδίκης, 1000 ευρώ παραπάνω και ο Πρόεδρος του Αρείου Πάγου. Όλοι από 1000 ευρώ. 
      Η συνολική αυτή δαπάνη, κύριε Πρόεδρε, είναι 51.000.000 ευρώ. Εγώ λέω ότι προτιμώ  να δώσω 51.000.000 ευρώ σε όλους αυτούς τους δικαστές, παρά να δώσω 60.000.000 ευρώ εκτός έδρας στους μηχανικούς. Με συμπαθάτε, αλλά έτσι καταλαβαίνω εγώ ότι έπρεπε να είναι η πολιτική, για να μη ντρεπόμαστε να λέμε τι είμαστε. 
      Είχα δεχθεί στο παρελθόν ως Υπουργός κι εγώ πιέσεις από τους μηχανικούς, Τεχνικό Επιμελητήριο και τα παρόμοια. Είχα κάνει λοιπόν, την εξής ρύθμιση: Είπα, «να δώσω επίδομα, αλλά σε ποιους, όμως;» Σε αυτούς που εργάζονται. Και αν επιλέξουμε από το σύνολο των μηχανικών, επίδομα δικαιούνται να παίρνουν μόνο το 10%; Ποιο είναι το 10%; Εκείνο  που θα αξιολογηθεί ότι είναι το καλύτερο. Όχι όλοι. Το όλοι εδώ είναι κομπίνα, είναι απλώς ότι πέρασε το κομμάτι του Υπουργού. 
      Σημειώστε ότι στο Υπουργείο Δημοσίων ‘Έργων υπάρχουν πράγματι μερικοί υπάλληλοι, οι οποίοι σκοτώνονται στη δουλειά. Να τους εντοπίσουμε και να τους αμείψουμε. Και όχι με 550 ευρώ, αλλά σε αυτούς να δώσουμε και 1100 ευρώ. Αλλά σε λίγους, επιλεγμένους. 
      Μου διηγείτο χθες το βράδυ πάλι αυτός ο Υπουργός που δεν μνημονεύω   –και θα κλείσω με αυτό- την εξής ιστορία για τον κ. Κακλαμάνη, το σημερινό δήμαρχο. Είχε πάει στο Υπουργείο του και στις πρώτες μέρες υπήρξε μια απειλή βόμβας και βγήκαν όλοι οι υπάλληλοι έξω. Κοιτούσε ο κ. Κακλαμάνης τους υπαλλήλους του και ρώτησε «πόσους υπαλλήλους έχουμε στο Υπουργείο;» Του είπαν ότι είναι επτακόσιοι πενήντα. Εκεί ήταν μόνο διακόσιοι πενήντα. Κανένας άλλος δεν ήταν στο Υπουργείο. Αυτούς φτιάχνουμε με αυτά τα επιδόματα του τύπου «πάρτε τα όλα και όλοι». 
      Τα δε κόμματα δυστυχώς –πρόσεξα και τον κ. Δραγασάκη, οι οποίοι έχουν και συγγένειες με το Τεχνικό Επιμελητήριο- δεν μπορούν να την πουν αυτή την κουβέντα ότι δεν είναι σωστό να παίρνουν όλοι το ίδιο ποσό. Διότι σας βεβαιώνω ότι με τα μεγάλα έργα που μνημονεύει εδώ ο κ. Σουφλιάς, την υποτιθέμενη κοσμογονία, το πολύ θα εργάζονται πενήντα μηχανικοί. 
      Και έχει 100% δίκιο ο κ. Κακλαμάνης για τα εκτός έδρας. Αν είσαι -λέει η πρόταση Σουφλιά- των Τ.Ε.Ι. τρως λιγότερο, το ταξί σου κοστίζει λιγότερο, το ξενοδοχείο σου στοιχίζει λιγότερο. Μα, τι πράγματα είναι αυτά; Τα εκτός έδρας πρέπει να ρυθμιστούν ενιαία, για όλους τους δημοσίους υπαλλήλους. Δεν μπορεί κάθε Υπουργός να κάνει το δικό του. Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μάνο. 
      Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Δεν θα μπορούσε κανείς να διαφωνήσει στην άποψη που λέει «μακάρι να έπαιρναν όλοι οι δημόσιοι υπάλληλοι τα ίδια εκτός έδρας» αλλά η πολιτική, όπως έχει διαμορφωθεί, θεωρεί και τα εκτός έδρας, κύριε Μάνο –και διατελέσατε Υπουργός και δεν το αλλάξατε- ως ένα κίνητρο, ανάλογα και με το βαθμό και κατ’ επέκταση, ανάλογα θεωρητικά με τη συμβολή του κάθε εργαζόμενου, όσον αφορά τον τομέα που εργάζεται. 
      Κύριε Πρόεδρε, πριν έλθω στα άρθρα, επειδή πάλι άκουσα τον κ. Δραγασάκη να ανακινεί το θέμα της διαχείρισης των αποθεματικών των ασφαλιστικών ταμείων, εγώ θέλω να πω απλά ορισμένα λόγια κοινής λογικής. Κανένας δεν θα έχει αντίρρηση -και προφανώς ούτε εγώ, ούτε το ΠΑ.ΣΟ.Κ., ούτε κανένας Βουλευτής- να γίνει έλεγχος για να δούμε την απόδοση σε σχέση με τις τοποθετήσεις διαχρονικά των αποθεματικών των ασφαλιστικών ταμείων σε κινητούς και ακίνητους τίτλους. 
      Αυτό θα είναι πάρα πολύ σημαντικό. Θα βγουν ορισμένα συμπεράσματα. Επίσης, κανένας δεν είχε αντίρρηση να ελεγχθεί και η διαχείριση για όσα χρόνια πίσω θέλει η σημερινή Κυβέρνηση. Αυτό, όμως, είναι άλλο και δεν μπορεί να αποτελέσει άλλοθι για να κουκουλωθεί ένα σκαστό σκάνδαλο, ένα καραμπινάτο σκάνδαλο με το συγκεκριμένο ομόλογο, με τα ομόλογα, που τρέχει όπως το «ΑΚΡΟΠΟΛΙΣ ΕΞΠΡΕΣ».
      Και δεν πείθει κανέναν η Κυβέρνηση, όταν έρχεται εκ των υστέρων είτε να μιλήσει για ελέγχους του παρελθόντος, είτε να πετάξει την μπάλα μπροστά για δήθεν θωράκιση του θεσμικού πλαισίου. 
      Εγώ είμαι ο τελευταίος, κύριε Πρόεδρε, σ΄ αυτήν την Αίθουσα που θα πω για κάθε περίπτωση, για οποιονδήποτε τομέα, ότι το υπάρχον θεσμικό πλαίσιο είναι τέλειο και ότι δεν χρειάζεται θωράκιση. Όμως, εδώ υπάρχει ένα ερώτημα: Στο ομόλογο –ας πάρω το συγκεκριμένο ομόλογο- του Επικουρικού Ταμείου, σε τι εμπόδισε το θεσμικό πλαίσιο να γίνουν όλες εκείνες οι διαδικασίες, έτσι ώστε να υπάρχει διαφάνεια, επωφελής τοποθέτηση για το Ταμείο και να μην γίνουν όλες αυτές οι υπόγειες διαδρομές υψηλότατων προμηθειών και μιζών; 
      Επομένως, να γίνουν έλεγχοι για το παρελθόν και για την αποδοτικότητα και για τη διαχείριση, να κοιτάξουμε να θωρακίσουμε το μέλλον, αλλά κάποιος πρέπει να αναλάβει, κύριε Πρόεδρε, τις ευθύνες για μια στημένη μηχανή –στημένη ήταν η μηχανή- στην οποία είχε βρεθεί εκ των προτέρων και ο πελάτης, είχε βρεθεί και ο μεσάζων. Και τα πήρε κανονικά. Και απεδείχθη –είτε στη Διαρκή Επιτροπή όταν θέσαμε το θέμα, είτε στην Αίθουσα στη συνέχεια- ότι όλοι οι Υπουργοί που εμπλέκονται κατά καιρούς δεν έλεγαν την αλήθεια, για να μην πω ότι έλεγαν συνειδητά ψέματα. 
      Ρωτήσαμε τον κ. Δούκα –δεν ήσασταν εσείς, κύριε Μπέζα- και λέει, «δεν ξέρω πώς η «ΑΚΡΟΠΟΛΙΣ» «συνάντησε» αυτό το ομόλογο που εξεδόθη από το Γενικό Λογιστήριο, εννοώ την «ΑΚΡΟΠΟΛΙΣ» Α.Χ.Ε.Π.Ε.Υ.. Και τι αποδεικνύεται; Αποδεικνύεται ότι το ήξερε. Αποδεικνύεται ότι η «ΑΚΡΟΠΟΛΙΣ» πήγε να κάνει «premarketing», πριν εκδοθεί το ομόλογο. Να μην προχωρήσω άλλο, αυτά αρκούν για να τελειώνω. 
      Έρχομαι στα άρθρα, κύριε Πρόεδρε. 
      Όσον αφορά το άρθρο 2, ήθελα να τονίσω ξανά κάτι –μια και είναι στα έδρανα ο κύριος Υπουργός ο κ. Μπέζας- που είχα επισημάνει και στην Επιτροπή, κύριε Υπουργέ. Επιβαρύνεται συνεχώς με φόρους η οικοδομή. Και αυτό σημαίνει ότι για τα νοικοκυριά αυξάνει το κόστος οικοδομής. Και γι’ αυτό, τρέχουν για δανεικά και έχουμε πει τι κινδύνους κρύβει ο υπερδανεισμός που υπάρχει. 
      Κάνετε ελάφρυνση της τάξεως του 20% στο αφορολόγητο της πρώτης κατοικίας. Σας είπαμε, όμως, ότι σε πολλές περιοχές η αύξηση των αντικειμενικών αξιών υπερβαίνει την ελάφρυνση. Άρα και εκεί, στην πρώτη κατοικία, που είναι ένα κοινωνικό αγαθό θα υπάρχει επιβάρυνση. Μας είπατε για ποιες περιοχές μιλάμε, να σας πούμε τις περιοχές. Σας απαντώ επανερχόμενος σ’ αυτό. Από μια πρόχειρη διερεύνηση που έκανα, διαπίστωσα ότι υπάρχουν δύο περιοχές από τη Β΄ Αθηνών. Και στην Καισαριανή –δεν νομίζω να κατοικούν στην Καισαριανή άνθρωποι υψηλού εισοδήματος- όπως και στην Αργυρούπολη, υπάρχουν τέτοιες περιπτώσεις. Δείτε αναλυτικά τους πίνακες. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μπορεί να υπάρχει υψηλή αύξηση σε ένα δρόμο ή σε μια ζώνη. Δεν ισχύει η αύξηση όμως αυτή για όλη την περιοχή! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, σας παρακαλώ να το δείτε. Εγώ, όπως ξέρετε, προσπαθώ να είμαι σωστός κοινοβουλευτικός. Με ρωτήσατε στην Επιτροπή που σας το ανέφερα, το κοίταξα και σας λέω ότι στην εκλογική περιοχή μου εντοπίζονται τουλάχιστον δυο δήμοι όπου δεν υπάρχουν υψηλά εισοδήματα, για να μην αναφερθώ και σε άλλες περιοχές. Αυτό λάβετέ το υπ' όψιν σας. 
      Έρχομαι, κύριε Πρόεδρε, στο θέμα του ποσοστού 10% από τα έσοδα από τα τηλεοπτικά δικαιώματα, το οποίο με βάση τον αρχικό νόμο, το νόμο του 2000, προβλεπόταν ότι θα δίδεται ως επίδομα για την πρόσθετη απασχόληση των αστυνομικών στα γήπεδα. 
      Θέλω να θυμίσω, κύριε Πρόεδρε, ότι αυτό είχε ξεκινήσει από το 1996. Μάλιστα, όταν ήμουν εγώ Υπουργός Δημόσιας Τάξης, είχε τεθεί το θέμα να αμείβονται οι αστυνομικοί που απασχολούνται εκτός ωραρίου, στα γήπεδα, με έσοδα που προέρχονται από τους αγώνες. 
      Έγινε ο νόμος, υπήρξε ο ειδικός λογαριασμός και εισπράχθηκαν κάποια έσοδα. Μεσολάβησε άλλος νόμος που καταργεί τους ειδικούς λογαριασμούς. Και έρχεται σήμερα η Κυβέρνηση και μεταφέρει αυτούς τους πόρους στα ασφαλιστικά ταμεία. 
      Εγώ νομίζω ότι αυτό που κάνετε δεν είναι η καλύτερη λύση. Και επειδή άκουσα προηγουμένως τον κ. Δραγασάκη, αν θυμάμαι καλά, που είπε πώς θα γίνεται εάν το πάμε σε φυσικά πρόσωπα, θέλω να του πω ότι δεν είναι μόνιμοι οι αστυνομικοί οι οποίοι ασχολούνται με τα γήπεδα. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, οι αστυνομικοί που πηγαίνουν στα γήπεδα –ανάλογα και με το μέγεθος των αγώνων και επομένως ανάλογα με τους αντίστοιχους κινδύνους διασάλευσης της δημόσιας τάξης- προέρχονται ουσιαστικά απ’ όλες τις μονάδες, για παράδειγμα της  Αττικής. 
      Επομένως, εάν θέλουμε να το δώσουμε σε φυσικά πρόσωπα, μπορούμε να το δώσουμε. Από εκεί και πέρα, το ότι δίνεται στα ασφαλιστικά ταμεία, μπορεί να φαίνεται εκ των προτέρων ότι είναι σωστό, αλλά ουσιαστικά αυτό το έσοδο –το οποίο προοριζόταν να προσθέσει στο εισόδημα των σε δυσπραγία αστυνομικών, γιατί οι αστυνομικοί, όπως ξέρετε, έχουν χαμηλούς μισθούς- μεταφερόμενο στα ασφαλιστικά ταμεία, ουσιαστικά υποκαθιστά μια υποχρέωση του κράτους να ενισχύει τα ασφαλιστικά ταμεία. Διότι αυτό πρέπει να είναι το σύστημά μας, το κράτος να εγγυάται την ασφάλιση. 
      Τελειώνω, κύριε Πρόεδρε, πάλι με τη σχετική παράγραφο του άρθρου στο οποίο αναφέρομαι, όσον αναφορά την επαναφορά αποταχθέντων. Είπα και στην Επιτροπή, κύριε Υπουργέ –δυστυχώς δεν ήταν εκεί ο Υπουργός Δημόσιας Τάξης- ότι το θέμα της επαναφοράς αποταχθέντων ή εν πάση περιπτώσει διωχθέντων συνδικαλιστών αστυνομικών λόγω συνδικαλιστικής δράσης, προσπαθήσαμε να το τακτοποιήσουμε. Μάλιστα έγινε και επί των δικών μου ημερών, με το νόμο του 1994, τότε που ουσιαστικά θεσμοθετήθηκε ο συνδικαλισμός. Διότι πριν υπήρχε άτυπος στο χώρο της Αστυνομίας. 
      Υπάρχει, λοιπόν, ένα θέμα εδώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ο νόμος αυτός ο δικός μας τότε δεν κατάφερε να λύσει το θέμα, ήταν πολύ κοντά στα γεγονότα. Πιστεύω ότι έχουν περάσει πολλά χρόνια και μπορούμε να δούμε αυτό το θέμα με νηφαλιότητα, έτσι ώστε να καλύψουμε και άλλους. Αυτό εννοώ, ότι δηλαδή πέραν των τριών, υπάρχουν και άλλοι. 
      Τι προτείνω; Προτείνω ουσιαστικά μια επιτροπή, η οποία θα δει όλα αυτά τα  θέματα –τώρα έχει περάσει πολύς χρόνος, γιατί σας λέω ούτως ή άλλως ότι μετά το 1994 δεν υπάρχει ζήτημα, τακτοποιήθηκε με το νόμο- και να εξετάσει με ποιες προϋποθέσεις και με δικαστικές, φυσικά, εγγυήσεις αποταχθέντες ή εξαναγκασθέντες σε παραίτηση λόγω συνδικαλιστικής δράσης μπορούν να τακτοποιηθούν. Αυτό θα ήταν μια δίκαιη αντιμετώπιση. 
      Ευχαριστώ, κύριε Πρόεδρε, και για την ανοχή σας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γείτονα. 
      Το λόγο έχει ο κ. Τσιπλάκης. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, κρίνεται από μέρους μου ενδεδειγμένο να αναδείξω τη σημασία κάποιων επιμέρους ρυθμίσεων του συγκεκριμένου νομοσχεδίου. Με την επιφύλαξη δε των όσων και η εισηγήτρια της Νέας Δημοκρατίας, η κ. Κόρκα, βασίμως υπεστήριξε, η από μέρους μου προσέγγιση αφορά κυρίως τα εξής ζητήματα: Το ζήτημα των διαφοροποιήσεων της «μισθολογικής» -εντός εισαγωγικών, θα έλεγα- φύσεως που αφορά τους αστυνομικούς. 
      Επειδή διαχρονικά υπήρξαν διάφορες απόψεις –και δημοσιοποιούμενες- και επειδή εκτιμώ –και κοινοβουλευτικά προσπαθώ και εγώ ταπεινά να το ελέγξω- ότι ως Κυβέρνηση είμαστε σε μια εν εξελίξει διαδικασία υλοποίησης των εξαγγελιών μας, θέλω λοιπόν να πω αναδεικνύοντας το ζήτημα αυτών των ρυθμίσεων πως αξιολογώ θετικά ήδη, με την επιφύλαξη και όποιων άλλων ρυθμίσεων θα γίνουν σε άλλα νομοθετήματα σύμφωνα και με πρόσφατο δελτίο τύπου του Υπουργού Δημοσίας Τάξεως, την πρόβλεψη, τη θέσπιση, τη θεσμοθέτηση αυτής της περιοδικής, της σταδιακής καταβολής του 8% ως επιδόματος επικινδυνότητας ή άλλως αποκαλουμένου επιδόματος ειδικών συνθηκών. 
      Επίσης, αξιολογώ θετικά την πρόβλεψη αυξήσεως του μηνιαίως καταβαλλομένου τέτοιου επιδόματος κατά 20 ευρώ. Επίσης, αξιολογώ θετικά την καταβολή πλέον υπέρ των ασφαλιστικών ταμείων των τηλεοπτικών δικαιωμάτων λόγω αγώνων και διαδικασιών άλλης φύσεως, για παράδειγμα αθλητικής φύσεως. Θεωρώ ότι όλα αυτά είναι προς τη σωστή κατεύθυνση. 
      Και βεβαίως, είναι στα πλαίσια υλοποίησης των κυβερνητικών δεσμεύσεων και το θεσπιζόμενο ως καταβαλλόμενο από εδώ και πέρα μηνιαίο αντιμίσθιο των 100 ευρώ στους αστυνομικούς, στους συνοριοφύλακες κ.λπ., οι οποίοι λόγω τραυματισμού εν υπηρεσία, αναγκαστικά μετατάσσονται σε υπηρεσίες γραφείου.
      Θεωρώ επίσης θετικές τις διατάξεις αναπροσαρμογής των φορολογικών κλιμάκων, όσον αφορά τη φορολογία κληρονομιών, όσον αφορά τη φορολογία δωρεών και γονικών παροχών και, βεβαίως, όσον αφορά και την αναπροσαρμογή αυτών των κλιμάκων που έχουν σχέση με την απόκτηση πρώτη κατοικίας. Θεωρώ ότι είναι ρυθμίσεις αποτυπωμένες ευκρινώς στο νομοσχέδιο, στα πλαίσια υλοποίησης των δεσμεύσεών μας.
      Επίσης, θεωρώ ότι είναι πάρα πολύ σημαντική η ρύθμιση που γίνεται και η οποία είναι αναμενόμενη εδώ και καιρό και αφορά τον αγροτικό κόσμο της χώρας. 
      Είναι γνωστό ότι στα πλαίσια αλλαγής του κοινοτικού καθεστώτος, υπάρχει ένα ζήτημα επιστρεφομένων ποσών ως ποσών Φ.Π.Α. και βεβαίως, υπάρχει η μεγάλη επιφύλαξη και ανησυχία μείωσης του εισοδήματος εξ αυτού του λόγου, διότι είναι γνωστό ότι ο επιστρεφόμενος Φ.Π.Α. υπολογίζεται επί της τιμής, και της εμπορικής και του όποιου ποσού εδίδετο ως ποσό επιδότησης.
      Νομίζω ότι είναι στη σωστή κατεύθυνση η πρόβλεψη αύξησης επιστροφής του Φ.Π.Α. σε 7%, συνδυαζόμενο δε αυτό με την εξωτερικευθείσα, την εκφρασθείσα δημοσίως και αποτυπωθείσα εγγράφως δέσμευση της Κυβέρνησης. Είναι, λοιπόν, προς τη σωστή κατεύθυνση, λαμβανομένης υπ' όψιν και αυτής της πρόσθετης δέσμευσης, δηλαδή ότι σε σχέση με το 2005, τα καταβαλλόμενα ως επιστρεφόμενα ποσά και κυρίως για τους παραγωγούς ειδικού καθεστώτος –βαμβακοπαραγωγούς και καπνοπαραγωγούς- θα υπάρξει και με άλλες σύννομες κυβερνητικές ενέργειες -στα πλαίσια δηλαδή και των ευρωπαϊκώς προβλεπομένων- αναπλήρωση, κάλυψη αυτής της διαφοράς που θα προκύπτει από την αύξηση της επιστροφής, σε σχέση με τα ποσά τα οποία κατεβάλλοντο στους ίδιους μέχρι το 2005. 
      Στο σημείο αυτό, θα ήθελα να κάνω και μια καταληκτική επισήμανση, γενική ως ένα σημείο. Με την επιφύλαξη, δηλαδή, της βασιμότητας των προβλεπομένων για τους μηχανικούς ως υπό καταβολή επιδομάτων και λαμβανομένου υπ' όψιν ενός ερεθίσματος το οποίο αποτέλεσε αντικείμενο της κοινοβουλευτικής συζήτησης –πόσο πρέπει να προσομοιωθούν κατά αντίστοιχο τρόπο και για άλλες κατηγορίες εργοδηγών του δημοσίου κ.λπ.- θα ήθελα να κάνω και εγώ τη γενική επισήμανση. 
      Κάποτε η πολιτική εξουσία πρέπει να δει αυτό το θέμα σοβαρότερα. Δημιουργούνται αδικίες και ανισότητες. Μάλιστα, θα έλεγα ότι σε πολλές περιπτώσεις παραβιάζονται και συνταγματικές διατάξεις οι οποίες ορίζουν κατευθυντήριες αρχές. Πρέπει να το δούμε αυτό το θέμα. Πρέπει να αντιμετωπίσουμε με ενιαία κριτήρια τέτοια ζητήματα επιμισθίων που δημιουργούν ανισότητες και που ενώ είναι προφανές ότι υπάρχει ταυτότητα νομικού λόγου -η ίδια δικαιολογητική βάση σε πάμπολλες περιπτώσεις- έχουμε -εκ ποίων συγκυριών και εκ ποίων σκοπιμοτήτων και εκ ποίων δυνατοτήτων παρέμβαση- πολλές φορές διαφοροποιημένες νομοθετικές προσεγγίσεις. 
      Το ζήτημα των καταβαλλομένων επιδομάτων είναι πάρα πολύ σοβαρό στον ευρύτερο δημόσιο τομέα.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιπλάκη.
      Το λόγο έχει η κ. Βούλτεψη.
      ΣΟΦΙΑ ΒΟΥΛΤΕΨΗ: Ευχαριστώ πολύ, κύριε Πρόεδρε.
      Ζήτησα να λάβω το λόγο, προκειμένου να επισημάνω για άλλη μια φορά, κάτι που εγώ ονομάζω «προπαγανδιστική αντιστροφή». 
      Αυτή τη στιγμή, αυτή η κατάσταση έχει φτάσει πια στα όρια της διαστροφής. Από την περασμένη εβδομάδα, αλλά και αυτήν την εβδομάδα, συζητούμε την εισοδηματική πολιτική. Σωστά; Σωστά. Σημαντικό; Σημαντικό, υποθέτω. Εκεί έξω όμως, αλλά διαπιστώνω και εδώ μέσα –γιατί τελικά είναι συγκοινωνούντα δοχεία τα τηλεπαράθυρα και η Αίθουσα της Ολομέλειας της Βουλής- συζητούν για το ομόλογο. Σοβαρό; Σοβαρό. Ποιος βάζει στην παλάντζα την εισοδηματική πολιτική και το ομόλογο και αποφασίζει ποιο από τα δύο έχει μεγαλύτερη σημασία και αξίζει να ενημερωθεί ο ελληνικός λαός περισσότερο για τούτο και όχι για εκείνο; Η προπαγάνδα; Η προσπάθεια να δείξουμε κάτι, ακόμη και εις βάρος της ενημέρωσης του λαού; Εδώ υπάρχει τέτοια διαστροφή πλέον που έχει συμβεί κάτι, το θεωρεί η Κυβέρνηση σοβαρό, διερευνάται αυτή τη στιγμή, λαμβάνονται μέτρα, αποκαλύπτεται και εμφανίζονται ως οι «μωρές παρθένες». Δεν το είχαν ξαναδεί στη ζωή τους, δεν είχε ξανασυμβεί.
      Και ας πάμε σε άλλες περιόδους. Θυμάται κανείς μέσα σ’ αυτή την Αίθουσα και έξω απ’ αυτήν να έχει γίνει ποτέ καμία μεγάλη φασαρία στα τηλεπαράθυρα, όπως γίνεται αυτές τις μέρες; Γιατί εδώ εμείς συζητάμε σε συνθήκες εργαστηρίου. Δεν πρόκειται να μάθει κανένας Έλληνας για την εισοδηματική πολιτική, αν είναι καλή, αν είναι κακή, αν είναι στραβή, αν είναι ανάποδη, αν πρέπει να συμφωνήσει, αν πρέπει να διαφωνήσει. Όχι. 
      Θυμάστε, λοιπόν, καθόλου να έχει ανοίξει ποτέ κανένα τηλεπαράθυρο, όταν έγινε για παράδειγμα η υπόθεση με τα «Λαμπρόχαρτα» της ΑΤΕ ΣΥΜΜΕΤΟΧΩΝ; Μα, τότε δε χάθηκαν 450.000.000 ευρώ; Αν υπάρχει άνθρωπος σ’ αυτή τη χώρα να θυμάται ότι άνοιξε παράθυρο, θα του  δώσω βραβείο. Στη σιγή χάθηκαν αυτά τα λεφτά. 
      Ασχολήθηκε κανείς με τα λεφτά που χάθηκαν από την Αγροτική; Με συγχωρείτε, αλλά αν δεν κάνω λάθος, η Κυβέρνηση της Νέας Δημοκρατίας  παρέλαβε την Αγροτική με χρέη άνω των 2.000.000.000 ευρώ. Άνω του 1.000.000.000, είχε παιχτεί στο Χρηματιστήριο. Πότε στήθηκε μια δημόσια συζήτηση για να δούμε τι γίνεται; Αυτά δεν είναι λεφτά του λαού; Δεν κινδύνεψαν; Σε κάποιων άλλων τσέπες δεν πήγαν; Εξαερώνονται τα λεφτά δηλαδή που διαχειρίστηκε το ΠΑ.ΣΟ.Κ.; 
      Όταν, λοιπόν, πουλήθηκε η Ιονική από την Εμπορική, εκείνα τα 273.000.000.000 δραχμές, πήγαν στις «φούσκες» του Χρηματιστηρίου ή όχι; Εδώ μέσα μάς είπατε ότι επενδύθηκαν και ότι όταν θα ανακάμψουν οι αγορές, τότε θα πάρει πίσω και τα λεφτά της η Εμπορική. Μα, το να ανακάμψουν οι αγορές, το περιμένουμε όλοι. Δεν το περιμένει μόνο η Εμπορική. 
      Όσο για τα ασφαλιστικά ταμεία, ξέρουμε όλοι ότι στις 8 Μαρτίου 2004 τα χρέη του δημοσίου, μόνο προς τα ασφαλιστικά ταμεία, ήταν 10.000.000.000 ευρώ. Ασχολήθηκε κανείς; Το ακούσατε ποτέ; Είπε κανείς τίποτα; 
      Η μισή Δ.Ε.Η. πουλήθηκε και τα λεφτά που πήραν από τη μετοχοποίησή της δεν έφτασαν για ασφαλιστικές υποχρεώσεις τριών ετών του ταμείου των υπαλλήλων. Το είπε ποτέ κανείς αυτό; 
      Εγώ δεν λέω, να μιλάτε για το ομόλογο και ξανά για το ομόλογο, το οποίο έχει γίνει πλέον πολύ διάσημο. Υπήρχε, δηλαδή έως τώρα μια πρακτική η οποία ακολουθούνταν μέχρι τώρα και ξαφνικά προσπαθείτε να περάσετε στο λαό ότι τίποτα δεν είχε συμβεί πριν απ’ αυτό το ομόλογο. Δεν υπάρχει διαφθορά στην κοινωνία. Δεν υπάρχουν πρόσωπα και συμπεριφορές που ακόμα δεν έχουμε καταπολεμήσει. Ή θέλετε να πείτε ότι αυτά γεννήθηκαν τώρα; 
      Και επειδή ενδιαφέρεστε για τα ασφαλιστικά ταμεία, από το 1994 έως το 2004, είχαμε αύξηση κατά 95% των ελλειμμάτων επτά ασφαλιστικών φορέων. Ασχολήθηκε κανείς; Όχι. Στο κόκκινο κάθε τόσο ακούμε ότι είναι δώδεκα από τα είκοσι και ότι ελάχιστα από τα ογδόντα πέντε έκαναν ποτέ ισολογισμό. Ξέρουμε ότι δεν είχαν κάνει ισολογισμό από πέντε έως επτά χρόνια. Κανείς δεν έχει ασχοληθεί μ’ αυτά τα θέματα. Πρόκειται, δηλαδή, για μια κατάσταση όπου η προπαγάνδα, η προσπάθεια  δηλαδή να πολεμήσει κανείς οτιδήποτε, έχει ξεπεράσει τα όρια της ανοχής. 
      Και πραγματικά δεν μπορεί να συμμετάσχει κανείς και σ’ αυτό το διάλογο. Διότι μόλις συμμετέχεις σε αυτό το διάλογο, ακούγεται ότι γίνεται συμψηφισμός. Τι λέτε, καλέ; Μα, δεν θέλουμε να κάνουμε συμψηφισμό. Είναι δυνατόν να θέλουμε εμείς να συμψηφίσουμε ένα ομόλογο με όλα τα σκάνδαλα που έχουν συμβεί στο παρελθόν; Θα ήταν κουτό να κατηγορείτε εμάς για απόπειρα συμψηφισμού. Και εν πάση περιπτώσει, όλα αυτά θα μπορούσατε να τα πείτε σε άλλες εποχές και να ασχολείστε και να ζητάτε και απ’ αυτούς οι οποίοι «στήνουν» τα παράθυρα, να αποκάλυπταν και εκείνα τα σκάνδαλα. Δεν θυμάμαι να το είχατε κάνει ποτέ. Το ένα θέμα το καλύπτατε με το άλλο. Υπάρχει ολόκληρη προπαγανδιστική τεχνική. 
      Τέλος, και επειδή με μεγάλη ευκολία ακούγονται και συζητήσεις γύρω από την υστέρηση εσόδων και κάθε φορά κατηγορείται, όποιος έχει την ευθύνη –στην προκειμένη περίπτωση ο παρών Υπουργός- και τα ακούσαμε αυτά ξανά και ξανά, θα ήθελα να σας ρωτήσω το εξής. Δεν μου λέτε, το 2003 υπήρχε πρόβλεψη για αύξηση των φορολογικών εξόδων κατά 6,3%. Σωστό; Η αύξηση όμως ήταν 3%. Σωστό και αυτό. Δηλαδή, αυτό σήμαινε για το κράτος απώλειες 1,2 δισεκατομμυρίων ευρώ. Αυτό ήταν κατάρρευση εσόδων ή δεν ήταν; Δηλαδή, όταν εσείς δεν εισπράττατε τα χρήματα τα οποία βάζατε ως στόχο, δεν ήταν κατάρρευση εσόδων. Αν όμως η Κυβέρνηση προσπαθήσει με αυτή την ήπια προσαρμογή που επέλεξε, χωρίς δηλαδή βαριές φορολογίες, να ανακάμψει η οικονομία, αυτό αποτελεί κατάρρευση εσόδων.
      Θέλω να πω με όλα αυτά, αγαπητοί συνάδελφοι, ότι νομίζω πλέον ότι έχει πολύ μεγάλη σημασία, τι συζητούμε εδώ και τι συζητούμε έξω απ’ αυτή την Αίθουσα. Εάν βγείτε αυτή τη στιγμή και ρωτήσετε το λαό, τι συζητούν αυτοί οι τριακόσιοι που εσύ τους έχεις εκλέξει με την ψήφο σου και τους έχεις στείλει εκεί, μέσα στη Βουλή, δεν ξέρει, όχι σήμερα, αλλά δεν ξέρει ποτέ να σας πει τι δουλειά κάνει ο Βουλευτής.
      Αυτό λοιπόν είναι αναπηρία του κοινοβουλευτικού συστήματος και όποιος το τροφοδοτεί, διογκώνοντας άλλα θέματα που είναι παραπολιτικά, που μπορεί να έχουν οσμή σκανδάλου, που μπορεί να έχουν «αίμα και σπέρμα», όποιος το κάνει αυτό, εγκληματεί κατά του ίδιου του λαού, ο οποίος πρέπει να είναι ενημερωμένος συνεχώς για το τι κάνουν οι κοινοβουλευτικοί του εκπρόσωποι.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Βούλτεψη.
      Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Πρώτα θα ξεκινήσω με μία παρατήρηση σε σχέση με τον τρόπο με τον οποίο σκέπτεται ένας προηγούμενος ομιλητής σχετικά με μία σύγκριση που έκανε με τους μισθούς των δικαστικών και των μηχανικών του δημοσίου τομέα. Πρέπει να του υπενθυμίσω όμως για να μη δημιουργούνται εντυπώσεις και για να μην δημιουργηθεί μία εικονική πραγματικότητα, ότι ο τελικός μισθός ενός δικαστή είναι πολύ μεγαλύτερος από τον τελικό μισθό ενός μηχανικού δημοσίου υπαλλήλου. Συνεπώς να μην δημιουργείται η αίσθηση ή να μην προσπαθεί να δημιουργηθεί η αίσθηση εκείνη της αδικίας ή μιας καλύτερης διαχείρισης.
      Θα ήθελα όμως να πω ότι θα πρέπει να πάμε σε μία διαφορετική αντιμετώπιση του τρόπου υπολογισμού των μισθών για να μην υπάρχουν  αυτά τα επιδόματα τα οποία δίνονται και οι επιδοματικές πρωτοβουλίες, οι οποίες αναλαμβάνονται από την εκάστοτε κυβέρνηση.
      Όσον αφορά το ομόλογο, είναι ένα σοβαρό θέμα. Και εδώ αναδεικνύεται το γεγονός ότι θα πρέπει οι άνθρωποι οι οποίοι διοικούν τα διάφορα ιδρύματα, οι διευθύνοντες σύμβουλοι, οι πρόεδροι να έχουν αυξημένο το αίσθημα ευθύνης απέναντι σ’ αυτούς που τους εμπιστεύονται, δηλαδή τους αποταμιευτές, τους εργαζόμενους και τους μετόχους. Αλλά από την πρώτη στιγμή αυτή η Κυβέρνηση του Κώστα Καραμανλή, έδειξε μηδενική ανοχή απέναντι σε οποιοδήποτε φαινόμενο, απέναντι σε οποιαδήποτε υποψία, εν αντιθέσει με το παρελθόν όπου όλα αυτά καλύπτονταν και στο τέλος έρχονταν στη Βουλή και παραγράφονταν μέσω νομοθετικών ρυθμίσεων. Αυτή είναι η διαφορά μας. 
      Η διαφορά μας είναι στη μηδενική ανοχή στην αποκάλυψη. Και εκεί είναι το αίσθημα ευθύνης. Και για το ομόλογο, αγαπητοί συνάδελφοι, το ότι το αποκάλυψε η Επιτροπή Κεφαλαιαγοράς δείχνει ότι λειτουργούν σωστά οι ελεγκτικοί μηχανισμοί, κάτι που δεν συνέβαινε ποτέ στο παρελθόν. Αυτό είναι δείγμα εύρυθμης λειτουργίας των ελέγχων. 
      Όσον αφορά την τροπολογία του κ. Σούρλα θα ήθελα να πω ότι είναι σωστή η νομιμοποίηση των αλιευτικών καταφυγίων, και πρέπει να δοθεί μία παράταση. Αλλά αγαπητοί συνάδελφοι, πρέπει να δούμε σοβαρά το θέμα των πολλών αυθαιρέτων που υπάρχουν σε όλη την Ελλάδα και να δώσουμε τη δυνατότητα και σε αυτά μιας παράτασης, όπως είχε γίνει με ένα νόμο πριν από τις εκλογές του 2004, για να τελειώσουμε μ’ αυτή τη γενιά των αυθαιρέτων, γιατί κατ’ αυτόν τον τρόπο δημιουργούμε και άλλες γενιές αυθαιρέτων. 
      Θα ήθελα όμως να τονίσω ότι με την προσπάθεια της Κυβέρνησης μέσω της διαρκούς αναβάθμισης και βελτίωσης των δεικτών της οικονομίας, ενισχύονται συνεχώς τα εισοδήματα των Ελλήνων. Για να περάσουμε όμως από μία κατάσταση που κληρονομήσαμε, στην κατάσταση που πραγματικά επιθυμούμε, δεν υπάρχει αμφιβολία ότι χρειάζεται μεγάλη προσπάθεια και ότι ο δρόμος μπροστά μας είναι δύσκολος και ανηφορικός.
       Όμως, μέσα από τις διαρθρωτικές αλλαγές, τις μεταρρυθμίσεις σε όλους τους τομείς, πετυχαίνουμε πραγματικά σε όλο το φάσμα της οικονομίας. Μας δίνεται η δυνατότητα, μέσω της  ευρωστίας την οποία παρουσιάζει αυτή τη στιγμή –καλύτερη από το παρελθόν- η οικονομική μας πολιτική να υλοποιούμε στο ακέραιο τις δεσμεύσεις μας που γράφονται μέσα στον προϋπολογισμό, αλλά δίνουμε και τη δυνατότητα στην Αντιπολίτευση να καταθέτει ένα πρόγραμμα και να ισχυρίζεται ότι έχει ένα οικονομικό πρόγραμμα παροχών και ότι στηρίζεται στην ισχυρή οικονομία την οποία εμείς δημιουργούμε. 
      Ακόμη έγινε λόγος ότι δίνουμε ψίχουλα. Θέλω να σας υπενθυμίσω, γιατί υπάρχουν εδώ πολλοί διοικούντες των προηγούμενων καταστάσεων, ότι οι αυξήσεις των αποδοχών των δημοσίων υπαλλήλων και των υπαλλήλων στους Οργανισμούς Τοπικής Αυτοδιοίκησης για πρώτη φορά από το 1998, εάν εξαιρέσουμε μόνο το 2004, είναι πάνω από τον πληθωρισμό. Αν θέλετε, για του λόγου το αληθές, οι συνολικές αυξήσεις στις αποδοχές του 1998 ήταν 2,5% όταν ο πληθωρισμός ήταν 3,9%. Το 1999 ήταν 2% όταν ο πληθωρισμός ήταν 2,7%. Το 2000 ήταν 2% όταν ο πληθωρισμός ήταν 3,9%. Το 2001 ήταν 2,2% όταν ο πληθωρισμός ήταν 3%. Το 2002 ήταν 2,5% όταν ο πληθωρισμός ήταν 3,4%.
      Συνεπώς, εμείς, με σεβασμό και ενδιαφέρον απέναντι στους εργαζόμενους και με στόχο μας την κοινωνική συνοχή, η οποία όλα αυτά τα χρόνια έχει υποστεί μία αποδιάρθρωση, στα πλαίσια των δυνατοτήτων της οικονομίας, δίνουμε αυτά τα οποία υποσχεθήκαμε και δημιουργούμε καλύτερες συνθήκες για τους ανθρώπους των σωμάτων ασφαλείας, των δημοσίων υπαλλήλων, των υπαλλήλων στους Οργανισμούς Τοπικής Αυτοδιοίκησης. Για τους εργαζόμενους στο Ε.Κ.Α.Β., στο νοσηλευτικό, τεχνικό και διοικητικό προσωπικό των νοσοκομείων δίνουμε το επίδομα. Αυξάνουμε το επίδομα στους κτηνιάτρους. Δίνουμε το επίδομα στους εκπαιδευτικούς. Πρόκειται να δώσουμε μεγαλύτερη αύξηση στους συνταξιούχους. Και όλα αυτά  όχι μόνο με παροχές, αλλά μέσω της οικονομικής πολιτικής, μέσω της μείωσης της φορολογίας, μέσω της κατάργησης και επιστροφής του Λ.Α.Φ.Κ.Α., μέσω της κατάργησης πολλών φόρων. Έτσι δημιουργούμε καλύτερη οικονομική κατάσταση στον κάθε Έλληνα και στην κάθε Ελληνίδα.
      Εμείς δεν λέμε ότι είμαστε οι άριστοι και ότι φθάσαμε στο επίπεδο το οποίο προσδοκούμε, ευελπιστούμε ότι μέσω της πολιτικής μας θα φθάσουμε στα επόμενα χρόνια. Αλλά είμαστε σαφώς καλύτεροι, σαφώς οι Έλληνες μας εμπιστεύονται και νομίζω ότι θα φθάσουμε την οικονομία μας σε καλύτερο επίπεδο που θα μας δίνει τη δυνατότητα να δίνουμε αυξήσεις ικανοποιητικές και να φθάσουν οι μισθοί σε ικανοποιητικά επίπεδα. Αλλά όλα αυτά έχουν τη ρίζα τους στο παρελθόν.
      Επαναλαμβάνω για άλλη μια φορά αγαπητοί συνάδελφοι, ότι όταν το παρελθόν μετριέται στις επιπτώσεις του, δεν είναι παρελθόν, είναι χρόνος μέλλοντος. Ας είχατε φέρει τους μισθούς των δημοσίων υπαλλήλων και των εργαζομένων στους Ο.Τ.Α. σε ένα καλό επίπεδο και εμείς θα τους αυξάναμε ακόμη περισσότερο. Δυστυχώς όμως τους είχατε καθηλωμένους κάτω από το όριο του πληθωρισμού και σήμερα εμείς προσπαθούμε να τους αυξήσουμε σε ένα ικανοποιητικό επίπεδο. 
      Θέλω να σας πω ότι την επόμενη τετραετία οι Έλληνες και οι Ελληνίδες θα έχουν ακόμη πιο απτά αποτελέσματα από το καλό οικονομικό περιβάλλον που διαμορφώνεται μέσω της μακροχρόνιας οικονομικής πολιτικής της χώρας μας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ κύριε Πρόεδρε.
      Κύριε Πρόεδρε, τα τελευταία εικοσιτετράωρα είμαστε μάρτυρες μιας πλημμυρίδας διακηρύξεων περί του ασυμβίβαστου απέναντι στη διαφθορά και στην αδιαφάνεια. Και ο συνάδελφος της Νέας Δημοκρατίας που μόλις ολοκλήρωσε το λόγο του αυτό είπε, ότι ο κύριος Πρωθυπουργός συνεχίζει να διακηρύσσει το ασυμβίβαστο του χαρακτήρα και της πολιτικής του απέναντι στη διαφθορά και στην αδιαφάνεια. 
      Όσον αφορά για το χαρακτήρα του, δεν έχω καμία αμφιβολία, δεν θα κάνω δίκη προθέσεων. Όσον αφορά όμως την πολιτική του και τα αποτελέσματα, υπάρχουν μεγάλες αμφιβολίες, αποδείξεις πως πολιτεύεται διαφορετικά.
      Παραμένει, πράγματι, συνεπής ο κ. Καραμανλής και τα κυβερνητικά στελέχη στις προεκλογικές τους διακηρύξεις, στις διακηρύξεις μιας δεκαετίας πως θα είναι ασυμβίβαστοι όταν γίνουν εξουσία απέναντι στη διαφθορά και στην αδιαφάνεια.
Στα λόγια παρέμειναν συνεπείς. Στην πράξη, όμως, είναι στην ακριβώς αντίθετη κατεύθυνση. 
      Στους πρώτους μήνες οφείλω να ομολογήσω ότι ο κ. Καραμανλής, ίσως με την αδράνεια των προεκλογικών του διακηρύξεων και δεσμεύσεων, πήγε να δείξει ότι τα εννοεί αυτά. Πολύ γρήγορα άλλαξε ρότα, γιατί κατάλαβε πως θα μείνει μόνος του στου Μαξίμου και πως δεν θα έχει συνεργάτες. Κάθε μέρα, κάθε εβδομάδα κάποιον απέπεμπε. Μετά το πρώτο εξάμηνο και τον πρώτο χρόνο άλλαξε πρακτική. 
      Αποκαλύπτει πλέον, όπως γνωρίζουμε όλοι, ό,τι δεν μπορεί να συγκαλύψει. Όμως, η πιο χαρακτηριστική περίπτωση –αυτή των υποκλοπών- το πιο μεγάλο πολιτικό, ηθικό, νομικό, αλλά και εθνικό σκάνδαλο απεκαλύφθη, όταν πλέον δεν μπορούσε να συγκαλυφθεί και αφού έγιναν όλες οι προσπάθειες, όπως έδειξε η εξέλιξη, να αποσιωπηθούν τα γεγονότα και η πραγματικότητα. 
      Αυτή είναι η πεμπτουσία και το περιεχόμενο της πολιτικής των αποκαλύψεων μέχρι πριν από λίγες μέρες από την πλευρά της Κυβέρνησης. Τώρα, πράγματι, ζούμε μια νέα πραγματικότητα τα τελευταία εικοσιτετράωρα, αφού το πρώτο εικοσιτετράωρο είναι της αμηχανίας, της αγωνίας και της ανασφάλειας για το τι θα προκύψει, για το ποιες ευθύνες θα αποκαλυφθούν στα κυβερνητικά στελέχη και στους κρατικούς λειτουργούς που έχουν διορίσει τα κυβερνητικά στελέχη με δική τους ευθύνη και δική τους αξιολόγηση και για τα οποία μετά κάνουν πως δεν γνώριζαν ποιοι ήταν και τι έκαναν και πως απλώς κάποια στιγμή είδαν το βιογραφικό τους. 
      Αποκαλύπτεται, όμως, περίτρανα το τελευταίο εικοσιτετράωρο πως ούτε το βιογραφικό τους διάβασαν καλά ή δεν ήθελαν να διαβάσουν καλά. Σε κάθε περίπτωση οι αποκαλύψεις τους ήταν απατηλές. Ήταν ψεύτικες. 
      Χαρακτηριστικότερο όλων είναι το πτυχίο οικονομικής σχολής του διευθύνοντος συμβούλου, του Προέδρου του Ταμείου των Δημοσίων Υπαλλήλων κ. Σημαιοφορίδη. Ο ίδιος ο κ. Σημαιοφορίδης αποκάλυψε ότι είναι προπτυχιακός, δηλαδή δεν έχει πάρει το πτυχίο του Πανεπιστημίου Μακεδονίας, αφού έχει αποστρατευθεί για λόγους υγείας -καθόσον γνωρίζουμε- από το Υπουργείο Εθνικής Άμυνας. Δηλαδή ούτε και τα τυπικά προσόντα είχε ο συγκεκριμένος πρόεδρος. 
      Όμως και αυτά τα τυπικά προσόντα αποσιωπήθηκαν ότι δεν τα κατείχε και προσπάθησε ο κύριος Υπουργός να ρίξει στάχτη στα μάτια της κοινής γνώμης, να παραπλανήσει την κοινή γνώμη γύρω από τα προσόντα και τις ικανότητες αυτών των στελεχών. Όπως αποκαλύπτει σήμερα στην επιφυλλίδα της η φιλοκυβερνητική και έγκυρη ΚΑΘΗΜΕΡΙΝΗ με σαφήνεια, όλοι έχουν τοποθετηθεί με απόλυτα προσωπικά και κομματικά κριτήρια. Μάλιστα με κάθε αλλαγή προϊσταμένου Υπουργού αλλάζουν και τα πρόσωπα. Αυτό έχει γίνει στο Υπουργείο Απασχόλησης τον προηγούμενο χρόνο. 
      Έτσι δεν πάμε μπροστά. Πριονίζεται και το κλαδί στο οποίο πατά το πολιτικό μας σύστημα. Γιατί το πρόβλημα δεν είναι να εκτεθεί και να αποκαλυφθεί η Κυβέρνηση. Το πρόβλημα είναι η αξιοπιστία και η αποτελεσματικότητα του πολιτικού συστήματος. Αυτό είναι που μας ενοχλεί περισσότερο, αγαπητοί φίλοι της Κυβέρνησης. Γύρω από τη δική σας αξιοπιστία ελάχιστη –αν θέλετε- εμπιστοσύνη τρέφει η πλειοψηφία του ελληνικού λαού και το γνωρίζει πλέον. Είναι πραγματικότητα. Όμως, η αξιοπιστία του πολιτικού συστήματος, την κορυφή του οποίου εσείς εκπροσωπείτε με τη λαϊκή εντολή του 2004, είναι πολύτιμο αγαθό της δημοκρατίας και δεν έχετε δικαίωμα να το υπονομεύετε. 
      Δεν έχετε δικαίωμα να υπονομεύετε την κοινωνική συνοχή. Γιατί την ίδια ώρα που συζητούμε τις αυξήσεις των δημοσίων υπαλλήλων στα όρια του πληθωρισμού και αφού τους έχετε αφαιρέσει εισοδήματα και αγοραστική δύναμη από εκατό πλευρές το προηγούμενο και τα προηγούμενα χρόνια, έρχεστε –ελάχιστα τώρα- να καλύψετε την ονομαστική και όχι την ουσιαστική ακρίβεια και την αύξηση της οικογενειακής δαπάνης. 
      Αντί να συζητούμε τη σύνδεση της αύξησης του μισθού των δημοσίων υπαλλήλων με την αποκέντρωση και την παραγωγικότητα, συζητούμε, δυστυχώς, πώς θα προστατεύσουμε τα αποθεματικά, δηλαδή τον κόπο, την προσπάθεια και το μόχθο των δημοσίων υπαλλήλων. 
      Πώς, λοιπόν, να απαιτήσουμε απ’ αυτούς τους ανθρώπους, όταν εμείς, ως εκπρόσωποι της πολιτείας και εσείς πρωτίστως, ως Κυβέρνηση, δεν υπερασπίζεστε το μόχθο και την προσπάθειά τους; Πώς θα τους ζητήσουμε με αυτές τις μηδενικές και αρνητικές αυξήσεις να προσφέρουν περισσότερες υπηρεσίες για την ανάπτυξη της χώρας και να υπηρετήσουν καλύτερα και αποδοτικότερα τον πολίτη; 
      Σε αυτήν την αντίφαση πρέπει να απαντήσετε. Αυτό είναι το μεγάλο πολιτικό και ηθικό πρόβλημα που συζητούμε σήμερα στη Βουλή και που διαχέετε σε όλη τη χώρα. 
      Κύριε Πρόεδρε, ειδικότερα, θα ήθελα να αναφερθώ και σε μια τροπολογία που αναφέρεται στον Οργανισμό Λιμένος Θεσσαλονίκης και στο δικαστικό μέγαρο. Αφού η Κυβέρνηση για τρία χρόνια καθυστέρησε, ενώ υπήρχε χωροθέτηση και έτοιμο σχέδιο και χρηματοδοτικό πρωτόκολλο για την επέκταση του δικαστικού μεγάρου, κατέληξε τελικά στη λύση να πάρει έναν χώρο  από τον παρακείμενο του Οργανισμού Λιμένος Θεσσαλονίκης. 
      Γνωρίζοντας τα προβλήματα του δικαστικού μεγάρου, θεωρώ πως η λύση δεν είναι κακή. Γι’ αυτό κατ’ αρχάς, ως λύση και ως επιλογή, συμφωνώ. Όμως, διαφωνώ βασικά, κατ’ αρχάς, για τη μεγάλη καθυστέρηση και, δεύτερον, για τον τρόπο με τον οποίο επιχειρεί η Κυβέρνηση να κατασκευάσει το κτήριο. 
      Πιστή στις λογιστικές αλχημείες της για να παρουσιάσει μειωμένα τα δημοσιονομικά και περιορισμένα δημοσιονομικά προβλήματα της χώρας, εδώ πράττει ακριβώς το ίδιο. Και το πράττει, κύριε Πρόεδρε, με έναν καινοτόμο τρόπο, οφείλω να πω και απονέμω τα εύσημα στην ηγεσία του Υπουργείου Οικονομικών.
      Πράγματι, στην κυριολεξία διδάσκει λογιστικές αλχημείες. Να τα στείλει στον κ. Σαρκοζί να τα διδαχθεί και αυτός. Γιατί, απ’ ό,τι φαίνεται, τίποτα δεν γνωρίζει και το μόνο που κάνει για λόγους εσωτερικής πολιτικής κατανάλωσης ο κ. Σαρκοζί, αφού βρίσκει και την αρωγή της ελληνικής κυβέρνησης, είναι να επιτίθεται στους ευρωπαϊκούς θεσμούς και στα διακεκριμένα πρόσωπα, ανεξάρτητα από ποια χώρα προέρχονται. Να τους το στείλετε, λοιπόν, ως ευρεσιτεχνία και πατέντα. 
      Τι κάνουν, κύριε Πρόεδρε; Για να μην χρηματοδοτήσουν από το αναπτυξιακό σκέλος του Προγράμματος Δημοσίων Επενδύσεων του Υπουργείου Δικαιοσύνης την κατασκευή του δικαστικού μεγάρου, ως όφειλαν, βάζουν τον Οργανισμό Λιμένος Θεσσαλονίκης και τους παραχωρεί, κατ’ αρχάς, το οικόπεδο. Κατά δεύτερον, βάζουν σε μια ανώνυμη εταιρεία εισηγμένη στο Χρηματιστήριο –δηλαδή πέραν του κράτους υπάρχουν και ιδιώτες και θεσμικοί επενδυτές- να κάνει ένα δάνειο και με αυτό το δάνειο στο δικό του οικόπεδο να κατασκευάσει την επέκταση του δικαστικού μεγάρου και μετά να ενοικιάσει το μέγαρο στο Υπουργείο Δικαιοσύνης. 
      Τι είναι αυτά που κάνετε; Πράγματι, πρωτόγνωρα κόλπα. Όχι μόνο κόλπα δημοσιονομικής πολιτικής, αλλά δεν τηρείτε στοιχειώδεις υποχρεώσεις απέναντι στις εισηγμένες ανώνυμες επιχειρήσεις στο Χρηματιστήριο. Η Επιτροπή Κεφαλαιαγοράς πρέπει να έχει το λόγο. Το τονίζω αυτό, κύριε Πρόεδρε. 
      Τέλος, αφήνουν τον Οργανισμό Λιμένος Θεσσαλονίκης στον αέρα, γιατί ήδη είχε αφαιρεθεί ένας μεγάλος χώρος για την υποθαλάσσια. Αφαιρείται για το δικαστικό μέγαρο και δεν μας έχουν παρουσιάσει κανένα αναπτυξιακό σχέδιο, αφού έχουν καταργήσει και τον εμπορευματικό σταθμό. Αυτό το μέλλον επιφυλάσσουν για την ανάπτυξη του λιμανιού και της Θεσσαλονίκης γενικότερα και με το συγκεκριμένο τρόπο. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη. 
      Η κ. Μανωλιά είναι απούσα. Διαγράφεται. 
      Κυρίες και κύριοι συνάδελφοι, έχω την τιμή να ενημερώσω το Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Έλληνες στη Διασπορά 15ος-21ος αι.» τριάντα έξι μαθητές και μαθήτριες και δύο συνοδοί καθηγητές του 4ου Λυκείου Αθηνών. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’ όλες τις πτέρυγες της Βουλής)
      Εισερχόμεθα στον κατάλογο των προτασσόμενων δευτερολογιών. Το λόγο έχει η κ. Χριστιάνα Καλογήρου για τέσσερα λεπτά. 
      ΧΡΙΣΤΙΑΝΑ ΚΑΛΟΓΗΡΟΥ: Σας ευχαριστώ, κύριε Πρόεδρε. 
      Αρχικά, θα ήθελα να κάνω δύο επισημάνσεις, οι οποίες σχετίζονται με όσα ακούσαμε σήμερα από τους συναδέλφους της Αξιωματικής Αντιπολίτευσης εδώ στο ελληνικό Κοινοβούλιο και κατά τη συζήτηση της εισοδηματικής πολιτικής του 2007. 
      Ήθελα να ήξερα ποια άραγε ήταν αυτή η κυβέρνηση, η οποία άφησε τους κατώτερους μισθούς σε επίπεδα κάτω των εξακοσίων ευρώ. Δεν ήταν άραγε οι σοσιαλιστικές κυβερνήσεις Σημίτη – Παπανδρέου; Δεν ήταν άραγε οι σοσιαλιστικές κυβερνήσεις εκείνες που είχαν τους κατώτατους μισθούς σε επίπεδα, τα οποία πραγματικά ήταν εξαιρετικά…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ξέρετε πώς παραλάβαμε τους μισθούς; 
      ΧΡΙΣΤΙΑΝΑ ΚΑΛΟΓΗΡΟΥ: Εκτός αν πιστεύετε ότι ήταν…
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, σας παρακαλώ! Έχει δικαίωμα να εκφράσει τις απόψεις της, όπως κάνατε και εσείς. 
      ΧΡΙΣΤΙΑΝΑ ΚΑΛΟΓΗΡΟΥ: Εκτός αν τα είκοσι χρόνια δεν σας έφθαναν, κύριε συνάδελφε. Είκοσι χρόνια δεν ήταν αρκετά, για να εδραιώσετε τη σοσιαλιστική πολιτική; Είκοσι χρόνια δεν ήταν αρκετά, για να φέρετε στα επίπεδα που εσείς θεωρείτε ότι θα ήταν σωστά τους κατώτατους μισθούς; 
      Ε, λοιπόν, για να μην ξεχνιόμαστε, οι κατώτατοι μισθοί ήταν κάτω από εξακόσια ευρώ και αυτή τη στιγμή ο μέσος όρος των αυξήσεων που δίνει η Κυβέρνηση της Νέας Δημοκρατίας είναι 1% πάνω από τον πληθωρισμό, όταν επί χρόνια ολόκληρα εσείς δίνατε αυξήσεις, που ήταν κάτω από τον πληθωρισμό. Αυτή είναι η αλήθεια και αυτό πρέπει να ακουστεί στον ελληνικό λαό!
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το νομοσχέδιο δεν λέει αυτό όμως.
     ΠΡΟΕΔΡΕΥΩΝ (Γεώργιος Σούρλας):  Παρακαλώ, κύριε Γεωργακόπουλε. Δεν συνηθίζετε να διακόπτετε.
     ΧΡΙΣΤΙΑΝΑ ΚΑΛΟΓΗΡΟΥ: Το λένε και οι αριθμοί, κύριε συνάδελφε.
     Μήπως θέλετε να πείτε ότι ευημερούσαν οι Έλληνες πολίτες επί σοσιαλιστικών κυβερνήσεων; Μήπως θέλετε να πείτε ότι παραδώσατε την Ελλάδα και τους πολίτες σε επίπεδα διαβίωσης τέτοια που να είναι αυτά τα οποία θα αντιπροσώπευαν την Ελλάδα της ανάπτυξης: Η ακρίβεια είναι κάτι καινούργιο; Τώρα παρουσιάστηκε; Ποιος εδραίωσε την ακρίβεια επί είκοσι χρόνια στην ελληνική κοινωνία; Ποιος άπλωσε την ακρίβεια παντού;
     Δεύτερο θέμα σε σχέση με τη διαφθορά. Υπεύθυνη και αποδεδειγμένη, σταθερή πολιτική και στάση πολιτικής της Νέας Δημοκρατίας είναι η μηδενική ανοχή. Το δείχνουν οι πράξεις, το δείχνουν τα έργα της παρούσας Κυβέρνησης. Υπάρχει μηδενική ανοχή απέναντι σε οποιονδήποτε και αυτό το έχει αποδείξει η Κυβέρνηση της Νέας Δημοκρατίας τα τρία αυτά χρόνια. Κανένας δεν μπορούσε να περιμένει ότι από τη μια στιγμή στην άλλη η διαφθορά θα εξαφανιζόταν ως δια μαγείας. Όμως, όταν φαινόμενα διαφθοράς παρουσιάζονται, η Κυβέρνηση της Νέας Δημοκρατίας είναι αμείλικτη και η ανοχή είναι μηδενική. Και θεωρώ ότι αυτό είναι το πολύ σημαντικό και καταγεγραμμένο για το δημόσιο βίο μας και για την εμπέδωση της ποιότητας ζωής στο δημόσιο βίο και για την πάταξη της διαφθοράς. Το «απλώνει χέρι, κόβει χέρι» που πολύ ορθώς είπε προχθές ο Υφυπουργός κ. Δούκας, γίνεται πράξη με αυτή την Κυβέρνηση. Και αυτό καταγράφεται.
     Το θέμα για το οποίο θα ήθελα ειδικώς να αναφερθώ σε σχέση με το νομοσχέδιο, έχει να κάνει με το άρθρο 10. Το άρθρο 10 δίνει πάγια μηνιαία αποζημίωση στους υπαλλήλους του Υπουργείου Αιγαίου και Νησιωτικής Πολιτικής.
     Θέλω να τονίσω την αναγκαιότητα αυτού του επιδόματος, που έχει να κάνει με τη νησιωτικότητα, που έχει να κάνει με το ότι τρεις χιλιάδες οκτακόσια τριάντα είναι τα νησιά που βρίσκονται κάτω από την επίβλεψη του Υπουργείου Αιγαίου και Νησιωτικής Πολιτικής, από τα οποία τα εξήντα έξι είναι κατοικημένα. Οι άνθρωποι που εργάζονται στο Υπουργείο Αιγαίου καλούνται να ανταποκριθούν στις αυξημένες ανάγκες της νησιωτικότητας. 
     Επομένως, αυτό το επίδομα ήταν απαραίτητο να έχει δοθεί εδώ και πάρα πολλά χρόνια. Ανταποκρινόμενοι σε αυτή την αναγκαιότητα η Κυβέρνηση της Νέας Δημοκρατίας κάνει πράξη το αίτημα των εργαζομένων. Θεωρώ πως είναι εξαιρετικά σημαντικό και μπορεί να λειτουργήσει ως κίνητρο και για την προσέλκυση αλλά και για την παραμονή στελεχών στο Υπουργείο Αιγαίου και Νησιωτικής Πολιτικής. Σε ένα Υπουργείο το οποίο πραγματικά φυλάει θερμοπύλες. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Καλογήρου.
     Το λόγο έχει ο συνάδελφος κ. Αχμέτ Ιλχάν.
     ΙΛΧΑΝ ΑΧΜΕΤ: Κύριε Πρόεδρε, θα ήθελα να τραβήξω την προσοχή του Κοινοβουλίου σε μια τροπολογία που συζητάμε σήμερα που αφορά τη φορολογική εξομοίωση των μουσουλμανικών ευαγών ιδρυμάτων με όλους τους άλλους εκκλησιαστικούς φορείς. 
     Νομίζω ότι η υπερψήφιση αυτής της τροπολογίας είναι μια ιστορική στιγμή για τα μέλη της μειονότητας. Λύνεται μια εκκρεμότητα από το 1974.
     Κυρίες και κύριοι συνάδελφοι, να σας ενημερώσω ότι εδώ και τριάντα τρία χρόνια, δυστυχώς, καμία κυβέρνηση, κανένας πρωθυπουργός, πέραν της Νέας Δημοκρατίας και του Κώστα Καραμανλή, δεν είχε ούτε το θάρρος ούτε την τόλμη να αγγίξουν αυτό το θέμα. Η σημερινή Κυβέρνηση όχι μόνο το άγγιξε, αλλά το μελέτησε με σοβαρότητα και υπευθυνότητα και κατέληξε σε άμεση επίλυση του συγκεκριμένου προβλήματος.
     Όμως, η Κυβέρνηση της Νέας Δημοκρατίας κατέληξε στην επεξεργασία αυτής της τροπολογίας για τους εξής λόγους: Όπως σας είναι γνωστό, τα ευαγή αυτά ιδρύματα στη Θράκη, που εμείς τα ονομάζουμε βακούφια, λειτουργούν εδώ και εκατοντάδες χρόνια ως μη κερδοσκοπικές οργανώσεις. Υπάρχουν πολλών ειδών βακουφίων για την προστασία του περιβάλλοντος, για την προστασία των ατόμων τρίτης ηλικίας, για την προστασία των ορφανών παιδιών, για την προστασία των κακοποιημένων γυναικών και δεκάδες άλλα που εξυπηρετούν διάφορους κοινωφελείς σκοπούς.
     Μέχρι το 1923 και την ενσωμάτωση της δυτικής Θράκης στη χώρα, σύμφωνα με τη Συνθήκη της Λωζάνης, συσπειρώθηκαν όλα τα βακούφια ανά νομό. Έτσι δημιουργήθηκαν οι διαχειριστικές επιτροπές της μουσουλμανικής περιουσίας της Κομοτηνής, της Ξάνθης και της Αλεξανδρούπολης. 
     Το αντικείμενο ενασχόλησης αυτών των διαχειριστικών επιτροπών είναι η διαχείριση των εσόδων από τα ακίνητα που ανήκουν σε αυτά και που είναι κληροδοτήματα που έχουν παραχωρηθεί στα τζαμιά και στα σχολεία της μειονότητάς μας. Βάσει αυτών, οι διαχειριστικοί λειτουργοί και οι μερίδα δασκάλων και καθηγητών, μισθοδοτούνται από τα έσοδα των βακουφίων. Επίσης πληρώνονται λειτουργικά έξοδα και επισκευές των τζαμιών καθώς και των σχολείων της μουσουλμανικής μειονότητας.
     Και για να μη δημιουργούνται λανθασμένες εντυπώσεις ως προς τα έσοδα και έξοδα των βακουφίων, θα σας αναφέρω επιγραμματικά τα έσοδα και τα έξοδα των βακουφίων Κομοτηνής των τελευταίων ετών. Το 2002 τα έσοδα ήταν 500.000 ευρώ ενώ τα έξοδα ήταν 415.000 ευρώ. Το 2003 τα έσοδα ήταν 550.000 ευρώ ενώ τα έξοδα ήταν 470.000 ευρώ. Το 2006 τα έσοδα ήταν μόλις 575.000 ευρώ ενώ τα έξοδα ήταν 614.000 ευρώ. Καταλαβαίνετε ότι τα έξοδα είχαν υπερβεί κατά πολύ τα έσοδα. 
     Ο ν. 90/1980 δημιουργήθηκε και δυστυχώς δεν ίσχυσε ποτέ. Προβλέπει ναι μεν εκλογές ως προς τις διαχειριστικές επιτροπές, αλλά δυστυχώς δεν εφαρμόστηκαν και πιστεύουμε ότι με μια άλλη νομοθετική ρύθμιση του Υπουργείου Εσωτερικών θα λυθεί κι αυτό το πρόβλημα.
     Κύριε Πρόεδρε, πιστεύω ότι η σημερινή τροπολογία με τη διαγραφή όλων των βεβαιωμένων οφειλών των βακουφίων από το φόρο μεγάλης ακίνητης περιουσίας καθώς και από το φόρο εισοδήματος, λύνει ένα πρόβλημα δεκαετιών. Ανακουφίζει τα βακούφια πλήρως απ’ αυτή την κατάσταση και δίνει τα επιπλέον πρόσθετα μέτρα για τη μελλοντική προστασία της εν λόγω περιουσίας. Συγκεκριμένα προβλέπει την απαλλαγή των βακουφίων απ’ όλες τις νομικές διατάξεις και όπως και τη διαγραφή των χρεών και των υποθηκών.
     Ανάμεσα στις άλλες προβλέψεις η εν λόγω τροπολογία απαλλάσσει τις επιτροπές και από την υποχρέωση υποβολής φορολογικών δηλώσεων των παρελθόντων ετών ενώ ισχύει η δήλωση στοιχείων ακινήτων που θα ξεκινήσει το 2007. Στην πράξη η συγκεκριμένη τροπολογία σημαίνει την απελευθέρωση των βακουφίων από το δυσβάστακτο φόρο και εγκαινιάζει μια νέα εποχή για τη διαχείρισή τους.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Αχμέτ.
     Το λόγο έχει ο κ. Ρήγας.
     ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
     Είχα χθες την ευκαιρία να αναφερθώ γενικότερα για το νομοσχέδιο και για τη σφικτή εισοδηματική πολιτική που ακολουθεί η Κυβέρνηση, σε μια συγκυρία ιδιαίτερα αρνητική γι’ αυτή, όταν νομοθετούμε μέσα σε μια ατμόσφαιρα που πνίγεται από την οσμή των σκανδάλων, που κάθε μέρα αποκαλύπτονται. Βλέπουμε ότι οι Υπουργοί της Κυβέρνησης που παρίσταται εδώ είναι περίπου, ας μου επιτραπεί ο όρος, σαν στρατιωτάκια αμίλητα, ακούνητα και αγέλαστα. Δεν απαντούν σε τίποτα απ’ όλα αυτά τα οποία αναφέρθηκαν. Δεν δίνουν εξηγήσεις. Προφανώς σωφρόνως ποιούντες  αφήνουν τους αρμόδιους Υπουργούς να βγάλουν το φίδι από την τρύπα. Το θέμα είναι ότι τελικά απαντήσεις ο ελληνικός λαός δεν παίρνει. 
     Επειδή ο χρόνος που έχω στη διάθεσή μου είναι ελάχιστος, θα ήθελα να αναφερθώ ειδικότερα για τα ζητήματα της αποζημίωσης των μετακινήσεων εκτός έδρας των τεχνικών. Και τους ονομάζω τεχνικούς μολονότι το νομοσχέδιο τους κατατάσσει σε δύο κατηγορίες και κάνει και κάτι απαράδεκτο κατά την άποψή μου. Δίνει στους τεχνολόγους το 80% της αποζημίωσης που θα παίρνουν οι μηχανικοί για τις εκτός έδρας μετακινήσεις. 
     Αυτό, κύριε Υπουργέ, μου φαίνεται ότι και παράλογο και παράτυπο και παράνομο είναι, γιατί για την ίδια μετακίνηση, για τα ίδια έξοδα και για τις ίδιες δαπάνες δίδεται διαφορετική αποζημίωση στους μηχανικούς απ’ ότι στους τεχνολόγους, όπως τους χαρακτηρίζετε.
     Κατά την άποψή μου, θα πρέπει η αποζημίωση να αυξηθεί και να είναι ενιαία για όλους τους τεχνικούς. Επίσης, παραπέμπεται η ρύθμιση σε κοινή υπουργική απόφαση. Κανένας όμως δεν μας προϊδεάζει για το ποιο θα είναι το περιεχόμενο και η αύξηση των εκτός έδρας αποζημιώσεων μέσα από αυτή την κοινή υπουργική απόφαση.
      Είναι ένα ερωτηματικό λοιπόν. Μένει να αποδειχθεί πόσο γρήγορα θα εκδοθεί αυτή η κοινή υπουργική απόφαση και τι θα περιλαμβάνει. Και αυτό το λέω έχοντας ιδιαίτερη ευαισθησία, προερχόμενος από μία νησιώτικη περιοχή που τους τελευταίους έξι μήνες αντιμετωπίζει σοβαρότατο πρόβλημα με την υλοποίηση των δημοσίων έργων. Υπάρχει αποχή των μηχανικών από τις μετακινήσεις, το Πρόγραμμα Δημοσίων Επενδύσεων και ειδικότερα τα συγχρηματοδοτούμενα έργα βρίσκονται σε κατάσταση πλήρους στασιμότητας, υπάρχει σοβαρό πρόβλημα απορροφητικότητας και ανάπτυξης στο νησιώτικο χώρο. Αφού, λοιπόν, καθυστέρησε αρκετά η Κυβέρνηση, έρχεται να ρυθμίσει τώρα με μία Κοινή Υπουργική Απόφαση, της οποίας –επαναλαμβάνω- το περιεχόμενο δεν γνωρίζουμε. 
      Και ένα δεύτερο. Έρχεται να κάνει πάλι μία ενιαία ρύθμιση, αγνοώντας τη συνταγματική υποχρέωση του ελληνικού Κοινοβουλίου και της ελληνικής διοίκησης. Όταν νομοθετεί και όταν δρα κανονιστικά η Βουλή και η διοίκηση, θα πρέπει να λαμβάνουν υπ’ όψιν την ιδιαιτερότητα του νησιώτικου χώρου. Και σ’ αυτό το νομοσχέδιο δεν λαμβάνεται υπ’ όψιν η ιδιαιτερότητα του νησιώτικου χώρου. Υπάρχει μία ενιαία ρύθμιση για όλη τη χώρα και στο μηνιαίο επίδομα των τεχνικών, πράγμα που σημαίνει ότι δεν αντιλαμβάνεται αυτή η Κυβέρνηση την ανάγκη που έχει ο νησιώτικος χώρος για στελεχιακό δυναμικό, την ανάγκη που έχει ο νησιώτικος χώρος για προσέλκυση και παραμονή υπαλλήλων και τεχνικών με υψηλά προσόντα. Κάνει αυτήν τη ρύθμιση ενιαία και ισοπεδωτικά, αφήνει πάλι το νησιώτικο χώρο ανοχύρωτο, τη νησιώτικη δημόσια διοίκηση να υπολειτουργεί και να είναι εντελώς αδύναμη, γι’ αυτό, λοιπόν, κάνω για άλλη μία φορά την παρατήρηση.
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. Ιωάννης Τραγάκης)
       Λάβετε υπ’ όψιν σας τις ιδιαιτερότητες του νησιώτικου χώρου, νομοθετήστε συμβατά με τη συνταγματική επιταγή και η κοινή υπουργική απόφαση η οποία θα εκδοθεί θα πρέπει να απαντά ουσιαστικά στο δίκαιο αίτημα που έχουν οι υπάλληλοι της Δημόσιας Διοίκησης και του ευρύτερου δημόσιου τομέα, οι οποίοι αυτήν τη στιγμή κυριολεκτικά χρηματοδοτούν από την τσέπη τους τις μετακινήσεις τους.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Το λόγο έχει ο συνάδελφος κ. Βεργίνης.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Κύριε Υπουργέ, κύριοι συνάδελφοι, συζητάμε την εισοδηματική πολιτική της Κυβέρνησης. Βεβαίως, ευκαιριακά ζητήματα πολλές φορές έρχονται έτσι ώστε η Αντιπολίτευση να ξεχνά το υπό συζήτηση νομοσχέδιο, όπως και άλλες φορές συμβαίνει, και θα πρέπει να συζητάμε μονομερώς κάποιες συμπτώσεις, οι οποίες -αν μη τι άλλο- βρίσκουν την άμεση απάντηση της Κυβέρνησης και της κυβερνητικής πολιτικής και βεβαίως της παράταξής μας. Δεν είναι μονάχα μηδενική η ανοχή, αλλά αντίθετα έχουμε μία αντιπαράθεση παραδειγμάτων όπου εμείς μεν όχι μονάχα δεν ανεχόμαστε αλλά φανερώνουμε, αποδεικνύουμε και παραπέμπουμε πάντοτε στη Δικαιοσύνη, ενώ για εσάς ποτέ δεν υπήρχε τίποτε, πάντοτε καλυπτόσασταν πίσω από το χρόνο, που δίνει τη δυνατότητα βεβαίως της διαγραφής. 
      Εισοδηματική πολιτική. Κύριοι συνάδελφοι, ένα πράγμα δεν έχω ακούσει να λέτε ότι η εισοδηματική πολιτική είναι αποτέλεσμα μιας συνολικής κατάστασης της οικονομίας και η συνολική κατάσταση της δεν φαίνεται μονάχα από τις αυξήσεις ή μειώσεις ενός έτους στις εισοδηματικές παροχές. Η κατάσταση της οικονομίας είναι εκείνη η οποία πραγματικά δίνει τη δυνατότητα να διαβάζει κάποιος την αποτελεσματική αναπτυξιακή ή μη πολιτική της κυβέρνησης. Η Κυβέρνηση αυτή δεν εφαρμόζει πολιτική παροχών σε βραχυπρόθεσμη περίοδο, εφαρμόζει πολιτική αναπτυξιακή, εφαρμόζει πολιτική διαρθρωτική, έτσι ώστε πλέον οι αυξήσεις των εισοδημάτων να μην είναι προσωρινές, να μην είναι βραχυπρόθεσμες, να μην είναι απλά επιθυμία, αλλά να είναι πραγματικότητα. Να μην είναι απλά συντήρηση της οικονομίας, αλλά να αποτελεί απογείωση της οικονομίας σε μία σταθεροποίηση συνεχώς των αποτελεσμάτων. Και αυτό για εσάς είναι άγνωστο, δεν είναι γνωστό, διότι εσείς πάντοτε εφαρμόζατε μία πολιτική, η οποία ήταν καθαρά καταναλωτική πολιτική, γι’ αυτό και όταν εγκαταλείψατε την κυβέρνηση, οι ρυθμοί ανάπτυξης της οικονομίας συνεχώς έπεφταν. Δίνατε τη δυνατότητα απλά των προσωρινών αυξήσεων, ονομαστικών χωρίς να κοιτάζετε….
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Παραδώσαμε 4,7. 
      ΞΕΝΟΦΩΝ ΒΕΡΓΙΝΗΣ:  Κύριε συνάδελφε, σας τα είπα. Ναι, παραδώσατε την οικονομία σε μία προσωρινότητα και αποδείχθηκε -σας το είπα και στην επιτροπή- αμέσως τον πρώτο χρόνο έπεσαν οι ρυθμοί, διότι ήταν προσωρινοί, ήταν καταναλωτικοί, ήταν αύξηση της καταναλωτικής πίστης. Αν ήταν όμως μόνιμοι, σταθεροί, αναπτυξιακοί, όχι μονάχα δεν θα έπεφτε τον επόμενο χρόνο, αλλά θα συνέχιζε τουλάχιστον επί μία πενταετία, διότι αν τα μέτρα ήταν διαρθρωτικής αναπτυξιακής πολιτικής οι ρυθμοί δεν πέφτουν ποτέ τον πρώτο χρόνο ή το δεύτερο.
      Είχα κάνει δε την πρόταση, κύριε Πρόεδρε της Βουλής, στην επιτροπή που συζητήσαμε το νομοσχέδιο να κάνουμε μία συζήτηση κάποια μέρα για κατευθύνσεις αναπτυξιακής και οικονομικής πολιτικής και όχι απλά μια συζήτηση επιδοματικής πολιτικής. Αντίθετα, η Κυβέρνηση αυτή έδωσε τη δυνατότητα να αυξήσει τα πραγματικά και όχι μόνο τα ονομαστικά εισοδήματα και αυτό σημαίνει ότι πρέπει να υπολογίσουμε όχι μονάχα τις ονομαστικές αυξήσεις που δίνονται στους μισθούς και τα ημερομίσθια, αλλά να απαντήσουμε και μέσα από τις τροποποιήσεις των θεσμικών πράγματι εισοδηματικών πράξεων που αναφέρονται είτε σε φορολογική πολιτική είτε σε νομισματική πολιτική είτε σε πολιτική κοινωνικών παροχών. Και οι κοινωνικές παροχές δεν είναι λίγες.
      Κύριοι συνάδελφοι, γνωρίζετε ότι μειώσαμε τους εμμέσους φόρους και μειώσαμε και τους αμέσους φόρους. Αυξήσαμε τις παροχές σε ορισμένες εισοδηματικές τάξεις, οι οποίες πραγματικά υποφέρουν και το γνωρίζετε αυτό, είτε είναι στην τάξη των μικρών εισοδηματιών είτε στην τάξη των συνταξιούχων είτε την τάξη των πολυτέκνων, είτε ακόμα την τάξη εκείνων των ομάδων, των αστυνομικών κ.λπ., του Ε.Κ.Α.Β., που δίνουμε τη δυνατότητα περαιτέρω αυξήσεων του πραγματικού εισοδήματος, που ξεπερνάνε τουλάχιστον κατά μία έως και δύο μονάδες τις αυξήσεις των πληθωριστικών πιέσεων. 
      Αυτή είναι η εισοδηματική πολιτική, η οποία έχει όχι απλά αποδειχθεί αποτελεσματική, αλλά, κύριε Πρόεδρε, έχει αποδειχθεί και τελεσφόρα, μελλοντική, με προοπτική. Μόνο έτσι απογειώνεται η οικονομία και μόνο έτσι σταθεροποιείται σε υψηλά επίπεδα. Ορθώς ακολουθείτε αυτήν την πολιτική, κύριε Υπουργέ. Διαφορετικά, αν ακολουθούσατε τη δική τους πολιτική, θα δίνατε απλά κάποιες παροχές ονομαστικές, θα χαϊδεύατε τα αυτιά απλά, των συνταξιούχων ή των κατώτερων εισοδηματικών τάξεων, αλλά τελικά θα τους αφαιρούσατε και πραγματικό εισόδημα. 
      Θεωρώ, λοιπόν, ότι αυτή η πολιτική λέει «όχι» στην απομονωτική πολιτική, λέει «όχι» στην αντιφατική πολιτική, λέει «όχι» στην αντιαναπτυξιακή πολιτική, λέει «όχι» στην πολιτική παροχών που τελικά δεν υλοποιούνται και λέει «όχι» στην καταναλωτική πίστη που καταχρεώνει τελικά τα νοικοκυριά, καταχρεώνει την ελληνική οικονομία, αυξάνει τα ελλείμματα και αυξάνει το δημόσιο χρέος. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, ευχαριστώ πάρα πολύ, αλλά ξαναλέω την πρότασή μου: Κάποτε να συζητήσουμε τις κατευθύνσεις της εισοδηματικής πολιτικής και επιτέλους κάποτε να συζητήσουμε με συγκεκριμένη βιβλιογραφία και να απαντήσουμε σε ερωτήματα πραγματικά αναπτυξιακής εισοδηματικής πολιτικής και όχι απλά πολιτικής εμβαλωμάτων. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Αλευράς.
      ΑΘΑΝΑΣΙΟΣ ΑΛΕΥΡΑΣ: Δεν υπάρχει κανένας λόγος να μην συμφωνήσει με την τελευταία επισήμανση του συναδέλφου του κ. Βεργίνη κανένας. Πράγματι, είναι απόλυτα σωστό να συζητήσουμε για αναπτυξιακή πολιτική και όχι για πολιτική εμβαλωμάτων, όπως είπε, και νομίζω ότι αν διαβάσει την επισήμανση αυτή η Κυβέρνηση έχει να βγάλει χρήσιμα συμπεράσματα.
      Αλλά βέβαια δεν είναι εύκολο να κατανοήσει κανένας την αισιοδοξία αυτής της Κυβέρνησης και της Νέας Δημοκρατίας, η οποία αισθάνεται ότι θα πέσει από την Ακρόπολη και θα σταθεί όρθια. Εγώ δεν είμαι καθόλου σίγουρος ότι θα σταθείτε όρθιοι, αγαπητοί συνάδελφοι, διότι το θέμα αφορά παθογένειες του πολιτικού συστήματος, το οποίο έχετε δημιουργήσει σήμερα στη χώρα και το οποίο πλέον έχει αποκτήσει χαρακτηριστικά ενός ανεξέλεγκτου Φρανκενστάιν –επιτρέψτε μου το χαρακτηρισμό, ίσως δεν είναι απόλυτα επιτυχής- δηλαδή κινείται πλέον με τη δική του λογική και για να εξυπηρετήσει τα δικά του συμφέροντα.  
      Δεν νομίζω ότι υπάρχει κανένας άλλος λόγος να μην βλέπουμε την πραγματικότητα η οποία έχει διαμορφωθεί σήμερα, όσο και αν εσείς -μέρες που είναι- προσπαθείτε να «βαφτίζετε διαρκώς το κρέας ψάρι». Η οικονομία απογειώνεται, οι πολίτες προσγειώνονται! Η φορολογία μειώνεται στα λόγια. Αν δείτε τους προϋπολογισμούς της Νέας Δημοκρατίας, τα έσοδα από το φόρο εισοδήματος φυσικών προσώπων, αυξάνονται. Πώς γίνεται αυτό με τους φόρους να μειώνονται, θα πρέπει να μας το πει ο μάγος Χουντίνι.
    Εν πάση περιπτώσει, σημασία έχει να προσπαθήσουμε να εξηγήσουμε στον ελληνικό λαό ότι η ελληνική οικονομία χρειάζεται μια άλλη προσέγγιση, μία προσέγγιση την οποία, δυστυχώς, δεν προσφέρει σήμερα η Νέα Δημοκρατία, με αποτέλεσμα τα πραγματικά εισοδήματα των Ελλήνων πολιτών να μειώνονται.
    Επειδή άκουσα πολλά από ορισμένους συναδέλφους της Νέας Δημοκρατίας, θα τους παρακαλέσω πάρα πολύ, ιδιαίτερα στην Αίθουσα του Κοινοβουλίου, να είμαστε προσεκτικοί στη χρήση των στατιστικών στοιχείων. Η στατιστική δεν έχει διπλές αναγνώσεις, ούτε είναι διπλά βιβλία όπως συνηθίζει η Κυβέρνηση. 
    Οι στατιστικές είναι σαφείς. Το πραγματικό εισόδημα των εργαζομένων την τελευταία οκταετία του ΠΑ.ΣΟ.Κ. αυξήθηκε σημαντικά. Θέλετε να το μετρήσουμε στην εικοσαετία; Και εκεί αυξήθηκε πάρα πολύ, εντυπωσιακά. Αντίθετα στα δύο πρώτα χρόνια της Κυβέρνησης της Νέας Δημοκρατίας έχει μειωθεί το πραγματικό εισόδημα των εργαζομένων. Επομένως, αν τα νούμερα αυτά δεν μπορούμε να τα διαβάσουμε, δεν μπορούμε να δώσουμε σαφή πολιτικά μηνύματα, ουσιαστικά και εύληπτα στους πολίτες. 
    Επιτρέψτε μου να κλείσω με την εξής παρατήρηση για την τροπολογία σε σχέση με το επίδομα των μηχανικών. Οι πτυχιούχοι μηχανικοί, όπως σωστά επισημαίνεται, κύριε Υπουργέ, στην εισηγητική έκθεση έχουν ισότιμο ρόλο στην παραγωγή των δημοσίων έργων. Αυτό είναι γνωστό στο Υπουργείο ΠΕ.ΧΩ.Δ.Ε., από το οποίο είχα την τιμή να περάσω για μία περίοδο. 
    Εκείνο το οποίο δεν είναι κατανοητό, είναι ότι από τη στιγμή που αναγνωρίζεται από την εισηγητική έκθεση η ισότιμη συμμετοχή όλων στο σύστημα παραγωγής των δημοσίων έργων, γίνεται αυτή η διάκριση με τη ρύθμιση της αποζημίωσης στο 80%. Η αποζημίωση, όπως λέει και ο χαρακτήρας της, όπως μάλλον λέει και η λέξη, είναι αποζημίωση. Καταβάλλεται έναντι δαπανών. 
    Δεν υπάρχει καμία λογική να εμφανίζονται ότι άλλες δαπάνες έχουν οι μηχανικοί των Α.Ε.Ι. και άλλες δαπάνες οι μηχανικοί των Τ.Ε.Ι. Ίδιες δαπάνες έχουν, τον ίδιο ρόλο επιτελούν και τον ίδιο σεβασμό πρέπει να απολαμβάνουν. Επομένως, θα σας παρακαλέσω, να δείτε τη λογική και συνταγματικά απαιτούμενη ισότητα στην προσέγγιση των αμοιβών στις αποζημιώσεις. 
    Επίσης να προσέξετε ότι σύμφωνα με τη διάταξη, όπως είναι διατυπωμένη, δημιουργείται μία ασάφεια, πρώτον, διότι παραπέμπει ως προς τους μηχανικούς αποφοίτους των Τεχνολογικών Εκπαιδευτικών Ιδρυμάτων σε μία δυνητική υπουργική απόφαση και δεύτερον, διότι ακόμα και το 80% το προσδιορίζει δυνητικά. Το βάζει ως πλαφόν, αλλά δεν το προσδιορίζει ως ένα σταθερό ποσό. Νομίζω ότι αυτό πρέπει να το απαλείψετε. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Το λόγο έχει ο κ. Αργύρης για δύο λεπτά. 
    ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε. 
    Θέλω να πω στον κύριο Υπουργό ότι η Κυβέρνηση της Νέας Δημοκρατίας έφθασε στο χειρότερο σημείο. Όταν η Κυβέρνηση και το Υπουργείο Οικονομίας και Οικονομικών κλέβουν τους Έλληνες αγρότες, καταλαβαίνετε πόσο τραγικό είναι αυτό για μία δοκιμαζόμενη τάξη όπως είναι οι αγρότες. 
    Γίνομαι πιο σαφής. Στο πρόγραμμά σας, κύριε Υπουργέ, στη σελίδα 47 για τη μείωση του κόστους παραγωγής, γράφατε ότι θα επιστρέφετε το Φ.Π.Α. και στην επιδότηση. Τι σας έκανε σήμερα, ενώ κάνατε πολλές συσκέψεις με τα κομματικά στελέχη και τους συνδικαλιστικές της Νέας Δημοκρατίας στο Υπουργείο Αγροτικής Ανάπτυξης και Τροφίμων και το Υπουργείο Οικονομίας και Οικονομικών, και δεν επιστρέφετε στους αγρότες αυτό που τους αναλογεί; 
    Επίσης, όταν λέμε ότι κλέβει η Κυβέρνηση τους αγρότες, αυτό βγαίνει και από τα δικά σας στοιχεία, γιατί με βάση το συντελεστή επιστροφής του Φ.Π.Α. θα επιστρέψετε στους αγρότες –ενώ το κόστος παραγωγής έχει αυξηθεί, άρα τα τιμολόγια έχουν πολύ περισσότερο Φ.Π.Α.- λιγότερα χρήματα, περίπου 60.000.000 ευρώ. 
    Αν, λοιπόν, υπάρχουν αυτά τα στοιχεία με τα οποία αποδεικνύεται ότι κλέβετε τα χρήματα των αγροτών, τότε τι παράδειγμα μπορείτε να δώσετε για όλους τους υπόλοιπους όταν η ίδια η Κυβέρνηση είναι η πρώτη που φοροκλέπτει και βρίσκει μία τάξη που χειμάζεται από την πολιτική της και παράλληλα της λέει ότι αυξήθηκε το εισόδημά της; Ξέρετε, κύριε Υπουργέ, πότε γελούν οι αγρότες; Όταν ακούνε τον Υπουργό Αγροτικής Ανάπτυξης και Τροφίμων να τους λέει ότι αυξήθηκε το αγροτικό εισόδημα. Γελάνε για λίγο σκωπτικά και μετά σφίγγουν τα χείλη τους από αυτά που ακούν. 
    Είναι καιρός, λοιπόν, να αφήσετε τις εν κρυπτώ συναντήσεις, να λέτε ότι θα δώσετε με διευκόλυνση τα χρήματα. Να επιστρέψετε τα χρήματα που αναλογούν στους Έλληνες αγρότες. Υπάρχει συμψηφιστικός Φ.Π.Α.. Ξέρετε ποια είναι η διαδικασία γι’ αυτό αφήστε οτιδήποτε άλλο έχετε στο μυαλό σας, γιατί θέλετε να τα δώσετε εν κρυπτώ, κάτω από το τραπέζι, ώστε να τους έχετε υπό ομηρία. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Κύριε Υπουργέ, έχετε το λόγο. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θέλω να κάνω πρώτα μία διόρθωση στην τροπολογία με γενικό αριθμό 999 και ειδικό 209. 
    Στην παράγραφο 4 της τροπολογίας στο δεύτερο εδάφιο, να διορθωθεί «το ποσό των 380» με τη φράση «το ποσό των 350». Εξάλλου ο αριθμός 350 φαίνεται μέσα στην παρένθεση. Επίσης, στην αρχή της πέμπτης παραγράφου να αναγραφεί το σωστό που είναι «η διαφορά των 130 ευρώ». Και εδώ ο αριθμός 130 φαίνεται μέσα στην παρένθεση. 
    Έρχομαι, κύριε Πρόεδρε, σε ορισμένα ζητήματα τα οποία τέθηκαν στη σημερινή συζήτηση από τους συναδέλφους. Πρώτα απ’ όλα θα μιλήσω για το άρθρο 11, που αναφέρεται στο ποσοστό του 10%, το οποίο δίνεται στο αστυνομικό προσωπικό του Υπουργείου Δημόσιας Τάξης ως αποζημίωση. 
    Να υπενθυμίσω πριν ότι η Κυβέρνηση –φαίνεται ξεκάθαρα και από το συγκεκριμένο νομοσχέδιο- τηρεί στο ακέραιο τις δεσμεύσεις που έχει αναλάβει απέναντι στα στελέχη των Ενόπλων Δυνάμεων και των Σωμάτων Ασφαλείας. 
    Με την παράγραφο 2 του πρώτου άρθρου αναπροσαρμόζεται το επίδομα ειδικών συνθηκών από 1-9-2007 και από 1-9-2008 το επίδομα αυτό φθάνει σε ποσό ίσο με το 8% του βασικού μισθού του Ανθυπολοχαγού, όπως αυτός διαμορφώνεται με την εκάστοτε εισοδηματική πολιτική, δηλαδή την εισοδηματική πολιτική κάθε έτους. 
    Επίσης, με την παράγραφο 3 το μηνιαίο επίδομα ειδικών συνθηκών που χορηγείται στο προσωπικό των διευθύνσεων αστυνομικών επιχειρήσεων, αναπροσαρμόζεται από 1-1-2008. Και με την παράγραφο 4 χορηγείται νέο μηνιαίο επίδομα της τάξης των 100 ευρώ στους αστυνομικούς, τους συνοριοφύλακες και τους ειδικούς φρουρούς που μετατάσσονται σε υπηρεσία γραφείου. Είναι δηλαδή σαφές ότι με τις διατάξεις του άρθρου 1 και με την τροπολογία η Κυβέρνηση τηρεί τις δεσμεύσεις που έχει αναλάβει απέναντι στα Σώματα Ασφαλείας. 
    Είναι γνωστό ότι με το ν. 2800/2000 προβλέφθηκε ότι από τα έσοδα των αθλητικών σωματείων, τα οποία προέρχονται από τα τηλεοπτικά δικαιώματα, ποσοστό 10% θα αποδίδεται στο Υπουργείο Δημόσιας Τάξης και θα καταβάλλεται ως αποζημίωση στο αστυνομικό προσωπικό για την πρόσθετη απασχόληση στη λήψη μέτρων σε αθλητικές διοργανώσεις. 
    Επακολούθησαν, όμως, άλλες ρυθμίσεις, όπως αυτές του άρθρου 23 του ν. 3205/2003 και του άρθρου 8 του ν.3336/2005, με τις οποίες αφ’ ενός μεν απαγορεύτηκε η σύσταση ειδικών λογαριασμών εκτός προϋπολογισμού και αφ’ ετέρου οι ειδικοί λογαριασμοί εκτός κρατικού προϋπολογισμού, οι οποίοι είχαν συσταθεί και δεν ενεργοποιήθηκαν, καταργήθηκαν. 
    Η μόνη λύση, επομένως, που υπήρχε είναι η συγκεκριμένη λύση που περιλαμβάνεται στην τροπολογία που συζητούμε. Αυτή είναι η μόνη πρακτικά εφικτή λύση όπως επίσης είναι και δίκαιη λύση, διότι μ’ αυτό τον τρόπο γίνεται ισομερής κατανομή του ποσού αυτού στο αστυνομικό προσωπικό μέσω των ασφαλιστικών του ταμείων. Διότι είναι γνωστό ότι σχεδόν το σύνολο του αστυνομικού προσωπικού διατίθεται για την κάλυψη μέτρων αστυνόμευσης σε τέτοιες αθλητικές εκδηλώσεις. 
    Επαναλαμβάνω, λοιπόν, ότι η λύση η οποία προτείνεται είναι η μόνη πρακτικά εφικτή λύση και επιπλέον δίκαιη λύση για όλο το αστυνομικό προσωπικό. 
    Έρχομαι τώρα στην τροπολογία η οποία αναφέρεται στην αναπροσαρμογή των συντελεστών επιστροφής του Φ.Π.Α. στους αγρότες. Είναι θετικό –κύριε Αργύρη, δεν ήσασταν από την αρχή της συζήτησης- ότι ο εισηγητής της Αξιωματικής Αντιπολίτευσης ο κ. Γεωργακόπουλος προσέγγισε αυτό το ζήτημα με υπευθυνότητα και ίσως το έκανε αυτό γιατί έχει θητεύσει στο Υπουργείο Οικονομίας και Οικονομικών, σε αντίθεση με αυτά που λέτε εσείς, τα στελέχη που ασχολείστε με τα αγροτικά θέματα στην Αξιωματική Αντιπολίτευση. 
      Και το ισχυρίζομαι αυτό διότι η μέθοδος υπολογισμού των συντελεστών επιστροφής Φ.Π.Α. περιγράφεται με σαφήνεια σε συγκεκριμένο παράρτημα της κοινοτικής οδηγίας περί Φ.Π.Α.. Ο συντελεστής επιστροφής Φ.Π.Α. υπολογίζεται ως αποτέλεσμα του πηλίκου, που στον αριθμητή αναγράφεται ο Φ.Π.Α. των εισροών, των δαπανών, και στον παρονομαστή αναγράφεται το σύνολο της ακαθάριστης αξίας της αγροτικής παραγωγής. Είναι συγκεκριμένη η μεθοδολογία με την οποία υπολογίζονται οι συντελεστές επιστροφής. Και μάλιστα η κοινοτική νομοθεσία όχι μόνο προβλέπει σαφώς τη μέθοδο υπολογισμού των συντελεστών επιστροφής, αλλά προβλέπει ότι και αυτοί οι συντελεστές δεν πρέπει να έχουν ως αποτέλεσμα την επιστροφή στους αγρότες του ειδικού καθεστώτος –γιατί μιλούμε για τους αγρότες του ειδικού καθεστώτος κι όχι για τους αγρότες του κανονικού καθεστώτος- ποσών που υπερβαίνουν τον Φ.Π.Α. των εισροών τους. Επισημαίνεται ότι η πλειοψηφία των δαπανών εισροών των αγροτών του ειδικού καθεστώτος υπάγεται στο χαμηλό συντελεστή, στο 9%.
      ΕΥΑΓΓΕΛΟΣ ΑΡΓΥΡΗΣ: Ο κ. Καραμανλής δεν το ήξερε όταν έκανε το πρόγραμμα;
      ΠΡΟΕΔΡΕΥΩΝ (Ιωάννης Τραγάκης): Παρακαλώ!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Επομένως, δεν εμπαίζουμε τους αγρότες, ούτε φοροκλέπτουμε τους αγρότες. Δεν πρέπει να χρησιμοποιείτε τέτοιες εκφράσεις. Προς Θεού! Εφαρμόζουμε την κοινοτική νομοθεσία και πρέπει να σας πω ότι έχουμε εξαντλήσει όλα τα περιθώρια που μας δίνει η κοινοτική νομοθεσία, όλα τα περιθώρια που μας δίνει η συγκεκριμένη κοινοτική οδηγία περί Φ.Π.Α. Λαμβάνοντας λοιπόν υπ’ όψιν τα στοιχεία που έχουμε, λαμβάνοντας υπ’ όψιν τις διατάξεις της κοινοτικής οδηγίας αλλά και το γεγονός ότι οι κοινοτικές ενισχύσεις χορηγούνται πλέον ανεξάρτητα από την παραγωγή, για τη διευκόλυνση της προσαρμογής των αγροτών στα νέα δεδομένα της Κοινής Αγροτικής Πολιτικής, αυξάνουμε το συντελεστή στη φυτική παραγωγή από το 5% στο 7% -η αύξηση αυτή είναι 40%- και στη ζωική παραγωγή από το 6% στο 7%. Η αύξηση αυτή είναι 16,7%. Για τον υπολογισμό έχουν ληφθεί υπ’ όψιν, επαναλαμβάνω, όπως προβλέπεται από την ισχύουσα κοινοτική νομοθεσία, τα μακροοικονομικά δεδομένα των τελευταίων τριών ετών και συγκεκριμένα: ο Φ.Π.Α. για ενδιάμεσες δαπάνες και δαπάνες παγίων και το σύνολο της ακαθάριστης αξίας αγροτικής παραγωγής για τους αγρότες του ειδικού καθεστώτος. 
      Και επειδή έθεσε το ζήτημα του αν έχουμε και έγκριση από την Ευρωπαϊκή Ένωση ο κ. Γεωργακόπουλος, να πω ότι εκ των υστέρων, μετά την ψήφιση της νομοθετικής διάταξης, οι νέοι συντελεστές θα γνωστοποιηθούν, όπως απαιτεί η κοινοτική νομοθεσία, στην Ευρωπαϊκή Επιτροπή. Η γνωστοποίηση δηλαδή γίνεται μετά, αλλά δεν υπάρχει κανένα πρόβλημα, διότι –επαναλαμβάνω- έχουμε εξαντλήσει μεν τα περιθώρια που μας δίνει η κοινοτική νομοθεσία, αλλά κινούμαστε στα πλαίσια της κοινοτικής οδηγίας περί Φ.Π.Α.. Δεν θέλουμε να αισθάνονται ότι αδικούνται οι αγρότες. Η προσπάθεια είναι να αναπληρωθεί το εισόδημα, αλλά κινούμαστε –επαναλαμβάνω- στο πλαίσιο της κοινοτικής οδηγίας διότι ο Φ.Π.Α. είναι κοινοτικός φόρος.
      Έρχομαι στην τροπολογία που αναφέρεται στα βακούφια της Θράκης. Είναι επίσης και εδώ θετικό το γεγονός ότι όλες οι πτέρυγες της Βουλής αποδέχονται τη συγκεκριμένη τροπολογία. Με τις διατάξεις  αυτής της τροπολογίας επέρχεται πλήρης, θα έλεγα, φορολογική εξομοίωση των μουσουλμανικών ευαγών ιδρυμάτων με τους άλλους εκκλησιαστικούς φορείς. Εκείνο το οποίο θέλω να τονίσω είναι ότι με αυτή την τροπολογία επιλύεται ένα πρόβλημα πολλών ετών. Επιλύεται μια δυσαρμονία που υπήρχε, επιλύεται ένα σημαντικό πρόβλημα που αφορά στην μουσουλμανική κοινότητα της Θράκης. Η Ελληνική Κυβέρνηση χειρίζεται όλα τα θέματα, τα οποία σχετίζονται με τα βακούφια της μουσουλμανικής μειονότητας, με βασικό γνώμονα το σεβασμό προς αυτό το θεσμό και μεριμνά ώστε όσες περιουσίες έχουν χαρακτηριστεί ως βακουφικές, να διατηρούν την ιστορική αυτή ιδιότητα και να τυγχάνουν της ειδικής μεταχείρισης που τους αρμόζει. 
      Για να μην δημιουργούνται εντυπώσεις σε σχέση με την αναφορά, την οποία έκανε ο κ. Μάνος υποστηρίζοντας την τροπολογία την οποία έχει καταθέσει, να τονίσω ότι ο βασικός μισθός των Μηχανικών είναι 892 ευρώ. Με το κίνητρο απόδοσης, που είναι 150 ευρώ, φθάνει στα 1042 ευρώ και αν προσθέσουμε και τα 550 ευρώ, το συγκεκριμένο επίδομα το οποίο θεσμοθετείται με τη συγκεκριμένη τροπολογία, φθάνει στα 1600 περίπου ευρώ. Είναι ο μισθός αυτός πολύ μικρότερος από το μισθό τον οποίο παίρνουν οι δικαστικοί. Ο Πρωτοδίκης έχει βασικό μισθό 1127 ευρώ. Οι δικαστικοί όμως έχουν χρονοεπίδομα, έχουν επίδομα βιβλιοθήκης, έχουν πάγια αποζημίωση και οι μηνιαίες αποδοχές του Πρωτοδίκη φθάνουν στα 2.637 ευρώ. Σε κάθε περίπτωση, ο μισθός των δικαστικών είναι μεγαλύτερος από τους μισθούς των Μηχανικών στο δημόσιο τομέα. 
      Κλείνοντας, θα ήθελα να επισημάνω, κυρίες και κύριοι συνάδελφοι, ότι η εισοδηματική πολιτική κινείται στα όρια των περιθωρίων που έχουμε από τον προϋπολογισμό και στα όρια των δυνατοτήτων της οικονομίας. Εργαζόμαστε συστηματικά στην Κυβέρνηση και εργαζόμαστε ώστε μέσα από τη διαρκή βελτίωση της οικονομίας να υπάρχουν όσο το δυνατόν μεγαλύτερα περιθώρια για τη βελτίωση του εισοδήματος των Ελλήνων.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης. 
      ΓΕΩΡΓΙΟΣ ΦΛΩΡΙΔΗΣ: Ευχαριστώ, κύριε Πρόεδρε. 
      Αγαπητοί συνάδελφοι, πριν από δυο μέρες η Ελλάδα δέχθηκε μια πρωτοφανή επίθεση με σκαιότατο τρόπο από τον υποψήφιο Πρόεδρο της Γαλλίας τον κ. Σαρκοζί. Το καταπληκτικό είναι ότι τις αιτιάσεις του κ. Σαρκοζί όχι εναντίον του κ. Παπαδήμου αλλά εναντίον της Ελλάδος, την οποία περίπου εμφάνισε ως κράτος-«απατεώνα», τις υιοθέτησε ο κύριος Κυβερνητικός Εκπρόσωπος στη συνομιλία που είχε με τους δημοσιογράφους. Είπε δηλαδή περίπου ότι ο Σαρκοζί έχει δίκιο σ’ αυτά που λέει. 
      Την επόμενη μέρα ο Υπουργός κ. Αλογοσκούφης αισθάνθηκε την ανάγκη να υπερασπιστεί τον κ. Παπαδήμο αλλά όχι την Ελλάδα. Όλοι όσοι παρακολούθησαν τις δηλώσεις ή τη συμμετοχή του κ. Σαρκοζί σ’ εκείνη τη συζήτηση κατάλαβαν ότι ο πολιτικός αυτός επετέθη εναντίον της Ελλάδας και μάλιστα με προσβλητικότατους χαρακτηρισμούς. Και το ερώτημα είναι το εξής: Αυτή  η Κυβέρνηση δεν αισθάνεται την ανάγκη να υπερασπιστεί τη χώρα απέναντι σε μια επίθεση, η οποία είναι πρωτοφανής, για τους χαρακτηρισμούς τους οποίους χρησιμοποίησε ο κ. Σαρκοζί; Και θέλω εδώ να σας πω ότι ο κ. Σαρκοζί δεν είναι μόνο υποψήφιος Πρόεδρος, αλλά είναι αυτήν τη στιγμή Υπουργός της Γαλλικής Κυβέρνησης. Και εμφανίζεται η Γαλλική Κυβέρνηση δια του Υπουργού της να επιτίθεται στην Ελλάδα και η Ελληνική Κυβέρνηση ποιεί την νήσσαν. Είπε κάποιες καλές κουβέντες ο κ. Αλογοσκούφης χθες για τον κ. Παπαδήμο, αλλά για τη χώρα του τίποτε! Και βεβαίως πώς να υπερασπιστεί τη χώρα ο κατεξοχήν υπεύθυνος του διεθνούς διασυρμού, του άδικου διεθνούς διασυρμού της χώρας; 
      Πριν από λίγο στην Επιτροπή Οικονομικών ο κ. Σουφλιάς έβγαλε περίπου άχρηστο και τον κ. Δήμα. Δεν ξέρω αν τους χωρίζει κάτι, αλλά δεν είναι το θέμα ο κ. Δήμας. Το θέμα είναι ο Έλληνας Επίτροπος. Δεν διορίσαμε εμείς τον κ. Δήμα. Και το ερώτημα είναι το εξής. Είναι άραγε τα πρόσωπα: Παπαδήμος, Δήμας; Ενδέχεται την ίδια μεταχείριση να έχει και ο Έλληνας Ευρωπαίος Συνήγορος του Πολίτη ο κ. Διαμαντούρος ή ο Πρόεδρος του Ευρωπαϊκού Δικαστηρίου κ. Κουρής, ή, αν θέλετε, ο Πρόεδρος της Ευρωπαϊκής Ο.Κ.Ε., ο κ. Δημητριάδης, που ξέρετε πού ανήκει και που είναι ευτύχημα για την Ελλάδα το ότι εξελέγη Πρόεδρος της Οικονομικής και Κοινωνικής Επιτροπής της Ευρώπης. Αυτά είναι θέματα των προσώπων; Είναι πολύ δύσκολο να χτίζει κάποιος, κύριοι συνάδελφοι, αλλά είναι πολύ εύκολο να γκρεμίζει. Όλοι αυτοί οι Έλληνες κατέλαβαν τα πολύ υψηλά αξιώματα που κατέχουν σήμερα επειδή η χώρα τα προηγούμενα χρόνια απέκτησε κύρος, αξιοπιστία και ισχύ. Και δεν είναι δυνατόν να ανέχεται σήμερα η Ελληνική Κυβέρνηση ή να συμμετέχει στο γκρέμισμα αυτής της πολύ σημαντικής δυνατότητας που έχει η Ελλάδα σήμερα να ηγεμονεύει στους βασικούς ευρωπαϊκούς θεσμούς. 
      Κύριε Υπουργέ, η κριτική που ασκούμε για το ζήτημα της επιστροφής του Φ.Π.Α. στους αγρότες δεν είναι ότι, πράγματι, εφαρμόζετε την κοινοτική οδηγία, αλλά ότι στη σελίδα 47 του προγράμματός σας, το οποίο ανακοινώσατε στους αγρότες, λέγατε ότι η επιστροφή του Φ.Π.Α. θα γίνεται επί του συνόλου του αγροτικού εισοδήματος, δηλαδή της εμπορικής αξίας και της επιδότησης. 
      Δεν ξέρατε ότι υπήρχε οδηγία; Δεν ήξερε ο κ. Καραμανλής ότι τότε πράγματι ο Φ.Π.Α. πρέπει δι’ αυτού του τρόπου να επιστρέφεται; Γιατί τους είπατε ψέματα; Δεν σας κατηγορούμε τώρα ότι θέλετε να εφαρμόσετε την οδηγία, αλλά ότι επειδή ξέρατε την οδηγία υποσχεθήκατε κάτι που γνωρίζατε ότι δεν μπορεί να γίνει! Άραγε πόσοι ξεγελάστηκαν από αυτήν την υπόσχεση; Φαντάζομαι πολλοί. Είναι αυτή η εξήγηση που πρέπει να δώσετε.
      Μια ακόμη μικρή παρατήρηση και τελείωσα, κύριε Πρόεδρε. Κύριε Υπουργέ, φαίνεται ότι η δική μας Κυβέρνηση δεν είχε δει όσο θα έπρεπε σωστά το θέμα του ειδικού επιδόματος που καταβάλλεται στους Μηχανικούς και στους Εργοδηγούς. Φαίνεται ότι δεν το είχαμε δει σωστά, γιατί οι άνθρωποι αυτοί συμμετέχουν σε πολύ μεγάλο βαθμό στην παραγωγή και την εκτέλεση των δημοσίων έργων.
      Εγώ θεωρώ ότι είναι δίκαιο το αίτημά τους να δει το Υπουργείο, αν όχι την εξίσωση της ίδιας αμοιβής, τουλάχιστον ένα μέρος αυτής της αμοιβής να πάει και σε αυτούς κλιμακωτά. Άλλωστε, οι ίδιοι ζητούν τα μισά από τους μηχανικούς. 
      Επίσης τα έξοδα κίνησης, τα εκτός έδρας, αντιλαμβάνεσθε ότι είναι ίδια για όλους. Δεν μπορεί να κάνει ο ένας λιγότερα και ο άλλος περισσότερα, όταν πηγαίνουν –ας πούμε- στην ίδια περιοχή. Εδώ λοιπόν νομίζω ότι ειδικά αυτό τώρα μπορείτε να το διορθώσετε. Δεν είναι τίποτε.
      Και βεβαίως ένα ζήτημα που πρέπει να δείτε με την προσοχή που πρέπει, είναι τι γίνεται και με τους Γεωλόγους, οι οποίοι συμμετέχουν και αυτοί στη δημιουργία και την παραγωγή ενός τεχνικού έργου. Είναι η ειδικότητά τους τέτοια και μάλιστα πολλά έργα, τα οποία συνδέονται με υδρεύσεις, αρδεύσεις, κ.λπ.,  τα εκτελούν οι ίδιοι αυτοτελώς. 
      Δείτε το και αυτό το ζήτημα γιατί εγώ σας λέω ειλικρινά πως φαίνεται ότι η δική μας κυβέρνηση δεν το είχε δει με τη φροντίδα που θα έπρεπε, ενδεχομένως. Όμως το γεγονός ότι δεν το λύσαμε εμείς, δεν υπάρχει λόγος να οδηγεί και εσάς να το αρνείστε. Νομίζω ότι χρειάζεται μια περισσότερη φροντίδα για τα ζητήματα αυτά.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Στη Γαλλία, κύριε Φλωρίδη, αυτές τις ημέρες –και ιδίως εις Παρισίους- δεν δεσπόζει η άποψη Σαρκοζί. Δεσπόζει ο αισθησιασμός του Πραξιτέλους, με την παρουσίαση καταπληκτικών αγαλμάτων από την αρχαία Ελλάδα και συνεπώς δεν πλήττεται το κύρος της Ελλάδος, επειδή στην προεκλογική αρένα της Γαλλίας ανεφέρθη ένα περιστατικό. 
      Πρέπει να μάθουμε ότι είμαστε μέρος της Ευρωπαϊκής Ενώσεως και πρέπει να μάθουμε ότι τα αντανακλαστικά της παλαιάς περιχαρακωμένης εποχής δεν έχουν θέση στη σημερινή εποχή. Πάντως, ευτυχώς που ζητάτε έναν τρόπο διαφορετικό επιστροφής του Φ.Π.Α. σήμερα, διότι εάν το ήξερε ο κ. Σαρκοζί, ότι ζητάτε ο Φ.Π.Α. να αποδίδεται διαφορετικά από τις κοινοτικές οδηγίες, εκτός από την απογραφή θα έλεγε και για εσάς, κύριε Φλωρίδη, ότι ζητάτε να παραβιάζουμε και τις κοινοτικές οδηγίες περί Φ.Π.Α., οπότε ποιος τα μαζεύει! Αυτά, εννοείται, είναι περισσότερο χιουμοριστικά, παρά θρηνητικά για το πώς μας αντιμετωπίζει η Γαλλία, επειδή ο κ. Σαρκοζί εις την προεκλογική του περίοδο έκανε μία μνεία. 
      Η Ελλάδα θα επιβιώσει αυτής της μνείας, θα επιβιώσει και άλλων τέτοιων αναφορών, αρκεί να μάθει να αποδίδει τη σωστή σημασία σ’ όλα αυτά. Η Ελλάδα είναι μέρος της Ευρωπαϊκής Ενώσεως χάριν σε αυτό που είπε προχθές –και είναι πιο σημαντικό και πιο αξιομνημόνευτο από αυτό που είπε ο κ. Σαρκοζί- εις τας Σέρρας ο Αρχηγός σας ότι η Ελλάδα χάριν στην πρόνοια και τη σύνεση του Κωνσταντίνου Καραμανλή είναι μέρος και μέλος της Ευρωπαϊκής Ενώσεως. 
      Και η Ελλάδα είναι μέρος και μέλος της Ευρωπαϊκής Ενώσεως, παρά τις προσπάθειες του ΠΑ.ΣΟ.Κ. να το αποτρέψει. Αυτό είναι κάτι, το οποίο είναι πλέον ακαταμάχητο. Και αυτό το γεγονός, συν τις προσπάθειες που καταβάλλουμε για τη βελτίωση της οικονομίας, μας κάνει να μη νοιώθουμε απειλητικά από προεκλογικές εξαγγελίες άλλων πολιτικών σε άλλες χώρες.
      Νομίζω πως τα πράγματα είναι πολύ λιγότερο επικίνδυνα και πολύ λιγότερο ανησυχητικά από ό,τι θελήσατε να τονίσετε. Αντιλαμβάνομαι τον κοσμοπολιτισμό σας, αντιλαμβάνομαι το ότι παρακολουθείτε τα γεγονότα στη Γαλλία με ιδιαίτερο ενδιαφέρον. Εγώ μάλιστα τρομοκρατήθηκα όταν το άκουσα αυτό, γιατί όταν μου είπαν, πέρυσι, να αναλάβω Κοινοβουλευτικός Εκπρόσωπος, ποτέ δεν φανταζόμουν ότι στην ατζέντα των επιχειρημάτων μου θα πρέπει να καλύψω, να επιτεθώ ή να μιλήσω υπέρ του Σαρκοζί! 
      Αυτοσχεδιάζω αυτήν τη στιγμή –νομίζω τα πάω καλά- αλλά νομίζω ότι η αγωνία σας γι’ αυτά που ελέχθησαν δεν έχει βάση. Η Ελλάδα είναι στην Ευρώπη. Η Ελλάδα είναι Ευρώπη. Και ο Σαρκοζί και ο Μπλερ και η Μέρκελ μπορούν να αναφέρουν για την Ελλάδα είτε υπέρ είτε κατά. Έτσι είναι το παιχνίδι πλέον. 
      Εμείς αναφέρουμε για τη Γαλλία, αναφέρουμε για την Αγγλία, αναφέρουμε για τη Γερμανία με δριμύτερες ή ηπιότερες εκφράσεις και υποθέτω δεν ταράττεται το πολιτικό σύστημα σε αυτές τις χώρες και δεν ζητούν οι πολιτευόμενοι σ’ αυτές τις χώρες, από το Υπουργείο Εξωτερικών της οικείας χώρας να ζητήσει εξηγήσεις γιατί στην Ελλάδα σχολιάσαμε ή δεν σχολιάσαμε τη Γαλλία ή τη Γερμανία. Είμαστε μέσα στον ίδιο χώρο. Εγώ απορώ γιατί δεν μας αναφέρουν συχνότερα. Περισσότερο αυτό με ανησυχεί, παρά το ότι μας αναφέρουν. 
      Εν πάση περιπτώσει, νομίζω ότι με το νομοσχέδιο που συζητήσαμε και ολοκληρώσαμε, κατεγράφη η εισοδηματική πολιτική της Κυβερνήσεως, κατεγράφη αυτό που είπε ο κύριος Υπουργός πρωτύτερα, ότι δηλαδή γίνεται το καλύτερο δυνατό, εξαντλούμε κάθε δημοσιονομικό περιθώριο, προκειμένου να δώσουμε αυξήσεις σε μισθούς και συντάξεις, προκειμένου να διευκολύνουμε τους εργαζόμενους στο δημόσιο τομέα, εξαντλούμε κάθε περιθώριο μη είσπραξης φόρου με το να αυξάνουμε το αφορολόγητο των μεταβιβάσεων για αγορά πρώτης κατοικίας.
      Επαναλαμβάνω ότι είναι πολύ πιο σημαντικό από το τι λέει ο κ. Σαρκοζί το γεγονός ότι αυτός ο οποίος αγοράζει πρώτη κατοικία, μετά τη δημοσίευση αυτού του νόμου θα πληρώνει 20% λιγότερο φόρο από ό,τι μέχρι χθες. Είναι πιο σημαντικό το γεγονός ότι η γονική παροχή πλέον από κάθε γονέα θα έχει 20% μείωση του ποσού που φορολογείται στο ήμισυ από τις δωρεές.
       Όλα αυτά δεν είναι ούτε χατιρικά ούτε δημαγωγικά, όπως έχουμε πει πολλές φορές. Όλα αυτά πηγάζουν από το γεγονός ότι στηρίξαμε την ελληνική οικονομία, δυναμώθηκε η ελληνική οικονομία και από την πεμπτουσία της ενδυναμώσεως της ελληνικής οικονομίας μπορούν να γίνονται αυτές οι επιχορηγήσεις, μπορούν να γίνονται αυτές οι ενισχύσεις εισοδημάτων ή μπορεί να επέρχονται αυτές οι φοροελαφρύνσεις.
      Χαίρομαι που το ΠΑ.ΣΟ.Κ. θυμάται απέξω τις σελίδες του προγράμματος της Νέας Δημοκρατίας. Εγώ δεν είμαι τόσο επιμελής, ομολογώ. Δεν θυμόμουν ότι αυτό είναι στη σελίδα 47. Χαίρομαι που το ΠΑ.ΣΟ.Κ. έχει μάθει απέξω το πρόγραμμα της Νέας Δημοκρατίας. Να ξέρετε ότι το πρόγραμμα της Νέας Δημοκρατίας θα τηρηθεί στο ακέραιο. 
      Επίσης όμως να ξέρετε ότι το πρόγραμμα της Νέας Δημοκρατίας, για το οποίο κόπτεστε περισσότερο από εμάς, δεν είναι τόσο χαμηλών αξιώσεων, ώστε να χωρά σε δυόμισι-τρία χρόνια και η Νέα Δημοκρατία δεν είναι αυτό που εσείς δεν ήσασταν επί είκοσι χρόνια, τα πρώτα της τρία χρόνια. 
      Ο κόσμος δεν ψήφισε υπερανθρώπους. Ψήφισε μια νέα Κυβέρνηση, γνωρίζοντας ότι οφείλει να κάνει αυτά που δεν έγιναν επί εικοσαετία. Και κανείς δεν μπορεί να κάνει μέσα σε τρία χρόνια –για να μην αφαιρέσω και την περίοδο των Ολυμπιακών Αγώνων και πω σε δυόμισι χρόνια- και δεν αξιώνει να γίνει ό,τι δεν έγινε σε είκοσι. 
      Να ξέρετε ότι αυτή η εμπιστοσύνη, αυτή η αίσθηση που έχει ο ελληνικός λαός από εμάς και από το πρόγραμμά μας και από τις δεσμεύσεις μας είναι μια αίσθηση, η οποία μας δίνει τη σιγουριά, μας δίνει αυτοπεποίθηση, αλλά συγχρόνως επιτείνει το αίσθημα του χρέους που έχουμε απέναντι στον ελληνικό λαό για την ολοκλήρωση αυτών των αλλαγών, για την ολοκλήρωση των μεταρρυθμίσεων, για την ολοκλήρωση αυτών που θα λέγαμε παροχές αλλά παροχές που προέρχονται από τη δύναμη της οικονομίας και όχι παροχές που επιτείνουν την αδυναμία της οικονομίας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε. 
      Το λόγο έχει ο κ. Γεωργακόπουλος για τη δευτερολογία του.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, πράγματι εγώ στην πρωτολογία μου, όταν μίλησα επί των άρθρων που συζητούμε σήμερα και επί των τροπολογιών, προσπάθησα να μείνω σταθερά μέσα στο πλαίσιο που λέει ο Κανονισμός. 
      Δυστυχώς, όμως, οι συνάδελφοι της Νέας Δημοκρατίας θεώρησαν σκόπιμο σήμερα να βάλουν το θέμα των ομολόγων και να ακούσουμε εδώ πέρα «πράματα και θάματα»! 
      Είμαι υποχρεωμένος, λοιπόν, να δώσω ορισμένες απαντήσεις. Δεν μπορεί εδώ ο καθένας να λέει ό,τι θέλει. 
      Κύριε Υπουργέ, εγώ θα βάλω δύο βασικά ερωτήματα και θα παρακαλέσω να φιλοτιμηθεί κάποιος από την Κυβέρνηση να μας απαντήσει, γιατί επί τρεις  μέρες τα βάζουμε τα θέματα εδώ και δεν παίρνουμε απάντηση. 
      Θέμα πρώτο. Το ομόλογο που αγόρασε το Τ.Α.Ε.Δ.Υ. διαπραγματευόταν 99 και αγοράστηκε 106,5; Όταν γίνεται μία τέτοια υπερτιμολογημένη αγορά είναι σκάνδαλο ή δεν είναι; Έστω και αν μετά πουληθεί στα 120, θα έχει απολέσει το Ταμείο χρήματα, ναι ή όχι; Όταν γίνεται μία τέτοια λαθροχειρία, υπάρχει κάποιος ένοχος; Ποιος είναι αυτός ο ένοχος; Έχει κανένας ευθύνη από την Κυβέρνηση γι’ αυτό το ομόλογο; Απαντήστε μας. 
      ΠΡΟΕΔΡΕΥΩΝ (Ιωάννης Τραγάκης): Αυτό είναι το θέμα τώρα; Επερώτηση κάνουμε;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Περιμένετε, κύριε Πρόεδρε ...
      ΠΡΟΕΔΡΕΥΩΝ (Ιωάννης Τραγάκης): Είπατε ότι το έθεσαν οι Βουλευτές. Οι Βουλευτές της Νέας Δημοκρατίας το έθεσαν;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, περιμένετε, σας παρακαλώ. Δεν μπορεί να ακούμε εδώ πέρα τι έγινε το 1987, το 1997, το 1998 και όλα τα άλλα και να μην απαντούμε. Σας παρακαλώ, πάρα πολύ!
      ΠΡΟΕΔΡΕΥΩΝ (Ιωάννης Τραγάκης): Αυτό είναι επερώτηση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας παρακαλώ.
      Δεύτερο ερώτημα. Για το δεύτερο ομόλογο, το οποίο εξεδόθη από το Υπουργείο Οικονομικών, είπε ο κ. Δούκας ότι εμείς …
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτό είναι στο νομοσχέδιο;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ το έβαλα …
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Γεωργακόπουλε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μην με διακόπτετε, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας παρακαλώ, μην με διακόπτετε.
      ΠΡΟΕΔΡΕΥΩΝ (Ιωάννης Τραγάκης): Ακούστε. Έχω το δικαίωμα να σας διακόψω και θα σας διακόψω …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν έχετε το δικαίωμα. Όταν δεν διεκόπησαν οι συναδέλφοι της Νέας Δημοκρατίας, δεν έχετε το δικαίωμα να με διακόψετε. Σας παρακαλώ, λοιπόν.
      ΠΡΟΕΔΡΕΥΩΝ (Ιωάννης Τραγάκης): Λοιπόν, ακούστε και ηρεμήστε στον τόνο που σας μιλάω. Σας μιλάω ήρεμα και τελειώνω με αυτό.
      Ακούστε. Υποχρέωση του Προεδρείου –υποχρέωσή του- είναι να τηρείται ο Κανονισμός. Και ο Κανονισμός αναφέρει σαφώς ότι όταν ο ομιλών …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μην μου μιλάτε για Κανονισμό ...
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, είπα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Προς όλους, η τήρηση του Κανονισμού.
      ΠΡΟΕΔΡΕΥΩΝ (Ιωάννης Τραγάκης): Όταν ο ομιλών είναι εκτός θέματος, είναι υποχρέωση του Προεδρείου να τον επαναφέρει στο θέμα. 
      Λοιπόν, όση ώρα ήμουνα εγώ στην Έδρα …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το Προεδρείο είναι ενιαίο. Σταματήστε τα μαθήματα …
      ΠΡΟΕΔΡΕΥΩΝ (Ιωάννης Τραγάκης): … πρώτον, κανένας δεν αναφέρθηκε εκτός νομοσχεδίου. Δεύτερον …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σταματήστε, κύριε Πρόεδρε. Δεν έχετε το δικαίωμα …
      ΠΡΟΕΔΡΕΥΩΝ (Ιωάννης Τραγάκης): Τι; Εγώ δεν έχω το δικαίωμα;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: … γιατί εκεί δεν είστε για να κατευθύνετε τη συζήτηση. Είστε για να διευθύνετε τη συζήτηση.
      ΠΡΟΕΔΡΕΥΩΝ (Ιωάννης Τραγάκης): Θα αστειεύεστε, βέβαια και θα είδατε ότι ανασηκώθηκα στη θέση μου.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Καλά κάνατε και ανασηκωθήκατε.
      ΠΡΟΕΔΡΕΥΩΝ (Ιωάννης Τραγάκης): Και επειδή είστε παλιός κοινοβουλευτικός, αντιλαμβάνεστε τι σημαίνει αυτό. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εκεί είστε για να διευθύνετε και όχι για να κατευθύνετε τη συζήτηση. Δεν θα πούμε αυτά που θέλετε εσείς …
      ΠΡΟΕΔΡΕΥΩΝ (Ιωάννης Τραγάκης): Ακούστε, λοιπόν. Είστε εκτός θέματος και έχω το δικαίωμα να σας αφαιρέσω και το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάντε το. 
      ΠΡΟΕΔΡΕΥΩΝ (Ιωάννης Τραγάκης): Αν αναφερθείτε ξανά στο θέμα, θα το κάνω.
      Ορίστε, συνεχίστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο Σαρκοζί ήταν εντός θέματος;
      ΠΡΟΕΔΡΕΥΩΝ (Ιωάννης Τραγάκης): Κοιτάξτε δεξιά σας να δείτε ποιος έθεσε το θέμα Σαρκοζί, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν έχει σημασία ποιος το είπε. Ψάχνετε να βρείτε ποιος …
      ΠΡΟΕΔΡΕΥΩΝ (Ιωάννης Τραγάκης): Κοιτάξτε δεξιά σας, είπα κύριε Καστανίδη. Και δεν έχετε το λόγο στο κάτω – κάτω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο Σαρκοζί ήταν εντός θέματος; 
      ΠΡΟΕΔΡΕΥΩΝ (Ιωάννης Τραγάκης): Δεν έχετε το λόγο.
      Ορίστε, κύριε Γεωργακόπουλε, συνεχίστε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, έχω το δικαίωμα να αντιλέξω σ’ αυτά τα οποία είπαν οι συνάδελφοι της Νέας Δημοκρατίας ... 
      ΠΡΟΕΔΡΕΥΩΝ (Ιωάννης Τραγάκης): Όσο ήμουνα εγώ στην Αίθουσα δεν άκουσα να λεχθεί τίποτα για το ομόλογο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και σας λέγω –γιατί το ξέρετε- ότι το Προεδρείο είναι ενιαίο …
      ΠΡΟΕΔΡΕΥΩΝ (Ιωάννης Τραγάκης): Είναι ενιαίο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν έχει σημασία ποιος προεδρεύει, όταν λέγονται αυτά που λέγονται. Γι’ αυτό σας λέω ότι παραβαίνετε του καθήκοντός σας …
      ΠΡΟΕΔΡΕΥΩΝ (Ιωάννης Τραγάκης): Εγώ ζήτησα από τις υπηρεσίες …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: … όταν με διακόπτετε για να μου κάνετε σύσταση.
      ΠΡΟΕΔΡΕΥΩΝ (Ιωάννης Τραγάκης): Ακούστε, κύριε Γεωργακόπουλε. Ζήτησα από τις Υπηρεσίες να μου πουν εάν ανεφέρθη, σήμερα, Βουλευτής της Νέας Δημοκρατίας σ’ αυτό το θέμα και μου είπαν όχι.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να απολύσετε τις Υπηρεσίες σας, γιατί υπάρχουν τα Πρακτικά. Η κ. Βούλτεψη που ανεφέρετο; 
      ΠΡΟΕΔΡΕΥΩΝ (Ιωάννης Τραγάκης): Λοιπόν, συνεχίστε και ολοκληρώστε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σας παρακαλώ πάρα πολύ.
      Λοιπόν, έρχομαι στο δεύτερο ερώτημα, κύριε Υπουργέ. Βγάζει το Υπουργείο Οικονομικών το ομόλογο των 280.000.000 ευρώ. Το παίρνει η «GP MORGAN». Μέχρι εδώ τίποτα το μεμπτό. Και λέει ο κ. Δούκας ότι εγώ το έβγαλα το πήρε η «GP MORGAN» και δεν ξέρω τι γίνεται από εκεί και πέρα. 
      Μέσα σε μία μέρα το ομόλογο αυτό κάνει τα εξής τέσσερα βήματα. Πηγαίνει σε Χρηματιστηριακή του Λονδίνου, από τη Χρηματιστηριακή του Λονδίνου πηγαίνει στη Γερμανική Τράπεζα, από τη Γερμανική Τράπεζα στην «ΑΚΡΟΠΟΛΙΣ» Χρηματιστηριακή και μέσα σε μία μέρα στα ταμεία και πληρώνονται γι’ αυτή τη βόλτα σε μία μέρα 38.000.000 ευρώ. 
      Σας ερωτώ να μου πείτε εσείς: Υπάρχει σκάνδαλο ή δεν υπάρχει; Υπάρχει η κατάχρηση του δημοσίου χρήματος, ναι ή όχι;
      ΠΡΟΕΔΡΕΥΩΝ (Ιωάννης Τραγάκης): Λοιπόν, υποβάλλατε τα ερωτήματα. Συνεχίστε τώρα επί του νομοσχεδίου. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μπορείτε να μας απαντήσετε σε αυτά τα ερωτήματα; 
      Και μην μας λέτε τι γινόταν το 1997 και το 1998. Θέλετε να κάνετε έλεγχο; Κάντε όσους ελέγχους θέλετε. Δεν μας ενδιαφέρει. Θέλετε να κάνετε έλεγχο ακόμα και για το δάνειο που πήραμε το 1824; Κάντε και γι’ αυτό έλεγχο. Δικαίωμά σας είναι και αν βρεθούν ένοχοι, κάντε ό,τι θέλετε.
      Εάν δεν κάνατε ελέγχους μέχρι σήμερα και ερχόσαστε σήμερα για να μας πείτε ότι το κάνατε και εσείς στο παρελθόν, είστε διπλά ένοχοι, γιατί σιωπούσατε ενώ είχατε τρία χρόνια το δικαίωμα να κάνατε όλους τους ελέγχους. 
      Μπορείτε να μας απαντήσετε σε αυτά τα ερωτήματα;
      ΠΡΟΕΔΡΕΥΩΝ (Ιωάννης Τραγάκης): Λοιπόν, ολοκληρώσατε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν θα τα πάμε καλά. 
      ΠΡΟΕΔΡΕΥΩΝ (Ιωάννης Τραγάκης): Γιατί; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Έτσι. 
      ΠΡΟΕΔΡΕΥΩΝ (Ιωάννης Τραγάκης): Με απειλείτε; Δεν κατάλαβα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όχι, δεν σας απειλώ. 
      ΠΡΟΕΔΡΕΥΩΝ (Ιωάννης Τραγάκης): Κύριε Γεωργακόπουλε, ακούστε. Έχετε μία τάση –και δεν είναι η πρώτη φορά- πρώτον, να ειρωνεύεστε το Προεδρείο και δεν σας το επιτρέπω ποτέ αυτό …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ειρωνεύτηκα το Προεδρείο.
      ΠΡΟΕΔΡΕΥΩΝ (Ιωάννης Τραγάκης):  … και δεύτερον, να απευθύνετε προς το Προεδρείο πάντοτε κατηγορίες. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, είστε εκεί …
      ΠΡΟΕΔΡΕΥΩΝ (Ιωάννης Τραγάκης): Ακούστε και σας προειδοποιώ τώρα. Αυτή είναι και προειδοποίηση …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι.
      ΠΡΟΕΔΡΕΥΩΝ (Ιωάννης Τραγάκης): Σας προειδοποιώ: Δεν θα ανεχτώ όσο είμαι εγώ εδώ στο Προεδρείο ούτε ειρωνεία, ούτε διακοπή, αλλά ούτε και αμφισβήτηση. Ολοκληρώσαμε; 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όχι, δεν ολοκλήρωσα.
      ΠΡΟΕΔΡΕΥΩΝ (Ιωάννης Τραγάκης): Κλείστε την ομιλία σας τώρα! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, σας επαναλαμβάνω είστε εκεί για να διευθύνετε τη συζήτηση ...
      ΠΡΟΕΔΡΕΥΩΝ (Ιωάννης Τραγάκης): Αυτό κάνω. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: …. και όχι να την κατευθύνετε, έτσι για να εξηγούμεθα.
      ΠΡΟΕΔΡΕΥΩΝ (Ιωάννης Τραγάκης): Λάθος κάνετε. Ο Κανονισμός μου δίνει το δικαίωμα και μέσα στα όρια του Κανονισμού λειτουργώ. Εντάξει;
      Ολοκληρώστε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η κ. Καλογήρου αναφέρθηκε στους μισθούς του ΠΑ.ΣΟ.Κ. και μίλησε για εικοσαετία. Μίλησε γι’ αυτό και ο κ. Βεργίνης και όλοι. 
      Θέλω να σας πω το εξής: Κύριε Υπουργέ, δεν είστε τρία χρόνια Κυβέρνηση. Από τη Μεταπολίτευση και μετά δεκαέξι χρόνια ήσασταν εσείς και δεκαοκτώ χρόνια ήμασταν εμείς. Δεν μπορεί να αναφέρεστε στην τριετία μόνο. Εμείς παραλάβαμε τους μισθούς 38 ευρώ και τους παραδώσαμε 650 ευρώ. 
      Τους βασικούς μισθούς τους παραλάβαμε από εσάς 38 ευρώ. Διαβάστε λίγο την Πολιτική Ιστορία, αν θέλετε να μην λέγονται ανακρίβειες εδώ.
      Ό,τι έχει σχέση, τώρα, με τις τροπολογίες επισημάναμε εδώ ορισμένα πράγματα. Δεν κάνατε αποδεκτό αυτό, το οποίο σας λέμε για τους εργοδηγούς. Ένα δίκαιο αίτημα το παραγνωρίζετε, σιωπάτε. Δικαίωμά σας, αλλά εμείς είμαστε υποχρεωμένοι να επισημάνουμε ότι υπάρχουν αποφάσεις –και τις έχω εδώ να σας τις δώσω, αν θέλετε- που στην ίδια απόφαση μετέχει μηχανικός, τεχνολόγος – μηχανικός και εργοδηγός. Ο Μηχανικός παίρνει επίδομα, ο Τεχνολόγος – Μηχανικός παίρνει επίδομα και ο Εργοδηγός δεν παίρνει. Δεν είναι αδικία; 
      ΠΡΟΕΔΡΕΥΩΝ (Ιωάννης Τραγάκης): Και με αυτό ολοκληρώσατε, κύριε συνάδελφε. Ευχαριστώ πολύ.
      Ο συνάδελφος Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Γκατζής, έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
      Κατ’ αρχήν, δεν έχουμε αντίρρηση να δοθεί αυτό το επίδομα στους Μηχανικούς. Πολύ σωστά όμως, ειπώθηκε ότι αυτά τα επιδόματα δεν πρέπει να δίνονται μόνο σε αυτούς που αναφέρει η τροπολογία, αλλά και στους τεχνολόγους και τους εργαζόμενους, οι οποίοι έχουν αποφοιτήσει από τα Τ.Ε.Ι. και τους Γεωλόγους. 
      Εδώ, όμως, κύριε Υπουργέ, θα ήθελα να πω ότι συνεχίζετε αυτή την αντεργατική επιδοματική πολιτική. Να δίνετε, δηλαδή, επιδόματα, όπου θέλετε, όποτε θέλετε και σε όποιους θέλετε, επιδόματα τα οποία δεν ενσωματώνονται μέσα στο βασικό μισθό, που σημαίνει αυτό πάρα πολλά. Σημαίνει ότι δεν μετράει στη σύνταξη, ότι μπορεί να το πάρει κάποτε πίσω η Κυβέρνηση, όπως έχουμε και τέτοια παραδείγματα. 
      Εμείς θεωρούμε –και παλεύουμε γι’ αυτό- ότι όλα αυτά τα επιδόματα θα πρέπει να εγγραφούν και να ενσωματωθούν στο βασικό μισθό.
      Έρχομαι σε μια άλλη τροπολογία που αφορά το Αιγαίο. Παρόλο που σας έχουμε πει την άποψή μας και παρόλο που ακούστηκε και από άλλες πλευρές, δεν έχετε κάνει καμία αλλαγή, κύριε Υπουργέ. 
      Κύριε Πρόεδρε, σ’ αυτήν την τροπολογία που κατέθεσαν για το Αιγαίο, ήρθε ο κύριος Υπουργός Αιγαίου και μας είπε μόνο για τους υπαλλήλους του Υπουργείου του. Τι γίνεται με τους άλλους εργαζόμενους που είναι στη Nομαρχιακή και στην Τοπική Αυτοδιοίκηση; Δεν αναφερθήκατε αν κάνετε αυτό το αίτημα δεκτό.
      Δεύτερον, εμείς δεν συμφωνούμε με αυτό το πάγιο ποσό που θα παίρνουν ως επίδομα για μηνιαία αποζημίωση κ.λπ., για έξοδα κίνησης. Δεν είναι σωστό, κύριε Υπουργέ, να είναι ένα πάγιο ποσό. Γιατί; Πρώτα-πρώτα, κύριε Πρόεδρε, θα αρχίσουν τα «γιατί δεν πας εσύ και θα πάω εγώ». Αφού το παίρνουν όλοι, δεν θα πηγαίνει κανένας εκτός έδρας. Και ξέρουμε τι γίνεται με τα νησιά, όταν πιάνει καιρός και δεν μπορούν να ταξιδέψουν. Οι αποζημιώσεις είναι πάρα πολύ μικρές, 9,80 ευρώ την ημέρα έχουν αποζημίωση. Θεωρούμε ότι πρέπει να καταβάλλονται στους εργαζόμενους, με βάση παραστατικά στοιχεία δαπανών, όλα τα χρήματα τα οποία ξοδεύουν, συν το επίδομα εκτός έδρας. 
      Θα ήθελα, όμως, κύριε Υπουργέ, στο σημείο αυτό να δείτε και για ένα επίδομα που έπαιρναν οι άνθρωποι που βρίσκονται στις παραμεθόριες περιοχές. Το προβλέπει και το Σύνταγμα ότι πρέπει να δώσουμε ιδιαίτερη μέριμνα στις νησιωτικές και απόμακρες περιοχές. Αυτοί έπαιρναν ένα επίδομα, ένα 6%ο επί των έργων που έκανε το Πρόγραμμα Δημοσίων Επενδύσεων. Το Πρόγραμμα Δημοσίων Επενδύσεων έπεσε και ιδιαίτερα τώρα με τις συμπράξεις, οι άνθρωποι αυτοί δεν παίρνουν τίποτα. 
      Έρχεται, λοιπόν, τώρα η Κυβέρνηση και κάνει αυτό το 7%ο. Αυτό, όμως, το 80% αυξημένο που έπαιρναν νησιωτικές περιοχές, δεν το δίνει αυξημένο στις νησιωτικές περιοχές, αλλά στέκεται στα προηγούμενα που ίσχυαν. Εμείς κάνουμε δεκτή και την πρόταση της Ε.Μ.Υ.Δ.Α.Σ., η οποία λέει ότι θα πρέπει τελικά να το έχουν αυξημένο κατά 50%. 
      Να σημειώσω, κύριε Υπουργέ, ότι έχουμε καταγγελίες από την Ε.Μ.Υ.Δ.Α.Σ. και από την Ομοσπονδία των εργαζομένων στο δημόσιο, τεχνικών, μηχανικών κ.λπ. ότι δεν πηγαίνουν οι μηχανικοί που διορίζονται στα νησιά. Φεύγουν, έχουμε τρεις παραιτήσεις μέσα στον ίδιο χρόνο και αυτό είναι ένα πρόβλημα που πρέπει τελικά να το δει η Κυβέρνηση, με βάση και το Σύνταγμα. Να κάνετε δεκτό αυτό το 50% που προβλέπεται και να κάνετε δεκτό επίσης και το αίτημα της Ομοσπονδίας των Τεχνολόγων Μηχανικών, γι’ αυτά τα οποία σας ζητάνε και για τις ίσες αμοιβές.
      Έρχομαι τώρα στην τροπολογία των αστυνομικών. Καταθέσαμε μια τροπολογία, κύριε Υπουργέ. Μιλήσατε, αλλά δεν απαντήσατε αν την κάνετε δεκτή ή όχι. Κάνετε δεκτό αυτό που έβαλαν όλοι, δηλαδή να επεκταθεί για όλους τους εργαζόμενους στα Σώματα Ασφαλείας, πυροσβέστες, λιμενικούς κ.λπ.; Δεν είπατε τίποτα. Κάνετε δεκτό ή όχι να αλλάξετε αυτό που λέει για το Πειθαρχικό Συμβούλιο; Δηλαδή το Πειθαρχικό Συμβούλιο που επέβαλε στους ανθρώπους αυτούς την τιμωρία και έφυγαν από το Σώμα θα επανεξετάσει το θέμα τους; Ε, δεν στέκονται αυτά τα πράγματα, κύριε Υπουργέ! Αυτά πρέπει να τα σταματήσετε και πρέπει να πάρετε τις σωστές αποφάσεις. Εμείς θεωρούμε ότι η τροπολογία που καταθέτουμε, κύριε Πρόεδρε, πρέπει να γίνει δεκτή.
      Η τροπολογία βάζει τρία σημεία. Πρώτον, να αναγνωριστεί το δικαίωμα αυτό της επανεξέτασης σε όλα τα Σώματα και πυροσβέστες και λιμενικούς και όχι μόνο στην Ελληνική Αστυνομία.
      Δεύτερον, να αλλάξει η σύνθεση της επιτροπής που θα τους ελέγξει, να μην είναι το ίδιο Πειθαρχικό Συμβούλιο. Να είναι ένας δικαστικός, ένας από το Σώμα από το οποίο προέρχεται ο αδικημένος και ένας από το συνδικαλιστικό τους κίνημα.
      Τρίτον, θα πρέπει τελικά να επεκταθεί, όχι μόνο σε αυτούς οι οποίοι  είχαν πειθαρχικά παραπτώματα και παραπέμφθηκαν…
      ΠΡΟΕΔΡΕΥΩΝ (Ιωάννης Τραγάκης): Αυτή η τροπολογία είναι εκπρόθεσμη, όπως ξέρετε και δεν συζητείται.
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. 
      Επί της ουσίας μιλάμε τώρα. 
      ΠΡΟΕΔΡΕΥΩΝ (Ιωάννης Τραγάκης): Τι πάει να πει επί της ουσίας; Αν είναι εκπρόθεσμη δεν συζητείται. 
      ΝΙΚΟΛΑΟΣ ΓΚΑΤΖΗΣ: Μα, τα είπαμε αυτά και επί της τροπολογίας που έχει καταθέσει η Κυβέρνηση, κύριε Πρόεδρε. 
      Τρίτον, θα πρέπει τελικά να μην αφορά μόνο αυτούς που διώχθηκαν από πειθαρχικά αδικήματα -το ξέρετε, κύριε Υπουργέ, ζήσατε εκείνες τις περιόδους- αλλά και εκείνους οι οποίοι εξαναγκάστηκαν σε παραίτηση. Γι’ αυτά δεν μας είπατε τίποτα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Κλείνουμε με τον κ. Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Θα ήθελα να πω στον αγαπητό Κοινοβουλευτικό Εκπρόσωπο της Νέας Δημοκρατίας κάτι που είπε ο Ιούλιος Καίσαρ δύο χιλιάδες χρόνια πριν. Μετά την επικράτηση στον εμφύλιο της Ρωμαϊκής Αυτοκρατορίας, όταν επισκέφθηκε την Αθήνα και οι Αθηναίοι τον υποδέχθηκαν με τιμές, τους είπε: «Ως πότε Έλληνες θα ζείτε με τη δόξα, τα επιτεύγματα και τα δημιουργήματα των λαμπρών προγόνων σας;». Το είπε δύο χιλιάδες χρόνια προ Χριστού ο Ρωμαίος Αυτοκράτορας στην Αθήνα. Δύο χιλιάδες χρόνια μετά συνεχίζουν οι εκπρόσωποι της Νέας Δημοκρατίας να επικαλούνται τον Πραξιτέλη, τα δημιουργήματα δηλαδή των Ελλήνων της Κλασσικής και της Προκλασσικής Εποχής. 
      ΠΡΟΕΔΡΕΥΩΝ (Ιωάννης Τραγάκης): Γιατί κακό είναι αυτό; 
      ΙΩΑΝΝΗΣ ΜΑΓΚΡΙΩΤΗΣ: Πάρα πολύ καλό. Ως πότε, όμως, θα τα επικαλούμαστε για να καλύπτουμε τις αδυναμίες και τα ελλείμματα του σήμερα; Αυτό θα ήθελα να πω, κύριε Πρόεδρε και να τονίσω. Διαφορετικά κλείνουμε τα μάτια στην πραγματικότητα.
      Θα έλεγα, λοιπόν, στον αγαπητό συνάδελφο της Νέας Δημοκρατίας να πει του κ. Σαρκοζί, αντί να καταδιώκει μάγισσες, τον κ. Παπαδήμο και την Ευρωπαϊκή Κεντρική Τράπεζα, να πάει να δει τον Πραξιτέλη και τα δημιουργήματα των Ελλήνων. Προς εκεί, λοιπόν, έπρεπε να απευθυνθεί. Και όπως είπα στη πρωτομιλία μου να στείλουν στον κ. Σαρκοζί για να δει τη λαμπρή πορεία της σημερινής Κυβέρνησης…
      ΠΡΟΕΔΡΕΥΩΝ (Ιωάννης Τραγάκης): Μεγάλο σουξέ ο Σαρκοζί! 
      Μπείτε τώρα στις τροπολογίες για να τελειώνουμε.
      ΙΩΑΝΝΗΣ ΜΑΓΚΡΙΩΤΗΣ: Είναι εκεί ο κ. Αλογοσκούφης τώρα και προσπαθεί να τον δει, αλλά δεν θα το επιτύχει από ό,τι φαίνεται, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Μπείτε στις τροπολογίες για να τελειώνουμε.
      ΙΩΑΝΝΗΣ ΜΑΓΚΡΙΩΤΗΣ: Έρχομαι αμέσως στις τροπολογίες, κύριε Πρόεδρε.
      Να δώσει, λοιπόν, στον κ. Σαρκοζί ιδέες για τις πατέντες της «δημιουργικής λογιστικής» που έχει η τροπολογία για την επέκταση του Δικαστικού Μεγάρου Θεσσαλονίκης. Τα είπα στην πρωτομιλία μου, αλλά θα προσθέσω ότι στην τροπολογία αυτή υπάρχει και κάτι το πρωτοφανές.
      Όπως λέει και στην εισηγητική έκθεση, η Βουλή και η Κυβέρνηση αποφασίζει και ποιο ύψος δανείου θα συνάψει η Ο.Λ.Θ. Α.Ε., η εισηγμένη στο Χρηματιστήριο, κύριε  Πρόεδρε. 
      Προσέξτε τώρα, Κυβέρνηση που εμπιστεύεται τις αγορές, Κυβέρνηση που προστατεύει τον ανταγωνισμό και τις ανώνυμες εταιρείες, ανεξάρτητα αν έχει την πλειοψηφία το δημόσιο, ανεξάρτητα αν είναι στον ιδιωτικό τομέα. Η εισηγητική  έκθεση μας λέει πως ήδη έχει προαποφασιστεί από την Κυβέρνηση να συνάψει δάνειο ο Οργανισμός Λιμένων Θεσσαλονίκης για να χρηματοδοτήσει το Δικαστικό Μέγαρο που ήταν υποχρέωση της ελληνικής πολιτείας και μετά να το ενοικιάσει. Και βέβαια δεν υπάρχει η συμφωνία. Η συμφωνία θα προκύψει εκ των υστέρων.
      Συνεπώς δαπάνες για την Α.Ε., την εισηγμένη στο Χρηματιστήριο και μελλοντικά έσοδα από το κράτος. Ειρήσθω εν παρόδω, κύριε Πρόεδρε, απαγορεύεται η επιδότηση και η ενίσχυση από τον κρατικό προϋπολογισμό των ανωνύμων εταιρειών που είναι εισηγμένες στο Χρηματιστήριο, ανεξάρτητα  από το αν ελέγχονται από το δημόσιο.
      Πώς θα τα πετύχει όλα αυτά η Κυβέρνηση, με ποιες ταχυδακτυλουργίες,  είναι βέβαιο πως κάποιος δεν ξέρει. Γι’ αυτό είπα ότι το λόγο έχει η Επιτροπή Κεφαλαιαγοράς και οι επενδυτές, πέραν βέβαια της Θεσσαλονίκης, που βλέπει πως ο Οργανισμός Λιμένος Θεσσαλονίκης, με νομοθετήματα, αναλαμβάνει βάρη που δεν αναλαμβάνει το κράτος για να κρατά, τεχνητά, το δημόσιο έλλειμμα χαμηλά.
      Δεύτερον, θα ήθελα να προσθέσω και εγώ τη φωνή μου στη δίκαιη φωνή και διαμαρτυρία των εργαζομένων Μηχανικών για την αφαίρεση του «μπορεί» στο σημείο β΄ στην τροπολογία για τα επιδόματα των δημοσίων υπαλλήλων. Να αφαιρεθεί στο σημείο β΄, στο εδάφιο 5, κύριε Πρόεδρε, εκεί που λέει «μπορεί». Να λέει δηλαδή «με απόφαση να καθορίζονται» και όχι «μπορεί». Να φύγει δηλαδή το δυνητικό, όπως επίσης και το 80%.
      Θα κλείσω, κύριε Πρόεδρε, λέγοντας πάρα πολύ γρήγορα ότι πρέπει επιτέλους –και είναι αίτημα που το καταθέτω- να κατατεθούν στη Βουλή και να δημοσιοποιηθούν τα πορίσματα του Υφυπουργού Απασχόλησης, του κ. Αγγελόπουλου και του τότε Γενικού Γραμματέα του κ. Κωστόπουλου, για το πώς πρέπει να γίνεται καλύτερη η διαχείριση των αποθεματικών των Ταμείων. Είναι στα συρτάρια  του κ. Τσιτουρίδη, όπως είπε ο τέως Υφυπουργός κ. Αγγελόπουλος και ο κ. Τσιτουρίδης δεν τα αξιοποίησε και ένα χρόνο μετά, χθες, πήραν μια βαρύγδουπη απόφαση στο Υπουργείο Οικονομικών, να ξανακάνουν τώρα μια επιτροπή υπό την εποπτεία του κ. Τσιτουρίδη και το καλοκαίρι να μας πουν, πώς θα γίνεται η καλύτερη διαχείριση. Γιατί έχουν αποκρυβεί, γιατί δεν έχουν αξιοποιηθεί; 
    Ζητώ, λοιπόν, να κατατεθούν στη Βουλή και να δημοσιοποιηθούν, για να καταλάβει και ο κόσμος τι ακριβώς δεν έγινε. Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να ανακοινώσω στο Σώμα ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει την Έκθεσή της στην αίτηση της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού.
    Ορίστε, κύριε Υπουργέ, έχετε το λόγο και κλείνουμε.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Πολύ σύντομα, κύριε Πρόεδρε.
    Πρώτον, δεν γίνεται καμία τροποποίηση στις διατάξεις του σχεδίου νόμου  και δεν γίνεται δεκτή καμία τροπολογία από τις τροπολογίες που έχουν καταθέσει οι συνάδελφοι Βουλευτές εκτός από αυτήν του κ. Σούρλα.
    Δεύτερον, σε σχέση με τους συντελεστές επιστροφής Φ.Π.Α. στους αγρότες,. η αναφορά η οποία γίνεται στο πρόγραμμα της Νέας Δημοκρατίας -και ανέγνωσαν οι συνάδελφοι της Αξιωματικής Αντιπολίτευσης τη συγκεκριμένη παράγραφο από το πρόγραμμα- ήταν για την εποχή όπου η παραγωγή ήταν συνδεδεμένη με τις επιδοτήσεις. Αυτή τη στιγμή έχουμε ένα νέο καθεστώς με βάση τα δεδομένα της νέας Κοινής Αγροτικής Πολιτικής. Η παραγωγή δεν είναι συνδεδεμένη με τις επιδοτήσεις. 
    Επομένως με βάση τα συγκεκριμένα δεδομένα που ισχύουν τώρα, έχουμε εξαντλήσει όλα τα περιθώρια της κοινοτικής οδηγίας περί Φ.Π.Α.. Οι συντελεστές επιστροφής είναι οι συγκεκριμένοι, αυτές τις δυνατότητες μας δίνει η Οδηγία περί Φ.Π.Α.. 
    ΝΙΚΟΛΑΟΣ ΓΚΑΤΖΗΣ: Ο  Φ.Π.Α. δεν είναι επί των πωλήσεων, είναι επί των αγορών, κύριε Υπουργέ. Είναι δαπάνες. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Σας εξήγησα, κύριε συνάδελφε, προηγουμένως το μηχανισμό πώς υπολογίζονται οι συντελεστές. Πρέπει να υπολογίσουμε τους συντελεστές επιστροφής με βάση τη συγκεκριμένη κοινοτική οδηγία, με βάση το συγκεκριμένο κλάσμα το οποίο προβλέπει το παράρτημα Γ1 της Οδηγίας. Δεν έχουμε άλλα περιθώρια. Πιστεύουμε ότι με τους συντελεστές τους οποίους δίνουμε, αναπληρώνεται το εισόδημα των αγροτών. 
    Το τρίτο το οποίο θέλω να τονίσω είναι σε σχέση με το κύρος της χώρας. Εμείς, κύριοι συνάδελφοι, υπερασπιζόμαστε το κύρος της χώρας, το κύρος της χώρας στην Ευρώπη και σε ολόκληρο τον κόσμο. Με τη δημοσιονομική απογραφή αλλά και γενικότερα με την οικονομική μας πολιτική, αποκαθιστούμε την αξιοπιστία της χώρας, μία αξιοπιστία την οποία εσείς, κύριοι συνάδελφοι της Αξιωματικής Αντιπολίτευσης, με τις πράξεις, με τις παραλείψεις και τις «λογιστικές αλχημείες» είχατε φτάσει στο χειρότερο επίπεδο.
    Και το τελευταίο το οποίο θέλω να τονίσω -θα μου επιτρέψετε, κύριε Πρόεδρε, γιατί έγινε αναφορά προηγουμένως απ’ όλους τους συναδέλφους της Αξιωματικής Αντιπολίτευσης- είναι για τα ασφαλιστικά ταμεία. Έχουμε κενά στο θεσμικό πλαίσιο διαχείρισης των ασφαλιστικών ταμείων. 
    Να είστε βέβαιοι, κύριοι συνάδελφοι, ότι με τις πρωτοβουλίες της Κυβέρνησης θα δημιουργήσουμε ένα σύγχρονο θεσμικό πλαίσιο για τη λειτουργία των ασφαλιστικών ταμείων, ένα θεσμικό πλαίσιο το οποίο θα διασφαλίζει απόλυτη διαφάνεια και θα δίνει πολύ συγκεκριμένα και μετρήσιμα αποτελέσματα, προς όφελος των ασφαλισμένων. 
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
    ΙΩΑΝΝΗΣ ΜΑΓΚΡΙΩΤΗΣ: Κάναμε άπειρα ερωτήματα και δεν μας απάντησε, ο κύριος Υπουργός.
    ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της ενότητας των υπολοίπων άρθρων και των τροπολογιών και θα γίνει η ψήφισή τους χωριστά.
    Ερωτάται το Σώμα: Γίνεται δεκτή η τροπολογία με γενικό αριθμό 999 και ειδικό 209, όπως διατυπώθηκε από τον κύριο Υπουργό και η οποία θα αποτελέσει το άρθρο 2 του νομοσχεδίου;
    ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
    ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 999 και ειδικό 209, έγινε δεκτή ομόφωνα, όπως διατυπώθηκε από τον κύριο Υπουργό και η οποία θα αποτελέσει το άρθρο 2 του νομοσχεδίου.
    Ερωτάται το Σώμα: Γίνεται δεκτό το άρθρο 3, πρώην άρθρο 10; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3, πρώην άρθρο 10, έγινε δεκτό ομόφωνα. 
    Γίνεται δεκτή η τροπολογία με γενικό αριθμό 996 και ειδικό 206, η οποία θα αποτελέσει το άρθρο 6 του νομοσχεδίου;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 996 και ειδικό 206, έγινε δεκτή κατά πλειοψηφία και θα αποτελέσει το άρθρο 6 του νομοσχεδίου.
    Γίνεται δεκτή η τροπολογία με γενικό αριθμό 997 και ειδικό 207, η οποία θα αποτελέσει το άρθρο 7 του νομοσχεδίου;
    ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
    ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 997 και ειδικό 207, έγινε δεκτή ομόφωνα και θα αποτελέσει το άρθρο 7 του νομοσχεδίου.
    Ερωτάται το Σώμα: Γίνεται δεκτό το άρθρο 13, πρώην άρθρο 9; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13, πρώην άρθρο 9, έγινε δεκτό κατά πλειοψηφία. 
    Ερωτάται το Σώμα: Γίνεται δεκτό το άρθρο 14, πρώην άρθρο 11; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14, πρώην άρθρο 11, έγινε δεκτό κατά πλειοψηφία. 
    Γίνεται δεκτή η τροπολογία με γενικό αριθμό 978 και ειδικό 201, όπως αναδιατυπώθηκε από τον κύριο Υπουργό και η οποία θα αποτελέσει ίδιον άρθρο;
    ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
    ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 978 και ειδικό 201, έγινε δεκτή ομόφωνα, όπως αναδιατυπώθηκε από τον κύριο Υπουργό και η οποία θα αποτελέσει ίδιον άρθρο.
    Εισερχόμαστε στην ψήφιση του ακροτελεύτιου άρθρου του νομοσχεδίου. 
    Ερωτάται το Σώμα: Γίνεται δεκτό, το ακροτελεύτιο άρθρο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Ιωάννης Τραγάκης): Συνεπώς το ακροτελεύτιο άρθρο του νομοσχεδίου έγινε δεκτό κατά πλειοψηφία. 
    Συνεπώς το νομοσχέδιο του Υπουργείου Οικονομίας και Οικονομικών: Εισοδηματική Πολιτική Έτους 2007, φορολογικές και άλλες διατάξεις», έγινε δεκτό επί της αρχής και επί των άρθρων. 
    Η ψήφισή του στο σύνολο αναβάλλεται για άλλη συνεδρίαση. 
    Κύριοι συνάδελφοι, στο σημείο αυτόδέχεστε να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 14.16΄, λύεται η συνεδρίαση για αύριο ημέρα Πέμπτη 22 Μαρτίου 2007 και ώρα 10.30΄, με αντικείμενο εργασιών του Σώματος: κοινοβουλευτικό έλεγχο, συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής με πρωτοβουλία του Προέδρου του Πανελληνίου Σοσιαλιστικού Κινήματος κ. Γεωργίου Παπανδρέου, σε επίπεδο Αρχηγών Κομμάτων, με θέμα την Οικονομική Πολιτική της Κυβέρνησης, σύμφωνα με την ημερήσια διάταξη που έχει διανεμηθεί.
    Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 21-3-07 		ΣΕΛ.3

Τελευταία Αποθήκευση:	28/3/2007 12:51:00 πμ	Από:	M.velioti
Εκτυπώθηκε:	27/3/2007 12:55:00 μμ

