ΣΥΝΕΔΡΙΑΣΗ ΙΣΤ'
ΠΙΝΑΚΑΣ ΠΕΡΙΕΧΟΜΕΝΩΝ
Πέμπτη 13 Ιουλίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ 
Ανακοινώνεται ότι: α) ο Πρέδρος της Κοινοβουλευτικής ομάδας της Νέας Δημοκρατίας Κ.Καραμανλής και εξήντα Βουλευτές του Κόμματός του, κατέθεσαν πρόταση νόμου: "Εγγυήσεις διαφάνειας κατά τη σύναψη συμβάσεων δημοσίων έργων κρατικών προμηθειών και υπηρεσιών".
β) τη συνεδρίαση παρακολουθούν μαθητές, από Γυμνάσια της Γαλλίας.
Β. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί των άρθρων του σχεδίου νόμου του Υπουργείου Ανάπτυξης: "Ρύθμιση θεμάτων Ανταγωνισμού, Ρυθμιστικςη Αρχής Ενέργειας τουρισμού και άλλες διατάξεις" 
2. Κατάθεση σχεδίων νόμων: α) Οι Υπουργοί Δημόσιας Τάξης και Οικονομικών κατέθεσαν σχέδιο νόμου: "Ρύθμιση θεμάτων προσωπικού Ελληνικής Αστυνομίας και άλλες διατάξεις".
β) Οι Υπουργοί Μεταφορών και Επικοινωνιών και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: "Ρύθμιση θεμάτων της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις".
ΟΜΙΛΗΤΕΣ 
Επί του σχεδίου νόμου του Υπουργείου Ανάπτυξης: 
ΑΝΕΣΤΗΣ Α.
ΑΠΟΣΤΟΛΑΚΗ Ε-Μ.
ΓΕΙΤΟΝΑΣ Κ.
ΔΕΙΚΤΑΚΗΣ Γ.
ΚΑΛΑΤΖΑΚΟΥ Σ.
ΚΑΡΑΜΑΝΛΗΣ Κ.
ΚΩΣΤΑΝΤΟΠΟΥΛΟΣ Γ.
ΛΑΦΑΖΑΝΗΣ Π.
ΝΟΕΖΑΣ Α.
ΟΙΚΟΝΟΜΟΥ Β.
ΠΑΠΑΘΑΝΑΣΙΟΥ Ι.
ΣΑΛΑΓΙΑΝΝΗΣ Ν.
ΣΠΥΡΟΠΟΥΛΟΣ Ρ.
ΣΤΡΙΦΤΑΡΗΣ Σ.
ΧΡΙΣΤΟΔΟΥΛΑΚΗΣ Ν.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
I' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ A'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ  2000
ΣΥΝΕΔΡΙΑΣΗ  ΙΣΤ'
Πέμπτη 13 Ιουλίου 2000
-----
Αθήνα, σήμερα στις 13 Ιουλίου 2000, ημέρα Πέμπτη και ώρα 10.38' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β' Σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
'Εχω την τιμή να ανακοινώσω στο Τμήμα ότι ο Πρόεδρος της Κοινοβουλευτικής Ομάδας της Νέας Δημοκρατίας κ. Κωνσταντίνος Καραμανλής και εξήντα Βουλευτές του Κόμματός του, κατέθεσαν πρόταση νόμου: "Εγγυήσεις διαφάνειας κατά τη σύναψη συμβάσεων δημοσίων έργων, κρατικών προμηθειών και υπηρεσιών".
Παραπέμπεται στην αρμόδια Διαρκή Επιτροπή.
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
'Εχει ψηφισθεί το νομοσχέδιο επί της αρχής κατά τη χθεσινή συνεδρίαση και εισερχόμαστε στη συζήτηση των άρθρων.
Το νομοσχέδιο αυτό έχει τρία κεφάλαια και νομίζω ότι μπορούμε να συζητήσουμε σήμερα τον κορμό του νομοσχεδίου, το βασικό του θέμα τα αφορώντα στην Επιτροπή Ανταγωνισμού, δηλαδή το πρώτο κεφάλαιο και συνεχίζουμε την Τρίτη.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, όπως θα έχετε διαπιστώσει έχουν κατατεθεί πάρα πολύ σοβαρές τροπολογίες και τροπολογίες που είναι πάρα πολύ μεγάλες σε ύλη που ρυθμίζουν, δηλαδή είναι πάρα πολύ ευρείες τροπολογίες.
ΠΡΟΕΔΡΟΣ (Απόστολος Κακλαμάνης): Κύριε Βουλγαράκη, με συγχωρείτε, έχετε απόλυτα δίκιο. 'Εχω ήδη πει στην Κυβέρνηση ότι θέματα τα οποία μπορούν και αυτοτελώς να εισαχθούν ως νομοσχέδια -γιατί ορισμένες τροπολογίες έχουν θέματα που και η σημασία τους και η έκτασή τους είναι τέτοια, που θα πρέπει κανονικά να έρχονται μαζί και με άλλα ίσως θέματα ως αυτοτελή νομοσχέδια- να τα φέρνει ως τέτοια, ώστε το Σώμα να έχει τη δυνατότητα να συζητήσει, να εμβαθύνει και να διαμορφώσει κατά τον καλύτερο δυνατό τρόπο τους νόμους που επεξεργάζεται και ψηφίζει.
Επομένως δεν θα πρέπει να κατατίθενται τροπολογίες που αφορούν θέματα άσχετα με το νομοσχέδιο, όπως αυτή η τροπολογία που αφορά τα θέματα της συνοριακής φύλαξης των φρουρών κλπ. Αυτή την τροπολογία είπα ήδη στον αρμόδιο Υπουργό να την αποσύρει και να πάει κανονικά στην Επιτροπή Δημόσιας Διοίκησης ως αυτοτελές νομοσχέδιο και να συζητηθεί.
Τώρα θα συνεχίσουμε την Τρίτη τη συζήτηση του νομοσχεδίου και βεβαιότατα πρέπει οπωσδήποτε να δοθεί μία συνεδρίαση για όλα αυτά τα θέματα.
ΓΕΩΡΓΙΟΣ ΒΟΥΛΓΑΡΑΚΗΣ: Υπάρχει επίσης μία τροπολογία, η οποία αφορά το Υπουργείο Αιγαίου.
ΠΡΟΕΔΡΟΣ (Απόστολος Κακλαμάνης): Δεν την έχω δει αυτή.
ΓΕΩΡΓΙΟΣ ΒΟΥΛΓΑΡΑΚΗΣ: Είναι μία τροπολογία με την οποία ζητάει ο Υπουργός Αιγαίου το δικαίωμα να μεταβιβάζει ελευθέρως την κυριότητα ή να παραχωρεί ένα πλωτό πλοίο.
ΠΡΟΕΔΡΟΣ (Απόστολος Κακλαμάνης): Ναι, είναι η πρώτη τροπολογία. 
ΓΕΩΡΓΙΟΣ ΒΟΥΛΓΑΡΑΚΗΣ: Αυτό, πέρα από το ότι είναι στα όρια της αντισυνταγματικότητας και της νομιμότητας δεν είναι και...
ΠΡΟΕΔΡΟΣ (Απόστολος Κακλαμάνης): Εγώ θα τα δω αυτά, κύριε Βουλγαράκη, και προτείνω να συζητήσετε σήμερα αυτά της Επιτροπής Ανταγωνισμού. Την προσεχή Τρίτη θα συζητήσουμε τις υπόλοιπες διατάξεις και θα διατεθεί μία συνεδρίαση για τις τροπολογίες εκτός εκείνης ή εκείνων που και εγώ θα κρίνω και θα συνεργαστώ με τους Υπουργούς μήπως μπορούν να κατατεθούν ως αυτοτελή νομοσχέδια.
ΓΕΩΡΓΙΟΣ ΒΟΥΛΓΑΡΑΚΗΣ: Συνεπώς σήμερα θα συζητήσουμε μόνο το πρώτο κεφάλαιο; 
ΠΡΟΕΔΡΟΣ (Απόστολος Κακλαμάνης): Μάλιστα.
Συμφωνεί το Τμήμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Τμήμα συνεφώνησε. ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, θα ήθελα να υποβάλω μία παράκληση. Επειδή στο Τμήμα αυτό συμμετέχουν πάρα πολλοί νέοι συνάδελφοι και επειδή νομίζαμε ότι θα ξεκινήσει λίγο αργότερα η συνεδρίαση -τουλάχιστον όσον αφορά τη Νέα Δημοκρατία φταίω εγώ σ'αυτό- θα ήθελα να παρακαλέσω αν μπορούν να δευτερολογήσουν τουλάχιστον χωρίς να έχουν πρωτολογήσει.
ΠΡΟΕΔΡΟΣ (Απόστολος Κακλαμάνης): Εντάξει γιατί έχουμε άνεση χρόνου σήμερα.
ΓΕΩΡΓΙΟΣ ΒΟΥΛΓΑΡΑΚΗΣ: Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): 'Αλλωστε εφόσον εγγραφούν μπορούν να δευτερολογήσουν.
ΓΕΩΡΓΙΟΣ ΒΟΥΛΓΑΡΑΚΗΣ: Αν δεν έχουν προλάβει να εγγραφούν, κύριε Πρόεδρε; ΠΡΟΕΔΡΟΣ (Απόστολος Κακλαμάνης): Εντάξει.
Ο εισηγητής της Πλειοψηφίας κ. Οικονόμου έχει το λόγο επί του κεφαλαίου 1 δηλαδή στα άρθρα 1 έως 4.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, κυρίες και κύριοι συνάδελφοι, στο Α' κεφάλαιο υπάρχουν  ζητήματα που αφορούν την Επιτροπή Ανταγωνισμού.   Εδώ διαπιστώνουμε ότι το κυρίαρχο ζήτημα, το οποίο απασχόλησε και την επιτροπή, αλλά και το Τμήμα, είναι η κατάργηση του 2α, έτσι όπως τέθηκε και από συναδέλφους της Aντιπολίτευσεως και η σύνθεση της επιτροπής.  Είναι γεγονός ότι η κατάργηση του 2α, άρθρο 1 παράγραφος 1, έχει σχέση με την προσπάθεια αποφυγής μιας γραφειοκρατικής δουλειάς και εργασίας της επιτροπής που την απασχόλησε τα προηγούμενα χρόνια.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Η εμπειρία δείχνει ότι από τις πολλές περιπτώσεις που εξέτασε, μόνο δύο ήταν ουσιαστικές που είχαν αντικείμενο ενασχόλησης της επιτροπής. Αυτό που έχει σημασία είναι να έχει χρόνο η επιτροπή να ασχοληθεί με τα ουσιαστικά προβλήματα και ζητήματα που την αφορούν, όπως ζητήματα σύμπραξης και εναρμονισμένων πρακτικών εταιρειών, που έχουν δεσπόζουσα θέση στην αγορά και αποφυγή του αθέμιτου ανταγωνισμού των εταιρειών.  Είναι σημαντικό  ότι στην παράγραφο 4 του άρθρου 1 μπαίνει ένα πλαφόν στο ποιες ουσιαστικά είναι αυτές οι εταιρείες, με την προϋπόθεση ότι καταλαμβάνουν το 35% της αγοράς, στην οποία κινούνται. Προβλέπεται και κεφάλαιο εκατόν πενήντα εκατομμυρίων ευρώ.
Αυτά είναι στοιχεία που δίνουν το περίγραμμα στο οποίο πρέπει να κινηθεί η επιτροπή στην ενασχόλησή της. Και βέβαια δεν θα πρέπει να ασχολείται με υποδεέστερες περιπτώσεις, οι οποίες, σε τελική ανάλυση, έχουν αποδειχθεί ότι μπορούν να λυθούν και από τα πολιτικά δικαστήρια. Είναι αστικές διαφορές, θέματα τα οποία δεν μπορεί να αφορούν την Επιτροπή Ανταγωνισμού. Αν αυτές τις περιπτώσεις η επιτροπή τις βάζει στο αρχείο και δεν τις εξετάζει, μπορεί να αποτελούν ένα πρόβλημα όταν θα πάνε στα δικαστήρια αυτές οι εταιρείες. Νομίζω ότι η απάλειψη του 2α βοηθάει και δεν δυσκολεύει τις μικρομεσαίες επιχειρήσεις. Θεωρώ ότι έτσι απαντήθηκε η αγωνία συναδέλφων, όσον αφορά την τύχη των μικρομεσαίων επιχειρήσεων.
Είναι σημαντικό το ότι θεσπίζονται πόροι για την επιτροπή το ένα τοις χιλίοις πάνω στο ιδρυτικό κεφάλαιο ή επί του ποσού της αύξησης του  κεφαλαίου. Νομίζω ότι αποτελούν σημαντικούς πόρους για τη λειτουργία της.  Επειδή θα έχουμε και πόρους στην επιτροπή -αυτό είναι στην παράγραφο 8 του άρθρου 1- υπάρχει πλέον και κανονισμός διαχείρισης, όπου καθορίζει το πώς διαχειρίζονται από την επιτροπή τα ποσά αυτά. Επίσης η αναφορά στη Βουλή μια φορά το χρόνο και η παρουσία και ο έλεγχος από δυο ορκωτούς λογιστές, νομίζω ότι διασφαλίζουν και τη διαφάνεια στη λειτουργία της.
Η σύνθεση της επιτροπής στην παράγραφο 9 του ιδίου άρθρου είναι ένα άλλο σημείο το οποίο απασχόλησε και την επιτροπή και το Τμήμα. Σαφέστατα η τελική πρόταση του Υπουργού, που προτείνει και εκπροσώπους,  δίνει τη δυνατότητα στην εκπροσώπηση φορέων. Η προσωπική μου άποψη είναι ότι δεν εξασφαλίζει την ανεξαρτησία της επιτροπής. 'Οπως είπα και στην πρωτομιλία μου επί της αρχής, η ανεξαρτησία δεν είναι ένα μεταφυσικό θέμα, όσον αφορά την επιτροπή, αλλά έχει να κάνει με τη λειτουργία της.
Αφού όμως, τα κόμματα της Αντιπολιτεύσεως πιστεύουν ότι οι εκπρόσωποι των φορέων εξασφαλίζουν και την ανεξαρτησία της επιτροπής, ικανοποιείται το αίτημα. Βέβαια η επιχειρηματολογία ότι είναι μέση λύση το να προτείνονται τρεις από τους φορείς και να επιλέγει έναν ο Υπουργός, νομίζω ότι δεν ευσταθεί, γιατί σε τελική ανάλυση πρέπει να δούμε και τα τυπικά προσόντα αυτών που προτείνονται. Και εκεί μπαίνει πάλι επί της ουσίας τι είναι ανεξάρτητο. Δεν σημαίνει ότι αυτός που ορίζει ο Υπουργός δεν μπορεί να κινηθεί με μια ανεξαρτησία όταν πληροί και τους τυπικούς όρους των στοιχείων που πρέπει να έχει, αλλά και όταν επιτελεί το έργο του σωστά.
Σας είπα ότι η ευρωπαϊκή πρακτική είναι πολύ συγκεκριμένη και πέραν των ευρωσκεπτικιστών, οι υπόλοιποι οι οποίοι πιστεύουμε στην Ευρώπη, καλό είναι να παρακολουθούμε τέλος πάντων τι γίνεται εκεί.
Στην παράγραφο 10, έχουμε τα προσόντα του προέδρου, τα οποία καθορίζονται σαφέστατα.
Στο άρθρο 11, έχουμε τον κώδικα δεοντολογίας που θεσπίζεται όσον αφορά τη λειτουργία της επιτροπής.
Στο άρθρο 12 έχουμε τον κανονισμό λειτουργίας και διαχείρισης. Εκεί αναφέρονται θέματα για την εσωτερική λειτουργία, τον τρόπο διαχείρισης, κωλύματα και εξαιρέσεις του προέδρου και μελών της γραμματείας.
Στο άρθρο 13 προβλέπεται ότι η Γενική Γραμματεία Εμπορίου μπορεί να υποβοηθάει το έργο της επιτροπής.
Στο άρθρο 15 προβλέπονται 80 θέσεις προσωπικού. Στη συζήτηση της επιτροπής είναι γεγονός ότι όλοι και οι εκπρόσωποι των φορέων που τοποθετήθηκαν, αλλά και οι ομιλητές κατέδειξαν το πρόβλημα και το ζήτημα της ελλείψεως του προσωπικού και της δυσχέρειας στη λειτουργία της επιτροπής απ' αυτήν την έλλειψη. Νομίζω ότι πολύ σωστά ο Υπουργός και η Κυβέρνηση προτείνει αυτήν τη δυνατότητα, να υπάρχει δηλαδή προσωπικό, που να μπορεί να προσφέρει και μάλιστα ειδικευμένο.
Στο άρθρο 16 αναφέρονται οι εργασιακές σχέσεις, που θα έχει το προσωπικό ιδιωτικού δικαίου, αλλά προβλέπονται και μετατάξεις και αποσπάσεις.
Νομίζω ότι το άρθρο 18 είναι σημαντικό, διότι δίνει τη δυνατότητα στην επιτροπή να παρέχει τη γνώμη της με δική της πρωτοβουλία, για θέματα ανταγωνισμού και να μην περιμένει πρόσκλησή της.
Βέβαια στο άρθρο 19 δίνεται η δυνατότητα στην Επιτροπή Ανταγωνισμού να συνεργαστεί με άλλες επιτροπές, όπως τη Ρυθμιστική Αρχή Ενέργειας ή το Ραδιοτηλεοπτικό Συμβούλιο και νομίζω ότι αυτό εκ των πραγμάτων ήταν αναγκαίο να γίνει.
Στο άρθρο 2 του κεφαλαίου 1, θίγεται το ζήτημα που έχει να κάνει με την επαναφορά του 2190, το άρθρο 9, όσον αφορά ζητήματα των εταιρικών εισφορών σε είδος, κατά σύσταση μιας εταιρείας και ο έλεγχος αυτών από τριμελή επιτροπή εμπειρογνωμόνων. Βέβαια αυτό το άρθρο έρχεται να καλύψει και να διορθώσει τη δυσλειτουργία που επέφερε ο 2753/99, τροποποιώντας τον 2190 και νομίζω ότι όταν ένα λάθος διορθώνεται είναι πολύ πιο σημαντικό.
Η σύντμηση της προθεσμίας για την πιστοποίηση καταβολής αύξησης του μετοχικού κεφαλαίου από δυο μήνες σ' ένα μήνα, πάλι στο ίδιο άρθρο, νομίζω ότι είναι σημαντικό γιατί παρακολουθεί τους ρυθμούς της αγοράς και βέβαια σε ειδικό λογαριασμό τράπεζας η κατάθεση του κεφαλαίου από τις εταιρείες, εξασφαλίζει ότι δεν θα έχουμε εικονικές καταθέσεις κεφαλαίων και είναι άλλο ένα μέτρο διαφάνειας για τη λειτουργία της αγοράς.
Το άρθρο 3 αναφέρεται στις ασφαλιστικές εταιρείες. Νομίζω ότι η δυνατότητα να δίνονται εκκαθαριστικά από φορολογικές και ασφαλιστικές υποχρεώσεις για να γίνονται εκποιήσεις, από τα περιουσιακά στοιχεία, νομίζω ότι είναι ένα στοιχείο το οποίο βοηθάει τη λειτουργία στο χώρο των ασφαλιστικών εταιρειών.
Τελειώνω με το άρθρο 4, το οποίο αφορά το πλαφόν αύξησης στο επίπεδο του 2,5% για τα ιδιωτικά σχολεία, αλλά και γενικότερα για το χώρο της ιδιωτικής εκπαίδευσης.
'Εγινε πολύς λόγος αν αυτό το πράγμα έχει σχέση και με τον ανταγωνισμό της αγοράς και τέλος πάντων γιατί γίνεται η αύξηση του 2,5%; Δεν είναι κακό να προσπαθεί κανείς να συγκρατήσει τον πληθωρισμό. Νομίζω ότι όλοι αυτό επιδιώκουν και το θέλουν. Αλλά αυτό είναι το ένα κριτήριο και βέβαια δεν είναι το απόλυτο.
Το δεύτερο κριτήριο είπαμε ότι παρ' ότι αυτή η προστατευτική διάταξη αφορά ένα μικρό ποσοστό του μαθητικού πληθυσμού, η Κυβέρνηση και η πολιτεία έχει την υποχρέωση να τους αγκαλιάζει και να τους παρακολουθεί όλους. Και ας είναι και το 4% των μαθητών. Δεν έχει να κάνει με το ένα ή με το εκατό ή το χίλια. 'Εχει να κάνει με το ότι όσοι είναι σ' αυτό το χώρο της εκπαίδευσης είτε ως μαθητές είτε ως καθηγητές είτε με οποιαδήποτε σχέση ασχολούνται, έχει υποχρέωση η πολιτεία να τους προστατεύει. Και αυτό κάνουμε μην παρέχοντας τη δυνατότητα στους σχολάρχες να κάνουν λιανεμπόριο ή να το δουν σαν σούπερ μάρκετ. Εδώ δεν έχουμε ούτε σούπερ μάρκετ ούτε μεγάλες ιδιωτικές επιχειρήσεις. Εδώ έχουμε σχολεία, έστω και ιδιωτικά. Και υπ' αυτήν την έννοια, λοιπόν, θα είναι υποχρεωμένοι να ακολουθούν στο επίπεδο της ουσίας -τι γνώση και τι μόρφωση προσφέρουν είναι ένα άλλο θέμα- αλλά τουλάχιστον στα δίδακτρα, δεν θα μπορούν να είναι ασύδοτοι. Γι' αυτό, λοιπόν, ορίζεται μέχρι 2,5% αύξηση. Και θεωρώ ότι αυτή η πρόταση είναι αναγκαία ποικιλοτρόπως.  Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Το λόγο έχει ο εισηγητής της Νέας Δημοκρατίας κ. Παπαθανασίου.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, στο άρθρο 1 η διαφωνία μας έχει καταγραφεί στην παράγραφο 1, που καταργεί το άρθρο 2α του ν. 703/77.  Επανέρχομαι σ' αυτό για πολλοστή φορά με την παράκληση να σκεφθεί η Κυβέρνηση το θέμα -από τη στιγμή, που όντως δεν ευσταθεί- ότι οι υποθέσεις αυτού του άρθρου δημιουργούν τέτοια συμφόρηση και τέτοιο πρόβλημα και τέτοιο όγκο εργασίας στην επιτροπή, που να μην της επιτρέπει να ασχοληθεί με σοβαρότερα αντικείμενα. Δεν καταλαβαίνω πραγματικά γιατί επιμένει τόσο πολύ στο να μη δώσει αυτό το όπλο στις μικρομεσαίες επιχειρήσεις.
Είμαστε μία χώρα, που κατά συντριπτική πλειοψηφία έχει μικρομεσαίες επιχειρήσεις. Και ενώ οι μικρομεσαίες επιχειρήσεις ζητούν να έχουν τη δυνατότητα να προσφύγουν στην Επιτροπή Ανταγωνισμού για θέματα που τις αφορούν, εσείς πως αφαιρείτε αυτό το δικαίωμα.
Ειλικρινά δεν καταλαβαίνω γιατί αυτή η επιμονή, όταν μάλιστα εσείς οι ίδιοι έχετε προβλέψει στο σχέδιο νόμου -και επαναλαμβάνω σωστά- μία καινούρια παράγραφο, την 11α, που δίνει το δικαίωμα στην Επιτροπή Ανταγωνισμού με μία υποεπιτροπή που φτιάχνει, με τον Πρόεδρό της και άλλα ένα ή δύο μέλη, υποθέσεις που δεν αφορούν την επιτροπή, που δεν είναι θέματα ανταγωνισμού, που είναι, όπως λέτε εσείς, θέματα αστικών δικαστηρίων να τις βάζει στο αρχείο, χωρίς να τις φέρνει στην Επιτροπή. Η Επιτροπή Ανταγωνισμού έχει αυτό το δικαίωμα με το νόμο. 'Αρα αν όντως είναι θέματα που δεν αφορούν την Επιτροπή Ανταγωνισμού, πολύ εύκολα θα λέει ότι δεν είναι, θα πηγαίνουν στο αρχείο και δεν θα επιβαρύνουν την επιτροπή. 'Ολες-όλες οι υποθέσεις που ήλθαν, έστω και χωρίς αυτήν τη δυνατότητα, τα προηγούμενα πέντε χρόνια ήταν τριάντα πέντε. Και μ' αυτήν τη δυνατότητα, αν από τις τριάντα πέντε οι είκοσι, οι τριάντα τρεις, οι τριάντα τέσσερις ήταν αυτής της μορφής, δεν θα έρχονταν.
Δεν καταλαβαίνω ειλικρινά προς τι αυτή η εμμονή, να καταργήσουμε το άρθρο 2α και να μη δώσουμε τη δυνατότητα, να έχουν αυτό το όπλο, έστω μερικές μικρομεσαίες επιχειρήσεις, που θα θέλουν να προσφύγουν στην Επιτροπή Ανταγωνισμού για να προστατευθούν από άλλες μεγαλύτερες επιχειρήσεις και μάλιστα σε μία αγορά, που είναι ανοιχτή, όπου βλέπουμε πώς μεγεθύνονται οι επιχειρήσεις και τι προβλήματα έχουν οι μικρομεσαίες.  Ειλικρινά το λέω είναι ακατανόητη η επιμονή του Υπουργού σ' αυτήν τη ρύθμιση που, επαναλαμβάνω ούτε την επιτροπή επιβαρύνει κι έχει και τη δυνατότητα να την αποσυμφορήσει με τη διάταξη που ο ίδιος σωστά προβλέπει.
Η παράγραφο 7 του άρθρου 1 μιλά για διοικητική και οικονομική αυτοτέλεια της Επιτροπής Ανταγωνισμού, που πράγματι είναι απαραίτητη. Εδώ προβλέπετε και τους πόρους για να έχει αυτήν την οικονομική αυτοτέλεια. Αλλά επαναλαμβάνω ότι χρειάζεται και πολιτική βούληση γι' αυτό. Δεν πρέπει να περνούν έξι μήνες για να υπογράψετε μια κοινή υπουργική απόφαση, που έχει προβλεφθεί από προηγούμενο νόμο, για να πληρωθούν οι άνθρωποι. Με τη λογική αυτή, αν αυτά γράφονται απλώς στους νόμους και δεν εφαρμόζονται από την πολιτική ηγεσία του Υπουργείου, δεν έχει καμία αξία.  Συμφωνούμε, αλλά να είμαστε και πιο αποτελεσματικοί.
'Ερχομαι τώρα στην παράγραφο 9 που αφορά τη σύνθεση και όπου ο Υπουργός έκανε πράγματι μία ουσιαστική αλλαγή και συμπεριέλαβε και εκπροσώπους των φορέων.
Μία παρατήρηση θέλω να κάνω εδώ. Προβλέπεται η συμμετοχή ενός εκπροσώπου του Νομικού Συμβουλίου, ενός δικαστικού. Με την παλιά ρύθμιση αυτός ο εκπρόσωπος του Νομικού Συμβουλίου ήταν πρόταση της ολομέλειας του Νομικού Συμβουλίου και εδώ τον διαλέγει ο Υπουργός.
Ερωτώ, λοιπόν -για να φαίνεται, που είναι απαραίτητο τώρα στην αρχή, η Επιτροπή Ανταγωνισμού ακόμα πιο διαφανής και ανερξάρτητη- όπως έχουν το δικαίωμα οι άλλοι φορείς και προτείνουν τρεις και διαλέγει ο Υπουργός έναν ή η ΟΚΕ πρότεινε με το παλιό σύστημα έξι και διάλεγε ο Υπουργός, γιατί να μη δώσουμε το δικαίωμα στην ολομέλεια του Νομικού Συμβουλίου να προτείνει τρείς και από αυτούς να διαλέξει ο Υπουργός όποιον θέλει; Γιατί πρέπει να έχουμε περισσότερη εμπιστοσύνη στην κρίση του ενός Υπουργού και όχι στην ολομέλεια ή έστω στη δυνατότητα να διαλέξει ο Υπουργός μεταξύ αυτών που θα προτείνει η ολομέλεια του Νομικού Συμβουλίου; Επαναλαμβάνω ότι οι προηγούμενες προσωπικές επιλογές των προηγούμενων Υπουργών δεν ήταν και οι καλύτερες.  Αυτό απεδείχθη στην πράξη και στον τρόπο που λειτούργησε το σύστημα.
'Αρα όσο πιο πολύ θωρακίζετε την προς τα έξω εικόνα αυτής της ανεξάρτητης Αρχής, κέρδος θα έχετε και εσείς και η Επιτροπή Ανταγωνισμού και όλη η αγορά και όλη η Βουλή που νομοθετεί.
Στο άρθρο 2, που είναι η τροποποίηση των διατάξεων του νόμου περί ανωνύμων εταιρειών, πράγματι είπαμε ότι συμφωνούμε με τη διόρθωση του λάθους που είχε γίνει με τον προηγούμενο νόμο.
Με την καινούρια σύνθεση αποφασίζετε αν θα είναι ένας ή δύο υπάλληλοι του Υπουργείου Ανάπτυξης ή ένας ή δύο ορκωτοί εκτιμητές ή λογιστές και ένας εκπρόσωπος του αρμοδίου επιμελητηρίου που να εκφράζει τις επιχειρήσεις για να έχουν και αυτοί φωνή.
Σωστή είναι η σύνθεση αυτή, απλώς ερωτώ: Δεν θα ήταν πιο σωστό -και γιατί να είναι κάθε φορά στη διακριτική ευχέρεια του Υπουργού- ή ένας ή δύο υπάλληλοι του Υπουργείου Ανάπτυξης ή ένας ή δύο ορκωτοί εκτιμητές και να μην είναι κάθε φορά ένας από δω, ένας από εκεί, ένας απο τις επιχειρήσεις;  Ποιο είναι το κριτήριο αυτό με το οποίο θα αποφασίζετε αν θα έχετε δύο υπαλλήλους του Υπουργείου Ανάπτυξης και κανέναν ορκωτό εκτιμητή ή δύο ορκωτούς εκτιμητές και κανέναν από το Υπουργείο Ανάπτυξης; Γιατί δεν το ξεκαθαρίζετε ευθύς εξαρχής, ένας από το Υπουργείο Ανάπτυξης, ένας ορκωτός εκτιμητής-λογιστής και ένας εκπρόσωπος των επιχειρήσεων μέσω του αρμοδίου επιμελητηρίου; Νομίζω ότι τα πράγματα θα είναι πολύ πιο ξεκάθαρα και κάθε φορά δεν θα είναι και αντικείμενο συζήτησης, αν θα είναι δύο αυτήν τη φορά και γιατί βάλατε δύο και γιατί βάλατε έναν. Προστατευθείτε και εσείς οι ίδιοι από τέτοιες, πάρα πολλές φορές, ανυπόστατες υποψίες. Ξεκαθαρίστε ένας από εδώ, ένας από εκεί και ένας από τα επιμελητήρια. Νομίζω ότι είναι το πιο σωστό από όλα.
Τώρα στο θέμα που αφορά τις ασφαλιστικές επιχειρήσεις, επαναλαμβάνω ότι συμφωνώ με τη ρύθμιση που επιλύει ένα πρακτικό πρόβλημα. Σας είχα πει όμως και στην επιτροπή και επαναλαμβάνω ότι υπάρχει άλλο ένα πρακτικό πρόβλημα, που αν δεν το λάβετε υπόψη σας και νομίζω ότι δεν το έχετε προσέξει αρκετά, θα το συναντήσετε στην πράξη.
Ο έφορος δεν έχει το δικαίωμα να εγγράφει υποθήκη σε ακίνητα ασφαλιστικών εταιρειών, τα οποία αποτελούν ασφαλιστική τοποθέτηση των εταιρειών αυτών. Δηλαδή τι είναι αυτά τα ακίνητα; Είναι υποχρεωτική τοποθέτηση χρημάτων των ασφαλισμένων σε ακίνητα και δεν είναι ιδιοκτησιακό καθεστώς με την έννοια ότι είναι περιουσιακό στοιχείο της ίδιας της ασφαλιστικής εταιρείας. Ο έφορος, λοιπόν, δεν έχει το δικαίωμα να εγγράφει υποθήκη εκεί. Πολλές φορές όμως το κάνει και το κάνει αυθαίρετα, χωρίς να έχει εκ των προτέρων ερευνήσει αν το ακίνητο στο οποίο εγγράφει υποθήκη για χρέη της ασφαλιστικής εταιρείας, είναι ιδιοκτησία της ή είναι ασφαλιστική τοποθέτηση ασφαλισμένων. Με την τροπολογία αυτήν που κάνετε προσθέστε ότι κάθε προσημείωση ή υποθήκη, εφόσον γίνεται επί περιουσιακών στοιχείων που είναι τοποθετημένα σε ασφαλιστική τοποθέτηση, είναι άκυρη. Διότι στην πράξη θα δείτε -και υπάρχει αυτήν τη στιγμή πραγματικό γεγονός- ότι υπάρχει ασφαλιστική εταιρεία στο οποίο θέλει να εκποιήσει περιουσιακό της στοιχείο για να πληρώσει τους ασφαλισμένους, που το περιουσιακό αυτό στοιχείο είναι όντως ασφαλιστική τοποθέτηση και στο οποίο είναι εγγεγραμμένη υποθήκη. Και τι πρέπει να κάνει; Θα πρέπει να προσφύγει στα φορολογικά δικαστήρια να αποδείξει ότι αυτά τα περιουσιακά στοιχεία είναι ασφαλιστική τοποθέτηση για να αρθεί η υποθήκη ή να θεωρηθεί άκυρη. Γιατί δεν το προβλέπατε από πριν; Τι θα συμβεί με αυτό; Αυτό στην ουσία θα αναγκάσει τον έφορο, πριν εγγράψει την υποθήκη, να ερευνήσει αν νομίμως ή όχι το κάνει. Είναι δύσκολο, λοιπόν, να βάλουμε μία ασφαλιστική δικλείδα, ώστε εάν μεν έχει το δικαίωμα να εγγράψει υποθήκη να το κάνει, αν δεν έχει, να μην το κάνει. Γιατί πρέπει να τρέχουν μετά οι ασφαλισμένοι, διότι στην ουσία αυτοί είναι που "πληρώνουν τη νύφη" μετά. Δεν είναι οι ασφαλιστικές εταιρείες. Δεν πάμε να προστατεύσουμε τις ασφαλιστικές εταιρείες και αυτό να γίνει σαφές.
Τέλος, στο άρθρο 4, περί διδάκτρων. 'Εχει γίνει πολύ συζήτηση. Εγώ πάντως δεν πήρα απάντηση, κυρία Υφυπουργέ, χθες, σχετικά με το ερώτημά μου. Θα συμφωνήσω βέβαια ότι δεν πρέπει οι αυξήσεις να είναι ασύδοτες. Σε όλους τους άλλους κλάδους είτε είναι σούπερ μάρκετ είτε είναι ντομάτες είτε είναι μακαρόνια, όπως ειπώθηκε την άλλη φορά, το Υπουργείο, εδώ και καιρό, έχει ξεκινήσει μία άτυπη διαδικασία, που όμως, έχει αποδειχθεί στην πράξη πολύ αποτελεσματική και μάλιστα αυτό έγινε και εν όψει του στόχου επιτεύξεως του χαμηλού πληθωρισμού για να πετύχουμε και το κριτήριο του Μάαστριχτ.  Μία άτυπη, λοιπόν, συζήτηση, μεταξύ των φορέων για αυτοσυγκράτηση, που σιγά σιγά οδηγεί και στη λογική της απελευθέρωσης της αγοράς. Αυτή η διαδικασία δεν έχει κατηγορηθεί από κανέναν, διότι γίνεται μέσα στα πλαίσια μίας καλής διάθεσης και από τη μία πλευρά και από την άλλη.
Γιατί δεν το κάνετε αυτό και εδώ; Γιατί σε όλα τα άλλα είναι εφικτό και εδώ δεν γίνεται; Εάν οι συγκεκριμένοι δεν ανταποκρίθηκαν, να το πείτε.  Επειδή όμως οι πληροφορίες δεν είναι αυτές, αλλά ότι στις συζητήσεις που κάνατε, άλλα νούμερα από αυτά είχατε συμφωνήσει -επαναλαμβάνω όμως, ότι εγώ δεν μένω στη λογική του αριθμού, εάν είναι 2,5 ή 3,5 ή οτιδήποτε άλλο- δεν καταλαβαίνω αυτήν τη διαδικασία, το να έρχεται η Βουλή και να νομοθετεί για να προστατέψει τους ευπόρους -και το ξαναλέω- ιδίως για ένα σοσιαλιστικό κόμμα. Το πρόβλημα είναι υπαρκτό. Η ζήτηση για την ιδιωτική παιδεία είναι μεγαλύτερη και αυτό είτε μας αρέσει  είτε δεν μας αρέσει είναι αποτέλεσμα της κατάντιας της δημόσιας παιδείας. Κανείς δεν θα ήθελε να πληρώνει εάν ήταν ίδια η παιδεία.  Πρέπει να ελεγχθεί ο πληθωρισμός και να προστατευθεί, αφού ούτως ή άλλως καλώς ή κακώς φθάσαμε εδώ στην ασυδοσία ορισμένων. Αλλά εγώ ρωτώ, έχετε εξαντλήσει το διάλογο που τον κάνετε ούτως ή άλλως για άλλα θέματα; ΠΡΟΕΔΡΕΥΩΝ (Κωσταντίνος Γείτονας): Σας ευχαριστώ κύριε συνάδελφε. Το λόγο έχει ο Κοινοβουλευτικός Εκπρόσωπος του ΚΚΕ κ. Στριφτάρης. ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, δεν έχω να πω πολλά πράγματα.  Για το άρθρο 1 για την περίφημη Επιτροπή Ανταγωνισμού. Για εμάς είναι καθαρό γιατί καταργείται πραγματικά το άρθρο 2 και η Κυβέρνηση θέλει να ασχοληθεί μόνο με τις μεγάλες επιχειρήσεις και εκεί, όχι για να πάρει μέτρα επειδή παραβιάζουν και τυπικά τους νόμους, αλλά ουσιαστικά για να μην βρεθεί κανένας άτακτος και φυσικά να μπορεί να ρυθμίζει και να βρίσκει έναν τρόπο να συμβιβάζονται οι μεγάλες επιχειρήσεις και να αποφεύγονται παρατράγουδα στην αγορά, όχι βέβαια που θα ωφελούσαν τους πολίτες, αλλά θα χάλαγαν τη μόστρα των μεγάλων επιχειρήσεων. Γι'αυτό ακριβώς και δεν καταλαβαίνω, γιατί ο  κ. Παπαθανασίου που είναι έμπορος και ξέρει αυτά τα πράγματα, απορεί που έβγαλαν αυτό το άρθρο. Είναι καθαρό. 'Ηθελαν να κτυπήσουν τις μικρές επιχειρήσεις.
Θέλω, όμως, να τονίσω και δύο άλλα ζητήματα σε σχέση με αυτήν την επιτροπή. Θα επιμείνω, κύριε Πρόεδρε, ότι όχι μόνο δεν θα δουλεύει ανεξάρτητα, αλλά ουσιαστικά θα υλοποιεί την κυβερνητική πολιτική και από τη σύνθεσή της και εάν θέλετε και επειδή έκανε κάποια υποχώρηση ο Υπουργός και έβαλε κάποιους μαζικούς φορείς να προτείνουν. Τίποτα ουσιαστικά δεν αλλάζει, γιατί σε όλους τους μαζικούς φορείς κάποιος θα είναι και αρεστός της Κυβέρνησης. Από τους τρεις που θα προτείνουν κάποιος θα είναι αρεστός της Κυβέρνησης και αυτόν θα διαλέγει κάθε φορά ο Υπουργός. Δεν λέω για το συγκεκριμένο Υπουργό, αλλά έτσι γίνεται σε όλες τις επιτροπές και η επιτροπή ελέγχεται 100% από την Κυβέρνηση και υλοποιεί ουσιαστικά κυβερνητικές πολιτικές και στα θέματα του ανταγωνισμού, όπως θέλετε εσείς να το λέτε.
Εμείς δεν πιστεύουμε ότι η ελληνική Κυβέρνηση θέλει να ελέγξει τις μεγάλες επιχειρήσεις. Απλώς να τις διευκολύνει να συγκεντρώσουν και να συγκεντροποιήσουν το χρήμα στα χέρια λίγων μεγάλων επιχειρήσεων και οι μικρές να δεινοπαθούν και όχι μόνο αυτές να οδηγούνται πολλές φορές στη χρεοκοπία ή τουλάχιστον σε μία στασιμότητα, που αν παραμείνει για πολύ, ουσιαστικά είναι χρεοκοπία. Να δημιουργούν τεράστια προβλήματα και στην αγορά εργασίας με το γιατί απασχολούν κατά τεκμήριο και όλοι το ξέρουν τη μεγάλη πλειοψηφία του εργατικού δυναμικού της χώρας μας, οι μικρές και σε ένα βαθμό και οι μεσαίες επιχειρήσεις.
Και εμείς όταν λέμε μικρές και μεσαίες επιχειρήσεις δεν εννοούμε αυτές που έχουν εκατό εκατόν πενήντα εργαζόμενους, αλλά αυτές που έχουν μέχρι και πενήντα εργαζόμενους και πρέπει πραγματικά να τους δοθούν ευκαιρίες να συντηρηθούν, ώστε να προσφέρουν  στην ελληνική οικονομία. Για όλα αυτά δεν μπορούμε να ψηφίσουμε αυτό το άρθρο.
Με το άρθρο 2 ουσιαστικά επαναφέρεται μια διάταξη, η οποία δεν ξέρω γιατί είχε καταργηθεί και νομίζω ότι είναι θετική αυτή η επαναφορά, όμως δεν καταλαβαίνουμε γιατί η Κυβέρνηση τόσο πρόχειρα νομοθετεί που αναγκάζεται σε πολύ λίγο χρονικό διάστημα να αλλάζει νόμους. Θα μου πείτε έκανε λάθος. Δεν νομίζω ότι έκανε λάθος. Απλώς ήθελε να επιβάλει μια άλλη πολιτική, βρήκε αντίσταση και παίρνει πίσω αυτήν τη νομοθετική ρύθμιση. Δεν θα είχαμε αντίρρηση να ψηφίσουμε αυτό το άρθρο.
Για τα θέματα της ιδιωτικής ασφάλισης, διαφωνούμε ριζικά, γιατί με το να μην είναι υποχρεωμένη να έχει ασφαλιστική ενημερότητα, δεν είμαστε σίγουροι ότι τα ασφαλιστικά ταμεία θα μπορέσουν να πάρουν κάποια από τα χρήματα που θα χρωστάει αυτή η ασφαλιστική εταιρεία. Το ίδιο μπορεί να γίνει και με τη φορολογική ενημερότητα. Από το νομοσχέδιο δεν προκύπτει ότι αν εκποιηθούν από τους εκκαθαριστές ορισμένα στοιχεία, αυτά τα λεφτά θα πάνε σε συγκεκριμένους στόχους για να πληρώσει είτε οφειλέτες είτε εργατικό δυναμικό είτε ασφαλιστικά ταμεία. Ανοίγει δηλαδή ένα παραθυράκι, ώστε να μπορούν οι εκκαθαριστές να πουλάνε περιουσιακά στοιχεία και τα λεφτά να μην πηγαίνουν εκεί που πρέπει να πηγαίνουν. Γι' αυτό δεν μπορούμε να ψηφίσουμε αυτό το άρθρο.
'Οσον αφορά το άρθρο 4 πρέπει να ξεκαθαρίσουμε ότι αναφέρεται όχι μόνο στα ιδιωτικά σχολεία, αναφέρεται στα ινστιτούτα επαγγελματικής κατάρτισης, στα εργαστήρια ελευθέρων σπουδών και στα φροντιστήρια φυσικά που φοιτούν  χιλιάδες νέοι  δυστυχώς έτσι είναι το εκπαιδευτικό σύστημα και η δωρεάν παιδεία στην Ελλάδα και το 2,5% που μπορεί να πεί κανείς ότι είναι λογικό, πολύ φοβούμαστε ότι θα χρησιμοποιηθεί από τους ιδιοκτήτες όλων αυτών είτε ΙΕΚ είτε φροντιστηρίων  είτε εργαστηρίων ελευθέρων  σπουδών, να συμπιέσουν τους μισθούς των εργαζομένων σε αυτά τα ιδρύματα.  Τίποτε άλλο δεν θα πετύχουν. Κάθε χρόνο αυτό γίνεται. Και κάθε χρόνο τα δίδακτρα αυξάνουν κατά 5%, 10% και 15%. Αυτό το ξέρει πολύ καλά η Κυβέρνηση και δεν θέλει να χρησιμοποιήσει τους μηχανισμούς, που έχει και είναι αδύνατον με αυτούς τους μηχανισμούς που έχει να ελέγξει όλη αυτήν την γκάμα που περιλεμβάνει αυτό το άρθρο.
Επειδή το θεωρούμε κοροϊδία για τον ελληνικό λαό δεν μπορούμε να ψηφίσουμε αυτό το άρθρο. Θα είμαστε αρνητικοί.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, το μεγάλο θέμα σε αυτά τα τέσσερα άρθρα είναι η Επιτροπή Ανταγωνισμού, ένας θεσμός που οφείλαμε όλοι να τον στηρίξουμε, να διαμορφωθεί κατά τέτοιο τρόπο ώστε να εξασφαλίζει μια ευρύτερη  συναίνεση και να μπορεί να έχει κύρος και αξιοπιστία, για να μπορέσει να επιδράσει στη διασφάλιση του ελεύθερου ανταγωνισμού στις αγορές. Δυστυχώς όμως από την πλευρά της Κυβέρνησης, του κυρίου Υπουργού και της κυρίας Υφυπουργού δεν επεδείχθη η ανάλογη διάθεση προς αυτήν τη κατεύθυνση. Τονίσαμε ότι είναι  προς θετική κατεύθυνση το γεγονός ότι, μετά από πίεση, η Επιτροπή Ανταγωνισμού θα μπορεί να συμπεριλαμβάνει εκπροσώπους που θα υποδεικνύονται από φορείς, ιδιαίτερα από τους φορείς της  Γενικής Συνομοσπονίας Επαγγελματοβιοτεχνών Ελλάδας και της Εθνικής Συνομοσπονδίας Ελληνικού  Εμπορίου.
Δηλαδή, δύο χώρους, δύο κλάδους που κατ' εξοχήν έχουν συμφέρον να αγωνίζονται κατά των μονοπωλιακών καταστάσεων στην αγορά, γιατί απ' αυτές τις καταστάσεις είναι κατ' εξοχήν θύμα η ελληνική μικρομεσαία επαγγελματοβιομηχανική επιχείρηση και το ελληνικό εμπόριο. 'Ομως και σ' αυτήν τη ρύθμιση, που κινείται σε μία θετική κατεύθυνση, δεν βλέπουμε ο κύριος Υπουργός να τολμά να κάνει μία τομή. Και εδώ θέλει να έχει το πάνω χέρι. Δηλαδή, τι κάνει; Ζητά από τους φορείς να υποδείξουν τρεις εκπροσώπους εκ των οποίων ο κύριος Υπουργός θα διορίζει τον έναν, έτσι ώστε να διασφαλίζει και πάλι το πάνω χέρι η Κυβέρνηση στον έλεγχο αυτής της επιτροπής.
Δεν καταλαβαίνουμε γιατί δεν επιδεικνύει τη δέουσα εμπιστοσύνη σε φορείς με ιστορική διάρκεια και συνεισφορά σ' αυτήν τη χώρα, να υποδείξουν αυτοί τον εκπρόσωπό τους, όπως το έκαναν πριν, και να παίξει αυτός το ρόλο του απερίσπαστος, χωρίς να θεωρεί ότι έχει υποχρέωση στον Υπουργό ότι τον επέλεξε εκ των τριων και ως εκ τούτου να δίνεται η δυνατότητα να διαβληθεί το κύρος αυτής της επιτροπής.
Παρ' όλα αυτά η πλειοψηφία των υπολοίπων διορίζεται και πάλι από τον Υπουργό. Οι υπόλοιποι εκ των φορέων διορίζονται από τον Υπουργό χωρίς να λογοδοτεί πουθενά, 
ΓΕΩΡΓΙΟΣ ΒΟΥΛΓΑΡΑΚΗΣ:....(δεν ακούστηκε) 
ΠΑΝΑΓΙΩΤΗΣ ΛΑΦΑΖΑΝΗΣ: Αφήστε τον ιμπεριαλισμό. Τη συναίνεση να δείτε την οποία καθημερινά διαβλέπω εδώ πέρα με το ΠΑΣΟΚ. Δεν είμαι κατά της συναίνεσης, όπως είπε ο κ. Σπυρόπουλος, εν γένει, αλλά θα με ενδιέφερε αν εξασφαλιζόταν σ' ένα δημοκρατικό περιεχόμενο και σε μια λογική, που θα ήταν προοδευτική.
Αλλά τώρα συναινεί η Νέα Δημοκρατία σε μια αντίληψη διορισμού, μιας επιτροπής καίριας σημασίας για την αγορά, από την Κυβέρνηση. Λυπάμαι πολύ αλλά έτσι δείχνετε την πρακτική που θα ακολουθήσετε αν και όποτε έρθετε εσείς στην Κυβέρνηση. Θέλετε να έχετε τον ασφυκτικό έλεγχο των ανεξάρτητων κατά τα άλλα επιτροπών, όπου θα διορίζετε, θα ορίζετε και θα τις βαφτίζετε "ανεξάρτητες" και έτσι θα επιτελείτε ένα πολιτικό και κομματικό ρόλο μέσω αυτών και δεν θα μπορείτε και να ελέγχεστε. Αυτό επιχειρείτε και γι' αυτό συναινείτε. Αλλιώς δεν μπορώ να καταλάβω τη λογική σας. Γιατί συμφωνείτε στο να διορίζεται η πλειοψηφία από τον κύριο Υπουργό; Γιατί συμφωνείτε ακόμα και για τους εκπροσώπους των φορέων να τους επιλέγει ο Υπουργός; Μας μίλησε ο κύριος Υπουργός για την ευρωπαϊκή πρακτική. Του εξήγησα ότι δεν είναι έτσι και είναι λάθος τα στοιχεία που του εδόθησαν. Φυσικά η κάθε χώρα έχει το δικό της πολιτικό σύστημα, που λειτουργεί και δεν μπορεί να έχει κανείς ένα γενικό μοντέλο. Είπα όμως ότι στη Γερμανία δεν είναι έτσι όπως τα ανέφερε. 'Εχει ισοβιότητα η Επιτροπή Ανταγωνισμού, που είναι μεγάλο θέμα. Και μιλάμε για τη γερμανική διοίκηση και όχι για την ελληνική. Στην Ιταλία υπάρχει διακομματική σύνθεση της επιτροπής. Στη Δανία η πλειοψηφία επιλέγεται από τους φορείς. Εμείς όμως, παίρνουμε τα χειρότερα εκ των παραδειγμάτων της Ευρωπαϊκής 'Ενωσης ως συνήθως, αντί να παίρνουμε τα καλύτερα τα πιο αντιπροσωπευτικά και τα πιο δημοκρατικά.  Διαφωνούμε, λοιπόν, πλήρως μ' αυτήν τη λογική των ανεξάρτητων αρχών και ειδικά της Επιτροπής Ανταγωνισμού. Είναι επιτροπές διορισμένες από την Κυβέρνηση και "φύλλο συκής" για την κομματική και κυβερνητική πολιτική και επομένως δεν μπορούν να παίξουν το ρόλο τους. Και αυτό, ανεξαρτήτως των προσώπων.
Φυσικά, κύριοι συνάδελφοι του ΠΑΣΟΚ, δεν σημαίνει ότι αν έχει μία ευρύτερη συναίνεση ο ορισμός μιας επιτροπής, κατ' ανάγκη θα είναι και ανεξάρτητη. Αλλά θεσμικά τουλάχιστον διασφαλίζουμε ότι θα έχει μεγαλύτερη δυνατότητα να κινηθεί με ανεξαρτησία στον έλεγχο της αγοράς.  Τίποτα δεν είναι πανάκεια αλλά ένας θεσμός που είναι συναινετικός και αντιπροσωπευτικός που έχει μια διακομματική βάση και συναίνεση, που έχει μία ευρύτερη συγκατάθεση, ασφαλώς είναι πιο αξιόπιστος για να παίξει το ρόλο του.
Και όμως, εδώ φαλκιδεύεται συνεχώς αυτή η λογική των ανεξάρτητων κατά τα άλλα αρχών και το λέω αυτό παρ' ότι είναι μέγα θέμα το τι εξυπηρετούν αυτές οι ανεξάρτητες αρχές. Τι ρόλο παίζουν και αν βοηθούν και εξυπηρετούν την πολιτική ή είναι αποτέλεσμα της κρίσης και της αναξιοπιστίας της, οπότε στεγανοποιούνται η οικονομία και οι αγορές από την πολιτική, διότι τάχα οι πολιτικοί δεν μπορούν να παίξουν το ρόλο τους έναντι αυτών. Αλλά αυτό είναι ένα άλλο κεφάλαιο.
Θα ήθελα επίσης να προσθέσω και εγώ, τη διαμαρτυρία μου και την αντίθεσή μου στην κατάργηση του άρθρου 2α. Η κατάργηση αυτή, όπως είπαν και οι προηγούμενοι, συμφωνώ ότι πλήττει κατ' εξοχήν τις μικρομεσαίες επιχειρήσεις. Δεν τις διευκολύνει. Επιτρέψτε μου όμως να πω ότι το πρόβλημα με την κατάργηση του 2α δεν είναι μόνο η μικρομεσαία επιχείρηση, είναι και η παραγωγική διαδικασία και μπορεί να είναι και η βιομηχανία.  Ξέρετε ότι σήμερα οι εναρμονισμένες πρακτικές κινούνται κυρίως στο επίπεδο των μεγάλων πολυεθνικών εμπορικών αλυσίδων που δεσπόζουν και ελέγχουν την αγορά. Δυστυχώς αυτές οι μεγάλες πολυεθνικές εμπορικές αλυσίδες πνίγουν ακόμη και τη βιομηχανία με αθέμιτες πρακτικές, εκβιασμούς, παροτρύνσεις και κατευθύνσεις, οι οποίες υποδεικνύουν τους όρους με τους οποίους θα κινείται η βιομηχανία σε διάφορες κατευθύνσεις, προκειμένου να εξυπηρετούνται τα δικά τους εμπορικά συμφέροντα.
Αυτή η διάταξη θα μπορούσε να αξιοποιηθεί και από τη βιομηχανία, σε μία λογική του να αντιταχθεί στον ισχυρό ρόλο και την ισχυρή θέση, την οποίαν έχουν οι μεγάλες εμπορικές αλυσίδες στην αγορά. Θα ήθελα να σημειώσω επ' αυτού την πολύ επεξεργασμένη, θα έλεγα, αναλυτική, αλλά και αξιόλογη τοποθέτηση, η οποία γίνεται από τους εκπροσώπους της Γ.Ε.Σ.Ε.Β.Ε.Ε. και της Ε.Σ.Ε.Ε. επί του θέματος του άρθρου 2α.
Λέγεται από αυτούς: "Η διάταξη αυτή εισήχθη στην ελληνική έννομη τάξη -επιτρέψτε μου να το διαβάσω, γιατί είναι πολύ σημαντικό και ίσως οι περισσότεροι συνάδελφοι και η κυρία Υφυπουργός να μην το έχουν υπόψη τους- κατ' απομίμηση της γαλλικής και γερμανικής νομοθεσίας". Δηλαδή υπάρχει και αντίστοιχο ευρωπαϊκό πρότυπο όπου υπάρχουν τέτοιες διατάξεις. "Και έχει ως σκοπό την προστασία κυρίως των μικρομεσαίων επιχειρήσεων, της βιομηχανίας, της βιοτεχνίας και του εμπορίου από κατάχρηση εκ μέρους των προμηθευτών ή πελατών τους, της σχέσεως οικονομικής εξαρτήσεως, στην οποία βρίσκονται οι μικρομεσαίες επιχειρήσεις.
Η κατάχρηση αυτή εμφανίζεται με τρεις κυρίως μορφές: Επιβολή αυθαίρετων όρων συναλλαγών, καταχρηστικών ρητρών, διακριτική και άνισος μεταχείρηση, αιφνίδια και αναιτιολόγητος καταγγελία της συμβάσεως εκ μέρους της ισχυράς επιχειρήσεως. Η συχνότερα απαντόμενη στην πράξη και σημαντικότερη για την προστασία του ελεύθερου ανταγωνισμού περίπτωση είναι η πρώτη.
Αυθαίρετος όρος είναι, παραδείγματος χάρη, ο όρος σύμφωνα με τον οποίον η ισχυρά επιχείρηση επιβάλλει στην εξαρτώμενη επιχείρηση να συνεργαστεί για άλλες ανάγκες της με τρίτη συγκεκριμένη επιχείρηση όχι της επιλογής της, αλλά της επιλογής της ισχυράς επιχειρήσεως. Η δε συνεργασία αυτή συνεπάγεται υψηλότερο κόστος σε σχέση με το κόστος, που θα μπορούσε η εξαρτώμενη επιχείρηση να επιτύχει στην ελεύθερη αγορά".  Αντιλαμβάνεστε, λοιπόν, πόσο χρήσιμη θα ήταν αυτή η διάταξη και δεν θα επιβάρυνε καθόλου την Επιτροπή Ανταγωνισμού στο γενικότερο έργο της. Για το άρθρο 2 δεν έχω ουσιαστικές παρατηρήσεις. Κινείται σε θετική κατεύθυνση παρά το γεγονός -και θέλω να το επισημάνω εδώ- ότι θέματα όπως αυτά της αύξησης του μετοχικού κεφαλαίου πρέπει, να τύχουν μιας ευρύτερης προσοχής και μιας διαφορετικής αντιμετώπισης, και όχι αποσπασματικών ρυθμίσεων όπως εδώ. Διότι οι αυξήσεις του μετοχικού κεφαλαίου, που έχουν πάρει διαστάσεις πλέον, δεν κινούνται στη λογική των επενδύσεων, δεν κινούνται στη λογική της ανάπτυξης, αλλά πολλές φορές χρησιμοποιούνται για κάθε είδους κερδοσκοπικά και άγρια επιχειρηματικά παιχνίδια, που δεν έχουν σχέση με τους στόχους της αύξησης του μετοχικού κεφαλαίου.  Τελειώνοντας, κύριε Πρόεδρε, θα ήθελα να πω και δύο λόγια για το άρθρο 4 για τα δίδακτρα. Είναι σε θετική κατεύθυνση το 2,5% που επιβάλλετε. Αλλά πιστεύουμε ότι το θέμα με αυτό το άρθρο δεν είναι το 2,5%, που είναι σωστό, αλλά είναι ότι δεν υπάρχουν οι μηχανισμοί για να ελεχθεί αυτό το 2,5%. Και ξέρετε ότι στα ιδιωτικά σχολεία, τα φροντιστήρια, τους βρεφονηπιακούς σταθμούς επικρατεί καθεστώς μαύρης αγοράς. Τα επίσημα νόμιμα δίδακτρα είναι τόσα, πρέπει όμως να δώσεις κάτω από το τραπέζι λεφτά προκειμένου να γίνει αποδεκτό το παιδί σ' ένα ιδιωτικό σχολείο.
Σ' αυτό το θέμα δεν απαντάει το άρθρο σας και αυτό είναι το ουσιαστικό. Να μας πείτε ποιοι είναι οι μηχανισμοί ελέγχου, ποιοι είναι οι μηχανισμοί διασφάλισης αυτού του 2,5%. Και το ξέρετε πολύ καλά ότι δεν εφαρμόζεται ότι παραβιάζεται ασύστολα και κατάφορα. Ψηφίζετε ένα άρθρο προκειμένου να λέτε ότι κάτι κάνετε, αλλά αν δεν εξασφαλίσετε ότι θα εφαρμοστεί, θα είναι δώρο άδωρο. Και αυτό είναι το μείζον θέμα, στο οποίο νομίζω ότι χρειάζεται να μας δώσετε μια απάντηση.  Σας ευχαριστώ.  
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Η Υφυπουργός Ανάπτυξης κ. Αποστολάκη έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε,...
ΠΡΟΕΔΡΕΥΩΝ (Κωνσταντίνος Γείτονας): 'Εχω δώσει το λόγο, κύριε Βουλγαράκη.
ΓΕΩΡΓΙΟΣ ΒΟΥΛΓΑΡΑΚΗΣ: Να διευκολύνω, κύριε Πρόεδρε. Μήπως είναι προτιμότερο να τοποθετηθούν οι Βουλευτές προηγουμένως για να ακούσει η κυρία Υπουργός τους Βουλευτές; 
ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός ζήτησε το λόγο και τον δικαιούται.
ΓΕΩΡΓΙΟΣ ΒΟΥΛΓΑΡΑΚΗΣ: Φυσικά τον δικαιούται. Απλώς λέω, μήπως είναι σκόπιμο η Κυβέρνηση να τοποθετηθεί, αφού ακούσει και τους Βουλευτές.  
ΠΡΟΕΔΡΕΥΩΝ (Κωνσταντίνος Γείτονας): Ορίστε, κυρία Υπουργέ. ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Θα τους ακούσω, κύριε Βουγλαράκη, με πολλή προσοχή και αν χρειαστεί θα επανέλθω.
Στο τέλος, κύριε Πρόεδρε, θα αναφερθώ σε κάποιες επαναδιατυπώσεις συνολικά στο πρώτο κεφάλαιο. Θα ήθελα όμως να κάνω κάποια σχόλια και να απαντήσω σε όσα οι κύριοι Βουλευτές ανέφεραν μέχρι τώρα για το πρώτο κεφάλαιο του σχεδίου νόμου "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις".
Και κατ' αρχήν στο άρθρο που αναφέρεται στην Επιτροπή Ανταγωνισμού, αρχίζοντας από το 2α που βλέπω ότι υπάρχει μια εμμονή και μια αδυναμία αντίληψης του Σώματος, του κινήτρου της Κυβέρνησης στο πλαίσιο αυτής της τροποποίησης.  Για μια ακόμη φορά θα κάνω μια προσπάθεια να εξηγήσω τους λόγους που καθιστούν αυτήν την τροποποίηση απαραίτητη και ιδιαίτερα σημαντική για τη λειτουργικότητα και την αποτελεσματικότητα της Επιτροπής Ανταγωνισμού.
Η καταργούμενη διάταξη απαγόρευε την καταχρηστική εκμετάλλευση σχέσης οικονομικής εξάρτησης. 'Ενα θέμα το οποίο ρυθμίζεται από το 281 του Αστικού Κώδικα, ένα θέμα το οποίο ουσιαστικά αφορά αστικές διαφορές αποκλειστικής αρμοδιότητας πολιτικών δικαστηρίων. Αυτό το αναφέρω και ως απάντηση στην πρόταση του κ. Παπαθανασίου ότι με το 11α και με τη δυνατότητα της επιτροπής να θέτει στο αρχείο υποθέσεις που δεν είναι μείζονος σημασίας και που δεν αποτελούν αντικείμενο της Επιτροπής Ανταγωνισμού, θα μπορούσε να αντιμετωπισθεί. Δεν θα μπορούσε να αντιμετωπισθεί γιατί ex lege δεν αποτελεί αντικείμενο της Επιτροπής Ανταγωνισμού. Και υπ' αυτήν την έννοια το τονίζω και  πάλι, θα αποτελούσε ένα δυσμενές πρόκριμα για εκείνους τους μικρούς επιχειρηματίες για τους οποίους θέλω να σας διαβεβαιώσω ότι τουλάχιστον έχουμε την ίδια ευαισθησία με σας, σε σχέση με την προστασία των συμφερόντων τους, θα αποτελούσε πραγματικά ένα δυσμενές πρόκριμα η αρχειοθέτηση μιας υποθέσεώς τους από την Επιτροπή Ανταγωνισμού και στη συνέχεια η αίτηση ασφαλιστικών μέτρων στα πολιτικά δικαστήρια, υφισταμένου αυτού του δυσμενούς προκρίματος για την υπόθεσή τους.
'Ηθελα να απαντήσω σε σχέση με αυτά τα οποία είπε ο κ. Λαφαζάνης για την ευρωπαϊκή πρακτική την οποία άλλοτε την επικαλούμαστε ως πανάκεια, άλλοτε τη δαιμονοποιούμε.
Εν πάση περιπτώσει όμως να απαντήσω τι συμβαίνει.
Σε σχέση με τη γαλλική επιτροπή ανταγωνισμού ο πρόεδρός της κ. Ζένι, έχει προσφάτως ζητήσει την κατάργηση της ίδιας διάταξης, ακριβώς με το ίδιο αιτιολογικό. 'Οσον αφορά τη γερμανική επιτροπή ανταγωνισμού, επίσης υπάρχει ένας έντονος προβληματισμός σε σχέση με το αν η διάταξη αυτή τελικώς αντιστρατεύεται το περιεχόμενο του κανονισμού 2790/99, που αφορά τις κάθετες συμφωνίες.
Κατά συνέπεια βλέπετε ότι βρισκόμαστε στην πρωτοπορία κύριε, Λαφαζάνη, και οι επιτροπές ανταγωνισμού, αντιστοίχως τόσο της Γαλλίας όσο και της Γερμανίας, στις οποίες αναφερθήκατε, έχουν έναν εντονότατο προβληματισμό σε σχέση με αυτήν τη διάταξη και είναι βέβαιο ότι ο προβληματισμός αυτός θα οδηγήσει μελλοντικά στην κατάργησή της.
Σε σχέση με τη σύνθεση της Επιτροπής Ανταγωνισμού ήθελα να αναφερθώ στην πραγματικά συναινετική διάθεση, την οποία επέδειξε η Κυβέρνηση και την οποία φαντάζομαι ότι συνολικά το Σώμα εκτιμά σε σχέση με τις τροποποιήσεις, τις οποίες ο Υπουργός έκανε δεκτές όσον αφορά τη σύνθεσή της.
Και βεβαίως οι τροποποιήσεις που έγιναν δεκτές, δεν έγιναν δεκτές γιατί η Κυβέρνηση είχε καμία αμφιβολία ή γιατί δέχθηκε τις αιτιάσεις και τις καχυποψίες σε σχέση με την ανεξαρτησία της επιτροπής όσον αφορά την αρχικώς προτεινόμενη σύνθεσή της. Νομίζω ότι κάναμε μία εκτενή συζήτηση στη Διαρκή Επιτροπή. 'Οπως είπα και τότε, επαναλαμβάνω και τώρα, πραγματικά θα έπρεπε να εκτιμούμε περισσότερο το επιστημονικό δυναμικό αυτής της χώρας, να το τιμούμε εμπράκτως, να το τιμούμε με την εμπιστοσύνη μας, αλλά και με τα λόγια μας σε σχέση με όσα υπαινισσόμαστε γι' αυτό. Είναι όμως αλλαγές που έγιναν δεκτές στο πνεύμα και με στόχο την ευρύτερη δυνατή συναίνεση. Βεβαίως είναι αλλαγές οι οποίες εξακολουθούν να αποτελούν αλλαγές εγγύησης και θωράκισης της ανεξαρτησίας της επιτροπής.
'Οσον αφορά την επιλογή του τελικού εκπροσώπου μετά από πρόταση των φορέων, ήθελα εδώ να επισημάνω το εξής. Η Επιτροπή Ανταγωνισμού είναι ένα δικαιοδοτικό όργανο, το οποίο έχει σαφείς αρμοδιότητες και το οποίο λαμβάνει συγκεκριμένες αποφάσεις. Για την αποτελεσματική της λειτουργία έχει ανάγκη από μέλη τα οποία πρέπει να έχουν τα προσόντα εκείνα, που θα εξασφαλίζουν την αποτελεσματική λειτουργία της επιτροπής, που θα εξασφαλίζουν την έκδοση αποφάσεων με κύρος, εμπεριστατωμένων και συγκροτημένων. Και στο πλαίσιο αυτό η τελική κρίση του Υπουργού για τους προτεινόμενους από τους φορείς, είναι εκείνη, η οποία θα παίξει και έναν καθοριστικό ρόλο, διότι μπορεί να χρειάζονται περισσότεροι νομικοί, περισσότεροι οικονομολόγοι. Και στην τελική της σύνθεση ο Υπουργός νομιμοποιείται και μπορεί να έχει έναν αποφασιστικό λόγο στο πλαίσιο ακριβώς της αποτελεσματικότερης λειτουργίας της επιτροπής.
Θέλω να έρθω στη συνέχεια στο άρθρο 2. Να επισημάνω ότι το σύνολο του Σώματος θεωρεί ότι είναι σε μια σωστή κατεύθυνση. Σ' αυτό  που επεσήμανε ο κ. Παπαθανασίου αν δεν κάνω λάθος, γιατί υπάρχει δηλαδή η διάζευξη θα απαντήσω ως εξής: Η φύση των εταιρικών εισφορών, όπως ξέρετε, ανάλογα με το είδος της ανώνυμης εταιρείας και το αντικείμενό της, ποικίλει. Κατά συνέπεια γι' αυτόν ακριβώς το λόγο έχει μπει αυτή η διάταξη. Γι' αυτόν ακριβώς το λόγο αυτή η διάταξη ίσχυε και στον αρχικό ν. 2190/20.
Πρέπει να πούμε ότι καθ' όλη τη διάρκεια λειτουργίας της εκτιμητικής επιτροπής του άρθρου 9, δεν είχαν παρουσιασθεί προβλήματα και υπ' αυτή την έννοια verbatin την επαναφέρουμε.
Το επόμενο εδάφιο του ιδίου άρθρου αφορά τη σύντμηση της προθεσμίας.  Αναφέρθηκα και στη Διαρκή Επιτροπή. Με τις υπάρχουσες διατάξεις και από το πλέγμα των διατάξεων αυτών, η τελική ολοκλήρωση της καταβολής αυξήσεως του μετοχικού κεφαλαίου μιας ανώνυμης εταιρείας μπορεί να φθάσει και τους επτά μήνες, αφού έχουμε πεντάμηνη προθεσμία από την ημερομηνία λήψης της σχετικής απόφασης από το αρμόδιο όργανο της ανώνυμης εταιρείας. Στη συνέχεια έχουμε δύο μήνες για την πιστοποίηση και μετά είκοσι μέρες για την υποβολή του σχετικού πρακτικού πιστοποίησης. Προσπαθήσαμε να συντμήσουμε αυτό το χρόνο εξασφαλίζοντας και την εύρυθμη συνέχιση του δικού μας εποπτικού ρόλου, αλλά και την εύρυθμη λειτουργία της αγοράς χωρίς να δημιουργούμε προβλήματα στη λειτουργία της ανώνυμης εταιρείας. Και σ' αυτήν την κατεύθυνση κινείται αυτήν η διάταξη, που έχει ως αποτέλεσμα τη σύντμηση της προθεσμίας από δύο μήνες σ' ένα μήνα.
Τέλος, το τελευταίο εδάφιο νομίζω ότι είναι ένα εδάφιο που με μια λέξη θα μπορούσε να πει κανείς ότι διασφαλίζει την διαφάνεια την οποία και εγγυόμαστε θεσπίζοντας την υποχρέωση κατάθεσης της αυξήσεως σε ειδικό λογαριασμό.
Θέλω να έρθω στο άρθρο 3, όπου φοβάμαι ότι υπάρχει μία παρεξήγηση και με χαρά θα προσπαθήσω να τη διαλύσω.
Σύμφωνα με το νομοθετικό διάταγμα 400/70 και από το συνδυασμό των διατάξεών του, είναι σαφές ότι τα ακίνητα των ασφαλιστικών επιχειρήσεων τα οποία τίθενται σε ασφαλιστική τοποθέτηση είναι ακίνητα πάνω στα οποία υπάρχουν ειδικά και γενικά προνόμια. Κατά συνέπεια, η εγγραφή υποθήκης ή προσημείωσης από τους προϊσταμένους των ΔΟΥ εκ του νόμου από το συνδυασμό των διατάξεων αυτών, δεν επιτρέπεται.
ΙΩΑΝΝΗΣ ΠΑΠΑΘΑΝΑΣΙΟΥ: Το κάνουν όμως.
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Κατά συνέπεια, δεν είναι δυνατόν η Βουλή νομοθετώντας να προσθέτει στα εδάφια των άρθρων ισχύουσες διατάξεις. 'Οπως είπατε κι εσείς, το γνωρίζουν. Εάν γίνεται -αναφέρατε ένα παράδειγμα- γίνεται μεμονωμένα. Και αυτό το οποίο θα γίνει -και δεσμεύομαι- είναι να σταλούν εγκύκλιοι στις οικονομικές εφορίες να μην προβαίνουν παρανόμως σε ανάλογες εγγραφές. Το παράδειγμα στο οποίο αναφερθήκατε είναι εξαιρετικώς περιορισμένο, γιατί κι εμείς έχουμε στο Υπουργείο ενημέρωση για ότι συμβαίνει. 'Αλλωστε δεν είναι τυχαίο το γεγονός ότι σ' αυτές τις μεμονωμένες και περιορισμένες περιπτώσεις οι προσφεύγοντες στα δικαστήρια δικαιώνονται αμέσως με ανακοπές. Δεν μπορούμε να νομοθετήσουμε τα ήδη νομοθετημένα.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού) Τελειώνω, κύριε Πρόεδρε.
Μπορούμε όμως διοικητικά με εγκυκλίους να υπενθυμίσουμε στους εφόρους ότι δεν μπορούν, βάσει του νόμου, να εγγράφουν υποθήκες ή προσημειώσεις στα ακίνητα ασφαλιστικών επιχειρήσεων που έχουν τεθεί σε ασφαλιστική τοποθέτηση.
Θέλω να απαντήσω και στον κ. Στριφτάρη, σε σχέση με την ανησυχία του. Οι διατάξεις αυτές, κύριε Στριφτάρη, έχουν ως στόχο την ελάφρυνση του επικουρικού κεφαλαίου, ούτως ώστε να μπορεί να ανταποκριθεί στην εξυπηρέτηση των πολιτών και των καταναλωτών, οι οποίοι βρίσκονται αθωράκιστοι έχοντας ασφαλιστεί σε ασφαλιστικές εταιρείες των οποίων η άδεια ανεκλήθη ή πολλές φορές όντες θύματα ατυχημάτων από ανασφάλιστα οχήματα.
'Οπως γνωρίζετε, από το νόμο υπάρχουν προνόμια αποκλειστικά όσον αφορά κατ' αρχήν τους εργαζομένους σε ασφαλιστικές επιχειρήσεις και τα έξοδα εκκάθαρισής. Στη συνέχεια, υπάρχουν γενικά και ειδικά προνόμια τα οποία ρυθμίζουν τόσο οι νόμοι όσο και ο Κώδικας Πολιτικής Δικονομίας. Κατά συνέπεια, η αγωνία και η καχυποψία την οποία εκφράσατε δεν έχει καμία βάση.
Εκτός αυτού θέλω να σας πω ότι εάν δεν προχωρήσουμε σε αυτήν την αναγκαία ρύθμιση, το ακίνητο όντας δεσμευμένο, εφόσον βεβαίως όπως αντιλαμβάνεσθε χωρίς πιστοποιητικό φορολογικής ενημερότητας δεν είναι δυνατή η εκποίησή του, δεν πρόκειται ποτέ,μα, ποτέ να ικανοποιηθεί ούτε το δημόσιο ούτε οι άλλοι δικαιούχοι, οι οποίοι έχουν προνόμιο. 'Αρα εσείς ουσιαστικά προτείνετε την αχρήστευση αυτού του περιουσιακού στοιχείου στο διηνεκές και την εις το διηνεκές δέσμευσή του. Αυτό προσπαθούμε να κάνουμε με αυτή μας τη ρύθμιση.
ΣΠΥΡΙΔΩΝ ΣΤΡΙΦΤΑΡΗΣ: Κατάλαβα τι κάνετε. Αυτό που είπα κάνετε.
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Τέλος έρχομαι στο στο άρθρο 4 για τα δίδακτρα για τα οποία έγινε πολύς λόγος και συνεχίζει να γίνεται λόγος και με χαρά θα προσθέσω κι εγώ το δικό μου λόγο και στις χθεσινές μου τοποθετήσεις και στα όσα είπαμε στη Διαρκή  Επιτροπή.  Απαντώντας κατ' αρχήν στον κ. Παπαθανασίου, ο οποίος επανέφερε και πάλι το θέμα της συμφωνίας κυρίων, επαναλαμβάνω και πάλι -σε σχέση και με τη διαδικασία που ακολουθήθηκε και με τη συναίνεση, η οποία υπήρξε ή δεν υπήρξε- ότι και για το θέμα αυτό το Υπουργείο Ανάπτυξης, εγώ προσωπικά, είχα σειρά επαφών και διαβουλεύσεων με όλο τον κύκλο και το φάσμα της ιδιωτικής εκπαίδευσης τόσο όσον αφορά τα σχολεία όσο και όσον αφορά τα φροντιστήρια. Αναφέρθηκα εκτεταμένα χθες στους φορείς και στις ομοσπονδίες με τους οποίους είχα έναν εκτεταμένο και ευρύτατο διάλογο.  Και πρέπει να σας πω ότι ο διάλογος έγινε σ' ένα πολύ καλό κλίμα, με πολύ καλή διάθεση και καλοπιστία.
Ο λόγος ο οποίος μας ώθησε στο να νομοθετήσουμε αυτήν τη συγκεκριμένη ρύθμιση και να μην περιοριστούμε σε μία συμφωνία κυρίων, όπως πράγματι γινόταν στο παρελθόν και εν μέρει γίνεται και ενδεχομένως θα συνεχιστεί να γίνεται με άλλους κλάδους, είναι ακριβώς η στάθμιση του συγκεκριμένου κοινωνικού αγαθού στην οποία αναφέρθηκα επί μακρόν χθες. Δεν είναι το ίδιο οι επαφές του Υπουργείου Ανάπτυξης με συγκεκριμένους κλάδους επιχειρηματιών της αγοράς και το ίδιο οι επαφές του με τους εκπροσώπους της ιδιωτικής εκπαίδευσης, διότι η στάθμιση του κοινωνικού αγαθού, κατά τη δική μας τουλάχιστον κρίση και ευαισθησία, όταν αναφερόμαστε στην εκπαίδευση, όταν αναφερόμαστε στην παρεχόμενη παιδεία είναι πολύ υψηλότερη απ' ό,τι όσον αφορά συμφωνίες και διαβουλεύσεις μας με άλλους επιχειρηματικούς κλάδους.
Για το λόγο, λοιπόν, αυτό, για το λόγο του ότι πρόκειται για ένα κοινωνικό αγαθό υψίστης σημασίας, για το λόγο του ότι εντάσσεται στη γενικότερη κοινωνική πολιτική της Κυβέρνησης και όχι μονάχα στην οικονομική -ο τιμάριθμος είναι μία μόνο παράμετρος, θα έλεγα όμως ότι σε καμία περίπτωση δεν είναι η βασική και η κυρίαρχη, δεν είναι αυτή που επέβαλε αυτήν τη νομοθετική ρύθμιση- είναι γεγονός ότι η πολιτεία οφείλει να διασφαλίζει την πρόσβαση στην ιδιωτική εκπαίδευση εκείνων των γονέων, οι οποίοι δεν μπορούν να στείλουν τα παιδιά τους στα δημόσια σχολεία.  Κατά συνέπεια, αυτό ήταν το κίνητρο και γι' αυτούς τους λόγους δεν περιοριστήκαμε μόνο σε μία συμφωνία κυρίων, η οποία πάντως προηγήθηκε.  'Οσον αφορά το θέμα των μηχανισμών ελέγχου που έθιξε ο κ.                        Λαφαζάνης...
ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, παρακαλώ να ολοκληρώσετε. 'Οπως ξέρετε, δικαιούσθε από το Σύνταγμα πολλές φορές το λόγο. Μπορείτε, λοιπόν, να ολοκληρώσετε για να μιλήσουν και οι συνάδελφοι Βουλευτές και να επανέλθετε.
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Κύριε Πρόεδρε, θα αναφερθώ για λίγο στο θέμα των μηχανισμών ελέγχου. Ο κ. Λαφαζάνης και το κόμμα του θεωρεί θετική τη ρύθμιση αυτή, εκφράζει, όμως, την άποψη ότι ουσιαστικά είναι ανενεργή, διερωτώμενος ποιοι είναι οι μηχανισμοί ελέγχου.
Οι μηχανισμοί ελέγχου είναι οι υπάλληλοι του Υπουργείου Ανάπτυξης και οι υπάλληλοι των διευθύνσεων και των τομέων εμπορίου της Νομαρχιακής Αυτοδιοίκησης, που έχει πλέον αποκεντρωθεί η συγκεκριμένη αρμοδιότητα. Με αυτούς δουλέψαμε, με αυτούς θα δουλέψουμε, γίνονται ενδεικτικοί έλεγχοι.  Καλώ και τους γονείς να προβούν σε καταγγελίες. Οι μηχανισμοί αυτοί θα μπορέσουν να εγγυηθούν την εφαρμογή της νομοθετικής ρύθμισης. Ευχαριστώ.  
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κυρία Υφυπουργέ.
Ο κ. Σαλαγιάννης έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, θα αναφερθώ για λίγο στο βασικό θέμα του πρώτου κεφαλαίου που είναι και το ουσιαστικό θέμα του νομοσχεδίου, την Επιτροπή Ανταγωνισμού και την προσπάθεια που επιχειρείται για να ανασυγκροτηθεί, να επαναπροσδιοριστεί ο ρόλος της. Δεν νομίζω ότι χρειάζεται να μακρηγορήσει κανείς για το πόσο σοβαρός ρόλος επιφυλάσσεται στην Επιτροπή Ανταγωνισμού σε μία ανοικτή, απελευθερωμένη και ανταγωνιστική αγορά.
Η αγορά μας είναι απελευθερωμένη και με τις τελευταίες προστατευτικές μπάρες που θα πέσουν τώρα στις επικοινωνίες και  στην ενέργεια νομίζω ότι θα είναι σε λίγο μία αγορά πλήρως απελευθερωμένη. Είναι πλήρως ανταγωνιστική και μάλιστα με υγιή ανταγωνισμό. Νομίζω ότι το θέμα του υγιούς ανταγωνισμού καθημερινά θα πρέπει να αποδεικνύεται.
Για να υπάρχει υγιής ανταγωνισμός που είναι προς όφελος των ιδίων των επιχειρήσεων, των καταναλωτών και της ανάπτυξης του τόπου, νομίζω ότι χρειάζονται δύο πράγματα. Το ένα, σύγχρονο και ευέλικτο και γι'αυτό αποτελεσματικό θεσμικό πλαίσιο και το παράγωγο από αυτό ρυθμιστικό πλαίσιο να είναι ευέλικτο και λειτουργικό και το δεύτερο, να υπάρχουν σοβαρές ρυθμιστικές αρχές που θα μπορούν και να εισηγηθούν κανόνες και πλαίσια, αλλά και να επιτρέψουν να υπάρχουν αυτοί οι κανόνες στην αγορά.  Σε ό,τι αφορά το θεσμικό μας πλαίσιο, νομίζω ότι έχουμε κάνει πάρα πολύ σημαντικά βήματα, εναρμονίζοντας τη νομοθεσία μας με τα κοινοτικά, αλλά θα έλεγα ότι οι εξελίξεις είναι τέτοιες, ώστε υπάρχει ανάγκη συνεχούς βελτίωσης και ανανέωσης του θεσμικού μας πλαισίου.
Κύριε Πρόεδρε, είναι τόσο ραγδαίες οι εξελίξεις που η ίδια η τεχνολογία δημιουργεί δυνατότητες στην οικονομία και οι δυνατότητες δημιουργούν τέτοιες ανάγκες στην οικονομία που το θεσμικό πλαίσιο ασφυκτιά κυριολεκτικά και θα έλεγα ότι διαρρηγνύεται καθημερινά από τις εξελίξεις. Γι' αυτό, το θεσμικό πλαίσιο πρέπει να είναι συνεχώς ανανεωμένο και αρκετά ευέλικτο.
Για να κατανοήσετε τι θέλω να πω αναφέρω το εξής: Στην κοινότητα πια και σε κρίσιμους τομείς της αγοράς αυτό που κουβεντιάζεται δεν είναι ρυθμιστικά πλαίσια, δεν είναι η δυνατότητα ρύθμισης της αγοράς. Μπαίνουμε σε μία διαδικασία αυτορρύθμισης της αγοράς. Σε δύο ή τρία χρόνια θα  υπερακοντιστεί όλο το θεσμικό μας πλαίσιο σε κατευθύνσεις αυτορρύθμισης. Εκεί πάμε πια και σε μία οικονομία που κινείται έτσι, κρίσιμα θέματα θα μπουν στο αμέσως προσεχές μέλλον. Εδώ είναι και το Σιατλ, εδώ είναι και όλη η υπόθεση που νομίζω ότι θα μας απασχολήσει πάρα πολύ τα επόμενα χρόνια.
Μπαίνει, λοιπόν, το ζήτημα μιας ρυθμιστικής αρχής, της Επιτροπής Ανταγωνισμού που θα μπορεί ουσιαστικά να αποδεικνύει στην αγορά την αξιοπιστία της.
Είναι ένα θέμα που θα κρίνεται καθημερινά και συνεχώς.
Από τι εξαρτάται, λοιπόν, η αξιοπιστία μιας Επιτροπής Ανταγωνισμού, που επαναλαμβάνω ότι είναι κορυφαίος θεσμός; Το πρώτο είναι το θεσμικό πλαίσιο μέσα στο οποίο λειτουργεί.   Αναφέρθηκα σε αυτό και στην ανάγκη να εκσυγχρονίζεται και να εμπλουτίζεται συνεχώς.
Το δεύτερο είναι στο πώς αυτή συγκροτείται. Δεν χωράει αμφιβολία ότι το κύρος των προσώπων που απαρτίζουν την Επιτροπή Ανταγωνισμού της δίνει το μέτρο και το ειδικό βάρος της αξιοπιστίας της. Προβαίνουμε καμιά φορά, κατά την άποψη μου, στην προσπάθειά μας να συμφωνήσουμε όλοι ότι θέλουμε μια αξιόπιστη επιτροπή ανταγωνισμού, σε μια ισοπεδωτική λειτουργία των πραγμάτων. Λέμε για παράδειγμα ότι, αν ορίζει τα πρόσωπα κύρους ο Υπουργός, αυτό είναι κατ' αρχήν καχύποπτο για την ανεξαρτησία της επιτροπής. Εγώ λέω ότι τα μεγάλα συμφέροντα και οι συγκεντρωμένες επιχειρήσεις, εφόσον μπορούν να παρέμβουν στον Υπουργό, μπορούν δέκα φορές να παρέμβουν στα μέλη της επιτροπής.'Εχουν δέκα διαύλους να παρέμβουν. Τα πρόσωπα, λοιπόν, που απαρτίζουν την επιτροπή πρέπει αυτά τα ίδια να έχουν το κύρος της θέσης που τους ορίζει η πολιτεία.
Νομίζω ότι η πολιτική ηγεσία του Υπουργείου επιχειρεί πραγματικά μια ανασυγκρότηση με τέτοιου είδους πρόσωπα, πρόσωπα κύρους και δεν πειράζει αν από τα τρία πρόσωπα που οι θεσμοί προτείνουν, επιλέξει ένα. Αλίμονο, αν αυτό το ένα που θα επιλεγεί από τώρα λέμε ότι είναι καχύποπτο για διασυνδέσεις. Είναι λάθος μας η ισοπεδωτική λογική.
Το δεύτερο θέμα που αφορά στη συγκρότηση, είναι αν μπορεί η επιτροπή να έχει ένα πραγματικό μηχανισμό να λειτουργήσει. Εδώ, και από την εμπειρία μου ως κοινοβουλευτικού στελέχους, λέω ότι κάνουμε λάθη. Θα σας πω ένα απλό παράδειγμα: Η Εθνική Επιτροπή Τηλεπικοινωνιών χρόνια τώρα επιχειρεί να στελεχωθεί και να εξοπλισθεί. Μέχρι πριν από λίγο καιρό λειτουργούσε με δανεικούς ανθρώπους από τον Ο.Τ.Ε. 'Ετσι θα λειτουργήσουν οι επιτροπές; Θαρρώ ότι πρέπει να πάρουμε πολιτικές αποφάσεις, να απαλλάξουμε αυτές τις επιτροπές από τις γραφειοκρατικές διαδικασίες, να τους δώσουμε τα στελέχη τους και τον εξοπλισμό που χρειάζονται, για να μπορούν πραγματικά να σταθούν στην αγορά, γιατί, εάν υπάρχει επιτροπή ανταγωνισμού, αλλά αυτή δεν μπορεί να λειτουργήσει, νομιμοποιεί ουσιαστικά τις αυθαιρεσίες στην αγορά. Να δώσουμε, λοιπόν, τη δυνατότητα, ακόμα και κατά παρέκκλιση από τις διατάξεις, να στελεχωθούν και να εξοπλισθούν αυτές οι επιτροπές.
Κυρία Υπουργέ, εγώ παρ' ότι ήσασταν πολύ καλή στην επισήμανση που κάνατε για το 2α, επιτρέψτε μου να διατηρήσω γι'αυτό τις επιφυλάξεις μου, για δύο λόγους: Πρώτον, μας είπατε ότι δεν επιβαρύνει την επιτροπή. Ειπώθηκε, αν δεν κάνω λάθος, ότι θα είναι πέντε υποθέσεις το χρόνο. Από την άλλη πλευρά η εκπροσώπηση των μικρομεσαίων ισχυρίζεται ότι η κατάργηση δεν δυναμώνει αλλά αποδυναμώνει τη θέση της. Γι' αυτό το λόγο επιτρέψτε μου να έχω τις επιφυλάξεις μου για το 2α. Ασφαλώς, υπερψηφίζω το άρθρο του κεφαλαίου αυτού.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε.
Το λόγο έχει ο κ. Αγγελής.
ΑΝΕΣΤΗΣ ΑΓΓΕΛΗΣ: Κύριε Πρόεδρε, κυρίες και κύριοι συνάδελφοι, όλοι μας συμφωνούμε ότι το νομοθετικό έργο πρέπει να προχωρήσει δίχως αγκυλώσεις και μικροσκοπιμότητες. Πρέπει να προχωρήσει με ένα στόχο: Την αποτελεσματικότητα της έκφρασης του κράτους.
Το προς συζήτηση νομοσχέδιο αποτελεί σαν εικόνα ένα μωσαϊκό εκφράσεων και η σκέψη μας ταξιδεύει από την ανάγκη εναρμόνισης στις οδηγίες της Ευρωπαϊκής 'Ενωσης στην αδιάθετη σμύριδα της Νάξου και από τη Ρυθμιστική Αρχή Ενέργειας στα δίδακτρα της ιδιωτικής εκπαίδευσης. Η ταχύτητα των διαδικασιών είναι βέβαιο ότι προσπερνά σοβαρά θέματα που απασχολούν τις παραγωγικές δυνάμεις ανάπτυξης. Δέσμιοι, λοιπόν, της ανάγκης να διευκολύνουμε -γι' αυτό δεν υπάρχει καμία αντίρρηση- την έκφραση των μεγάλων οικονομικών προκλήσεων και απαιτήσεων, αγνοούμε την ουσιαστική έκφραση της ανάπτυξης.
Επισημαίνω, λοιπόν, ότι δεν υπήρχε χρόνος να μελετήσει κάποιος ουσιαστικά τα προβλεπόμενα του νομοσχεδίου και να καταθέσει προτάσεις, τροπολογίες, προσθήκες με εμπρόθεσμο χαρακτήρα.
Είναι όμως ανάγκη, κυρία Υφυπουργέ, να σας κάνω γνωστό και να επικαλεστώ αυτήν τη στιγμή την καλή σας διάθεση αναφερόμενος στο άρθρο 2, παράγραφος 6 του προς συζήτηση σχεδίου νόμου σε ό,τι έχει σχέση με την αύξηση του μετοχικού κεφαλαίου σε γεωργικές επιχειρήσεις αναγνωρισμένες ομάδες παραγωγών που λειτουργούν με τη μορφή της ανωνύμου εταιρείας.
Τα μέλη τους όταν καλούνται να κάνουν αύξηση μετοχικού κεφαλαίου, θα πρέπει να έχουν τη δυνατότητα δανειοδότησης για την εν λόγω δραστηριότητα ανάλογη των ευνοϊκών χρηματοδοτήσεων που ισχύουν κατά καιρούς για τους αγρότες. Και τούτο διότι λόγω αδυναμίας των αγροτών στην κάλυψη του μετοχικού κεφαλαίου τα επενδυτικά προγράμματα των εν λόγω ανωνύμων εταιρειών δεν υλοποιούνται με αποτέλεσμα τη στασιμότητα της ανάπτυξης.  Είναι ανάγκη εδώ να αναφερθώ σε θέματα που φρενάρουν την ανάπτυξη των μικρομεσαίων επιχειρήσεων κάτω από το βάρος του παρελθόντος και αναφέρομαι στα πανωτόκια, στον άνισο ανταγωνισμό, στη γραφειοκρατία, ενέργειες που άνδρωσε το ίδιο το κράτος.
Χαρακτηριστικό είναι το παράδειγμα της δυτικής Μακεδονίας όπου οι επιχειρήσεις γουνοποιίας οδηγήθηκαν στον όλεθρο και το κράτος αδυνατεί πλέον να επέμβει ενώ έχει διαγνώσει την ερήμωση της περιοχής.
Τέλος, θέλω να επισημάνω ότι ανάπτυξη δεν είναι μόνο να ζωντανέψουν οι ιδιώτες τις επιχειρήσεις όπου απέτυχε το κράτος μέσα από διαδικασίες στις οποίες έχουν πρόσβαση αυτοί που έχουν την πληροφόρηση και την πολιτική εύνοια. Ανάπτυξη είναι να πείσουμε τις παραγωγικές δυνάμεις του τόπου ότι στο νέο επιχειρηματικό περιβάλλον δεν υπάρχουν πατρίκιοι και πληβείοι ως προς τις ευκαιρίες δράσης και να αποδείξουμε ότι υπάρχουν ίσες ευκαιρίες, διαφανείς διαδικασίες για όλους και γι' αυτό εγγύηση θα πρέπει να αποτελεί τόσο το κράτος όσο και η Κυβέρνηση.
Αυτά πρέπει να ισχύουν, είναι αυτονόητα σε μία ποιοτική δημοκρατία. Ευχαριστώ.
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Η Επιτροπή Ανταγωνισμού είναι ένας σημαντικός θεσμός, κύριε Πρόεδρε, για την ελληνική οικονομία και κοινωνία.  Ως εκ τούτου η Νέα Δημοκρατία συμβάλλει θετικά με τις προτάσεις και παρατηρήσεις της για τη βελτίωση αυτού του θεσμού.  Θα ήθελα να κάνω δύο παρατηρήσεις στις παραγράφους 8 και 9 του άρθρου 1. Ιδιαίτερα στην παράγραφο 8 θέλω να σας τονίσω ότι ήδη οι ανώνυμες εταιρείες επιβαρύνονται σε πολύ μεγάλο βαθμό ιδιαίτερα κατά την ίδρυσή τους αλλά και στην αύξηση μετοχικού κεφαλαίου. Θα πρότεινα να περιοριστεί το ανταποδοτικό τέλος του 1%ο  στην αύξηση του μετοχικού κεφαλαίου μόνο στις εισηγμένες στο Χρηματιστήριο Αξιών Αθηνών εταιρείες και όχι σε όλες τις εταιρείες.
Επίσης, αναλογιζόμενος ότι υπάρχουν εκατοντάδες αιτήσεις ανωνύμων εταιρειών για εισαγωγή στο ΧΑΑ, να περιοριστεί σ' αυτές τις εταιρείες μόνο το ανταποδοτικό τέλος του 1%ο στην παράγραφο 8.
'Οσον αφορά την παράγραφο 9 για την πολυσυζητημένη Επιτροπή Ανταγωνισμού, το κύρος της οποίας θέλουμε να διασφαλίσουμε όλοι γι' αυτό και η συναίνεση της Νέας Δημοκρατίας στη σύνθεση της Επιτροπής Ανταγωνισμού.
Θέλω να κάνω μία παρατήρηση όσον αφορά τα εδάφια γ' και δ' της παραγράφου 9.
Είναι ένα μέρος ΔΕΠ με ειδίκευση στο δίκαιο του ανταγωνισμού και ένα μέρος επίσης ΔΕΠ με ειδίκευση και εμπειρία στα οικονομικά θέματα της πολιτικής ανταγωνισμού.
Επειδή αυτή η Επιτροπή Ανταγωνισμού δεν πρέπει να είναι μόνο ανεξάρτητη αλλά και να φαίνεται ανεξάρτητη, θα ήθελα να κάνω μία παρατήρηση, ώστε οι αντίστοιχοι τομείς του οικονομικού και του νομικού τμήματος των πανεπιστημίων ή αν θέλετε όλων των πανεπιστημίων της χώρας, να προτείνουν μέσα από τους αντίστοιχους τομείς και τις γενικές συνελεύσεις στον Υπουργό τρία πρόσωπα. Και αν δεχθώ μεν ότι ο σημερινός Υπουργός Ανάπτυξης κατέχει το θέμα πολύ καλά και είναι και πανεπιστημιακός, δεν ξέρω τι θα γίνει με τον επόμενο Υπουργό Ανάπτυξης ή τους επόμενους Υπουργούς Ανάπτυξης, αν έχουν την ίδια ευαισθησία και την ίδια εμπειρία στα θέματα αυτά.
'Ετσι, λοιπόν, για την καλύτερη διασφάλιση της Επιτροπής Ανταγωνισμού -αν τη θέλουμε έτσι- νομίζω ότι δεν θα σας πείραζε να σας πρότειναν τρία άτομα οι αντίστοιχοι τομείς του οικονομικού και του νομικού τμήματος και από αυτά τα τρία άτομα ο Υπουργός να διάλεγε τους δύο, τον έναν και τον αναπληρωτή του. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Η κ. Καλαντζάκου έχει το λόγο. 
ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, από το υπό συζήτηση νομοσχέδιο νομίζω ότι οι αποσπασματικές ρυθμίσεις για την Επιτροπή Ανταγωνισμού καταδεικνύουν την ανάγκη για τη συνολικότερη προσέγγιση του θέματος της αποτελεσματικής λειτουργίας των αγορών.
Είναι ανάγκη έστω και τώρα που είμαστε ήδη στην ΟΝΕ να ορίσουμε καθαρά μια σαφή και ολοκληρωμένη πολιτική ανταγωνισμού. Αυτό προϋποθέτει ένα νομικό πλαίσιο ανταγωνισμού, το οποίο θα καλύπτει όλες τις σύγχρονες μορφές παρεμπόδισης της ανταγωνιστικής πρακτικής. Τέτοιες μορφές είναι οι συμπράξεις ή οι κάθετοι περιορισμοί, οι οριζόντιοι περιορισμοί, η δημιουργία καρτέλ, η κατάθεση της δεσπόζουσας θέσης, οι συγκεντρώσεις, συγχωνεύσεις και εξαγορές, η απελευθέρωση των αγορών και το πρόβλημα των κρατικών ενισχύσεων.
Η πολιτική ανταγωνισμού προϋποθέτει επίσης την ουσιαστική λειτουργία της Επιτροπής Ανταγωνισμού.
Μέχρι σήμερα η Επιτροπή Ανταγωνισμού δεν έχει κατορθώσει να ανταποκριθεί επιτυχώς στο έργο της για δύο λόγους: Πρώτον, τα τελευταία είκοσι χρόνια η Επιτροπή Ανταγωνισμού ήταν εξαιρετικά υποβαθμισμένη, τόσο γιατί ποτέ δεν είχε τους απαραίτητους οικονομικούς πόρους όσο και γιατί δεν είχε ποτέ στελεχωθεί με τον κατάλληλο τρόπο.
Δεύτερον, γιατί η ουσιαστική λειτουργία της Επιτροπής Ανταγωνισμού προϋποθέτει την ύπαρξη μιας σαφούς πολιτικής ανταγωνισμού, που θα ανταποκρίνεται στις σύγχρονες ανάγκες της αγοράς.
Σε ό,τι αφορά τον πρώτο λόγο που δεν λειτούργησε η Επιτροπή Ανταγωνισμού το νομοσχέδιο αυτό προσφέρει κάποιες λύσεις, αν και ο διορισμός των μελών της Επιτροπής από τον Υπουργό δεν εξασφαλίζει θεσμικά την ανεξαρτησία της επιτροπής.
Σε ό,τι αφορά τον δεύτερο λόγο εκτιμώ ότι η Επιτροπή Ανταγωνισμού θα αντιμετωπίσει παρόμοια προβλήματα και στο μέλλον.
Γιατί επιμένω πως είναι απολύτως απαραίτητη η πολιτική ανταγωνισμού; Για τρεις λόγους: Πρώτον, στην εποχή της παγκοσμιοποίησης η εμπορική δραστηριότητα δεν γνωρίζει γεωγραφικά σύνορα. 'Οποια εθνική αγορά δεν λειτουργεί με συνθήκες υγιούς ανταγωνισμού, αλλά διατηρεί μονοπωλιακά ή ολιγοπωλιακά χαρακτηριστικά στη δομή της, περιθωριοποιείται από τις ίδιες τις εξελίξεις.
Δεύτερον, η λειτουργία στη χώρα μας όλων των αγορών προϊόντων, υπηρεσιών και κεφαλαίου κάτω από συνθήκες υγιούς ανταγωνισμού είναι απαραίτητη προϋπόθεση για την προσπόρηση των πλήρων ωφελειών από την ενιαία ευρωπαϊκή αγορά.
Η ολοκλήρωση των ευρωπαϊκών αγορών που ήδη λειτουργούν ανταγωνιστικά, αναντίλεκτα πρέπει να σηματοδοτήσει και την ανταγωνιστική λειτουργία των ελληνικών αγορών.
Στο σημείο αυτό θα ήθελα να τονίσω ότι η ενιαία ευρωπαϊκή αγορά αποτελεί τη θεμελιώδη βάση της ΟΝΕ. Είναι σαφές ότι με την ένταξη στην ΟΝΕ όλα τα προβλήματα της ελληνικής οικονομίας θα βγουν στην επιφάνεια.  Είναι αδιανόητο να συνεχίσουμε την πρακτική του στρουθοκαμήλου.
Τρίτον, ο ανταγωνισμός οδηγεί στην αποτελεσματικότερη λειτουργία των αγορών. Αυτό σημαίνει μεγαλύτερη επιλογή προϊόντων, καλύτερη ποιότητα προϊόντων και χαμηλότερες τιμές για τους καταναλωτές, γεγονός που δημιουργεί τις συνθήκες για τη διατήρηση του πληθωρισμού σε χαμηλά επίπεδα.
Σημαίνει επίσης τη βιώσιμη λειτουργία των μικρομεσαίων επιχειρήσεων, τη δημιουργία νέων θέσεων εργασίας και την ενίσχυση της προσπάθειας για την καταπολέμηση της ανεργίας.
Θα αναφέρω ένα επίκαιρο παράδειγμα για τη σημασία της πολιτικής ανταγωνισμού. Πρόσφατα δημοσιοποιήθηκε η πρόθεση του ΟΤΕ να μειώσει την τιμή των υπεραστικών συνδιαλέξεων αυξάνοντας την τιμή των αστικών συνδιαλέξεων. Λόγω της ολοκλήρωσης της ευρωπαϊκής αγοράς τηλεπικοινωνιών ήδη από το 1997 η ευρωπαϊκή επιτροπή είχε καλέσει την Εθνική Επιτροπή Τηλεπικοινωνιών να επανεξετάσει τα τιμολόγια των διεθνών συνδιαλέξεων. Αν σήμερα υπήρχε ανταγωνιστής του ΟΤΕ η τιμή της αστικής μονάδας δεν θα αυξανόταν. Επιπλέον, ούτε και οι συμφωνίες κυρίων, που επιβάλλει συχνά πυκνά η Κυβέρνηση για να κρατήσει τεχνιέντως χαμηλό πληθωρισμό προφανώς, δεν μπορούν να αποτελούν σύγχρονη πρακτική στη λειτουργία της οικονομίας.  Ας αποτελέσουν αυτές οι ρυθμίσεις και η αναβάθμιση της Επιτροπής Ανταγωνισμού το εφαλτήριο για τη δημιουργία μιας ουσιαστικής και ολοκληρωμένης πολιτικής ανταγωνισμού έτσι ώστε και οι ελληνικές επιχειρήσεις να ανταγωνιστούν ισότιμα τις αντίστοιχες ευρωπαϊκές αλλά και οι 'Ελληνες πολίτες να καρπωθούν τα οφέλη των κόπων τους για την ένταξη της χώρας στην ΟΝΕ.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κυρία συνάδελφε. Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κύριε Πρόεδρε, κυρίες και κύριοι συνάδελφοι, εκτός από το θέμα του άρθρου 2α του ν. 703/77 που καταργείται και στο οποίο αναφέρθηκε ο εισηγητής ο κ. Παπαθανασίου και που πιστεύω ότι δεν πρέπει να υπάρξει αυτή η κατάργηση διότι θίγει όπως είπαμε και πριν τις μικρομεσαίες επιχειρήσεις οι οποίες αποτελούν τη ραχοκοκαλιά, το βασικό μοχλό της ανάπτυξης, θα ήθελα να αναφερθώ σε ορισμένα πρακτικά  αλλά ουσιαστικά νομίζω θέματα σε σχέση με τη λειτουργία της Επιτροπής Ανταγωνισμού με την οποία ασχολείται το άρθρο 1 του νομοσχεδίου.  Ο θεσμός του ελεύθερου ανταγωνισμού κατοχυρώθηκε με το ν. 709/77 της Νέας Δημοκρατίας η οποία ήρθε τότε να καλύψει ένα κενό για τα ελληνικά δεδομένα πολύ έγκαιρα και να εξασφαλίσει τη σωστή λειτουργία της οικονομίας έτσι ώστε οι επιχειρήσεις να ανταγωνίζονται υγιώς και να μην καταπιέζουν τους καταναλωτές αλλά ούτε και να κάνουν κατάχρηση της δεσπόζουσας θέσης που πιθανόν να έχουν κάποιες απ' αυτές στην αγορά εις βάρος κάποιων μικρότερων επιχειρήσεων.
Με το νόμο του 1995 η Επιτροπή Ανταγωνισμού η οποία έως τότε λειτουργούσε σαν τμήμα του Υπουργείου Εμπορίου, μετατράπηκε σε μια ανεξάρτητη διοικητική αρχή η οποία όμως από τότε δεν είχε όλα εκείνα τα εχέγγυα που θα της εξασφάλιζαν την ουσιαστική και ανεξάρτητη λειτουργία της. Αποτελεί αυτό ένα δείγμα της προχειρότητας με την οποία κατά τη γνώμη μου οι κυβερνήσεις του ΠΑ.ΣΟ.Κ. έχουν κατά καιρούς ασχοληθεί με ζητήματα που έχουν να κάνουν με τη λειτουργία της αγοράς και ένα δείγμα του τρόπου με τον οποίο θέλουν μέσα από τον κομματικό τους μηχανισμό να ελέγχουν τα πάντα.
Τι θέλω να πω. Για να είναι μια διοικητική αρχή πραγματικά ανεξάρτητη εκτός από τη διοικητική της αυτονομία και αυτοτέλεια θα πρέπει βασικά να έχει οικονομική αυτοτέλεια και ανεξαρτησία. Θα πρέπει δηλαδή να έχει πόρους θεσμοθετημένους και εξασφαλισμένους που να της εξασφαλίζουν τη δυνατότητα να προσλαμβάνει το προσωπικό το οποίο χρειάζεται, να προσλαμβάνει εξειδικευμένο επιστημονικό προσωπικό, να κάνει εκπαίδευση και μετεκπαίδευση του προσωπικού της, να κάνει μηχανοργάνωση των υπηρεσιών της και γενικά να μπορεί να ανταποκριθεί στις συνθήκες εκείνες που απαιτεί η λειτουργία μιας τέτοιας επιτροπής.
Η οικονομική, λοιπόν, αυτή αυτοτέλεια -και η διοικητική βέβαια που έγινε προσπάθεια να θιγεί με το αρχικό σχέδιο νόμου το οποίο κατατέθηκε στη Βουλή- δεν υπήρχε από την αρχή στη συγκεκριμένη Επιτροπή Ανταγωνισμού. Με βάση, λοιπόν, αυτά είναι παρήγορο ότι η Κυβέρνηση έστω και την τελευταία στιγμή, συνειδητοποίησε ή αναγκάστηκε θα λέγαμε να συνειδητοποιήσει -ακούστηκαν σ' αυτήν εδώ την Αίθουσα αποσπάσματα από σχετικές εκθέσεις του ΟΟΣΑ- ότι πρέπει να στηρίξει ουσιαστικά τη λειτουργία της Επιτροπής Ανταγωνισμού και πρέπει επομένως να κατοχυρώσει μέτρα που θα εξασφαλίζουν την οικονομική της αυτοτέλεια.
Εδώ όμως θα ήθελα να κάνω την ακόλουθη επισήμανση: 'Ολα αυτά τα σημαντικά μέτρα που ουσιαστικά κατοχυρώνουν τη λειτουργία της Επιτροπής Ανταγωνισμού, δηλαδή ο κανονισμός λειτουργίας και διαχείρισης, τα ειδικά επιδόματα που πιθανώς θα πρέπει να δίνονται στο προσωπικό της, ο τρόπος εξασφάλισης των πόρων, όλα αυτά, λοιπόν, τα σημαντικά ζητήματα, παραπέμπονται στην έκδοση υπουργικών αποφάσεων και δεν αντιμετωπίζονται άμεσα από το σχέδιο νόμου.
Η πολιτική σας επομένως βούληση για την ουσιαστική στήριξη της λειτουργίας της Επιτροπής Ανταγωνισμού και η αποτελεσματικότητά σας στο να ανταποκριθείτε στις απαιτήσεις της αγοράς η οποία αναπτύσσεται ραγδαία, θα εξαρτηθεί από την ταχύτητα με την οποία θα προχωρήσετε στην έκδοση αυτών των υπουργικών αποφάσεων που όπως είπα και πριν βοηθούν ουσιαστικά τη λειτουργία της Επιτροπής Ανταγωνισμού. Εάν δεν υπάρχουν αυτές οι υπουργικές αποφάσεις η επιτροπή θα είναι πρακτικά ανενεργός.  Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ο κ. Δεικτάκης έχει το λόγο. 
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κυρίες και κύριοι συνάδελφοι, ακούγοντας πριν δύο ημέρες τον κ. Χριστοδουλάκη, δεν πίστευα στα αυτιά μου. Οι θέσεις του και οι θέσεις της Κυβερνήσεως οι σημερινές εκφραζουν σχεδόν απόλυτα τις δικές μας θέσεις. Γι' αυτό και κύριε Λαφαζάνη -λείπετε απο την Αίθουσα σήμερα- λέμε ότι συναινούμε και ψηφίζουμε αυτό το νομοσχέδιο.
Ο κ. Χριστοδουλάκης προσομοίασε τη χθεσινή με τη σημερινή πολιτική του ΠΑ.ΣΟ.Κ. με εκκρεμές. Στο ένα άκρο τοποθέτησε τον υπέρμετρο κρατισμό του παρελθόντος και στο άλλον το φιλελευθερισμό. 'Ομως εδώ οφείλουμε να παρατηρήσουμε ότι οι σημερινές θέσεις του ΠΑ.ΣΟ.Κ. αποτελούν πράγματι ένα εγχειρίδιο στις θέσεις αυτές, διότι θυμόμαστε ότι το κράτος επί Υπουργού Εμπορίου κ. Βάσως Παπανδρέου μετετράπη σε έμπορα του καφέ. Και το θυμάστε όλοι αυτό.
Χαιρόμαστε διότι σήμερα παρουσιάζετε άλλες θέσεις. Ελπίζουμε όπως περιέγραψε χθες και οριοθέτησε ο κ. Βουλγαράκης, μέσα στα πλαίσια του υγιούς φιλελευθερισμού να μη μας προσπεράσετε και μη φθάσετε στον άκρατο φιλελευθερισμό. Θα μας βρείτε τελείως αντίθετους. Με υγιή ανταγωνισμό και εφόσον λειτουργήσει, να είσθε βέβαιοι ότι η Επιτροπή Ανταγωνισμού δεν θα χρειασθεί, διότι θα αποδυναμωθεί, θα σμικρυνθεί εξαιτίας της υγιούς λειτουργίας. Ας μιλήσουμε όμως για παράδειγμα για τη ναυτιλία που ανέφερε ο κ.  Παυλίδης χθες. Η απελευθέρωση του καμποτάζ στην Ιταλία απέφερε τη συμπίεση των τιμών προς τα κάτω και τη βελτίωση της παροχής των υπηρεσιών. Αν αυτό το τολμήσετε -που και εγώ φοβούμαι όπως είπε και ο κ. Παυλίδης ότι δεν θα το τολμήσετε, διότι δεν μπορείτε να τα βάλετε με τα συμφέροντα τα οποία υποστηρίζετε τόσον καιρό- εμάς θα μας βρείτε και εκεί συμπαραστάτες.
Σε ό,τι αφορά τον τουρισμό. Πιστεύουμε οτι η εκποίηση των ακινήτων πρέπει να γίνει και έπρεπε να έχει γίνει, γιατί αραχνιασμένα πράγματι ξενοδοχεία όπως για παράδειγμα στην πόλη μου και καταφύγια και άλλες περιουσίες του ΕΟΤ, τοσα χρονια φθίνουν. Θα ήθελα να κάνω μία μικρή αναφορά και θέλω τη θέση σας. Χθες όλοι ακούσαμε να δηλώνει ένας Ολλανδός τουρίστας στη Σάμο ότι τον ανάγκασαν να φύγει απο τη Σάμο, διότι διαφορετικά δεν θα του έδιναν εισιτήριο επιστροφής. Είπαν ότι η επιτροπή θεομηνιών της Ολλανδίας ήταν εκείνη η οποία επέβαλε στους τουριστικούς πράκτορες αυτήν τη λύση. Αν πράγματι αυτό συμβαίνει θα ήθελα να ξέρω από πού εξορμάται αυτή η επιτροπή θεομηνιών; Δεν είναι άραγε του κράτους της Ολλανδίας; Μήπως μπορούμε και εμείς να κάνουμε ένα ανάλογο εμπάργκο προς τα δικά τους προϊόντα; Σε ό,τι αφορά τις σχολές του ΕΟΤ...
ΕΛΕΝΗ-MAΡΙΑ ΑΠΟΣΤΟΛΑΚΗ (Υφυπουργός Ανάπτυξης): Κύριε συνάδελφε, αυτά είναι άρθρα που βρίσκονται στην τρίτη ενότητα.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, αναφερθείτε στα άρθρα που συζητούμε.
ΓΕΩΡΓΙΟΣ ΔΕΙΚΤΑΚΗΣ: Μα, γενικώς αναφέρομαι στα...
ΠΡΟΕΔΡΕΥΩΝ (Κωνσταντίνος Γείτονας): Είπατε για θέματα ΕΟΤ.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε μπορώ να έχω το λόγο; ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Βουλγαράκη, δεν έχετε το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, θα ήθελα να πω...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, όλοι οι συνάδελφοι -και νέοι συνάδελφοι μάλιστα- είχαν την ευκαιρία να εκφράσουν αβίαστα τις απόψεις τους. Εγώ αυτή τη στιγμή παρεμβαίνω στον κύριο συνάδελφο, επειδή μίλησε για τον ΕΟΤ και έπρεπε να του πω, ότι τα θέματα αυτά είναι σε άλλη ενότητα άρθρων. Ας συνεχίσει, λοιπόν, ο κύριος συνάδελφος επί της πρώτης ενότητας των άρθρων.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, προηγουμένως είπα ότι πολλοί συνάδελφοι σε αυτό το Τμήμα είναι νέοι, δεν πρόλαβαν να εγγραφούν  και γι' αυτό ζήτησα να υπάρξει μια ανοχή χρόνου και ομιλίας για να τοποθετηθούν. 'Ενας εξ αυτών είναι και ο κύριος συνάδελφος, ο οποίος τα λέει και πολύ καλά, γι' αυτό αφήστε τον να συνεχίσει.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, κάνετε κάποια παραχώρηση στις παρθενικές ομιλίες.
ΠΡΟΕΔΡΕΥΩΝ (Κωνσταντίνος Γείτονας): Νομίζω ότι οι συνάδελφοί σας έδειξαν σήμερα  ότι δεν χρειάζονται τον κοινοβουλευτικό εκπρόσωπο ως συνήγορο.
Συνεχίστε κύριε Δεικτάκη.
ΓΕΩΡΓΙΟΣ ΔΕΙΚΤΑΚΗΣ: Θα ήθελα να κάνω μια τελευταία τοποθέτηση σχετικά με τα λατομεία, αν και γιατρός. Δηλώνω ότι όταν μία εταιρεία αγοράσθηκε από την "ΚΑΛΤΕΣΤΡΟΥΤΣΙ" στο Ηράκλειο δυστυχώς συνέπραξαν όλες οι υπόλοιπες με αποτέλεσμα να ανέβουν οι τιμές στα ύψη.
Αυτό εσείς, κυρία Υπουργέ, θα πρέπει να το κρίνετε με το υπόλοιπο επιτελείο της Κυβερνησης, πώς δηλαδή θα μπορέσουμε με υγιή ανταγωνισμό και πλήρη απελευθέρωση των λατομικών ζωνών να δώσουμε την ευκαιρία, ώστε και εδώ να λειτουργήσει ανταγωνιστικά η αγορά και να συμπιεστούν οι τιμές προς τα κάτω. Πλήρης απελευθέρωση, λοιπόν, των λατομικών ζωνών, αφού όμως υπάρχει συναίνεση των τοπικών κοινωνιών.
Ακόμη ελέγξτε με ποιο τρόπο φορολογούνται αυτές οι εταιρείες, διότι κάποιο 35% αποδίδεται στο κράτος και ένα 5% στους δήμους. Ποιος ελέγχει και με ποιο τρόπο; Διότι ξέρω ότι υπάρχει πλήρης ασυδοσία, πλήρης πλαστογράφηση των τιμολογίων και παρουσιάζουν ό,τι θέλουν.
Προς αυτή, λοιπόν, την κατεύθυνση τοποθετούμαι και έτσι πιστεύω ότι πρέπει και εσείς να το δείτε.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. Κυρίες και κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθούν από τα βορεινά θεωρεία δεκαεννέα μαθητές και δύο συνοδοί από γυμνάσια της Γαλλίας, που διακρίθηκαν στο σχετικό διαγωνισμό για τα αρχαία ελληνικά.
Η Βουλή τους καλωσορίζει.
(Χειροκροτήματα από όλες τις πτέρυγες) Κυρίες και κύριοι συνάδελφοι, ολοκληρώθηκαν οι πρωτολογίες.  Εισερχόμαστε στο στάδιο των δευτερολογιών.
Ο κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Θα ήθελα να πω κάτι σχετικά με αυτά τα οποία είπε η κυρία Υφυπουργός όσον αφορά στο άρθρο 2α. Είπε ότι θα ήταν δυσμενές πρόκριμα για τις μικρομεσαίες επιχειρήσεις, εάν σε εφαρμογή της καινούριας παραγράφου 11α ορισμένες υποθέσεις τοποθετούντο στο αρχείο. Το άρθρο αυτό όμως δεν μπαίνει επί της ουσίας της συζήτησης, ώστε να αποτελεί πράγματι δυσμενές πρόκριμα. Στο αν είναι ή δεν είναι θέμα της Επιτροπής Ανταγωνισμού, μπαίνει.
Εξετάζει η υποεπιτροπή αυτή εάν είναι αβάσιμες οι υποθέσεις ή αν δεν είναι αντικείμενο της Επιτροπής Ανταγωνισμού. Εάν, λοιπόν, δεν είναι αντικείμενο της Επιτροπής Ανταγωνισμού και είναι αστική η διαφορά, τότε θα μπει στο αρχείο και θα εξετασθεί ως αστική διαφορά.
Σημειώνω δε, κυρία Υφυπουργέ, το σκεπτικό της κατάργησης του 2α, όπως το διαβάζω από τη δική σας εισηγητική έκθεση. Λέτε: "Πράγματι οι φερόμενες ενώπιον της επιτροπής αιτήσεις ασφαλιστικών μέτρων συνήθως στρέφονται κατά συμπεριφορών που δεν δημιουργούν προβλήματα στη λειτουργία του ελεύθερου ανταγωνισμού". Και λέτε ότι υπό την έννοια αυτή το ίδιο συμβαίνει με το μεγαλύτερο αριθμό των υποθέσεων. Εγώ ζητώ ακριβώς να καλύψετε τις υπόλοιπες, αυτές που δεν είναι στο "συνήθως" και αυτές που δεν είναι οι περισσότερες.
Δεύτερη παρατήρηση όσον αφορά τις ασφαλιστικές εταιρείες. Πράγματι, ο νόμος λέει ότι είναι άκυρη η εγγραφή υποθήκης σε ακίνητα τα οποία είναι με ασφαλιστική τοποθέτηση. Η πράξη λέει ότι οι έφοροι το κάνουν. Και η σημερινή παρανομία, αν θέλετε, του εφόρου ταλαιπωρεί τελικά τους ιδιώτες, οι οποίοι οφείλουν να αποδείξουν ότι ήταν παράνομη.
Εγώ εκείνο που πρότεινα ήταν να μπει μία διάταξη εδώ, η οποία απλώς να λέει ότι αυτή είναι άκυρη, ώστε χωρίς να ταλαιπωρούνται εκείνοι οι οποίοι θέλουν να απαλλάξουν τα ακίνητα από την παράνομη αυτή δραστηριότητα του εφόρου, να το κάνουν.
Τρίτη παρατήρηση, όσον αφορά τα δίδακτρα. Είπατε -το είπατε και χθες το επαναλάβατε και σήμερα και νομίζα ότι κάνατε λάθος- ότι το κράτος οφείλει να διαφυλάττει την πρόσβαση στην ιδιωτική εκπαίδευση. Δεν είναι έτσι, κυρία Υπουργέ. Το κράτος οφείλει να εξασφαλίζει δημόσια εκπαίδευση, η οποία να είναι καλή. Αυτή είναι η υποχρέωση του κράτους και όχι επειδή η δημόσια εκπαίδευση έχει τα κακά της χάλια, εσείς να προσπαθείτε να εξασφαλίσετε την πρόσβαση στην ιδιωτική εκπαίδευση. Ευχαριστώ.  (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο. 
ΣΠΥΡΟΣ ΣΤΡΙΦΤΑΡΗΣ: Η κυρία Υφυπουργός επιβεβαίωσε τις ανησυχίες μας για το άρθρο 2 που συζητάμε σήμερα. Θέλω να επιμείνω σε αυτό. Πολύ φοβούμαστε ότι τα ασφαλιστικά ταμεία θα χάσουν κάθε δικαίωμα, αν δοθεί η ευκαιρία να μπορούν πριν τελειώσει η εκκαθάριση να πουλάνε χωρίς και φορολογική και ασφαλιστική ενημερότητα. Αυτό πουθενά δεν διασφαλίζεται. Η κυρία Υφυπουργός έριξε το βάρος σε εμάς ότι δεν θέλουμε να πάρουν τα λεφτά τους αυτοί που τα δικαιούνται από την ασφαλιστική εταιρεία.  Ομολόγησε όμως το στόχο. Να μειωθεί το κεφάλαιο που έχουν οι ασφαλιστικές εταιρείες για να εγγυώνται αυτά τα πράγματα. Γι' αυτό το κάνουν, για να μειώσουν ακριβώς την ευθύνη των ασφαλιστικών εισφορών, για να μπορεί να πουλάει ο εκκαθαριστής, χωρίς να είναι δεσμευμένος να αποδώσει αυτά τα ποσά είτε στο δημόσιο είτε στα ασφαλιστικά ταμεία. Σε αυτό θα θέλαμε να δεσμευτεί η Κυβέρνηση. 'Ομως, δεν βλέπουμε να δεσμεύεται.
'Οσον αφορά τα δίδακτρα, η κυρία Υφυπουργός είπε χθες να διευκολύνουμε τα παιδιά του κόσμου να πάνε στην ιδιωτική εκπαίδευση. Γι' αυτό το κάνουμε.
ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος της Νέας Δημοκρατίας κ.  Κωνσταντίνος Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, δεν πρόκειται να μπω σε λεπτομέρειες για επιμέρους ρυθμίσεις και διατάξεις. 'Αλλωστε, για όλα αυτά υπήρξε σαφέστατη τοποθέτηση από την πλευρά των Βουλευτών της Νέας Δημοκρατίας.
Υπάρχουν στο νομοσχέδιο αυτό ρυθμίσεις που, έστω με πολύ μεγάλη καθυστέρηση, συνιστούν προσαρμογή στις κοινοτικές διατάξεις. Και ασφαλώς δεν εναντιωνόμαστε.
Υπάρχουν άρθρα που υιοθετούν προτάσεις, τις οποίες εμείς εδώ και πάρα πολύ καιρό αναπτύξαμε και επαναλαμβάνουμε. Και βεβαίως τα αποδεχόμαστε θετικά. Επίσης, πρέπει να πω ότι θετικά αποδεχόμαστε και τις κυβερνητικές αγορεύσεις υπέρ του φιλελευθερισμού. Αντιπολίτευση για την αντιπολίτευση -το έχω πει πολλές φορές και θέλω να το επαναλάβω και σήμερα- εμείς δεν κάνουμε.
Ευθέως πρέπει να υπογραμμίσω και να τονίσω ότι τίποτε από όλα αυτά δεν αρκεί. Γιατί οι ρυθμίσεις, που εισάγονται, μπορεί να αποτελούν μπαλώματα σε τρύπες του χθες, αλλά σε καμία περίπτωση δεν καλύπτουν τις ανάγκες του παρόντος και τις επιταγές κυρίως της νέας εποχής. Γιατί δεν φτάνει να τρέχει η Κυβέρνηση πίσω από τις παρατηρήσεις του Ο.Ο.Σ.Α., πίσω από τις υποδείξεις της Ευρωπαϊκής 'Ενωσης.
Γιατί όλα αυτά αφορούν ρυθμίσεις, που έπρεπε να έχουν γίνει εδώ και πάρα πολύ καιρό και πρέπει επιτέλους κάποια πράγματα να γίνουν απόλυτα σαφή.
Δεν μπορεί η χώρα να κερδίσει τη νέα εποχή, αν η Κυβέρνηση επιμένει να τρέχει διαρκώς πίσω από τα γεγονότα, πίσω από τις εξελίξεις. Δεν μπορεί να υπάρξει αισιόδοξη προοπτική, όσο η Κυβέρνηση δεν τολμά να εγκαταλείψει οριστικά και αμετάκλητα τις δογματικές αγκυλώσεις της, όσο παραμένει αιχμάλωτη σε πελατειακές σχέσεις, εξαρτήσεις και διαπλοκές, όσο καθοδηγείται από την ίδια στείρα μονοκομματική αντίληψη, όσο διακατέχεται από την έφεση αντιπαλότητας και την τάση πολιτικής όξυνσης, την τάση άσκησης αντιπολίτευσης στην Αντιπολίτευση.
Κυρίες και κύριοι συνάδελφοι, το συζητούμενο νομοσχέδιο έρχεται να καλύψει κενά και αδυναμίες σε διάφορους τομείς ευθύνης του Υπουργείου Ανάπτυξης. Σε ορισμένα σημεία επιχειρεί -με μεγάλη καθυστέρηση βέβαιαπροσαρμογή σε κοινοτικές διατάξεις, σε άλλα επανέρχεται σε ζητήματα, που, μόλις πριν από ένα εξάμηνο, είχαν αντιμετωπισθεί. Υιοθετεί σε αξιοσημείωτη έκταση επισημάνσεις και εισηγήσεις, που είχαν αναπτυχθεί από την Αντιπολίτευση, αλλά μέχρι πρόσφατα, πολύ πρόσφατα, αποκρούονταν από την Κυβέρνηση ως υπερβολικές.
Με άλλα λόγια, δηλαδή, αποτελεί σε σημαντικό βαθμό έμπρακτη ομολογία προχειρότητας, στείρας και μονοκομματικής αντίληψης, αλλά και της σκοπιμότητας, με την οποία αντιμετωπίζει η Κυβέρνηση τη νομοθετική διαδικασία. Και βέβαια η έμπρακτη αυτή ομολογία θα αποτελούσε θετική εξέλιξη, αν δεν συνοδευόταν από την εξίσου έμπρακτη επανάληψη των ίδιων αμαρτημάτων: γιατί και αυτό το νομοσχέδιο ήρθε στην Εθνική Αντιπροσωπεία, ήρθε στη Βουλή, με έντονα τα στοιχεία και της προχειρότητας και της αντιφατικότητας. Γιατί εδώ δεν επιχειρείται η συνολική αντιμετώπιση οιουδήποτε προβλήματος, αλλά η συρραφή μπαλωμάτων σε πολλά και διάφορα ζητήματα.
Κυρίες και κύριοι συνάδελφοι, πολλές από τις ρυθμίσεις, που υιοθετούνται, είναι στην ουσία υιοθεσία προτάσεων, που είχαμε καταθέσει  πριν από πολύ καιρό. Σήμερα έρχεστε σε κάποια από αυτά, που σας λέγαμε.        Σήμερα δικαιώνεται έμπρακτα η κριτική, που ασκούσαμε. Τότε, όμως, εξαπολύατε συκοφαντικές επιθέσεις εναντίον μας. 'Επρεπε να χαθεί πολύς και πολύτιμος χρόνος, για να συνειδητοποιήσετε σε ορισμένα πράγματα την πραγματικότητα. 'Επρεπε να σας τα πουν οι διεθνείς οργανισμοί. 'Επρεπε, δυστυχώς, να υπάρξει σοβαρότατο κόστος για την οικονομία, να φθάσουν τα προβλήματα σε πλήρες αδιέξοδο, να υπάρξει βαρύ τίμημα, για να συρθείτε σε κάποιες αναγκαίες και επιβεβλημένες ρυθμίσεις.
Σήμερα έμπρακτα ομολογείτε, παρά τις αντίθετες προπαγανδιστικές φλυαρίες, ότι δεν έχετε συγκεκριμένο πρόγραμμα, ότι περιορίζεσθε στην αντιμετώπιση προβλημάτων, που δημιουργήθηκαν από τη δική σας απραξία. Και ακόμα, αποδεικνύεται για μία ακόμη φορά ότι έχετε την προνομία, την εξαιρετική προνομία μιας δημιουργικής, υπεύθυνης και διορατικής αντιπολίτευσης.
Τα ερωτήματα είναι πολλά. Γιατί μόνιμα έρχεσθε τόσο καθυστερημένα στις θέσεις, που σας υποδεικνύαμε; Γιατί εξαπολύετε υβριστικές επιθέσεις εναντίον μας, κάθε φορά που σας δείχνουμε συγκεκριμένες λύσεις, αφού σε λίγο θα τις υιοθετήσετε; Γιατί επιμένετε να σέρνεστε πίσω από τα γεγονότα; Γιατί οδηγείτε τα πράγματα σε αδιέξοδο; Και αυτό δεν αφορά δυστυχώς μόνο τα ζητήματα, που προσεγγίζει το νομοσχέδιο αυτό. Αφορά τα πάντα και κυρίως τα θέματα της σημερινής επικαιρότητας και πρέπει να τα πούμε με το όνομά τους, τώρα που το καζάνι βράζει.
Κυρίες και κύριοι συνάδελφοι, πριν από δύο χρόνια, όταν καιγόταν η Αττική, συζητούσαμε μέτρα για την αντιμετώπιση των πυρκαγιών με έμφαση στην πρόληψη. Τώρα και πάλι τα ίδια συζητάμε.
Στο χρόνο που πέρασε δεν μπορέσατε ούτε καν τους διαθέσιμους πόρους να αξιοποιήσετε για έργα πρόληψης. Και έρχεστε τώρα να μας πείτε τι; Στις στάχτες της καταστροφής ο μόνος πολιτικός λόγος, που αρθρώσατε, είναι οι καταγγελίες σας εναντίον της Αντιπολίτευσης.
Αντί να απολογείστε σάς φταίει ότι νοιαστήκαμε να δούμε από κοντά τι γίνεται, να συμπαρασταθούμε στον κόσμο και να δεσμευθούμε γι' αυτά, που, στο κάτω-κάτω της γραφής, όλες και όλοι υποχρεούμαστε.
Διαπιστώνετε έγκλημα στη Σάμο με τις προκηρύξεις, που τρέπουν σε φυγή τους τουρίστες. Μιάμιση μέρα αργότερα διερωτάσθε αν πράγματι είναι ακριβείς οι πληροφορίες. Στρατός, Αστυνομία, Πυροσβεστική και κυβερνητικά κλιμάκια είναι εκεί. Και όμως η Κυβέρνηση δεν κάνει τίποτε άλλο παρά μόνο να παρίσταται και να παρακολουθεί.
Επίμονα, εδώ και δύο χρόνια, επισημαίνουμε την ανάγκη έντασης της προετοιμασίας για τους Ολυμπιακούς Αγώνες. Χωρίς κανένα στοιχείο υπερβολής παρουσιάζαμε την πραγματικότητα, καταθέταμε συγκεκριμένες προτάσεις, συνιστούσαμε συνένωση προσπαθειών και δυνάμεων για την επίτευξη του καλύτερου αποτελέσματος με το μικρότερο κόστος, το συντομότερο δυνατό.
Μας κατηγορούσατε για άγνοια. Μας συκοφαντούσατε ότι τάχα κινδυνολογούμε. Και έρχεται τώρα ο Πρωθυπουργός να μιλήσει για κατάσταση έκτακτης ανάγκης. Δεν ξέρουμε ούτε τι ακριβώς υπονοεί, ούτε τι πραγματικά μεθοδεύεται. Είναι όμως πραγματικά περίεργο το γεγονός να δηλώνει ο ίδιος ο Πρωθυπουργός ότι, ενώ είχε πλήρη άνεση χρόνου, εντούτοις οδήγησε τα πράγματα σε κατάσταση έκτακτης ανάγκης. Και επειδή είναι περίεργο, ευθέως σάς λέω ότι είναι και εξόχως ύποπτο.
'Ενα θέλω να επαναλάβω: εάν πρόκειται για απόπειρα εκβιασμού της κοινής γνώμης, εάν υποκρύπτονται σχέδια για απευθείας αναθέσεις, εάν εκκολάπτονται μεθοδεύσεις, που υπαγορεύονται από τη διαπλοκή για χάρη της διαπλοκής, η Νέα Δημοκρατία θα σταθεί αμείλικτα αντίθετη. Για μία ακόμα φορά ρητά, κατηγορηματικά και δεσμευτικά επαναλαμβάνω ότι η Νέα Δημοκρατία θα συνδράμει με όλες τις δυνάμεις της στην προετοιμασία των Ολυμπιακών Αγώνων. Για μία ακόμα φορά επαναλαμβάνω και την ανάγκη για ένα θεσμοθετημένο πλαίσιο συνένωσης δυνάμεων και συστράτευσης όλων των Ελλήνων, χωρίς αποκλεισμούς και εξαιρέσεις, στην κοινή προσπάθεια.
Γιατί η υπόθεση αυτή δεν αφορά μόνο την Κυβέρνηση. Αφορά όλες τις Ελληνίδες και όλους τους 'Ελληνες. Είναι μία εθνική υπόθεση. Και πρέπει να υπάρξει ενεργοποίηση όλων. Πρέπει να υπάρξει σπουδή, αλλά και πλήρης διαφάνεια. Δεν μπορείτε διαρκώς και για όλα να αναβάλλετε τις λύσεις, που σας προτείνουμε. Δεν ωφελεί στο κάτω-κάτω της γραφής να έρχεστε στις θέσεις μας, όταν είναι ήδη πολύ αργά.
Και νομίζω ότι σήμερα, που έμπρακτα επιβεβαιώνεται η πρακτική σας  αυτή, είναι η πιο κατάλληλη στιγμή να επαναλάβω την ίδια έκκληση.           Σταματήστε τη δημιουργία αδιεξόδων. Κάντε, έστω και σήμερα, αυτά που έπρεπε να είχατε κάνει χθες. Αύριο το κόστος για τον τόπο θα είναι πολύ βαρύ.
Κυρίες και κύριοι συνάδελφοι, η εποχή που διανύουμε και ακόμα περισσότερο η μετά- ΟΝΕ εποχή χαρακτηρίζεται από τη συνεχή ένταση του ανταγωνισμού. Είμαστε υποχρεωμένοι να ανταποκριθούμε χωρίς ολιγωρία στις ανάγκες των καιρών, να αξιοποιήσουμε τις ευκαιρίες, αλλά και να προλάβουμε τους κινδύνους, που απλώνονται μπροστά μας. Λύσεις άλλες -πέρα από ό,τι υπαγορεύει ο φιλελευθερισμός- δεν υπάρχουν. Είναι ανάγκη να επισπεύσουμε τις αποκρατικοποιήσεις. Να επισπεύσουμε την απελευθέρωση της αγοράς από τον κρατικό εναγκαλισμό. Να μπει τέλος στα κρατικά μονοπώλια.  Να προχωρήσουμε στη διαμόρφωση καθεστώτος υγιούς ανταγωνισμού. Και στην κατεύθυνση αυτή δεν αρκούν, κυρίες και κύριοι συνάδελφοι, τα ημίμετρα. Δεν φθάνουν τα μπαλώματα. Απαιτούνται ριζοσπαστικές αποφάσεις με εμβέλεια προς το αύριο.
Είναι λυπηρό το γεγονός ότι η Επιτροπή Ανταγωνισμού δεν μπόρεσε να λειτουργήσει ουσιαστικά -και είναι πασιφανές αυτό- εξαιτίας της έλλειψης πόρων και ανθρώπινου δυναμικού. Λυπηρή υπήρξε και η προσπάθεια πλήρους αλλαγής της σύνθεσής της.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Δεν καταλαβαίνω, κυρίες και κύριοι συνάδελφοι, πώς είναι δυνατόν η Κυβέρνηση από τη μία να μιλάει για ανεξάρτητες Αρχές και από την άλλη να τις θέλει κάτω από τον απόλυτο έλεγχό της. Αυτό το παιχνίδι, που προσβάλλει και ευτελίζει ακόμα και την έννοια των λέξεων, πρέπει κάποτε να τελειώσει. Δεν μπορεί κανείς να υποτιμά τη νοημοσύνη όλων των άλλων. Κυρίες και κύριοι συνάδελφοι, επίμονα σας υποδεικνύαμε ότι στη νέα εποχή δεν αρκεί η ονομαστική, αλλά επιβάλλεται η ουσιαστική σύγκλιση της οικονομίας, ότι απαιτείται ένταση της αναπτυξιακής διαδικασίας, ότι οι λέξεις-κλειδιά για την οικονομία στη νέα περίοδο, που διανύουμε, είναι η παραγωγικότητα και η ανταγωνιστικότητα.
Προχωρείτε τώρα στη λήψη κάποιων μέτρων, όπως, για παράδειγμα, η συγκράτηση των αυξήσεων στα δίδακτρα των ιδιωτικών σχολείων. Αναγκάζεστε σ' αυτό, για να συγκρατήσετε τον πληθωρισμό. Μην το εμφανίζετε δήθεν ως κοινωνική ευαισθησία. Την κοινωνική ευαισθησία θα έπρεπε να την επιδείξετε πρώτα απ' όλα στα δημόσια σχολεία, γιατί η δική σας πολιτική είναι αυτή, που στρέφει τα παιδιά στην ιδιωτική εκπαίδευση, που αυξάνει τη ζήτηση και δημιουργεί το πρόβλημα.
Επιχειρείτε κάποιες ρυθμίσεις σε ό,τι αφορά τη λειτουργία του Ε.Ο.Τ..  Επανέρχεστε στο ίδιο θέμα, μόλις δύο χρόνια μετά την προηγούμενη νομοθετική παρέμβασή σας. Το ζήτημα ωστόσο είναι πολύ ευρύτερο και πολύ σοβαρότερο. Υπάρχει γενικότερο πρόβλημα λειτουργίας του Ε.Ο.Τ.. Υπάρχουν σοβαρότατα ζητήματα στο χώρο του τουρισμού και πρέπει να αντιμετωπιστούν συνολικά, σοβαρά και υπεύθυνα. Δεν αρκούν οι αποσπασματικές παρεμβάσεις, ακόμα και όταν είναι σωστές. Δεν μπορεί να διαιωνίζονται καταστάσεις, που συνιστούν προσβολή για τη χώρα. Δεν μπορεί να χάνεται -και μάλιστα αναιτιολόγητα- άδικα τόσος χρόνος. Είναι εγκληματικό να φεύγουν οι ευκαιρίες από μπροστά μας και να μας προσπερνούν. Είναι καταστροφικό να συμπράττουμε στη μεγιστοποίηση κινδύνων, που είναι ολοφάνεροι εδώ και καιρό.
'Εστω και τώρα, είναι ανάγκη να συμβάλουμε στη διαμόρφωση ενός καθαρού και σταθερού τοπίου για την τόνωση της αναπτυξιακής διαδικασίας. Και στην κατεύθυνση αυτή οι όψιμες αντιγραφές του φιλελευθερισμού πρέπει να μη λησμονούν τις βασικές αρχές του.
Ο φιλελευθερισμός εναντιώνεται γενικά στη διαμόρφωση μονοπωλίων. Δεν τάσσεται υπέρ της αφαίρεσης μονοπωλίων από το κράτος για τη διαμόρφωση μονοπωλίων από οργανωμένα οικονομικά συμφέροντα. Κάτι τέτοιο, ενώ συντηρεί τα περισσότερα τουλάχιστον προβλήματα του παρελθόντος, προσθέτει και άλλα πολύ πιο σοβαρά. Ο φιλελευθερισμός δεν εναντιώνεται στο κρατικό μονοπώλιο για τη δημιουργία ιδιωτικών μονοπωλίων. Υπαγορεύει τη συμμετοχή ολόκληρου του επιχειρηματικού κόσμου στην αναπτυξιακή διαδικασία και όχι μόνο των λίγων με αποκλεισμό των πολλών. Δεν μπορεί οι ελάχιστοι να παίρνουν τα πάντα και να καταδικάζονται οι πολλοί. Δεν προάγεται έτσι ο υγιής ανταγωνισμός.
Εάν η ίδια η Κυβέρνηση διαμορφώνει μονοπωλιακές καταστάσεις, πολύ μικρή χρησιμότητα θα έχει μία Επιτροπή Ανταγωνισμού.
Είναι λοιπόν, κυρίες και κύριοι συνάδελφοι, ανάγκη να δούμε το πρόβλημα σε όλες του τις πτυχές. Είναι ανάγκη, μαζί με τις ευκαιρίες που διαμορφώνονται, να δουμε και τους κινδύνους που κρύβονται. Και ο μεγαλύτερος κίνδυνος τη στιγμή αυτή περιγράφεται με τη λέξη "διαπλοκή".   Αφορά άμεσα την αναπτυξιακή διαδικασία, τον ανταγωνισμό, την τόνωση της απασχόλησης. Αφορά το δημόσιο συμφέρον και τα χρήματα ενός λαού, που υφίσταται άγρια φορολογική επιδρομή. Αφορά όμως ταυτόχρονα -και πάνω από όλα τα άλλα- τόσο την ποιότητα, όσο και την ουσία της δημοκρατίας.
Κυρίες και κύριοι συνάδελφοι, τα τελευταία χρόνια με αποκλειστική ευθύνη των Κυβερνήσεων του ΠΑΣΟΚ διαμορφώνεται μία εξαιρετικά νοσηρή πραγματικότητα. Διαπιστώνεται η υπερσυγκέντρωση πλούτου και πολιτικής ισχύος σε εξωθεσμικά κέντρα. Δεν χρειάζεται ούτε έρευνα ούτε εισαγγελέας, για να διαπιστώσει κανείς ότι η εξέλιξη αυτή οφείλεται σε μεθοδεύσεις, επιλογές και αποφάσεις των Κυβερνήσεων του ΠΑΣΟΚ. Δεν χρειάζεται ούτε έρευνα ούτε εισαγγελέας, για να διαπιστωθεί ότι υπάρχει παρέμβαση των εξωθεσμικών αυτών κέντρων με στόχο την αιχμαλωσία της κοινής γνώμης, αλλά και τη διαμόρφωση μείζονος σημασίας πολιτικών αποφάσεων, ότι επιχειρείται ποδηγέτηση της πολιτικής, φαλκίδευση της λαϊκής κυριαρχίας, υποβολή και επιβολή αποφάσεων.
Κυρίες και κύριοι συνάδελφοι, ο ίδιος ο Πρωθυπουργός, απαντώντας στην επιστολή που του έστειλα, ομολογεί ότι η διαπλοκή αποτελεί πραγματικά σοβαρό ζήτημα. Παρ' όλα αυτά, αντί να αποδεχτεί την πρόταση συνεργασίας όλων των πολιτικών δυνάμεων για την αντιμετώπιση του προβλήματος, εξαπολύει υβριστική επίθεση εναντίον μου.
Διέπραξε μάλιστα το ατόπημα, που προφανώς τού υπέδειξαν έκτακτες προπαγανδιστικές σκοπιμότητες. Να δώσει στη δημοσιότητα τις επιστολές την ίδια στιγμή, που καιγόταν ολόκληρη η Ελλάδα, γιατί προφανώς ήθελε να τις κάψει και αυτές. Το πρόβλημα ωστόσο είναι υπαρκτό και κανείς δεν έχει το δικαίωμα να εθελοτυφλεί. Και ένα πράγμα δεν πρέπει να πνίγεται στην αλαζονεία και την καθεστωτική αντίληψη: η δημοκρατία, όσες πληγές και αν υποστεί, θα βρει τον τρόπο να αντιμετωπίσει την απειλή που υφίσταται. Η Νέα Δημοκρατία, με όσο κόστος και αν χρειαστεί, θα συνεχίσει τον αγώνα και για την ποιότητα και για την ουσία της δημοκρατίας.
(Χειροκροτήματα από την πτέρυγα της Νέας Δημοκρατίας) Κυρίες και κύριοι συνάδελφοι, απλά και μόνο το γεγονός ότι η Κυβέρνηση -με το νομοσχέδιο που συζητάμε τώρα- ομολογεί έμπρακτα ότι αναθεωρεί θέσεις, που έως χθες υποστήριζε σημαντικά...
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, λυπάμαι, αλλά πρέπει να συντομεύσετε. Είναι ενδιαφέροντα τα όσα λέτε, αλλά δεν υπολογίσατε την ημέρα. Είμεθα στη συζήτηση επί των άρθρων και όχι επί της αρχής του νομοσχεδίου.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, ολοκληρώνω αλλά ξέρω ότι αυτά τα θέματα αγγίζουν και δικές σας...
ΠΡΟΕΔΡΟΣ (Απόστολος Κακλαμάνης): Αναμφιβόλως είναι ενδιαφέροντα τα όσα λέτε και θα άξιζε να γίνει ευρύτερη συζήτηση, αλλά είμαστε στη συζήτηση επί των άρθρων του νομοσχεδίου.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): 'Οπως ξέρετε την προκαλέσαμε πολλές φορές, αλλά συναντούμε άρνηση, όχι βέβαια από σας.  Απλά και μόνο το γεγονός ότι η Κυβέρνηση αναγκάστηκε να υιοθετήσει θέσεις, που απέκρουε, με την εκτόξευση ύβρεων, μπορεί να είναι εξόχως διδακτικό. Μπορείτε ακόμη, κυρίες και κύριοι της Κυβέρνησης, να αντιλαμβάνεσθε ότι, όσο πιο έγκαιρα ακολουθείτε τις θέσεις σας, τόσο λιγότερα θα είναι τα προβλήματα που δημιουργείτε. Εάν υιοθετούσατε τις προτάσεις μας για την αντιμετώπιση των πυρκαγιών, δεν θα φθάναμε στο σημείο, που βρισκόμαστε σήμερα. Εάν ακολουθούσατε τις εισηγήσεις μας για την προετοιμασία των Ολυμπιακών Αγώνων, δεν θα φθάναμε στο σημείο να κηρύσσεται σήμερα κατάσταση έκτακτης ανάγκης. Αν συνειδητοποιούσατε την ανάγκη απελευθέρωσης της αγοράς, δεν θα πουλούσατε μόνο και μόνο, για να εισπράττετε. Αν ανταποκρινόσασταν στην ανάγκη της νέας εποχής, δεν θα αφήνατε την παιδεία να καταρρεύσει, για να βάλετε όριο στα δίδακτρα. Δεν θα συμπράττατε στη δημιουργία μονοπωλιακών καταστάσεων. Δεν θα ανεχόσασταν περιορισμένο κύκλο προνομιακών προμηθευτών του δημοσίου.  Κυρίες και κύριοι συνάδελφοι, το σημερινό νομοσχέδιο μοιράζει ασπιρίνες, για να πέσει ο πυρετός. Δεν είναι λάθος, αντίθετα μάλιστα. Δεν αρκούν όμως. Στηρίζουμε κάθε μέτρο, που υιοθετεί φιλελεύθερες κατευθύνσεις και θέσεις του προγράμματός μας. 'Οπου υιοθετείτε αρχές του φιλελευθερισμού και θέσεις του προγράμματός μας, θα μας βρίσκετε σύμφωνους. Ταυτόχρονα, όμως, το ίδιο νομοσχέδιο υπενθυμίζει ότι εξακολουθείτε να αγνοείτε τα βασικά προβλήματα, που δημιουργούν τον πυρετό.
Γι' αυτό ακριβώς, καταλήγοντας, απευθύνω έκκληση ακόμη μια φορά να στραφείτε στην αντιμετώπιση του πυρήνα των προβλημάτων. Δεν αρκεί να βλέπετε τα πάντα εκ των υστέρων. Δεν αντέχει ο τόπος, ειδικά σήμερα πια, μια τέτοια τακτική. Οι εξελίξεις της νέας εποχής είναι ραγδαίες και αύριο θα είναι ήδη αργά.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Ο Υπουργός Ανάπτυξης κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Σας ευχαριστώ κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Σπεύδω να πω ότι θα παραβιάσω το ίδιο και για σας τον Κανονισμό, για να μη θεωρηθεί ότι διευκολύνω ...  ΔΗΜΗΤΡΙΟΣ ΣΙΟΥΦΑΣ: Γιατί κύριε Πρόεδρε; ΠΡΟΕΔΡΟΣ (Απόστολος Κακλαμάνης): Είναι παραβίαση του Κανονισμού, είμεθα στη συζήτηση επί των άρθρων και όχι επί της αρχής.
ΔΗΜΗΤΡΙΟΣ ΣΙΟΥΦΑΣ: Ο Αρχηγός της Αξιωματικής Αντιπολίτευσης όπως και οι Αρχηγοί των Κομμάτων έχουν δυνατότητα να παρεμβαίνουν.
ΠΡΟΕΔΡΟΣ (Απόστολος Κακλαμάνης): 'Οχι, όχι, ξέρετε τι λέει ο Κανονισμός, πόσο χρόνο έχουν οι Αρχηγοί των Κομμάτων και επί της αρχής και επί των άρθρων. 'Οχι να μου πάρετε και το βόδι! ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε, δεν υπεισέρχομαι στα καθήκοντά σας, απλά μια επισήμανση κάνω.
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ευχαριστώ.
Θα ξεκινήσω την απάντησή μου στον Πρόεδρο της Αξιωματικής Αντιπολίτευσης συμφωνώντας με τη τελευταία διατύπωση την οποία έκανε. Είναι πράγματι γεγονός ότι η Κυβέρνηση επιλέγει ήπιες μεθόδους αντιμετώπισης των προβλημάτων της οικονομίας και της κοινωνίας. Επιλέγει μεθοδους οι οποίες εμπεριέχουν τη συναίνεση, οι οποίες εμπεριέχουν το συνολικό όφελος του κόσμου της εργασίας και της συνολικής ελληνικής οικονομίας. Εμπεριέχουν κατευθύνσεις και προτεραιότητες, οι οποίες περικλείουν όλους και δίνουν ευκαιρίες σε όλους. Και δεν υιοθετούμε ούτε τις πολιτικές σοκ ούτε τις πολιτικές της αιφνιδιαστικής επέμβασης, οι οποίες κατά το μάλλον ή ήττον στρέφονται εναντίον του κόσμου της εργασίας, όπως πάρα πολύ καλά θυμόμαστε από τις πολιτικές οι οποίες εφαρμόστηκαν στις αρχές της δεκαετίας. Και πιστεύω, κυρίες και κύριοι, ότι με την ίδια ετοιμότητα, αξιοπιστία και αποτελεσματικότητα με την οποία η κυβέρνηση του ΠΑΣΟΚ τα προηγούμενα χρόνια σχεδίασε και διαχειρίστηκε την επιτυχή ένταξη της ελληνικής οικονομίας στην ΟΝΕ, με τα ίδια ακριβώς χαρακτηριστικά θα διαχειριστεί και την προσαρμογή της ελληνικής οικονομίας στις νέες απαιτήσεις ανταγωνιστικότητας, παραγωγικότητας και απασχόλησης.
Καλωσορίζω κατ' αρχήν ως ένα πολύ θετικό βήμα τη συμφωνία της Αξιωματικής Αντιπολίτευσης επί της αρχής του νομοσχεδίου. Αν θυμάμαι καλά νομίζω αυτό έχει να συμβεί πάρα πολλά χρόνια. Αποδεικνύει ότι όταν υπάρχει η κατάλληλη πολιτική ωριμότητα και βούληση οι μεγάλες πολιτικές δυνάμεις του τόπου μπορούν να συμφωνήσουν σε βασικές επιλογές που καθορίζουν το μέλλον της χώρας. Και οφείλω να πω ότι αν είχε επιδιωχθεί το ίδιο πνεύμα συναίνεσης, θα είχε εγκαίρως συμφωνήσει η Νέα Δημοκρατία και σε άλλες επιλογές της μακροοικονομικής σύγκλισης που έκανε η χώρα, αντί να αμφισβητεί ανεδαφικά και χωρίς αποτέλεσμα και χωρίς καμια επιχειρηματολογία όπως απεδείχθη εκ των υστέρων, την τεράστια προσπάθεια που κάναμε τα τελευταία χρόνια για την ένταξη της ελληνικής οικονομίας στην ΟΝΕ.
Θα πρέπει, επίσης, νομίζω να σταματήσει αυτή η αέναη επιχειρηματολογία περί αντιγραφής των θέσεων της Νέας Δημοκρατίας. Αυτό το οποίο κάνει η Κυβέρνηση και το απέδειξε επί σειρά ετών και επί σειρά κυβερνήσεων, από το 1993 μέχρι σήμερα, είναι ότι αυτή έχει τη δυνατότητα να σχεδιάζει, να παράγει πολιτική, να την εφαρμόζει με αξιοπιστία και να φέρνει αποτέλεσμα. Και το ποιος αντιγράφει ποιον έχει κάθε δυνατότητα να το κρίνει ο 'Ελληνας πολίτης και να το αξιολογεί δια της ψήφου του.  'Ερχομαι τώρα σε ένα συγκεκριμένο θέμα, το οποιο έθιξε ο Αρχηγός της Αξιωματικής Αντιπολίτευσης. Το θέμα του τουρισμού και των πυρκαγιών στη Σάμο. Επειδή είναι λεπτό θέμα, θα μου επιτρέψετε να σας δώσω ορισμένα τελευταία στοιχεία, διότι πιστεύω ότι σε μια δύσκολη κατάσταση δεν υπάρχει κανείς απολύτως λόγος να την κάνουμε να εμφανίζεται δυσκολότερη απ' ό,τι είναι. Εξ όσων είχα την ευκαιρία να διαπιστώσω, δεν υπήρξε καμία προκήρυξη παρακίνησης μαζικής εξόδου των ξένων επισκεπτών. Αυτό το οποίο υπήρξε είναι μια επιστολή ενός ατόμου σε ορισμένα μέλη ενός τουριστικού γκρουπ όπου τους έδινε τη δυνατότητα να μείνουν, να φύγουν να πάνε κάπου αλλού, να επιστρέψουν στην Αγγλία. Εξ όσων διαπίστωσα η ανταπόκριση την οποία βρήκε αυτό το γράμμα αφορούσε κυρίως την πρώτη επιλογή, αφού στη συντριπτική πλειοψηφία οι ξένοι επισκέπτες επέλεξαν να παραμείνουν στη Σάμο, όπου δεν υπήρξε σε καμιά χρονική στιγμή ο παραμικρός κίνδυνος για τους ξένους επισκέπτες ή για οποιονδήποτε άλλο επισκέπτη και δεν υπήρξε ο παραμικρός κίνδυνος σε τουριστικές εγκαταστάσεις. Ακόμα και η προληπτική εκκένωση των τριών ξενοδοχείων που έγινε την Κυριακή το βράδυ έγινε με πλήρη ευρυθμία και αποτελεσματικότητα και ποτέ δεν τέθηκε θέμα ασφάλειας.
Δεύτερον, η αντίδραση η οποία υπήρξε από την Ολλανδία, ήταν μια απόφαση η οποία ελήφθη από ιδιωτικά ταξιδιωτικά γραφεία, εκμεταλλευόμενοι τη δυνατότητα αποζημιώσεων προς τους ίδιους και προς ορισμένους επισκέπτες που τους δίνει  η ύπαρξη ενός ταμείου. Δεν υπήρξε η παραμικρή ανάμειξη της ολλανδικής κυβέρνησης, πράγμα το οποίο δημοσιοποίησε επίσης το Ολλανδικό Υπουργείο Εξωτερικών.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Οι ίδιοι οι ιδιώτες, οι τουριστικοί επιχειρηματίες οι οποίοι προέβησαν σ' αυτήν τη σύσταση να μετακινηθούν οι Ολλανδοί τουρίστες σε άλλες κατευθύνσεις ανεκλήθη χθες και κατά συνέπεια αυτήν τη στιγμή δεν υφίσταται το παραμικρό ζήτημα αρνητικής διεθνούς σύστασης προς τους ξένους επισκέπτες  στη χώρα μας. Και πιστεύω ότι η αναζωπύρωση και η υπερβολή αυτού του θέματος κανένα δεν βοηθά.
Η Σάμος  μετά την κατάσβεση της πυρκαγιάς αποτελεί ένα εξαίρετο τουριστικό προορισμό και βεβαίως η Κυβέρνηση θα λάβει ούτως ή άλλως εκείνα τα μέτρα, τα οποία θα επαναφέρουν την πλήρη οικονομική και κοινωνική δραστηριότητα της νήσου. Πιστεύω δε ότι το τελικό αποτέλεσμα δεν θα είναι κατώτερο των προσδοκιών που αρχικά είχαμε.
'Ερχομαι τώρα σε άλλα θέματα τα οποία τέθησαν, στο κατά πόσον όλη αυτή η πολιτική περί ανταγωνισμού ή περί της νέας πολιτικής για τον ελληνικό τουρισμό είναι αποτελεσματική.
Πιστεύω ότι  εφεξής η οικονομική πολιτική θα πρέπει να δίνει ολοένα και μεγαλύτερη έμφαση στις διαρθρωτικές  πολιτικές, στην απελευθέρωση των αγορών. Αλλά για να μπορέσουν να λειτουργήσουν αποτελεσματικά οι απελευθερωμένες αγορές το κράτος οφείλει να δημιουργεί εκείνους τους θεσμούς εποπτείας, οι οποίοι προστατεύουν τον ανταγωνισμό, προστατεύουν τα συμφέροντα των καταναλωτών, προστατεύουν τα συμφέροντα των εργαζομένων.
Εμείς δεν εγκαταλείπουμε την κρατική επιχειρηματική δραστηριότητα ή τα κρατικά μονοπώλια για να μεταβούμε σε ένα καθεστώς ανεξέλεγκτων ιδιωτικών μονοπωλίων, αλλά για να μεταβούμε σε μια οικονομία, η οποία δημιουργεί πολύ περισσότερες ευκαιρίες οικονομικής δραστηριότητας, ευκαιρίες εποπτευόμενες και ελεγχόμενες ως προς το οικονομικό και κοινωνικό τους αποτέλεσμα.
Νομίζω ότι με τον τρόπο αυτό δημιουργούμε τις καλύτερες προϋποθέσεις ευημερίας για ολόκληρη την ελληνική κοινωνία.
Αναφέρθηκε για πολλοστή φορά το θέμα των μεγάλων συμφερόντων και το τι κάνει η Κυβέρνηση πάνω σε αυτά. Είχα και άλλες φορές την ευκαιρία να υπογραμμίσω ότι οσάκις η Κυβέρνηση έλαβε μείζονες θεσμικές πρωτοβουλίες στα ζητήματα αυτά καθιερώνοντας για πρώτη φορά μια σειρά από διαφανέστατες διαδικασίες σε όλο το σύστημα των προμηθειών  υπήρξε θεσμική απουσία της Αξιωματικής Αντιπολίτευσης από αυτόν το διάλογο. Και θέλω να πω ξανά ότι η διαφάνεια και η αποτελεσματικότητα στην οικονομική δραστηριότητα δεν αποτελούν αντικείμενο μαθημάτων δια αλληλογραφείας, αλλά αποτελούν τομείς που θα πρέπει  θεσμικώς να θωρακισθούν. Και σε όλες τις  θεσμικές πρωτοβουλίες που παίρνει η Κυβέρνηση σημειώνεται μια ολιγωρία, μια αποφυγή να πάρει θέση η Αξιωματική Αντιπολίτευση.
Το παρόν νομοσχέδιο  πιστεύω ότι αποτελεί  την πρώτη εξαίρεση  σε αυτήν την τακτική που είχε η Αξιωματική Αντιπολίτευση. Διότι το νομοσχέδιο αυτό καθιερώνει τους κανόνες ανταγωνιστικότητας και διαφάνειας οι οποίοι  θα πρέπει να διέπουν τη λειτουργία των αγορών. Και βεβαίως δεν θα σταματήσουμε εδώ. Θα προχωρήσουμε σε πολλούς άλλους τομείς. Σας αναφέρω χαρακτηριστικά ότι το σύστημα κρατικών προμηθειών έχει αρχίσει ήδη να  δείχνει πάρα πολλές βελτιώσεις. Σκοπεύουμε σε σύντομο χρονικό διάστημα να έχουμε πλήρως ηλεκτρονικοποιήσει τις κρατικές προμήθειες, να διευκολύνουμε με τη δημιουργία μητρώου προμηθευτών τη συμμετοχή μικρομεσαίων επιχειρήσεων, αλλά ταυτόχρονα να ενισχύσουμε την απόλυτη διαφάνεια και αποτελεσματικότητα σε όλο το μηχανισμό. Και είμαι βέβαιος ότι πολύ σύντομα θα έχουμε την ευκαιρία να συζητήσουμε τις νέες αυτές κατευθύνσεις και τα μέτρα πολιτικής της Κυβέρνησης.
Νομίζω, κυρίες και κύριοι συνάδελφοι, ότι θα πρέπει να κρατήσουμε από όλη αυτήν τη συζήτηση τις νέες προκλήσεις τις οποίες έχει η ελληνική οικονομία, την πρόκληση της ανταγωνιστικότητας, την πρόκληση της καλής λειτουργίας των απελευθερωμένων αγορών, την  πρόκληση της απασχόλησης.  Και σε αυτές τις τρεις προκλήσεις θα πρέπει να βρούμε τις κατάλληλες πολιτικές για να απαντήσουμε με ένα θετικό τρόπο.
(Χειροκροτήματα από την πτέρυγα του ΠΑΣΟΚ) ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, είχα ζητήσει εγώ το λόγο. 
ΠΡΟΕΔΡΕΥΩΝ (Κωνσταντίνος Γείτονας): Τον ζητήσατε μετά. Μίλησε ο Αρχηγός σας πριν...
ΓΕΩΡΓΙΟΣ ΒΟΥΛΓΑΡΑΚΗΣ: Θέλω να υποβάλω ένα λογικό ερώτημα.
ΠΡΟΕΔΡΕΥΩΝ (Κωνσταντίνος Γείτονας): Να το υποβάλετε.
ΓΕΩΡΓΙΟΣ ΒΟΥΛΓΑΡΑΚΗΣ: Ο κ. Σπυρόπουλος θα απαντήσει στον κύριο Υπουργό; Διότι αν είναι να του απαντήσει θα καθήσω.
ΠΡΟΕΔΡΕΥΩΝ (Κωσταντίνος Γείτονας): Κύριε Βουλγαράκη, αυτό δεν είναι ερώτημα.
ΓΕΩΡΓΙΟΣ ΒΟΥΛΓΑΡΑΚΗΣ: Γιατί γνωρίζετε, κύριε Πρόεδρε, ότι εθιμικώ δικαίω ...
ΠΡΟΕΔΡΕΥΩΝ (Κωνσταντίνος Γείτονας): Εθιμικώ δικαίω, μίλησε ο Αρχηγός σας.
ΓΕΩΡΓΙΟΣ ΒΟΥΛΓΑΡΑΚΗΣ: ... υπάρχει μία ανταπόδοση επιχειρημάτων.
'Εχω την αίσθηση ότι ο κύριος Υπουργός απήντησε σε μέρος της ομιλίας του Προέδρου της Νέας Δημοκρατίας. Λογικό κατά τη γνώμη μου είναι να  πάρει μία απάντηση σε όσα λέχθηκαν. Εκτός εάν η απάντηση δοθεί από τον κ.  Σπυρόπουλο, οπότε δεν έχω κανένα πρόβλημα! 
ΠΡΟΕΔΡΕΥΩΝ (Κωνσταντίνος Γείτονας): Θα πάρετε το λόγο, κύριε Βουλγαράκη, μετά τον κ. Σπυρόπουλο ο οποίος είχε ζητήσει το λόγο πριν από σας.
Μη δημιουργείτε, λοιπόν, θέμα στην Αίθουσα. Θα πάρετε το λόγο και θα έχετε την ευκαιρία να συμπληρώσετε τον Αρχηγό σας.
ΓΕΩΡΓΙΟΣ ΒΟΥΛΓΑΡΑΚΗΣ: Κανονικά εσείς έπρεπε να πείτε στον κ. Σπυρόπουλο, να περιμένει να απαντήσει ο Κοινοβουλευτικός Εκπρόσωπος της Νέας Δημοκρατίας, διότι σε τελευταία ανάλυση την απάντηση θα την πάρει ο κύριος Υπουργός. Είναι θέμα απλώς ολίγων λεπτών.
Θα ήθελα, λοιπόν, να πω για να ξεκινήσω την τοποθέτησή μου ...
ΠΡΟΕΔΡΕΥΩΝ (Κωνσταντίνος Γείτονας): Κύριε Βουλγαράκη, δεν έχετε το λόγο.  Ορίστε, κύριε Σπυρόπουλε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κύριοι συνάδελφοι, αποτελεί πραγματικά πρωτοτυπία για ένα νομοσχέδιο που η Αξιωματική Αντιπολίτευση συναινεί, να επιστρατεύεται ή να παίρνει την πρωτοβουλία ο Αρχηγός της όπου μέσα από μία παρουσία εμπρηστική και πολωτική να ακυρώνει πολιτικά και ουσιαστικά τη συναίνεση.
Σήμερα, λοιπόν, αυτό που διαπιστώσαμε είναι περίπου το εξής: Ο κ. Καραμανλής με εμπρηστικές δηλώσεις, με δηλώσεις που ουσιαστικά κατηγορεί τον Πρωθυπουργό και το σύνολο των στελεχών του ΠΑ.ΣΟ.Κ. ως εξαρτημένους, ως διαπλεκόμενους, ακόμη και ως εμπρηστές, επεχείρησε να σηματοδοτήσει με την παρουσία του μία στοιχειώδη πολιτική πράξη που η Νέα Δημοκρατία ως κόμμα επέλεξε να κάνει για ένα νομοσχέδιο που κατά την άποψή της εντάσσεται μέσα στη σφαίρα των ιδεολογικών της προτεραιοτήτων. Είναι μία ακατανόητη πολιτική ισορροπία.
Επί της ουσίας όμως. Επί της ουσίας επεχείρησε και κάτι ακόμη σήμερα ο κ. Καραμανλής, να αιτιολογήσει ενδεχόμενα τη συναίνεση της Νέας Δημοκρατίας στο εν λόγω νομοσχέδιο, λέγοντας ότι καλωσορίζει τις υπόλοιπες δυνάμεις και κυρίως το ΠΑ.ΣΟ.Κ., στην πολιτική του φιλελευθερισμού.
Θα προσπαθήσω να επιχειρηματολογήσω πάνω σ' αυτό. Χωρίς να θέλω να θίξω τη συντηρητική παράταξη στη χώρα και βέβαια τις συντηρητικές και δεξιές παρατάξεις σ' όλον τον κόσμο, θέλω να πω το εξής: Κατά βάση ποτέ οι νεοφιλελεύθεροι ή οι φιλελεύθεροι δεν είχαν ιδεολογία. 'Ο,τι οικοδομήθηκε σε αυτήν την ήπειρο που ουσιαστικά είναι η ήπειρος που γέννησε όλες τις ιδεολογίες, όλες οι μεγάλες  αλλαγές οικοδομήθηκαν μέσα από τις δυνάμεις της Αριστεράς, του κομμουνισμού, του ευρωκομμουνισμού, του σοσιαλισμού και της σοσιαλδημοκρατίας -αυτό είναι αλήθεια- με απέναντι πάντα και όποτε υπήρξαν έντονες περίοδοι κρίσης, τις δυνάμεις της συντήρησης.
Πιστεύω ότι όπως τότε, όπως πάντα, έτσι και σήμερα οι δυνάμεις, οι οποίες μπορούν να προσδιορίσουν τη νέα πραγματικότητα για τον κόσμο της εργασίας, για τις ευρύτερες λαϊκές δυνάμεις, είναι αυτές που πάντα προσδιόριζαν αυτήν την πραγματικότητα.
'Αρα, ένα που έχω να απαντήσω στον κ. Καραμανλή, είναι ότι ο φιλελευθερισμός και ο νεοφιλελευθερισμός και η παράταξη που εκπροσωπεί, ποτέ με οραματικό τρόπο δεν οικοδόμησαν τις εξελίξεις.
Σε σχέση με άλλα θέματα που τέθηκαν θέλω να επισημάνω μόνο δυο τρία.  Τις ημέρες αυτές συνέβη στην Ισπανία ένα μεγάλο τρομοκρατικό γεγονός μέσα στη Μαδρίτη. Εκεί να δούμε τη σημαντική διαφορά όλων των συντελεστών της πολιτικής κοινωνικής ζωής της Ισπανίας, πόσο περιφρούρησαν τη χώρα τους απ' αυτό το δυσάρεστο γεγονός. Και πόσο ένα γεγονός αρκετά δυσάρεστο σε σχέση με τις πυρκαγιές που συνέβησαν στη Σάμο επιχειρούμε, δεν θέλω να πω να διαστρεβλώσουμε, δεν θέλω να πω να διογκώσουμε αλλά με πολιτική κατά την άποψή μου απερισκεψία να δημιουργήσουμε γεγονότα που χωρίς καμία αμφιβολία μπορεί να θίξουν και τα τουριστικά συμφέροντα της χώρας.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Επιτέλους η Αντιπολίτευση και η πολιτική αντιπαράθεση έχει όρια και πρέπει να έχει και όρους. Και πολύ θα έλεγα ενδεχομένως να χρειάζεται μια ρυθμιστική αρχή για την κομματική αντιπαλότητα. Και βέβαια αυτή η ρυθμιστική αρχή υπάρχει και είναι πάντα η λαϊκή ετυμηγορία. Η τελευταία γνωμοδότηση της ρυθμιστικής αυτής αρχής ήταν η 9η Απριλίου. Και μετά από τέσσερα χρόνια θα υπάρχει και πάλι γνωμοδότηση. Αλλά επιτέλους σε όλο αυτό το χρονικό διάστημα όλοι έχουμε ανάγκη από τη συνεύρεση, από την διαμόρφωση ελάχιστων κοινών στόχων για τη χώρα και για την οικονομία, όρων διαλόγου και επικοινωνίας μεταξύ μας. Το έχουμε ανάγκη και πιστεύω ότι κανείς δεν μπορεί να αρνηθεί αυτόν το σημαντικό πολιτικό, εθνικό και κοινωνικό στόχο.
Θέλω να κλείσω γιατί δε νομίζω ότι υπήρχε και άλλο περιεχόμενο. Υπήρχαν ατάκτως ερριμμένες καταγγελίες χωρίς πολιτικό ειρμό, χωρίς αρχή και τέλος. Θέλω να κλείσω, λοιπόν, και με την αναφορά και με το νομοσχέδιο. Πιστεύω ότι ο κ. Καραμανλής επέλεξε μια παρουσία στο εν λόγω νομοσχέδιο για να καλύψει ενδεχόμενα την πολιτική επιλογή της συναίνεσης, της συμψήφισης για να μην παρεξηγηθώ από κανέναν συνάδελφο, που η Νέα Δημοκρατία αποφάσισε για το εν λόγω νομοσχέδιο. 'Ενα είναι αυτό. Και ένα δεύτερο, να αξιοποιήσει τα φαινόμενα των ημερών. Κατά την άποψή μου στόχοι εξόχως πολιτικά αντιφατικοί. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Αντιλαμβάνομαι, κύριε Πρόεδρε, την αντίληψη την οποία έχει το κυβερνητικό κόμμα, η οποία συνίσταται στο πολύ αποκαλυπτικό ρηθέν εκ μέρους του Κοινοβουλευτικού Εκπροσώπου του ΠΑ.ΣΟ.Κ. πριν περάσω στα όσα ο κύριος Υπουργός είπε ότι η Αξιωματική Αντιπολίτευση επιστράτευσε τον Πρόεδρο της Νέας Δημοκρατίας να έρθει στη Βουλή για να απαντήσει. Θα μου επιτρέψετε να θεωρήσω αυτήν την τοποθέτηση -επιστρατεύθηκε ο Αρχηγός ενός κόμματος για να έρθει στη Βουλή-ως δηλωτική, απολύτως δηλωτική της νοοτροπίας περί κοινοβουλευτισμού από την οποία διακατέχεται το κυβερνητικό κόμμα. Θεωρώ ότι είναι ντροπή σε ένα κοινοβουλευτικό σύστημα, ένα κοινοβουλευτικό κόμμα να θεωρεί την παρουσία του Αρχηγού του επιστράτευση. Πιστεύω, ότι αυτό είναι ευθύνη και υποχρέωση όλων μας.
(Χειροκροτήματα από την πτέρυγα της Νέας Δημοκρατίας) Πέραν όμως αυτών άκουσα τα όσα είπε ο κύριος Υπουργός ο οποίος βέβαια δεν είναι παρόν γι' αυτό θα είμαι όσο το δυνατόν πιο σύντομος μπορώ.
Θέλω να διεξάγει μια μελέτη ο κύριος Υπουργός. Θέλω να πάρει τις προγραμματικές δηλώσεις των κυβερνήσεων του ΠΑ.ΣΟ.Κ., οψέποτε έγιναν και να μας πει ειλικρινά σε ποιες από τις μεγάλες προβλέψεις του έπεσε το κόμμα αυτό μέσα. Σε ποιες; Είτε θέλει στην οικονομία είτε θέλει στην εξωτερική πολιτική είτε θέλει στην αντίληψη του δημόσιου τομέα είτε θέλει στην αντίληψη περί προσέγγισης ζητημάτων τα οποία αφορούν διαδικασίες σε επιμέρους βάθρα της δημοκρατίας όπως συνήθως θα έλεγε στο παρελθόν κλπ. Θα απογοητευθεί.
Ακόμη και αυτό το οποίο είπε προηγουμένως ότι εμείς είμαστε ένα κόμμα τα οποίο ποτέ δεν του άρεσε να προκαλεί σοκ στις κοινωνικές δομές, θέλω να πω στον απόντα κύριο Υπουργό ότι ανεξάρτητα από το πότε προκαλείται το σοκ, σε τελική ανάλυση το σοκ συμβαίνει.
Πάρτε παράδειγμα την Ολυμπιακή. Εάν το σοκ είχε συντελεσθεί τότε που έπρεπε, τότε δηλαδή που η Νέα Δημοκρατία είχε προτείνει να γίνουν δραστικές παρεμβάσεις στην Ολυμπιακή Αεροπορία, δεν θα ήμασταν αναγκασμένοι σήμερα να καταφύγουμε σε ένα δεύτερο σοκ του οποίου η τιμή είναι οκτακόσια δισεκατομμύρια (800.000.000.000) δραχμές.
Είναι, λοιπόν, θέμα διατίμησης το ποιος δημιουργεί το σοκ, πόσο κάνει το σοκ, αλλά και με ποια νοοτροπία φιλοδοξεί κανείς να παρέμβει στην επίλυση ζητημάτων για να καταφέρει αυτά τα οποία έχει ή δεν έχει εκ των προτέρων προβλέψει ότι θα συμβούν.
Διαψεύδεται όμως ο κύριος Υπουργός από προϊστάμενο ιεραρχικά Υπουργό του διότι μόλις χθες ο Υπουργός Εθνικής Οικονομίας κ. Παπαντωνίου δήλωσε ότι για να λυθεί το πρόβλημα της ανεργίας χρειάζεται ένα δραστικό σοκ. Τι σημαίνει να λυθεί το πρόβλημα της ανεργίας; Πώς, δηλαδή, μπορεί να προκαλείται ένα τόσο δραματικά μεγάλο πρόβλημα; Η καταγραφή του ποσοστού της ανεργίας, των ανθρώπων, δηλαδή, που δεν εργάζονται στο σύνολο του εργατικού δυναμικού που είναι καταγεγραμμένο, αποτυπώνει με τον καλύτερο τρόπο την ανισορροπία που υπάρχει στο σύνολο της οικονομίας. Και αυτή η ανισορροπία διαχέεται σε όλους τους ουσιαστικούς μακροοικονομικούς δείκτες που μπορεί να μην εγγράφονται στα πλασματικά κιτάπια και τις σελίδες του προϋπολογισμού, ουσία όμως υπάρχουν και υπάρχουν στη ζωή.
Και αυτό είναι το μεγάλο πρόβλημα και αυτός είναι ο λόγος για τον οποίο η Νέα Δημοκρατία κάνει τη διάκριση ανάμεσα στην ονομαστική και την πραγματική σύγκλιση. Διότι εάν υπήρχε αυτή η πραγματική σύγκλιση περί της οποίας όλοι σήμερα συζητάμε, η Ελλάδα δεν θα ήταν στη δυσμενή θέση να κάνει όλα αυτά τα οποία σήμερα αναγκάζεται να κάνει μετά βίας.
'Εχει κάνει καμία διαρθρωτική αλλαγή η Κυβέρνηση; Να μας την πει.  'Εχει κάνει καμία απελευθέρωση αγορών; Πριν αλέκτωρ λαλήσει τρις από το Βήμα της Βουλής στις προγραμματικές δηλώσεις ο Υπουργός Ανάπτυξης έλεγε: "Μέχρι τα τέλη του χρόνου και συγκεκριμένα μέχρι το Νοέμβριο η ΔΕΗ θα έχει μπει στο χρηματιστήριο". Και προχθές δήλωσε: "Δυστυχώς η ΔΕΗ θα μπει στο χρηματιστήριο περί τα τέλη του 2001". Και δεν θέλω να συνεχίσω παραθέτοντας σειρά δηλώσεων διότι κάποιοι εξ ημών, κύριε Πρόεδρε, όπως καλά γνωρίζετε ως παλιός κοινοβουλευτικός, έχουμε και μνήμη.
Φωτιές. 'Εχει βαρεθεί ο ελληνικός λαός κάθε καλοκαίρι να καίγεται η Ελλάδα, κάθε χειμώνα να πλημμυρίζει και κάθε φορά να υπάρχουν δηλώσεις από τους κυβερνητικούς παράγοντες, που δεκαπέντε και πλέον διαχειρίζονται τις τύχες του έθνους ότι δεν θα ξανασυμβεί. 'Εχετε πολιτικές, αλλά και ποινικές ευθύνες! Και αυτές οι ευθύνες θα καταλογιστούν! Δεν είναι δυνατόν να υπάρχει ψήφισμα της Βουλής, ομόφωνο πόρισμα το 1993 που να σας υποδεικνύει τι πρέπει να κάνετε, πώς θα το κάνετε, με ποιο χρονοδιάγραμμα και σε ποια μέσα πρέπει να καταφύγετε. Γιατί δεν τα κάνετε; Γιατί δεν δημιουργήσατε αντιπυρικές ζώνες; Γιατί διαλύσατε τη Δασική Υπηρεσία; Γιατί δεν φτιάξατε σταθμούς υδροδότησης; Γιατί δεν κάνατε οδούς να περάσει έστω το Πυροσβεστικό Σώμα να σβήνει τις φωτιές; Γιατί δεν προέβητε στην προμήθεια των υλικών που έπρεπε να προβείτε; Υπάρχουν ευθύνες και αυτές οι ευθύνες θα αρχίσουν να καταλογίζονται, κύριε Πρόεδρε.
Θέλω τέλος να πω, ότι έχω την αίσθηση ότι ο κύριος Υπουργός ατύχησε.            Ατύχησε διότι το κόμμα του είναι σε προφανή αντίθεση με αυτά τα οποία ο ίδιος κατ' επανάληψη είπε σ' αυτήν τη συνεδρίαση από το Βήμα της Βουλής.      Ωστόσο η Νέα Δημοκρατία όπως πολύ σωστά παρατηρήθηκε και από τον Πρόεδρό της δεν κάνει αντιπολίτευση για την αντιπολίτευση. Αυτό όμως δεν σημαίνει ότι η Κυβέρνηση, η οποία βγήκε με ψήφο του ελληνικού λαού, πρέπει να περιορισθεί σε μία απλή διαχείριση. Διότι ο ελληνικός λαός κυβερνάται και ενδιαφέρεται να κυβερνηθεί καλά έστω και αν η Κυβέρνηση που βγήκε κατά τη γνώμη μας δεν άξιζε να βγει. Αυτό είναι ένα δεύτερο ζήτημα. Αυτό που πρέπει να γίνει σαφές είναι, ότι σήμερα δεν υπάρχουν περιθώρια για λάθη, γιατί τα λάθη πληρώνονται.
Θα έχουμε την ευκαιρία και σε άλλες μείζονος σημασίας πολιτικές τοποθετήσεις να συζητήσουμε εκτενέστερα σειρά ζητημάτων, τα οποία ετέθησαν. Πάντως θέλω να πω ότι σε περιπτώσεις όπως η σημερινή νομίζω, ότι ο καθένας καταλαβαίνει με τον καλύτερο τρόπο ποιος είναι ο ρόλος του κάθε κόμματος ξεχωριστά.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μπορώ να έχω το λόγο; ΠΡΟΕΔΡΕΥΩΝ (Παναγιώτης Σγουρίδης): Μισό λεπτό. Υπάρχει ένας Κανονισμός και θα βαδίσουμε σύμφωνα με τον Κανονισμό.
Κυρία Υπουργέ, ο Κοινοβουλευτικός Εκπρόσωπος του ΠΑ.ΣΟ.Κ. ζήτησε το λόγο για μία ολιγόλεπτη παρέμβαση. Μετά σαφώς δικαιούστε το λόγο εσείς και κατόπιν θα πάμε στις προτασσόμενες δευτερολογίες και μετά στις δευτερολογίες.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, υπάρχουν και άλλοι Κοινοβουλευτικοί Εκπρόσωποι που θέλουν να μιλήσουν.
ΠΡΟΕΔΡΕΥΩΝ (Παναγιώτης Σγουρίδης): Εδώ, κύριε Λαφαζάνη, βλέπω ότι είστε ειδικός αγορητής.
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι, κύριε Πρόεδρε, είμαι και Κοινοβουλευτικός Εκπρόσωπος.
ΠΡΟΕΔΡΕΥΩΝ (Παναγιώτης Σγουρίδης): Υπάρχει χαρτί; 
ΠΑΝΑΓΙΩΤΗΣ ΛΑΦΑΖΑΝΗΣ: Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ να συνεννοηθείτε με τη γραμματεία διότι τέτοιο χαρτί δεν υπάρχει.
ΠΑΝΑΓΙΩΤΗΣ ΛΑΦΑΖΑΝΗΣ: Δεν μπορεί, όμως, να συμβαίνει αυτό, κύριε Πρόεδρε. Εδόθη το χαρτί.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Εδόθη το χαρτί.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει τέτοιο χαρτί.
ΠΑΝΑΓΙΩΤΗΣ ΛΑΦΑΖΑΝΗΣ: Δεν υπάρχει; Θα σας το φέρω τώρα. Δεν μπορούμε, όμως, να παρακολουθούμε άφωνοι μία συζήτηση.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Σπυρόπουλος έχει το λόγο για δύο λεπτά.
ΡΟΒΕΡΤΟΣ ΣΠΥΡΟΠΟΥΛΟΣ: Θα είμαι και πιο σύντομος, κύριε Πρόεδρε.
Θέλω να κάνω μία διευκρίνιση. Κατηγορήθηκε το ΠΑ.ΣΟ.Κ., δια του Κοινοβουλευτικού του Εκπροσώπου, ως ένα κόμμα που ουσιαστικά δεν σέβεται τον κοινοβουλευτισμό και τις διαδικασίες δεδομένου ότι σε κάποια αναφορά του λόγου μου είπα ότι ο Αρχηγός της Αξιωματικής Αντιπολίτευσης επιστρατεύθηκε.
Δεν ξέρω εάν το είπα ακριβώς έτσι, θέλω όμως να πω το εξής: Ειδικότερα μετά την άμεση αποχώρησή του από τις διαδικασίες, έστω και αν δεν το είπα τότε το λέω τώρα ότι σίγουρα επιστρατεύθηκε. Μία διευκρίνιση εδώ.
ΓΕΩΡΓΙΟΣ ΒΟΥΛΓΑΡΑΚΗΣ: Γιατί ο Υπουργός ...
ΡΟΒΕΡΤΟΣ ΣΠΥΡΟΠΟΥΛΟΣ: Υπάρχει Υφυπουργός.
ΓΕΩΡΓΙΟΣ ΒΟΥΛΓΑΡΑΚΗΣ: Υπάρχει και Κοινοβουλευτικός Εκπρόσωπος.
ΡΟΒΕΡΤΟΣ ΣΠΥΡΟΠΟΥΛΟΣ: 'Ενα ακόμα και τελειώνω.
ΓΕΩΡΓΙΟΣ ΒΟΥΛΓΑΡΑΚΗΣ: Εάν για την Κυβέρνηση υπάρχει Υφυπουργός, για την Αντιπολίτευση υπάρχει Κοινοβουλευτικός Εκπρόσωπος.
ΠΡΟΕΔΡΕΥΩΝ (Παναγιώτης Σγουρίδης): Κύριε Βουλγαράκη, σας παρακαλώ. 
ΡΟΒΕΡΤΟΣ ΣΠΥΡΟΠΟΥΛΟΣ: Και αυτές οι διακοπές βέβαια δεν συμβάλλουν καθόλου στην εμπέδωση του ισχυρισμού ότι κάποιο κόμμα σέβεται τις κοινοβουλευτικές διαδικασίες.
Θα ήθελα να κάνω μία διευκρίνιση ακόμα στο ένα λεπτό. Κατά βάση -και όχι μόνο σήμερα, αλλά και χθες- κατηγορηθήκαμε ότι το ΠΑ.ΣΟ.Κ. δεν κάνει διαρθρωτικές προσαρμογές. Ο ελληνικός λαός βέβαια τις έχει διαπιστώσει.  Θέλω να πω το εξής: Μεγάλες διαρθρωτικές προσαρμογές εμπέδωσαν και κατοχύρωσαν την ένταξη της χώρας στην Οικονομική και Νομισματική 'Ενωση.  Βέβαια, όψιμα εντοπίσατε το πολιτικό κόστος της απουσίας σας σε όλη αυτή την πορεία των διαρθρωτικών προσαρμογών, όταν στη μεγάλη διαρθρωτική προσαρμογή της πώλησης της ΙΟΝΙΚΗΣ Τράπεζας ήσασταν απέναντι, όταν σε μία σειρά μεγάλες διαρθρωτικές προσαρμογές ήσασταν απέναντι.
Επίσης, θέλω να πω το εξής: Το ΠΑ.ΣΟ.Κ. με κόστος, με μεγάλο πολιτικό κόπο, με βασανιστικό εσωτερικό διάλογο ολοκλήρωσε την προσαρμογή των προβληματικών επιχειρήσεων μεταφέροντάς τες στον ιδιωτικό τομέα όταν για τρία χρόνια τις αφήσατε ανέγγιχτες. Για τρία χρόνια τις αφήσατε ανέγγιχτες επιχειρώντας μόνο και μόνο να ιδιωτικοποιήσετε την ΕΑΣ και να προγραμματίσετε μία ιδιωτικοποίηση -για τον ΟΤΕ- που η ώρα δεν φθάνει βέβαια για να πω τι θα επέφερε στη χώρα αυτή η ιδιωτικοποίηση.
Κλείνοντας θέλω να πω το εξής: 'Εχουμε συνείδηση των τεράστιων πολιτικών ευθυνών μας που αφορούν την πορεία μας για τις διαρθρωτικές προσαρμογές της ελληνικής οικονομίας συνολικά και των επιχειρήσεων.  Πιστεύουμε, ότι αυτό το φορτίο το αναλάβαμε πολιτικά και γι' αυτόν το δρόμο και γι' αυτό το έργο γνωμοδότησε ο ελληνικός λαός στην πρόσφατη εκλογική αναμέτρηση.
ΠΡΟΕΔΡΕΥΩΝ (Παναγιώτης Σγουρίδης): Η κ. Αποστολάκη έχει το λόγο. Κυρία Υφυπουργέ, θέλετε το λόγο για να δευτερολογήσετε ή για να κάνετε κάποιες αλλαγές; 
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Και τα δύο, κύριε Πρόεδρε.  Θέλω να δώσω μία πολύ σύντομη απάντηση στον κοινοβουλευτικό εκπρόσωπο της Αξιωματικής Αντιπολίτευσης.
ΠΡΟΕΔΡΕΥΩΝ (Παναγιώτης Σγουρίδης): Καλώς. Ορίστε, έχετε το λόγο. 
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Θα ήθελα να κάνω ένα πολύ σύντομο σχόλιο στην τοποθέτηση του κοινοβουλευτικού εκπροσώπου της Αξιωματικής Αντιπολίτευσης σε σχέση με την απουσία προβλέψεων ή εν πάση περιπτώσει με τις προβλέψεις που δεν επιβεβαιώθηκαν από την πλευρά του κυβερνητικού σχήματος και να έλθω και να υπερθεματίσω λέγοντας, ότι πράγματι η Κυβέρνηση του ΠΑ.ΣΟ.Κ., κύριε Βουλγαράκη, δεν αναλίσκεται σε προβλέψεις. Δεν είναι αυτό το έργο της, δεν είναι αυτός ο λόγος για τον οποίο τιμήθηκε κατ' επανάληψη από τον ελληνικό λαό.
Η Κυβέρνηση του ΠΑ.ΣΟ.Κ. συγκεντρώνει όλες της τις δυνάμεις, όλο της το δυναμικό, όλες της τις προσπάθειες στη χάραξη ενός σχεδιασμού, που έχει γνώμονα το δημόσιο συμφέρον, έχει γνώμονα την εγγύηση της κοινωνικής συνοχής και της αλληλεγγύης, που έχει γνώμονα την κατοχύρωση μιας κοινωνίας 3/3 και όχι 2/3. Δεν αναλισκόμεθα σε προβλέψεις.
Η κατεύθυνση της κυβερνητικής δράσης είναι η χάραξη τομών, η χάραξη  πολιτικών, οι διαρθρωτικές αλλαγές στην απουσία των οποίων αναφερθήκατε.  Και μου κάνει κατάπληξη το γεγονός ότι ένα στέλεχος με τη δική σας εμπειρία δεν τις έχει επισημάνει αυτές τις διαρθρωτικές αλλαγές. Υπάρχει όμως μια διαφορά, το ότι οι διαρθρωτικές αυτές αλλαγές οφείλονται κατ' αρχήν σε ένα σχεδιασμό ότι στηρίζονται σε διάλογο, σε έναν διάλογο ο οποίος επιζητά την κοινωνική συναίνεση ακριβώς για να μπορέσει να εγγυηθεί όχι μόνο την εύρυθμη λειτουργία της αγοράς, αλλά και την κοινωνική συνοχή, που για το ΠΑ.ΣΟ.Κ. ήταν και θα παραμένει πάντοτε η βασική του προτεραιότητα.
Επανερχόμενη στα άρθρα, κυρίες και κύριοι συνάδελφοι, θα ήθελα να κάνω δύο παρατηρήσεις σε θέματα τα οποία κατ' επανάληψη έχουμε πει και στη συζήτηση επί της αρχής, αλλά και στη Διαρκή Επιτροπή, που θα τα επαναλάβω, γιατί απ' ό,τι φαίνεται δεν έχουν γίνει αντιληπτά.
Σε ό,τι αφορά κατ' αρχήν την κατάργηση του 2α στο άρθρο 1, για την Επιτροπή Ανταγωνισμού: Στις τελευταίες δύο συνεδριάσεις της επιτροπής κρίθηκαν έξι υποθέσεις, που υπήγοντο στην αρμοδιότητα του 2α. Επομένως, οι ισχυρισμοί και τα νούμερα που αναφέρθηκαν από συναδέλφους περί πέντε συνολικά υποθέσεων το χρόνο είναι αβάσιμοι και δεν ευσταθούν. Επιτρέψτε μου ως, Υφυπουργός του Υπουργείου Ανάπτυξης να έχω στοιχεία και φακέλους που δεν επιδέχονται διαψεύσεις.
Οι υποθέσεις κατά τα τελευταία έτη υπερβαίνουν τις εξήντα. Θα πρέπει κάποιος να πολλαπλασιάσει αυτόν τον αριθμό επί δύο, δεδομένου ότι οι υποθέσεις αυτές κρίνονται τόσο στο επίπεδο των ασφαλιστικών μέτρων, όσο και στο πλαίσιο εξέτασης της ουσίας της υπόθεσης.
Το γεγονός, λοιπόν, ότι η επιτροπή έχει κατακλυσθεί από αβάσιμες καταγγελίες και αιτήσεις ασφαλιστικών μέτρων του 2α, αποδεικνύεται από το ότι μόνο σε δύο περιπτώσεις από τις υποθέσεις αυτές, που υπήχθησαν στην κρίση της επιτροπής εφαρμόστηκε το 2α. Και στις δύο όμως αυτές περιπτώσεις είναι σαφές ότι η εφαρμογή του άρθρου 281 του Αστικού Κώδικα από τα τακτικά δικαστήρια θα είχε οδηγήσει σε ίδια αν όχι σε πιο αποτελεσματική κρίση.
Επίσης, ήθελα να πω ότι η απόρριψη μιας αίτησης ασφαλιστικών μέτρων, επειδή η επιτροπή την έκρινε αβάσιμη, έκρινε δηλαδή ότι δεν υπάρχει σχέση οικονομικής εξάρτησης, προφανώς είναι κρίση επί της ουσίας, προφανώς είναι θέμα το οποίο επιβαρύνει την Επιτροπή Ανταγωνισμού. Είναι σαφές ότι η Επιτροπή Ανταγωνισμού υπεισέρχεται στην ουσία της κρινόμενης υπόθεσης και άρα υπάρχει ουσιώδης και μείζονα επιβάρυνση.
Θα επανέλθω στο θέμα στο οποίο προηγουμένως απάντησα στον κ.
Στριφτάρη και που με λύπη μου διαπιστώνω ότι δεν θέλει να αντιληφθεί. Με την ισχύουσα αυτήν τη στιγμή ρύθμιση και κατάσταση τα δεσμευόμενα ακίνητα των ασφαλιστικών επιχειρήσεων -των οποίων έχει ανακληθεί η άδεια- είναι στο διηνεκές αδύνατον να μπορέσουν να εκποιηθούν, ούτως ώστε να μπορέσουν να ικανοποιηθούν οι δικαιούχοι από την εκποίηση του περιουσιακού στοιχείου. Οι δικαιούχοι, οι κατέχοντες γενικά και ειδικά προνόμια ρυθμίζονται επ' ακριβώς και περιοριστικώς τόσο από το νόμο όσο και από τις διατάξεις του Κώδικα Πολιτικής Δικονομίας.
Δεν τίθεται, λοιπόν, ουδαμώς ζήτημα είτε καταστρατήγησης των συμφερόντων του δημοσίου, των εφοριών ή των ιδιωτών των καταναλωτών, τους οποίους σε όλο αυτό το πλέγμα κοιτάμε να προστατεύσουμε και η βασική μας επιδίωξη με την εισαγόμενη με την προς ψήφιση ρύθμιση είναι να διασφαλίσουμε. Δεν είναι δυνατόν αυτά τα ακίνητα να εκποιηθούν και άρα θα έχουμε μία σειρά από δικαιούχους οι οποίοι έχουν γενικά ή ειδικά προνόμια σε πλήρη αδυναμία να ικανοποιηθούν από την εκποίηση αυτών των περιουσιακών στοιχείων.  Νομίζω ότι είναι σαφές.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γείτονας έχει το λόγο για προτασσόμενη δευτερολογία.
ΒΑΣΙΛΕΙΟΣ ΟΙΚΟΝΟΜΟΥ: 'Εχω τη δευτερολογία μου, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Κύριε Οικονόμου, υπάρχει ένας Κανονισμός. Σας αναγνωρίζω το δικαίωμα, ως νέου Βουλευτή, να μην το γνωρίζετε καλά. Αρχικά έχουμε τις προτασσσόμενες δευτερολογίες και μετά τις δευτερολογίες.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Εγώ ευχαρίστως πάντως θα έδινα τη σειρά μου.
ΠΡΟΕΔΡΕΥΩΝ (Παναγιώτης Σγουρίδης): Ας αφήσουμε τις αβρότητες και ας εφαρμόσουμε τον Κανονισμό.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κύριε Πρόεδρε, σεβόμενος την εφαρμογή του Κανονισμού, δεν παραχωρώ στο νέο συνάδελφο τη θέση μου, άλλωστε θα είμαι πάρα πολύ σύντομος.
Θα επαναφέρω τη συζήτηση στα άρθρα. 'Αρθρο 1. Οι ρυθμίσεις του άρθρου 1 -δεν χρειάζεται να κάνουμε παρελθοντολογία ή κοκκορομαχίες- είναι μια  πρόσθετη απόδειξη ότι η Κυβέρνηση ενδιαφέρεται για τον υγιή ανταγωνισμό.  Και το ψηφίζετε αυτό το άρθρο συνάδελφοι της Νέας Δημοκρατίας. Είναι ένα παραπέρα βήμα για να εξασφαλίσουμε συνθήκες υγιούς ανταγωνισμού στην Ελλάδα. Επομένως οι συνθήκες του ανταγωνισμού, μαζί με το πλαίσιο διαφάνειας, είναι η καλύτερη αποτρεπτική δύναμη στη διαπλοκή, για να συνδέσω το θέμα και με την τοποθέτηση του αξιότιμου Αρχηγού της Αξιωματικής Αντιπολίτευσης. Δεν μπορεί να χρησιμοποιούμε τα θέματα της διαπλοκής κατά βούληση και προς δημιουργία εντυπώσεων.
Η τελευταία επιστολή προς τον Πρωθυπουργό ήταν ένα επιπλέον τέχνασμα και καλώς πήρε την απάντηση που έπρεπε να πάρει. Αν θέλουμε όμως να θωρακίσουμε το δημόσιο βίο, την οικονομία από τη διαπλοκή, την αδιαφάνεια, την έλλειψη συνθηκών ανταγωνισμού που είναι το συνεχώς ζητούμενο, θα πρέπει να κάνουμε συγκεκριμένες προτάσεις.
Αγαπητοί συνάδελφοι της Αξιωματικής Αντιπολίτευσης, ακούγαμε πριν από τις εκλογές, ακούμε και τώρα, το ακούγαμε μέχρι και προχθές σε αυτήν την Αίθουσα ότι δεν συνηγορεί το ΠΑΣΟΚ σε προτάσεις δικές σας για την  ενίσχυση της διαφάνειας. 'Ομως γνωρίζετε ότι οι κυβερνήσεις του ΠΑΣΟΚ της τελευταίας επταετίας ενίσχυσαν πάρα πολύ αυτό το πλαίσιο της διαφάνειας.    'Ολες σας οι προτάσεις -οι δήθεν μεγάλες προτάσεις- για την ενίσχυση του θεσμικού πλαισίου σε σχέση με τη διαφάνεια και τη μη διαπλοκή περιορίστηκαν στην τελευταία σας πρόταση νόμου που δεν περιέχει τίποτε άλλο παρά διατάξεις για επίσπευση της ακυρωτικής διαδικασίας στο Συμβούλιο της Επικρατείας! Ας είμαστε ειλικρινείς σε αυτήν την Αίθουσα. Η Κυβέρνηση έκανε στην επταετία και συνεχίζει να προχωρεί σε συγκεκριμένα βήματα. Είναι πάντα βέβαια ανοικτό το θέμα της περαιτέρω θωράκισης αφού υπάρχουν τεράστιες εξελίξεις.  Ζούμε κοσμογονικές αλλαγές. Εποχή παγετώνων έχουμε στην οικονομία. Αναμορφώνουν τον οικονομικό φλοιό της γης.  Οι συγχωνεύσεις π.χ.  που γίνονται δεν έχουν προηγούμενο.
'Ακουσα προχθές ένα μεγάλο Γερμανό επιχειρηματία σε διάλεξη που έδωσε, ο οποίος προέβλεψε ότι σε πέντε χρόνια στον κόσμο θα μείνουν μόνο πέντε αυτοκινητοβιομηχανίες. Και όταν λέμε αυτοκινητοβιομηχανίες, όπως ξέρετε δεν κατασκευάζουν μόνο αυτοκίνητα ξεκινάνε από το ποδήλατο και φθάνουν μέχρι τα διαστημόπλοια.
Είμαστε υποχρεωμένοι από τις εξελίξεις να θωρακίζουμε τους θεσμούς. Αλλά αυτό δεν γίνεται με εντυπωσιακές κινήσεις και μικροπολιτική. Οι διατάξεις εδώ είναι συγκεκριμένες, η Επιτροπή Ανταγωνισμού ενισχύεται και εγώ διαφωνώ με την άποψη που ακούστηκε ότι ελέγχεται από την Κυβέρνηση, γιατί επιλέγει ο Υπουργός είναι από τους τρεις που προτείνουν οι φορείς στην Επιτροπή Ανταγωνισμού. Είναι σωστό και διευκολύνονται οι φορείς, για να αλλάξουν νοοτροπία και να μη στέλνουν ανθρώπους με παραταξιακά κριτήρια στις επιτροπές και μάλιστα σε ανεξάρτητες επιτροπές. Καλό είναι να αναγκάζονται να στείλουν τρεις για να μπορεί ο Υπουργός να επιλέξει, ούτως ώστε να έχουμε ανθρώπους με προσόντα και κύρος.
Θα αναφερθώ τώρα στο άρθρο 2. Κυρία Υπουργέ, απευθύνομαι σε εσάς.      Επειδή άκουσα τη συζήτηση από τη θέση του Προεδρεύοντος θεωρώ ότι στην παράγραφο 1 του άρθρου 2 που τροποποιεί τις σχετικές διατάξεις του ν.  2190 για τις γνωμοδοτικές επιτροπές όπως ρυθμίζονται τα θέματα δεν υπάρχει εμφανές το κριτήριο της επιλογής. Είναι τριμελείς οι επιτροπές. Το ένα μέλος προέρχεται από τα επιμελητήρια. Τα δύο, κατά περίπτωση όπως λέτε στη διάταξη προέρχονται είτε από τους υπαλλήλους του Υπουργείου -τμήμα εμπορίου- είτε από τις Νομαρχιακές Αυτοδιοικήσεις -σωστά- ή είναι ορκωτός λογιστής ή ορκωτός εκτιμητής.
Εδώ δεν είναι τόσο σαφές το κριτήριο με το οποίο θα επιλέγονται αυτά τα δύο μέλη. Σας το λέω αυτό γιατί στην ίδια διάταξη στη συνέχεια προβλέπεται ότι όταν πρόκειται περί συγχωνεύσεων πιστωτικών ιδρυμάτων, υποχρεωτικά υπάρχει ορκωτός εκτιμητής. 'Ομως έχουμε περιπτώσεις  -επειδή το γνωρίζω από την παλαιότερη επαγγελματική μου δράση- υποτιμολογήσεων και υπερτιμολογήσεων. Ιδίως όταν εισφέρονται στις συστάσεις ή στις αυξήσεις κεφαλαίων, ακίνητα ή τα πάγια είναι πέρα από ορισμένη αξία, χρειάζεται να έχουμε ορκωτό εκτιμητή, για να μπορούμε πραγματικά να διασφαλίσουμε όλη αυτήν τη διαδικασία από υποτιμολογήσεις και υπερτιμολογήσεις.
Γι' αυτό θα πρότεινα στο άρθρο αυτό να δηλωθεί αυτή η κατεύθυνση ότι, δηλαδή, σε τέτοιες περιπτώσεις -θα μπορούσατε να το ρυθμίσετε και ευθέως-αν είναι αξίας τα ακίνητα ή τα πάγια πέρα από ένα ορισμένο ύψος, να προβλέπεται υποχρεωτικά ο ορκωτός εκτιμητής.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Συνασπισμού της Αριστεράς και της Προόδου, κ. Νίκος Κωνσταντόπουλος, ορίζει ως Κοινοβουλευτικό Εκπρόσωπο για τη συνέχιση της συζήτησης του νομοσχεδίου: "Ρύθμιση θεμάτων ανταγωνισμού, Ρυθμιστικής Αρχής Ενέργειας, Τουρισμού και άλλες διατάξεις"  το Βουλευτή κ. Παναγιώτη Λαφαζάνη.
Ορίστε, κύριε Λαφαζάνη, τώρα έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Αυτή είναι η δεύτερη δήλωση που γίνεται.
ΠΡΟΕΔΡΕΥΩΝ (Παναγιώτης Σγουρίδης): Δεν σας επιτρέπω να αμφισβητείτε...
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι εσάς. Τις υπηρεσίες.
ΠΡΟΕΔΡΕΥΩΝ (Παναγιώτης Σγουρίδης): Δεν σας επιτρέπω να αμφισβητείτε τη γραμματεία του Προεδρείου.
ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός στην ομιλία του έκανε ένα μικρό λάθος. Είπε ότι πρώτη φορά μετά από πολλά χρόνια βλέπει να υπάρχει νομοσχέδιο το οποίο να ψηφίζεται συναινετικά από το ΠΑ.ΣΟ.Κ και τη Νέα Δημοκρατία. Εγώ είμαι νέος Βουλευτής και αυτό είναι το τρίτο νομοσχέδιο που ασχολούμαι. Τα δύο προηγούμενα, δυστυχώς, είδα να ψηφίζονται συναινετικά και από το ΠΑ.ΣΟ.Κ και από τη Νέα Δημοκρατία. Νομίζω ότι αυτό το γεγονός δεν είναι τυχαίο. Το ένα νομοσχέδιο αφορούσε στο Ταμείο Εγγύησης Τραπεζών -πάρα πολύ σοβαρό θέμα- για το οποίο στην ουσία νομοθέτησαν οι τράπεζες, κατά δήλωσή τους εδώ. Η 'Ενωση Ελληνικών Τραπεζών έφτιαξε το νομοσχέδιο και ψηφίστηκε από κοινού από το ΠΑ.ΣΟ.Κ και από τη Νέα Δημοκρατία. Το περιεχόμενο αυτού του νομοσχεδίου δεν θα σας το πω γιατί σας είναι γνωστό ή τουλάχιστον θα έπρεπε να σας είναι γνωστό.
Το δεύτερο νομοσχέδιο που είδα συναινετικά να ψηφίζετε, αφορούσε στην Κτηματική Εταιρεία του Δημοσίου και τη γενική πώληση και εκποίηση όλης της ακίνητης περιουσίας του δημοσίου που ανήκει στο Υπουργείο Οικονομικών μέσω ανωνύμων εταιρειών και την παραχώρησή τους σε ιδιώτες. Και το νομοσχέδιο αυτό το ψηφίσατε συναινετικά και οι δύο μαζί. Μιλάμε για μια ακίνητη περιουσία τεράστια, η οποία αγγίζει τα δυόμισι εκατομμύρια στρέμματα που ανήκουν στο Υπουργείο Οικονομικών, με φιλέτα γης τα οποία είναι αμύθητης, θα έλεγα, αξίας.
Ερχόμαστε τώρα τρίτη συνεχή φορά και το νομοσχέδιο αυτό ψηφίζεται επίσης συναινετικά. Ψηφίζεται συναινετικά η Επιτροπή Ανταγωνισμού της οποίας η πλειοψηφία διορίζεται από τον κύριο Υπουργό και η μειοψηφία της πάλι επιλέγεται από τον κύριο Υπουργό από τους τρεις που υποδεικνύουν οι φορείς. 'Εχουμε, δηλαδή, μία κυβερνητική Επιτροπή Ανταγωνισμού, την οποία τη βαφτίζετε και οι δύο μαζί ανεξάρτητη και ερχόσαστε να την επικροτήσετε. Σας λέω ότι τέτοιου είδους ανεξάρτητες αρχές, δεν πρόκειται να αποκτήσουν κύρος και αξιοπιστία για να παίξουν το ρόλο τους. Και αυτό το πράττετε.
Απορώ γιατί ήλθε εδώ ο Αρχηγός της Νέας Δημοκρατίας, ο κ.  Καραμανλής. Να μας πει τι; Αν κατάλαβα καλά απ' αυτά που είπε, διότι αρχίζουμε να αμφιβάλουμε πλέον αν καταλαβαίνουμε και αυτά που ακούμε, είναι ότι έχουν μια φιλελεύθερη, πάγια αντίληψη εδώ και χρόνια.  Ψευδέστατο βέβαια, διότι άλλη ήταν η παράταξή σας του μακαρίτη του Κωνσταντίνου Καραμανλή το 1974-1981 και άλλη η παράταξη την οποία άρχισε να εγκαινιάζει ο κ. Μητσοτάκης και συνεχίζει σήμερα, μετά και άλλων που τον διαδέχθηκαν, ο κ. Καραμανλής. Ο μακαρίτης ο Κωνσταντίνος ο Καραμανλής έκανε μεγάλες κρατικοποιήσεις, μεγάλες παρεμβάσεις στην αγορά. Ουδέποτε ήταν αυτής της αντίληψης.
Επομένως δεν έχετε ούτε συνέχεια  σε αυτό το επίπεδο και σε αυτή την κατεύθυνση.
Επίσης, ήρθε να μας πει ο αρχηγός της Νέας Δημοκρατίας ότι είσαστε μια φιλελεύθερη παράταξη, έχετε ιδέες και αξίες φιλελεύθερες αλλά αργά και καθυστερημένα  ακολουθεί αυτήν την πολιτική σας η Κυβέρνηση και συναινεί επ' αυτής. Το πρόβλημα στην Αίθουσα αυτή είναι ότι έχουμε δύο παρατάξεις στην ουσία φιλελεύθερες και ο ανταγωνισμός είναι ποοός πάει πιο γρήγορα και ποιος ακολουθεί; Αυτό είναι το θέμα;  Θέλω δε να υπογραμμίσω  ότι μ' αυτήν τη συναίνεση έχουμε δύο μεγάλα εγκλήματα αυτήν την περίοδο. Πρώτον, δεν φθάνει που  εκποιείται η χώρα, εκποιείται το σύμπαν με νομοσχέδια και αποφάσεις και η ιδιωτικοποίηση  έχει γίνει μανία, δόγμα και των δυο σας, νομίζετε ότι έχετε ανακαλύψει τη μεγάλη πανάκεια και το φάρμακο της ανάπτυξης.
'Εχουμε, ταυτόχρονα, από κυβερνητικής πλευράς, με συναίνεση και της Αξιωματικής Αντιπολίτευσης, ένα Ιουλιανό αντεργατικό πραξικόπημα με ρυθμίσεις που είναι πρωτοφανείς και αλλάζουν επί το χειρότερο, όλο το εργασιακό τοπίο.
Αναφέρομαι στην απόφαση για απελευθέρωση των απολύσεων πάνω από 2%, ένα τρομακτικό θέμα και λυπάμαι αν το θεωρείτε μέτρο κατά της ανεργίας, γιατί δίνετε τη δυνατότητα στους βιομηχάνους και στους επιχειρηματίες να απολύουν άρδην το προσωπικό τους και πιστεύετε ότι έτσι θα μειώσετε την ανεργία. Τους δίνετε ακόμη τη δυνατότητα να μειώσουν τα ασφάλιστρα, Προχωράτε σε μείωση των εργοδοτικών ασφαλιστικών εισφορών και κατά τα άλλα λέτε ότι τα ασφαλιστικά ταμεία έχουν πρόβλημα. Ακόμα  καθιερώνεται το δικαίωμα του εργοδότη να διευθετεί το χρόνο εργασίας και καθιερώνετε και τη μερική απασχόληση στο δημόσιο. Και όλα αυτά τα λέτε μέτρα κατά της ανεργίας. Συναινείτε και οι δύο. Πάμε, λοιπόν, σε ένα τοπίο ζοφερό  και έρχεται ο Αρχηγός της Αξιωματικής Αντιπολίτευσης και εμφανίζεται με κορώνες περί διαπλοκής. Λέτε και η διαπλοκή πέφτει από τον ουρανό. Αυτή ξεκινάει απο την εκχώρηση των πάντων στις κεφαλαιαγορές και στους μεγάλους επιχειρηματικούς ομίλους. Απο εκεί ξεκινάει η διαπλοκή. Σε αυτούς έχετε διαθέσει και τα Μέσα Μαζικής Ενημέρωσης και όσοι έχουν προνομιακή πρόσβαση σε αυτά δυστυχώς επηρεάζουν και την πολιτική ζωή, όποια και αν είναι η κυβέρνηση.
Αναφέρθηκαν και οι πυρκαγιές. 'Οταν έκανα παρέμβαση και είπα πως δεν είναι δυνατό να πωλούνται όλα τα τουριστικά ακίνητα και μονάδες του ΕΟΤ, μου είπατε πως το κράτος δεν μπορεί να είναι επιχειρηματίας. Δείτε τα  αγαθά της άγριας ιδιωτικής κερδοσκοπίας στον τουρισμό.  Αυτά πληρώνουμε.   'Εχουν καταστραφεί θάλασσες, ακτές, δάση, δασικές εκτάσεις, φυσικές ομορφιές, όλη η ιστορική κληρονομιά χάρη της άγριας ιδιωτικής κερδοσκοπίας. Σας λέμε κρατείστε κάτι για το δημόσιο, κάντε μια παρέμβαση επωφελή με κοινωνικούς και οικολογικούς όρους και προστασίας του φυσικού περιβάλλοντος, κρατείστε κάτι ώστε να παρεμβαίνετε θετικά, ώστε την τουριστική ανάπτυξη να την κατευθύνετε σε ορισμένους στόχους και πλαίσια και μας λέτε ότι είμαστε άνθρωποι των σπηλαίων όταν τα λέμε αυτά.  Βλέπουμε, λοιπόν, τον εκσυγχρονισμό. Είναι εκσυγχρονισμός αυτός;  Οι επιχειρηματικοί όμιλοι να αγοράζουν τα πάντα, να αποδιαρθρώνεται κάθε εργασιακό δικαίωμα, να απαλλοτριώνονται όλες οι κατακτήσεις των εργαζομένων αιφνιδιαστικά μέσα στον Ιούλιο, με υπουργικές αποφάσεις και όλα αυτά να τα βαφτίζουμε εκσυγχρονισμό; Πιστεύετε ότι έτσι ανοίγουμε δρόμους για την ανάπτυξη; Λυπάμαι πάρα πολύ αλλά αυτό δεν λέγεται εκσυγχρονισμός. Για όσους γνωρίζουν και γνωρίζουν οι πάντες σε αυτήν την Αίθουσα, αυτές οι αρχές και οι αξίες εφαρμόζονταν τον 17ο αιώνα.
Επιστρέφουμε στον 17ο αιώνα, στις εποχές πρωταρχικής συσσώρευσης του καπιταλισμού. Αυτά κάνετε.
Ο 'Ανταμ Σμιθ, όμως, έκανε μία επανάσταση έναντι της φεουδαρχίας.  Εσείς επιστρέφετε στον 'Ανταμ Σμιθ ως καρικατούρα. Λυπάμαι πάρα πολύ!  
ΠΡΟΕΔΡΕΥΩΝ (Παναγιώτης Σγουρίδης): Ο κ. Οικονόμου έχει το λόγο. 
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, μετά τη συζήτηση των άρθρων του πρώτου κεφαλαίου τα συμπεράσματα που βγαίνουν είναι ότι η ρύθμιση περί της Επιτροπής Ανταγωνισμού βλέπει συνολικά την επιτροπή και τα θέματα ανταγωνισμού και δεν νομίζω ότι υπάρχει αποσπασματική προσέγγιση των ζητημάτων ανταγωνισμού και της επιτροπής, έτσι όπως ο ομιλητής από την πλευρά της Νέας Δημοκρατίας είπε.
Θεωρώ ότι αυτή η έννοια και αυτό το στοιχείο δημιούργησε την επιθυμία στη Νέα Δημοκρατία να ψηφίσει επί της αρχής τουλάχιστον το νομοσχέδιο.
Η ρύθμιση για τον ανταγωνισμό σε σχέση με τη σύνθεση, με τους πόρους, με τη διαχείριση των πόρων μέσα στην ίδια την επιτροπή και βέβαια με το ποιες αρμοδιότητες και σε ποιες περιπτώσεις θα παρεμβαίνει η επιτροπή, θεωρώ ότι είναι μία συνολική ρύθμιση και όχι βέβαια αποσπασματική, όπως είπαν οι ομιλητές.
Ακόμα και ο Πρόεδρος της Νέας Δημοκρατίας μιλώντας για αποσπασματικότητες προφανώς δεν είχε εικόνα τι ακριβώς ρυθμίζει αυτό το νομοσχέδιο και το άρθρο 1.
Βέβαια πιστεύω ότι όλοι εδώ στην Αίθουσα βιώνουμε μία τρομερή αντίφαση. Από τη μια μεριά κατηγορείται η Κυβέρνηση και το κυβερνών κόμμα περί συναινέσεως και από την άλλη πλευρά ακούσαμε εδώ από τον Πρόεδρο της Νέας Δημοκρατίας ότι η Κυβέρνηση μπαίνει σε μια αντιπαράθεση,  μονοκομματική λογική. Είναι δύο στοιχεία τα οποία σαφέστατα δεν ισχύουν.  Βέβαια υπήρξε ένα άνοιγμα. Και θα έλεγα ότι όταν υπάρχει μία πρόταση η οποία μπορεί να αξιοποιηθεί από την πλευρά της Κυβέρνησης, καλό είναι να γίνεται αυτό για τη σύνθεση της επιτροπής. Και βέβαια αυτή η αντίληψη που επέδειξε η Κυβέρνηση νομίζω ότι εκτιμήθηκε από την πλευρά της Νέας Δημοκρατίας, τουλάχιστον έτσι όπως την κατέθεσε ο Πρόεδρός της.
Είναι σημαντικό το ότι ούτε ύβρεις ούτε συκοφαντίες ακούστηκαν στην Αίθουσα. Νομίζω ότι και το χθεσινό σχόλιο του κ. Κακλαμάνη όσον αφορά τη συζήτηση και την ομιλία του εισηγητή της Πλειοψηφίας θα μπορούσα να το χαρακτηρίσω ατυχές, με την έννοια ότι ούτε βρίσαμε κανένα ούτε συκοφαντήσαμε κανένα, απλά είπαμε -τουλάχιστον εγώ- ότι όταν επί της αρχής τοποθετείται θετικά και ο Κοινοβουλευτικός Εκπρόσωπος και ο εισηγητής της Πλειοψηφίας και άλλοι ομιλητές του κόμματος της Νέας Δημοκρατίας δεν βρίσκουν ούτε την αρχή ούτε το τέλος, τότε έχουν την υποχρέωση να μελετήσουν το κείμενο για να βρουν ποια είναι η αρχή και ποιο είναι το τέλος ή τέλος πάντων να ακούσουν τη γραμμή του κόμματός τους.
Το γεγονός ότι παλαιότεροι Βουλευτές προσπαθούν να δημιουργήσουν εντυπώσεις εις βάρος νεοτέρων Βουλευτών, δεν θα έλεγα ότι είναι ό,τι καλύτερο.
'Ενα σχόλιο για το ζήτημα των διδάκτρων: Επιμένω και λέω στον κ.
Παπαθανασίου ότι το σχολείο δεν είναι αγορά.
ΙΩΑΝΝΗΣ ΠΑΠΑΘΑΝΑΣΙΟΥ: Φτιάξτε τα δημόσια! Δεν είναι δική σας δουλειά να φτιάξετε την πρόσβαση στα ιδιωτικά! 
ΒΑΣΙΛΕΙΟΣ ΟΙΚΟΝΟΜΟΥ: Δεν προσπαθεί κανείς να εξασφαλίσει την πρόσβαση στο ιδιωτικό σχολείο. Αυτό είναι γεγονός! 
ΙΩΑΝΝΗΣ ΠΑΠΑΘΑΝΑΣΙΟΥ: 'Ετσι είπε η κυρία Υπουργός.
ΒΑΣΙΛΕΙΟΣ ΟΙΚΟΝΟΜΟΥ: Τέλος πάντων, αυτό είναι προσωπική της άποψη! Αλλά η Κυβέρνηση δεν προσπαθεί να εξασφαλίσει την πρόσβαση στο ιδιωτικό σχολείο. Η Κυβέρνηση έχει πρώτη ιεράρχηση τη δημόσια παιδεία. Αυτός είναι ο αγώνας της και η αγωνία της για το δημόσιο σχολείο και βέβαια και η εκπαιδευτική μεταρρύθμιση που έγινε προσβλέπει στο δημόσιο σχολείο.
Αλλά σας είπα πάλι, κύριε Παπαθανασίου, ότι ενώ το ποσοστό μαθητών στην ιδιωτική εκπαίδευση είναι ελάχιστο, το 4% μόνο της νεολαίας που είναι μαθητές συμμετέχει στην ιδιωτική εκπαίδευση, έχει όμως υποχρέωση ακόμα και αυτό το μικρό ποσοστό η Κυβέρνηση να το παρακολουθήσει, να το προστατεύσει και να μπορέσει να του δώσει δυνατότητες, ώστε να μην το ληστέψουν οι σχολάρχες βάζοντας αυξήσεις σε υπέρμετρα μεγέθη.
Δεν είναι αγορά ούτε σούπερ μάρκετ το ιδιωτικό σχολείο. 'Αρα, λοιπόν, δεν θα μπούμε στη λογική του ανταγωνισμού του προηγούμενου άρθρου του νομοσχεδίου.
Και η παρατήρηση για το άρθρο 2 που έκανε και ο κ. Γείτονας νομίζω ότι ήταν σημαντική. 'Εχει αξία το ποιοι συμμετέχουν στην τριμελή επιτροπή εμπειρογνωμόνων να εξασφαλιστεί η παρουσία των ορκωτών εκτιμητών. Θεωρώ ότι υπάρχουν οι κίνδυνοι των υπερτιμολογήσεων ή υποτιμολογήσεων που είπε και ο κ. Γείτονας. Είμαι και εγώ σύμφωνος ότι θα πρέπει εκεί να διασφαλιστεί να είναι οπωσδήποτε ένας ορκωτός εκτιμητής στην επιτροπή.  Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Υφυπουργέ, έχετε το λόγο για να κάνετε τις διευκρινίσεις σας και να ψηφίσουμε τα άρθρα.  
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Πριν κάνω δυο αναδιατυπώσεις, κύριε Πρόεδρε, θα ήθελα να κάνω δυο διευκρινίσεις σε όσα ειπώθηκαν.
Σε σχέση με την επιτροπή του άρθρου 9 του ν. 2190/1920 ήθελα βεβαίως να παράσχω τη δέσμευση που ζήτησε ο κ. Γείτονας. Είναι σαφές ότι στις περιπτώσεις εκείνες -άλλωστε σ' αυτό αναφέρθηκα- η διάζευξη εξαρτάται από τη φύση των εισφερομένων περιουσιακών στοιχείων. Είναι σαφές λοιπόν, ότι όταν έχουμε ακίνητα μεγάλης οικονομικής αξίας   είναι απαραίτητη η συμμετοχή ορκωτού εκτιμητή και με ανάλογες εγκυκλίους και εντολές που έχουν δοθεί στις νομαρχίες, η λειτουργία της επιτροπής αυτής δεν παρουσίαζε κανένα πρόβλημα και η σύνθεσή της γινόταν ανάλογα με τις ανάγκες που κάθε φορά το κατά περίπτωση εισφερόμενο περιουσιακό στοιχείο της συγκεκριμένης ανώνυμης εταιρείας επέβαλε.
Σε σχέση με τα δίδακτρα, για να επανέλθω -διότι δεν μου αρέσει να παρερμηνεύονται τα πράγματα στα οποία αναφέρομαι και ο λόγος μου- η Κυβέρνηση βεβαίως είναι υπεύθυνη και για τη χάραξη της πολιτικής στον τομέα της εκπαίδευσης αλλά και για τη δημόσια παιδεία, η Κυβέρνηση όμως παραλλήλως και στο πλαίσιο της οικονομικής της πολιτικής ασκεί μια ευρύτερη κοινωνική πολιτική και η Κυβέρνηση είναι υπεύθυνη και έχει χρέος να μην επιτρέπει αποκλεισμούς και να εγγυάται μια τέτοια πολιτική σε σχέση με τα δίδακτρα που να μην επιτρέπονται αποκλεισμοί στις μερίδες εκείνες του πληθυσμού οι οποίες βεβαίως είναι πολύ περιορισμένες και αυτό θα πρέπει να σας προβληματίσει σε σχέση και με την οξύτατη κριτική την οποία ασκείτε στο θέμα της δημόσιας παιδείας. Το 4% μόλις των Ελλήνων πολιτών στέλνουν τα παιδιά τους στα ιδιωτικά σχολεία. Οφείλει όμως με τις πολιτικές της να μην επιτρέπει αποκλεισμούς. Και σ' αυτήν την κατεύθυνση κινούνται και οι ρυθμίσεις αυτές.
Στην επαναδιατύπωση, κύριε Πρόεδρε, στο άρθρο 1 παράγραφος 9 το εδάφιο β' έχει ήδη αναδιατυπωθεί ως εξής: "β. Από έναν εκπρόσωπο της Οικονομικής και Κοινωνικής Επιτροπής (ΟΚΕ), του Συνδέσμου Ελληνικών Βιομηχανιών (ΣΕΒ), της Εθνικής Συνομοσπονδίας Ελληνικού Εμπορίου (ΕΣΕΕ) και της Γενικής Συνομοσπονδίας Επαγγελματιών  Βιοτεχνών και Εμπόρων Ελλάδας (ΓΣΕΒΕ) με τους αναπληρωτές τους".
ΠΡΟΕΔΡΕΥΩΝ (Παναγιώτης Σγουρίδης): Eίναι σε γνώση.
ΕΛΕΝΗ-ΜΑΡΙΑ ΑΠΟΣΤΟΛΑΚΗ (Υφυπουργός Ανάπτυξης): Το γνωρίζω κύριε Πρόεδρε. Εδώ όμως στο δεύτερο εδάφιο έχω μια επαναδιατύπωση: "Οι εκπρόσωποι είναι πρόσωπα αναγνωρισμένου κύρους και εμπειρίας σε θέματα δικαίου του ανταγωνισμού και επιλέγονται από τον Υπουργό Ανάπτυξης από κατάλογο τριών προσώπων που υποβάλλεται από κάθε φορέα για κάθε τακτικό μέλος και τον αναπληρωτή του αντιστοίχως".
Επίσης στο ίδιο άρθρο στη δεύτερη παράγραφο του εδαφίου ε' διαγράφονται οι λέξεις "υπό στοιχεία α και γ έως ε".
Επίσης, στο άρθρο 3 παράγραφος 2 στον έκτο στίχο μετά τη λέξη "στοιχεία" να προστεθεί η φράση "παραλείπει να απαντήσει" και συνεχίζει κανονικά "...ή δεν απαντά αιτιολογημένα..." ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, στο σημείο αυτό κηρύσσεται περαιωμένη η συζήτηση επί της ενότητας των άρθρων 1 έως 4 και εισερχόμεθα στην ψήφισή τους.
Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΠΑΠΑΘΑΝΑΣΙΟΥ: Κατά πλειοψηφία.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.  
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 2 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 3, όπως τροποποιήθηκε από την κύρια Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό, όπως τροποποιήθηκε από την κύρια Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 4 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό ως έχει, κατά πλειοψηφία.
Στο σημείο αυτό, κύριοι συνάδελφοι, θα διακόψουμε για δέκα λεπτά.
(ΔΙΑΚΟΠΗ) (ΜΕΤΑ ΤΗ ΔΙΑΚΟΠΗ) 
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
'Εχω την τιμή να ανακοινώσω στο Τμήμα ότι οι Υπουργοί Δημόσιας Τάξης και Οικονομικών κατέθεσαν σχέδιο νόμου: "Ρύθμιση θεμάτων προσωπικού της Ελληνικής Αστυνομίας και άλλες διατάξεις".
Οι Υπουργοί Μεταφορών και Επικοινωνιών και Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου: "Ρύθμιση θεμάτων της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) και άλλες διατάξεις".
Τα νομοσχέδια παραπέμπονται στις αρμόδιες Διαρκείς Επιτροπές.
Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 14.35' λύεται η συνεδρίαση για την προσεχή Τρίτη, 18 Ιουλίου 2000 και ώρα 18.30', με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                    ΟΙ ΓΡΑΜΜΑΤΕΙΣ 

