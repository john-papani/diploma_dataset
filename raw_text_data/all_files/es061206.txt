        ΠΙΝΑΚΑΣ ΠΕΡΙΕΧΟΜΕΝΩΝ
        ΠΕΡΙΟΔΟΣ ΙΑ΄
        ΣΥΝΟΔΟΣ Γ΄
        ΣΥΝΕΔΡΙΑΣΗ ΛΗ΄
        Τετάρτη 6 Δεκεμβρίου 2006
        ΘΕΜΑΤΑ
        Α. ΕΙΔΙΚΑ ΘΕΜΑΤΑ
        1. Άδεια απουσίας των Βουλευτών κ.κ. Α. Ανδριανόπουλου, Β. Κεγκέρογλου, Α. Κόρκα-Κώνστα και Π. Χριστοφιλοπούλου, σελ.
        2. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Λαυρίου Αττικής, το Γυμνάσιο Κάτω Λεχωνίων Μαγνησίας και το 1ο Επαγγελματικό Λύκειο Σπάρτης, σελ.
        3. Ειδική Ημερήσια Διάταξη- συζήτηση και λήψη απόφασης για τις αιτήσεις άρσης της ασυλίας των Βουλευτών κ.κ. Μ. Αποστολάκη και Σ. Μπένου, σελ.
        Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
        1. Κατάθεση αναφορών, σελ.
        2. Απαντήσεις Υπουργών σε ερωτήσεις Βουλευτών, σελ.
        3. Ανακοίνωση του δελτίου επικαίρων ερωτήσεων της Πέμπτης 7 Δεκεμβρίου 2006, σελ.
        Γ. ΝΟΜΟΘΕΤΙΚΗ ΕΡΓΑΣΙΑ
        1. Συζήτηση επί των άρθρων και των τροπολογιών του σχεδίου νόμου του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας», σελ.
        2. Ονομαστική ψηφοφορία επί του άρθρου 28 του σχεδίου νόμου του Υπουργείου Ανάπτυξης και Κοινωνικής Προστασίας, σελ.
        3. Κατάθεση Εκθέσεως Διαρκούς Επιτροπής:
        Η Διαρκής Επιτροπή Μορφωτικών Υποθέσεων καταθέτει την ‘Εκθεσή της στο σχέδιο νόμου του Υπουργείου Πολιτισμού: «Κύρωση της Διεθνούς Σύμβασης κατά της φαρμακοδιέγερσης (ντόπινγκ) στον αθλητισμό». (Παρίση, 19-10-2005), σελ.
        4. Κατάθεση σχεδίου νόμου:
        Οι Υπουργοί Πολιτισμού, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Δικαιοσύνης και Επικρατείας κατέθεσαν  σχέδιο νόμου: «Κύρωση της Σύμβασης για την προστασία της άυλης πολιτιστικής κληρονομιάς», σελ.
        ΟΜΙΛΗΤΕΣ
        Επί του σχεδίου νόμου του Υπουργείου Απασχόλησης και Κοινωνικής Προστασίας:
        ΑΓΓΕΛΟΠΟΥΛΟΣ Ν., σελ.
        ΒΑΓΙΩΝΑΣ Γ., σελ.
        ΒΑΡΒΑΡΙΓΟΣ Δ., σελ.
        ΒΑΡΒΙΤΣΙΩΤΗΣ Μ., σελ.
        ΓΕΙΤΟΝΑΣ Κ., σελ.
        ΓΕΩΡΓΙΑΔΗΣ Ν., σελ.
        ΓΙΑΚΟΥΜΑΤΟΣ Γ., σελ.
        ΔΑΜΑΝΑΚΗ Μ., σελ.
        ΚΑΚΛΑΜΑΝΗΣ Α., σελ.
        ΚΟΥΤΣΟΥΚΟΣ Ι., σελ.
        ΛΕΒΕΝΤΗΣ Α., σελ.
        ΜΑΓΚΡΙΩΤΗΣ Ι., σελ.
        ΜΠΟΥΓΑΣ Ι., σελ.
        ΝΑΣΙΩΚΑΣ Ε., σελ.
        ΠΑΝΤΟΥΛΑΣ Μ., σελ.
        ΠΑΠΑΚΩΣΤΑ Α., σελ
        ΠΑΠΠΑΣ Β., σελ.
        ΠΕΡΛΕΠΕ-ΣΗΦΟΥΝΑΚΗ Α., σελ.
        ΠΙΠΕΡΓΙΑΣ Δ., σελ.
        ΣΓΟΥΡΙΔΗΣ Π., σελ.
        ΣΤΡΑΤΑΚΗΣ Ε., σελ.
        ΤΣΙΑΡΑΣ Γ., σελ.
        ΤΣΙΟΓΚΑΣ Δ., σελ.
        ΤΣΙΤΟΥΡΙΔΗΣ Σ., σελ.
        ΦΟΥΝΤΟΥΚΙΔΟΥ Π., σελ.
        ΧΑιΔΟΣ Χ., σελ.
        ΧΡΙΣΤΟΦΙΛΟΠΟΥΛΟΥ Π., σελ.
        ΠΡΑΚΤΙΚΑ ΒΟΥΛΗΣ
        ΙΑ΄ ΠΕΡΙΟΔΟΣ 
        ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
        ΣΥΝΟΔΟΣ Γ΄
        ΣΥΝΕΔΡΙΑΣΗ  ΛΗ΄
        Τετάρτη 6 Δεκεμβρίου 2006
        Αθήνα, σήμερα στις 6 Δεκεμβρίου 2006, ημέρα Τετάρτη  και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
        Παρακαλείται ο κύριος Γραμματέας να ανακοινώσει τις αναφορές προς το Σώμα. 
        (Ανακοινώνονται προς το Σώμα από τον κ. Βασίλειο Χρύση, Βουλευτή Δωδεκανήσου, τα ακόλουθα:
        Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο ζητείται η ικανοποίηση οικονομικών και εργασιακών αιτημάτων των εργαζομένων στο Νοσοκομείο Αγίου Νικολάου Λασιθίου.
        2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο ζητείται η σύσταση τομέα Ε.Κ.Α.Β. στην Ιεράπετρα Λασιθίου.
        3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη δημιουργία Τμήματος Πληροφορικής και Μέσων Μαζικής Επικοινωνίας στο Τ.Ε.Ι. Κρήτης.
        4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στο αίτημα για τη δημιουργία λιμανιού στην Ιεράπετρα.
        5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά, με την οποία ο Έπαρχος Άνδρου ζητεί χρηματοδότηση για την αποκατάσταση των ζημιών από τις θεομηνίες στο οδικό δίκτυο του νησιού.
        6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά, με την οποία ο Νομάρχης Κυκλάδων ζητεί χρηματοδότηση για την αποκατάσταση ζημιών στο οδικό δίκτυο των νησιών ΄Ανδρου, Κέας και Κύθνου.
        7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά με την οποία το Τμήμα Αγροτικής Ανάπτυξης του Επαρχείου Νάξου επισημαίνει τις παρατηρήσεις του όσον αφορά τους ελέγχους στο φυτικό και ζωικό κεφάλαιο. 
        8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά, με την οποία ο Δήμαρχος Δρυμαλίας ζητεί τη διατήρηση της λειτουργίας του Ειρηνοδικείου Τραγαίας.
        9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά, με την οποία ο Νομάρχης Κυκλάδων ζητεί τη συνέχιση της λειτουργίας των δύο παιδικών βιβλιοθηκών Σύρου και Νάξου.
        10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά, με την οποία ο Έπαρχος Θήρας ζητεί την άμεση τοποθέτηση νηπιαγωγού στο Νηπιαγωγείο Ακρωτηρίου Θήρας.
        11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά, με την οποία η Ένωση Συνεταιρισμών Θηραϊκών Προϊόντων ζητεί την εφαρμογή του ΜΕΤΡΟΥ 315 του ΑΞΟΝΑ 3 ΤΟΥ ΕΠ.Α.Α  2000 - 2006.
        12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ  κατέθεσε αναφορά, με την οποία ο Δήμαρχος Υδρούσας ζητεί χρηματοδότηση για την αποκατάσταση ζημιών από θεομηνία.
        13) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία η Διεύθυνση Δευτεροβάθμιας Εκπαίδευσης Πιερίας ζητεί να της εγκριθεί  η χορήγηση πίστωσης για την εξόφληση δαπανών οδοιπορικών και αμοιβών ωρομισθίων εκπαιδευτικών.
        14) Ο Βουλευτής  Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο κ. Παναγιώτης Αλεξάκης, φιλόλογος, ζητεί το επίδομα 15% να καταβάλλεται σε όλους τους εκπαιδευτικούς που  εκπονούν διδακτορικές διατριβές.
        15) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά, με την οποία ο Σύλλογος Τουριστικής Ανάπτυξης Καλών Νερών Μαγνησίας ζητεί την έγκριση ανάπλασης της παραλίας της.
        16) Η Βουλευτής Μαγνησίας κ. ΡΟΔΟΥΛΑ ΖΗΣΗ κατάθεσε αναφορά, με την οποία ο Δήμαρχος Βόλου ζητεί να συμπεριληφθούν τα νηπιαγωγεία του Δήμου  Βόλου στις νέες ρυθμίσεις για την προσχολική εκπαίδευση.
        17) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία το Επιμελητήριο Εικαστικών Τεχνών Ελλάδος ζητεί την οικονομική του υποστήριξη.
        18) Ο Βουλευτής Δωδεκανήσου κ. ΒΑΣΙΛΕΙΟΣ ΧΡΥΣΗΣ κατέθεσε αναφορα, με την οποία ο Δήμος Σύμης ζητεί να παραχωρηθεί άδεια λειτουργίας πρακτορείου ΠΡΟ-ΠΟ στη Νήσο Σύμη.
        19) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά, με την οποία το Νομαρχιακό Συμβούλιο Καρδίτσας ζητεί την άμεση καταβολή του 50% των επιδοτήσεων σε όλους τους παραγωγούς του Νομού Καρδίτσας.
        20) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά, με την οποία ο Αντινομάρχης Καρδίτσας ζητεί την ίδρυση εργαστηρίου ενεργειακών βιομηχανικών και αρωματικών φυτών στην Καρδίτσα.
        21) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά, με την οποία το Επιμελητήριο Καρδίτσας ζητεί την ίδρυση αυτόνομου γραφείου του Ο.Α.Ε.Ε. στο Μουζάκι Καρδίτσας.
        22) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Ένωση Ποδοσφαιρικών Σωματείων Κυκλάδων ζητεί την επίσπευση των διαδικασιών δημοπράτησης των επιδοτούμενων ενδοκυκλαδικών δρομολογίων.
        23) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Ένωση Συνεταιρισμών Θηραϊκών Προϊόντων ζητεί την εφαρμογή του ΜΕΤΡΟΥ 315 ΤΟΥ ΑΞΟΝΑ 3 του Ε.Π.Α.Α..
        24) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Ερμούπολης ζητεί τη συνέχιση  της λειτουργίας της Παιδικής Βιβλιοθήκης Ερμούπολης.
        25) Οι Βουλευτές Β΄ Αθηνών και Αχαΐας κύριοι ΑΝΤΩΝΙΟΣ ΣΚΥΛΛΑΚΟΣ και ΠΑΝΑΓΙΩΤΗΣ ΚΟΣΙΩΝΗΣ αντίστοιχα, κατέθεσαν αναφορά με την οποία το Εθνικό Συμβούλιο κατά των Ναρκωτικών «Επιτροπή Εργαζομένων 18 ΑΝΩ», ο Σύλλογος Εργαζομένων στα Κέντρα Πρόληψης, οι Σύλλογοι Γονέων Θεραπευτικών Κοινοτήτων και η Πανελλήνια ’Ενωση Νοσοκομειακών αναφέρονται  και υποβάλλουν προτάσεις για τη λήψη μέτρων κατά των ναρκωτικών.
        26) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία τα Σωματεία της ναυπηγοεπισκευαστικής ζώνης καταγγέλλουν τη Διοίκηση του Ο.Α.Ε.Δ. ότι πιστώνει τους λογαριασμούς μόνο όσων δικαιούνται το εποχικό επίδομα και κατέθεσαν μόνοι τους τα δικαιολογητικά, αποκλείοντας όσους τα κατέθεσαν μέσω των Σωματείων.
        27) Ο Ε΄ Αντιπρόεδρος της Βουλής της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κυρία ΒΕΡΑ ΝΙΚΟΛΑΪΔΟΥ κατέθεσαν αναφορά, με την οποία η κ. Όλγα Ματσάγγα, εργαζόμενη στο Δήμο Φαρρών Αχαΐας, ζητεί να ολοκληρωθούν οι διαδικασίες, από το δήμο, για την κατάταξή της σε οργανική θέση ιδιωτικού δικαίου αορίστου χρόνου, σύμφωνα με απόφαση του Α.Σ.Ε.Π..
        Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
        1. Στην με αριθμό  210/6-10-06 ερώτηση του Βουλευτή κ. Χρίστου Βερελή δόθηκε με το υπ’ αριθμ. 38/13-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
        «Απαντώντας στην παραπάνω ερώτηση που κατέθεσε ο Βουλευτής κ. Χ. Βερελής, σας πληροφορούμε τα εξής:
        Ο καπνός αποτελεί μια από τις βασικές καλλιέργειες της χώρας μας.
        Σύμφωνα με τη νέα ΚΑΠ, από την εσοδεία 2006 η κοινοτική ενίσχυση στην καλλιέργεια του καπνού είναι αποδεσμευμένη από την παραγωγή.
        Για τη στήριξη του εισοδήματος των καπνοπαραγωγών και τη γενικότερη σταθεροποίηση του τομέα του καπνού, αποφασίστηκαν από τον Υφυπουργό Αγροτικής Ανάπτυξης και Τροφίμων οι κατευθυντήριες γραμμές μιας μακροχρόνιας εθνικής στρατηγικής, τα κυριότερα σημεία της οποίας έχουν ως εξής:
        1. Μετατροπή των Ομάδων Παραγωγών σε ισχυρούς πρωτοβάθμιους συνεταιρισμούς, ο χώρος ευθύνης των οποίων θα καλύπτει τουλάχιστον τα όρια του νομού όπου παράγεται ο καπνός. Μέλη των συνεταιρισμών αυτών θα είναι ενεργοί καπνοπαραγωγοί. Το ποιοτικό παρακράτημα θα καταβάλλεται μέσω των πρωτοβάθμιων καπνικών συνεταιρισμών στους καλλιεργητές καπνών υπό την προϋπόθεση ότι οι πρωτοβάθμιοι συνεταιρισμοί θα ενταχθούν σε προγράμματα ολοκληρωμένης διαχείρισης.
        2. Κυρίαρχο μοντέλο για τη λειτουργία της αγοράς προβλέπεται ότι θα είναι η συμβολαιακή καλλιέργεια με βάση νομικώς δεσμευτικά και για τα δύο μέρη συμβόλαια καλλιέργειας που θα συνάπτονται μεταξύ των πρωτοβάθμιων καπνικών συνεταιρισμών και των μεταποιητικών επιχειρήσεων πριν από την περίοδο φύτευσης των καπνών και θα προβλέπουν αμοιβαία αποδεκτό καθεστώς ελέγχου και διαιτησίας. Τα συμβόλαια καλλιέργειας θα είναι ενιαία και ο τύπος τους θα καθοριστεί από το Υπουργείο Αγροτικής Ανάπτυξης και Τροφίμων μετά από εισήγηση της Εθνικής Διεπαγγελματικής Οργάνωσης Καπνού, της οποίας ο ρόλος καθορίζεται από τους Κοινοτικούς Κανονισμούς 2077/92, 86/93 και το ν. 2732/1999.
        3. Για τη μείωση του κόστους παραγωγής του χωρικού καπνού, την αναβάθμιση της ποιότητας και την τόνωση της ανταγωνιστικότητάς του, αποφασίστηκαν οι παρακάτω ενέργειες:
        α) Ενισχύεται η έρευνα με σκοπό την προώθηση καινοτομιών στην καλλιέργεια, τη δημιουργία νέων ποικιλιών ή την προσαρμογή των υπαρχόντων, στις εδαφοκλιματικές συνθήκες και στις ανάγκες της αγοράς.
        β) Καθιερώνεται η χρήση πιστοποιημένου σπόρου που θα παράγεται από το ΕΘΙΑΓΕ, έτσι ώστε να αποφεύγεται η νόθευση των ποικιλιών, νά διασφαλίζεται η γνησιότητα του γενετικού υλικού και να επιτυγχάνεται η μείωση του κόστους παραγωγής. Η χρήση πιστοποιημένου σπόρου θεωρείται απαραίτητη προϋπόθεση για τη χορήγηση του ποιοτικού παρακρατήματος.
        γ) Επιδιώκεται η μείωση του κόστους λιπασμάτων και φυτοπροστατευτικών προϊόντων, που θα επιτευχθεί μέσω μαζικών προμηθειών για όλα τα μέλη των καπνικών συνεταιρισμών ή ακόμη περισσότερο του συνόλου των μελών των καπνικών συνεταιρισμών και των εταιριών που διαθέτουν τα προϊόντα αυτά στην αγορά.
        δ) Συνεχής επιμόρφωση των καπνοπαραγωγών που θα υλοποιηθεί μέσα από τα προγράμματα του εκπαιδευτικού οργανισμού «ΔΗΜΗΤΡΑ» του Υπουργείου Αγροτικής Ανάπτυξης και Τροφίμων.
        ε) Τεχνική στήριξη και ενημέρωση των καπνοπαραγωγών και που θα πραγματοποιηθεί από γεωτεχνικούς των Τοπικών Κέντρων Αγροτικής Ανάπτυξης που θα εξειδικευθούν στην τεχνική καλλιέργειας και στην παραγωγή καπνού.
        στ) Προωθείται η ένταξη ποικιλιών καπνού σε προγράμματα βιολογικής γεωργίας και η ενίσχυση της παραγωγής με τις προβλεπόμενες επιδοτήσεις.
        ζ) Προγραμματίζεται η ένταξη επενδύσεων των καπνοπαραγωγών για τον εκσυγχρονισμό της εκμετάλλευσής τους στα σχέδια της Δ' Προγραμματικής Περιόδου και επιδότησή τους στο ανώτατο επιτρεπτό ποσοστό.
        η) Καταγράφονται όλες οι ελλείψεις που παρατηρούνται σε περιοχές παραγωγής καπνού και υλοποιούνται κατά προτεραιότητα τα απαιτούμενα έργα για την ολοκλήρωση τους.
        4. Εντατικοποιείται και προχωρεί με βάση οργανωμένο σχέδιο που θα καταρτιστεί από το Υπουργείο Αγροτικής Ανάπτυξης και Τροφίμων, το Υπουργείο Εξωτερικών και τη Διεπαγγελματική Οργάνωση Καπνού, η προσπάθεια που ξεκίνησε από το Υπουργείο Αγροτικής Ανάπτυξης και Τροφίμων σε συνεργασία με το Υπουργείο Εξωτερικών και τον Πανελλήνιο Σύνδεσμο Βιομηχανιών καπνού με στόχο την οργανωμένη πρωτοβουλία επαφών με πολυεθνικές εταιρίες παραγωγής προϊόντων καπνού, με κρατικές εταιρίες καπνού αλλά και με τις ελληνικές σιγαρετοβιομηχανίες.
        5. Ενισχύονται οικονομικά και χρηματοδοτούνται ολοκληρωμένα προγράμματα έρευνας που θα πραγματοποιηθούν από ερευνητικά κέντρα και από τα Γεωπονικά Πανεπιστήμια της χώρας μας καθώς και μελέτες, όπως και κάθε άλλη προσπάθεια που στηρίζει την προβολή, προώθηση και διάθεση των ελληνικών καπνών τόσο στην εσωτερική αγορά όσο και στο εξωτερικό.
        6. Προκειμένου να συνεχιστεί και να ενισχυθεί η χρησιμοποίηση ελληνικών καπνών στα μείγματα καπνού που χρησιμοποιούνται στην παραγωγή των τσιγάρων, είναι απαραίτητο, μετά την εφαρμογή της ολικής αποσύνδεσης, να εξασφαλιστεί η σταθεροποίηση του μεγέθους παραγωγής σε έναν όγκο που θα υπερβαίνει το ελάχιστο όριο ( κρίσιμης μάζας) κάτω από το οποίο οι μεγάλες σιγαρετοβιομηχανίες ενδιαφέρονται για την προμήθεια ελληνικών καπνών.
        7. Δημιουργήθηκε ομάδα εργασίας για τον καπνό, με επικεφαλής τον Γενικό Γραμματέα Αγροτικής Πολιτικής και Διεθνών Σχέσεων, που θα έχει ως έργο τη συνεχή επαφή με τις αρμόδιες υπηρεσίες των Υπουργείων Γεωργίας των Κρατών - Μελών της Ε.Ε. που παράγουν καπνό.
        Για τις οικονομικές ενισχύσεις στη βιολογική γεωργία και κτηνοτροφία εφαρμόζονται ήδη στα μέτρα 3.1 «Βιολογική Γεωργία» και 3.2 «Βιολογική Κτηνοτροφία» του Άξονα 3 «Γεωργοπεριβαλλοντικά Μέτρα», του Εγγράφου Προγραμματισμού Αγροτικής Ανάπτυξης (ΕΠΑΑ) 2000-2006 σε εφαρμογή του Καν. (ΕΕ) 1257/1999 του Συμβουλίου για τη στήριξη της αγροτικής ανάπτυξης.
        Στην νέα προγραμματική περίοδο 2007-2013 θα συνεχίσουν να εφαρμόζονται τα μέτρα που αφορούν την «Ποιότητα Τροφίμων», αφού με τον νέο Κανονισμό 1698/2005 αναβαθμίζονται και περνούν στον άξονα προτεραιότητας 1 για την αγροτική ανάπτυξη και θα περιλαμβάνουν:
        α) Χορήγηση ενίσχυσης μέχρι 3000 ευρώ/έτος και εκμετάλλευση επί μια πενταετία η οποία θα καλύπτει τα «σταθερά κόστη» ένταξης στο καθεστώς ελέγχου για τη Βιολογική Γεωργία (Καν. 2092/91 του Συμβουλίου). Η περίοδος δέσμευσης είναι παραμονή στο καθεστώς για χρονικό διάστημα τουλάχιστον 5 ετών.
        β) Χορήγηση ενίσχυσης σε ενώσεις παραγωγών για δραστηριότητες που αποβλέπουν στην ενημέρωση των καταναλωτών και την προώθηση βιολογικών γεωργικών προϊόντων και τροφίμων. Το ύψος της ενίσχυσης μπορεί να φθάσει το 70% των επιλέξιμων δαπανών.
        Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 3185/27-10-2006 έγγραφο του Ειδικού Γραμματέα του Γ΄ ΚΠΣ.
        Ο Υφυπουργός
        Α. ΚΟΝΤΟΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        2. Στην με αριθμό 720/1-11-06 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 64963/24-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Σε απάντηση της ανωτέρω ερώτησης, και στο πλαίσιο της αρμοδιότητας του ΥΠ.ΕΣ.Δ.Δ.Α., σας γνωρίζουμε ότι τα ποσά που διατίθενται είτε από τη ΣΑΤΑ, είτε από τη ΣΑΕ 055 είναι περιορισμένα και ικανά να καλύψουν μικρής έκτασης ζημιές ή έκτακτες, πάσης φύσεως ανάγκες των Δήμων. Στο πλαίσιο αυτών των δυνατοτήτων, το 2006, οι Δήμοι Λαππαίων και Νικηφόρου Φωκά χρηματοδοτήθηκαν με το ποσό των 50.000 ευρώ και 35.000 ευρώ αντίστοιχα, για την αντιμετώπιση έκτακτων αναγκών από θεομηνίες. Επίσης, κατά το έτος 2006, η Ν.Α. Ρεθύμνης χρηματοδοτήθηκε από τους Κ.Α.Π. με το ποσό του 1.545.000 ευρώ για την κάλυψη επενδυτικών αναγκών, συμπεριλαμβανομένων αυτών που αφορούν σε κατασκευή, βελτίωση και συντήρηση του οδικού της δικτύου, καθώς δε και με το ποσό των 936.000 ευρώ αποκλειστικά για τη χρηματοδότηση δαπανών βελτίωσης, συντήρησης και αποκατάστασης του οδικού της δικτύου.
        Ο Υφυπουργός
        ΑΘΑΝΑΣΙΟΣ ΝΑΚΟΣ»
        3. Στην με αριθμό 995/8-11-06 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 2644/24-11-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης, σας ενημερώνουμε ότι το θιγόμενο θέμα δεν εμπίπτει στην αρμοδιότητα του ΥΠΕΧΩΔΕ αλλά της Νομαρχίας Ροδόπης και της Περιφέρειας Ανατολικής Μακεδονίας-Θράκης, το με αρ. πρ. 4255/14.11.06 σχετικό έγγραφο της οποίας σας επισυνάπτουμε στην παρούσα για ενημέρωσή σας.
        Ο Υφυπουργός
        Θ. ΞΑΝΘΟΠΟΥΛΟΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        4. Στην με αριθμό 1010/9-11-06 ερώτηση του Βουλευτή κ. Δημητρίου Βαρβαρήγου δόθηκε με το υπ’ αριθμ. 2654/24-11-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας μας, σας ενημερώνουμε για τα εξής:
        1. Σύμφωνα με την με αρ. πρωτ. οικ.4331/Α32/12.6.2006 (ΦΕΚ 954/Β/20.7.06) Κ.Υ.Α. οριοθετήθηκε ο Νομός Ζακύνθου και καθορίστηκαν πιστωτικές διευκολύνσεις για την αποκατάσταση των ζημιών από τους σεισμούς του Απριλίου. Στην εν λόγω απόφαση ορίστηκε προθεσμία ενός έτους από την ημερομηνία δημοσίευσής της σε ΦΕΚ, για την υποβολή αιτήσεων για την δανειοδότηση των πληγέντων κτισμάτων και μέχρι σήμερα έχουν κατατεθεί 200 αιτήσεις για έλεγχο των κτισμάτων, έχουν ελεγχθεί ήδη τα 100 κτίσματα και συνεχίζονται να πραγματοποιούνται αυτοψίες από μηχανικούς του ΥΠΕΧΩΔΕ. Επιπλέον σε φάση ελέγχου βρίσκονται 13 φάκελοι μελέτης επισκευής.
        2. Επίσης σας ενημερώνουμε ότι μετά την κατάργηση του Τ.Α Σ. Ζακύνθου, τις αρμοδιότητες του τις έχει αναλάβει ο Τ.Α.Σ. Αχαϊας. Μέχρι σήμερα δεν έχουν παρουσιαστεί προβλήματα στην εξυπηρέτηση των πληγέντων και το έργο της αποκατάστασης συνεχίζεται ομαλά.
        Ο Υφυπουργός
        Θ. ΞΑΝΘΟΠΟΥΛΟΣ»
        5. Στην με αριθμό 996/8-11-06 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 2645/24-11-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης, σας γνωρίζουμε ότι το θιγόμενο θέμα δεν εμπίπτει στην αρμοδιότητα του ΥΠΕΧΩΔΕ.
        Σας κοινοποιούμε σχετικό έγγραφο του Δήμου Θεσσαλονίκης (αρ.πρ. 2579/20.11.06), για ενημέρωσή σας.
        Ο Υφυπουργός
        Θ. ΞΑΝΘΟΠΟΥΛΟΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
        6. Στην με αριθμό 1076/10-11-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 241/22-11-06 έγγραφο από την Υπουργό Τουριστικής Ανάπτυξης η ακόλουθη απάντηση:
        «Σε απάντηση στο ανωτέρω σχετικό, σας υποβάλλουμε συνημμένα το υπ’ αριθ. 11517/22-011-2006 έγγραφο του Οργανισμού Τουριστικής Εκπαίδευσης και Κατάρτισης και επίσης την υπ’ αριθ. 339/5-9-2006 απόφαση Δ.Σ. του Ο.Τ.Ε.Κ..
        Η Υπουργός
        ΦΑΝΗ ΠΑΛΛΗ-ΠΕΤΡΑΛΙΑ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        7. Στην με αριθμό 291/11-10-06 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. 60508/1-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Σε απάντηση της ανωτέρω ερώτησης, που αφορά στις ζημιές που προκλήθηκαν από βροχοπτώσεις στο Νομό Μαγνησίας και στο πλαίσιο των αρμοδιοτήτων μας, σας πληροφορούμε τα ακόλουθα: Στο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ» έχουν ενταχθεί 12 αντιπλημμυρικά έργα σε ΟΤΑ του Ν. Μαγνησίας, συνολικού προϋπολογισμού 1.819.235,00 ευρώ.
        Επίσης, το ΥΠ.ΕΣ.Δ.Δ.Α. χρηματοδότησε, από τις αρχές του τρέχοντος έτους μέχρι και σήμερα, τους πρωτοβάθμιους ΟΤΑ του Νομού με το ποσό των 3.450.000,00 ευρώ και τη Ν.Α. Μαγνησίας με το ποσό των 240.000,00 ευρώ για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
        Επιπλέον, από τους Κεντρικούς Αυτοτελείς Πόρους, χορηγήθηκε άμεσα έκτακτη οικονομική ενίσχυση ποσού 350.000,00 ευρώ για την κάλυψη επειγουσών και επιτακτικών αναγκών αποκατάστασης ζημιών σε βασικές υποδομές του Νομού που προκλήθηκαν λόγω της πρόσφατης θεομηνίας, καθώς επίσης και 350.000,00 ευρώ για την αποκατάσταση ζημιών του οδικού δικτύου του Νομού.
        Για την αποκατάσταση και αποζημίωση των πληγέντων αλλά και για την περαιτέρω αντιπλημμυρική θωράκιση των περιοχών, με ενέργειες όλων των αρμόδιων φορέων κηρύχθηκε ο νομός σε κατάσταση έκτακτης ανάγκης, έγινε οριοθέτηση των πληγεισών περιοχών και ορίστηκαν οι επιτροπές καταγραφής ζημιών προκειμένου να συγκεντρωθούν τα απαραίτητα στοιχεία και να καταβληθούν οι αποζημιώσεις.
        Για τα λοιπά θέματα αρμόδια να απαντήσουν είναι τα συνερωτώμενα Υπουργεία.
        Ο Υφυπουργός
        ΑΘ.ΝΑΚΟΣ»
        8. Στην με αριθμό 40/2-10-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 59003/26-10-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Σε απάντηση της ανωτέρω ερώτησης, σας πληροφορούμε ότι με το άρθρο 102 του ισχύοντος Συντάγματος της Ελλάδας, κατοχυρώνεται ρητά τόσο η διοικητική όσο και η οικονομική αυτοτέλεια των Οργανισμών Τοπικής Αυτοδιοίκησης, ενώ προβλέπεται η άσκηση εποπτείας από το Κράτος επί των αποφάσεων και πράξεών τους, συνιστώμενη αποκλειστικά σε έλεγχο νομιμότητας.
        Κατ’ επιταγή των διατάξεων των παρ. 10 του άρθρου 6 και 1 του άρθρου 7 του ν. 2503/1997 καθορίζονται ειδικότερα οι σχετικές αρμοδιότητες της οικείας Περιφέρειας, ως αποκεντρωμένης μονάδας διοίκησης του κράτους, στις οποίες συμπεριλαμβάνονται μεταξύ άλλων:
        - ο έλεγχος νομιμότητας σε όλες τις πράξεις των συλλογικών οργάνων των δήμων και κοινοτήτων και η παραπομπή των πράξεων που θεωρείται αιτιολογημένα ότι δεν είναι νόμιμες, στην αρμόδια επιτροπή ελέγχου που συνίσταται σε κάθε Περιφέρεια, βάσει των διατάξεων του Κώδικα Δήμων και Κοινοτήτων,
        - ο έλεγχος στα αιρετά όργανα των Ο.Τ.Α. πρώτου βαθμού από άποψη αστικής και πειθαρχικής ευθύνης και η λήψη των αναγκαίων μέτρων στις περιπτώσεις καταδίκης και
        - η εντολή για τη διενέργεια ελέγχου της διαχείρισης των δήμων και κοινοτήτων, όπως προβλέπεται στην παρ. 16 του άρθρου 12 του ν. 2539/1997, όπου παρέχεται η δυνατότητα στην Οικονομική Επιθεώρηση του Υπουργείου Οικονομίας και Οικονομικών να διενεργεί οικονομικούς και διαχειριστικούς ελέγχους στους ανωτέρω φορείς έπειτα από σχετικό αίτημα του Υπουργού Εσωτερικών, Δημόσιας Διοίκησης, και Αποκέντρωσης ή του Γενικού Γραμματέα της οικείας Περιφέρειας.
        Στο πλαίσιο του κανονιστικού πλαισίου που περιγράφουμε παραπάνω και αναφορικά με τις καταγγελίες περί οικονομικών ατασθαλιών στο Δήμο Πυλλήνης, η Περιφέρεια Δυτικής Ελλάδος με το υπ’ αριθμ. πρωτ. 5982/19-10-2006 έγγραφό της, μας ενημέρωσε ότι συγκρότησε Επιτροπή Ελέγχου έργων Δήμου Πυλλήνης, Δημοτικής περιόδου 1999-2002, από το πόρισμα της οποίας δεν προέκυψαν ευθύνες που να επισύρουν πειθαρχικές ή ποινικές διώξεις εις βάρος των Δημοτικών Αρχών της προαναφερόμενης περιόδου.
        Ο Υφυπουργός
        ΑΘ. ΝΑΚΟΣ»
        9. Στην με αριθμό 124/4-10-06 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. 59041/25-10-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Κατόπιν εγγράφου της ΔΕΥ ΑΜΒ το οποίο μας διαβίβασε η Περιφέρεια Θεσσαλίας σας ενημερώνουμε ότι για την βελτίωση της ποιότητας του πόσιμου νερού του Πολεοδομικού Συγκροτήματος Βόλου εκτελέστηκαν ή προγραμματίζονται τα ακόλουθα έργα:
        - Το θέμα της ασφαλούς απολύμανσης του νερού αντιμετωπίζεται με το υπό κατασκευή έργο της γενικευμένης αυτοματοποίησης του δικτύου ύδρευσης προϋπολογισμού 2,5 εκ. ευρώ που είναι ενταγμένο στο Ταμείο Συνοχής.
        - Το περιοδικό πρόβλημα της εμφάνισης υψηλότερων τιμών χλωριόντων στο νερό του δικτύου, αντιμετωπίστηκε εν μέρει στα έτη 2005-2006 με την ένταξη στο υδραγωγείο πέντε (5) νέων πηγών, παροχής 2.500 m3 νερού/ημέρα και τεσσάρων (4) νέων γεωτρήσεων παροχής 4.800 m3 νερού/ημέρα, με αποτέλεσμα κατά το 2006 οι υπερβάσεις στα χλωριόντα να διαρκέσουν περίπου 60 ημέρες αντί των 100 - 180 ημερών των προηγούμενων ετών.
        - Κατασκευάζεται ήδη έργο απόληψης των πλεονασμάτων πηγαίου νερού της Κοινότητας Μακρινίτσας, προϋπολογισμού 1.000.000 ευρώ.
        - Κατασκευάστηκαν (2005-2006) έργα ενίσχυσης του υδραγωγείου της ΔΕΥ ΑΜΒ από τις πηγές Γερακιά-Μάνα-Κουκουράβα, τελικής δαπάνης 360.000 ευρώ με απόδοση 1500m3 νερού / ημέρα.
        - Αντικαταστάθηκαν 193.000 μ. δικτύου και 24.000 ιδιωτικές παροχές με έργο ενταγμένο στο Ταμείο Συνοχής, περιορίζοντας τις απώλειες του δικτύου κατά 7% (από 42% σε 35%).
        -Υφίσταται πλήρης ωριμότητα ενόψει του Δ΄ ΚΠΣ για ένταξη των έργων των λιμνοδεξαμενών Μακρινίτσας και της εκμετάλλευσης των υφάλμυρων νερών της Μπουρμπουλήθρας, παραγωγής 8-10 εκατομμυρίων κυβικών νερού ανά έτος, προϋπολογισμού 23.000.000 ευρώ, με στόχο την επίλυση του υδροδοτικού προβλήματος της πόλης με ορίζοντα 30ετίας.
        Ειδικώς για τον οικισμό Χρυσή Ακτή Παναγιάς του Δήμου Αισωνίας σας γνωρίζουμε ότι εντάχθηκε στην εξυπηρετούμενη από την ΔΕΥ ΑΜΒ περιοχή κατά το έτος 2003, με το υφιστάμενο δίκτυο ύδρευσης και την γεώτρηση που το τροφοδοτούσε.
        Επειδή η γεώτρηση είχε υφάλμυρο νερό και το δίκτυο ήταν παλιό η ΔΕΥ ΑΜΒ προχώρησε στα παρακάτω έργα:
        - Διάνοιξη δύο γεωτρήσεων δαπάνης 70.000 ευρώ.
        - Αξιοποίηση νέας γεώτρησης και κατασκευή νέας δεξαμενής δαπάνης 292.000 ευρώ, και
        - Αντικατάσταση αγωγών διανομής δικτύου ύδρευσης Χρυσής Ακτής Παναγιάς, δαπάνης 345.000 ευρώ.
        Με τα έργα αυτά, εκ των οποίων τα δύο πρώτα έχουν ολοκληρωθεί, ενώ το τρίτο ολοκληρώνεται εντός του μηνός, η ΔΕΥ ΑΜΒ εκτιμά ότι θα λυθούν τα προβλήματα ύδρευσης.
        	Για τα λοιπά θιγόμενα στην ερώτηση θέματα, αρμόδιο να απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης.
        Ο Υφυπουργός
        ΑΘ. ΝΑΚΟΣ»)
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 7 Δεκεμβρίου 2006.
        Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
        1. Η με αριθμό 130/4.12.2006 επίκαιρη ερώτηση του Βουλευτή του Πανελληνίιου Σοσιαλιστικού Κινήματος κ. Κωνσταντίνου Γείτονα προς τον Υπουργό Δημόσιας Τάξης, σχετικά με δημοσιεύματα του Τύπου αναφερόμενα στη δημιουργία ειδικού σώματος συλλήψεως κ.λπ..
        2. Η με αριθμό 137/4.12.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου  προς τον Υπουργό Εμπορικής Ναυτιλίας, σχετικά με τη μετατροπή της ναυπηγοεπισκευαστικής ζώνης της Κέρκυρας σε μαρίνα για πολυτελή σκάφη κ.λπ.. 
        3. Η με αριθμό 135/4.12.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την άρνηση δημάρχων να ενημερώσουν για τα στοιχεία μεταδημοτεύσεων κ.λπ.. 
        Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
        1. Η με αριθμό 132/4.12.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρίστου Βερελή προς τον Υπουργό Ανάπτυξης, σχετικά με τις καθυστερήσεις στη σύνδεση για το φυσικό αέριο στην περιοχή Αττικής κ.λπ.. 
        2. Η με αριθμό 138/4.12.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την υλοποίηση σχεδίου μέτρων πρόληψης και έκτακτης ανάγκης για την περιοχή του Δήμου Θεσσαλονίκης κ.λπ.. 
        3. Η με αριθμό 136/4.12.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με την κατάρτιση δασολογίου και δασικών χαρτών κ.λπ..
       ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της 
       ΝΟΜΟΘΕΤΙΚΗΣ ΕΡΓΑΣΙΑΣ
        Συνέχιση της συζήτησης επί των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».
        Στη χθεσινή συνεδρίαση συζητήθηκαν και ψηφίστηκαν τα άρθρα 1 έως και 27. Για το άρθρο 28 υπεβλήθη αίτηση διεξαγωγής ονομαστικής ψηφοφορίας, η οποία θα διεξαχθεί στη σημερινή συνεδρίαση. Στη συνέχεια –δηλαδή, μετά την ονομαστική ψηφοφορία- θα ψηφιστούν τα άρθρα της πρώτης ενότητας του νομοσχεδίου 29 έως 44. Ακολούθως θα συζητηθούν τα άρθρα 45 έως και 71 του νομοσχεδίου και οι τροπολογίες ως μια ενότητα. 
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, το λόγο για κάποιες αλλαγές επί των άρθρων.
       ΠΡΟΕΔΡΕΥΩΝ (Σωτήρης Χατζηγάκης): Μισό λεπτό, κύριε Υπουργέ, θα σας δώσω αμέσως το λόγο.
        Κύριοι συνάδελφοι, προτείνω να ξεκινήσουμε με τη συζήτηση της ενότητας των άρθρων 45 έως 71 και κατά την πορεία θα κάνουμε την ονομαστική ψηφοφορία. Πιστεύω ότι μέχρι τις 12.00΄ η ώρα θα κάνουμε την ονομαστική ψηφοφορία. Στο τέλος θα συζητηθούν οι άρσεις των ασυλιών. 
        Συμφωνεί το Σώμα;
       ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα συμφώνησε.
        Ορίστε, κύριε Υπουργέ, έχετε το λόγο.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να καταθέσω στη Βουλή ορισμένες αλλαγές επί των άρθρων.
        Δεν ξέρω, κύριε Πρόεδρε, αν πρέπει να τις διαβάσω ή να τις καταθέσω επειδή είναι πολλές και μεγάλες …
       ΠΡΟΕΔΡΕΥΩΝ (Σωτήρης Χατζηγάκης): Αν είναι πολλές, μην τις διαβάσετε. Να τις καταθέσετε στα Πρακτικά και να διανεμηθούν στους κυρίους Βουλευτές.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καταθέτω, λοιπόν, τις αλλαγές για το άρθρο 46, για το άρθρο 57, για το άρθρο 58, για το άρθρο 59, για το άρθρο 67 και για το άρθρο 68.
        Τις καταθέτω, κύριε Πρόεδρε, και παρακαλώ να μοιραστούν στους συναδέλφους για να τις ξέρουν εκ των προτέρων.
        Ευχαριστώ πάρα πολύ.
        (Στο σημείο αυτό ο Υφυπουργός Απασχόλησης και Κοινωνικής Προστασίας, κ. Γεράσιμος Γιακουμάτος καταθέτει για τα Πρακτικά της Βουλής τις προαναφερθείσες αλλαγές, οι οποίες έχουν ως εξής:
        (να φωτογραφηθούν οι σελίδες 7-12)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
        Για τη συζήτηση της ενότητας των άρθρων 45 έως 71 θα δώσω το λόγο στον εισηγητή της Νέας Δημοκρατίας κ. Νίκο Αγγελόπουλο, στον οποίο εύχομαι χρόνια πολλά για την ονομαστική του εορτή, εκφράζοντας και τις ευχές ολόκληρου του Σώματος.
        Ορίστε, έχετε το λόγο.
       ΝΙΚΟΛΑΟΣ ΑΓΓΕΛΟΠΟΥΛΟΣ: Σας ευχαριστώ πολύ, κύριε Πρόεδρε.
        Θέλω να ευχαριστήσω και τον Υπουργό γιατί απεδέχθη την πρόταση που κάναμε χθες για την απόσυρση του άρθρου 46, εκτός της διάταξης που αναφέρεται στα ενοικιαζόμενα δωμάτια, με την προοπτική η επιτροπή που απασχολείται στο Υπουργείο με όλα αυτά τα ζητήματα, αφού μελετήσει πληρέστερα το θέμα και συνολικά σε σχέση και με τους ασφαλισμένους σε άλλους φορείς κοινωνικής ασφάλισης, να επαναφέρει τη σχετική διάταξη.
        Τα άρθρα 45 μέχρι και τέλος του νομοσχεδίου, δηλαδή μέχρι το άρθρο 71, αναφέρονται σε θέματα των φορέων ελεύθερων επαγγελματιών και ανεξάρτητα απασχολουμένων με σημαντικότερα απ’ αυτά στα άρθρα 45 έως 52 τη χορήγηση δυνατότητας στους ασφαλισμένους στον Οργανισμό Ασφάλισης Ελεύθερων Επαγγελματιών να αναγνωρίζουν, εφόσον έχουν συμπληρώσει το εξηκοστό πέμπτο έτος της ηλικίας μέχρι εκατόν πενήντα ημέρες, δηλαδή έξι μήνες χρόνο ασφάλισης για τη θεμελίωση συνταξιοδοτικού δικαιώματος λόγω γήρατος.
        Είναι μια σημαντική διάταξη γιατί δίνει τη δυνατότητα σε μια σειρά από ασφαλισμένους ιδιαίτερα του Ο.Α.Ε.Ε., οι οποίοι οριακά δεν θεμελίωναν συνταξιοδοτικό δικαίωμα, με αποτέλεσμα να μη μπορούν να συνταξιοδοτηθούν, να συμπληρώσουν τις προϋποθέσεις για τη συνταξιοδότησή τους.
        Επίσης αυξάνεται η μειωμένη σύνταξη που χορηγείται στους αυτοαπασχολούμενους στις περιπτώσεις συνταξιοδότησης με τον ανακαθορισμό του ποσοστού μείωσης της σύνταξης, εφόσον συνταξιοδοτηθούν νωρίτερα. Ο υπολογισμός αυτός να γίνεται για κάθε μήνα που λείπει μέχρι τη συμπλήρωση του πλήρους ορίου ηλικίας συνταξιοδότησης από 1/200 σε 1/267. Είναι ευμενέστερη η διάταξη και ο τρόπος υπολογισμού σ’ αυτήν την περίπτωση.
        Παρατείνεται, επίσης, μέχρι 31-12-2007 η ρύθμιση των οφειλομένων εισφορών προς τα ταμεία των αυτοαπασχολουμένων και ρυθμίζεται επί το ευνοϊκότερο το θέμα μια και αυξάνει ο αριθμός, αλλά και οι προϋποθέσεις ασφάλισης για τους ιδιοκτήτες ενοικιαζομένων δωματίων. Είναι ευνοϊκότερη η διάταξη απ’ αυτή που ίσχυε μέχρι σήμερα.
        Επίσης, με τα άρθρα 52 έως 54  ρυθμίζονται θέματα τα οποία αναφέρονται στον Οργανισμό Γεωργικών Ασφαλίσεων με σημαντικότερα απ’ αυτά τη δυνατότητα ασφάλισης στον Ο.Γ.Α. όχι μόνο των συστηματικά απασχολουμένων, αλλά και των ευκαιριακά, των εποχικά απασχολουμένων, με μόνο κριτήριο την απασχόλησή τους στην αγροτική οικονομία. Έτσι διασφαλίζονται καλύτερα τα δικαιώματα όλων των εργαζομένων στην αγροτική παραγωγή.
        Επίσης ασφαλίζεται και η τυχόν δεύτερη απασχόληση ασφαλιστέα στον Ο.Γ.Α. με αποτέλεσμα τη βελτίωση του υπολογισμού της σύνταξης. 
        Θεσπίζεται για πρώτη φορά πάγια μόνιμη ρύθμιση για την εξόφληση καθυστερουμένων ασφαλιστικών εισφορών του κλάδου πρόσθετης ασφάλισης αγροτών. Προβλέπεται ότι όσοι προσλαμβάνουν οικονομικούς μετανάστες ως ανειδίκευτους εργαζόμενους στην αγροτική οικονομία θα προκαταβάλλουν εισφορές μόνο για τρεις μήνες αντί των έξι μηνών που ίσχυε μέχρι σήμερα. Είναι μια διάταξη που ιδιαίτερα αναφέρεται στον κλάδο της αλιείας και διευκολύνει τη λειτουργία και την απασχόληση οικονομικών μεταναστών στον τομέα αυτό.
        Παρέχεται, επίσης, η δυνατότητα συνταξιοδότησης από τον Ο.Γ.Α. στον επιζώντα σύζυγο ακόμα και στην περίπτωση που αυτός εργάζεται σε οποιαδήποτε εργασία. Όπως είναι γνωστό, δεν παρείχετο μέχρι σήμερα αυτή η δυνατότητα. Είναι μια διάταξη που αφορά ένα σημαντικό αριθμό ασφαλισμένων στον Οργανισμό Γεωργικών Ασφαλίσεων και αντιμετωπίζει θετικά το ζήτημα αυτό. 
        Σημαντικές επίσης είναι οι ρυθμίσεις οι οποίες αναφέρονται στα άτομα με αναπηρίες και τις άλλες ευπαθείς ομάδες. Αυξάνεται το ύψος του χορηγούμενου επιδόματος απολύτου αναπηρίας, γιατί αλλάζει ο τρόπος υπολογισμού, μια και το επίδομα αυτό υπολογίζεται στο 50% των συντάξιμων αποδοχών, όχι όπως αυτές διαμορφώνονταν κατά την ημερομηνία έκδοσης της συνταξιοδοτικής απόφασης, αλλά σύμφωνα με το ποσό που διαμορφώνεται ανάλογα με την καταβαλλόμενη σύνταξη.
        Αυξάνεται το όριο ηλικίας στο εικοστό πέμπτο αντί του δεκάτου ογδόου που ίσχυε ως τώρα, πριν τη συμπλήρωση του οποίου πρέπει να έχει επέλθει η ανικανότητα για εργασία των παιδιών που πάσχουν από νευροψυχιατρικές παθήσεις,  βελτιώνονται οι προϋποθέσεις χορήγησης του εξωιδρυματικού επιδόματος στους ακρωτηριασμένους και επίσης, χορηγείται σύνταξη που αντιστοιχεί σε τριάντα πέντε χρόνια ασφάλισης ή δέκα χιλιάδες πεντακόσιες ημέρες ασφάλισης στους ασφαλισμένους όλων των οργανισμών κοινωνικής ασφάλισης που έχουν υποστεί μεταμόσχευση μυελού οστών, πάσχουν από σκλήρυνση κατά πλάκας και σε όσους έχουν υποστεί ακρωτηριασμό των άκρων.
        Επεκτείνεται η χορήγηση του εξωιδρυματικού επιδόματος είκοσι ημερομίσθια ανά μήνα ανειδίκευτου εργάτη στους ασφαλισμένους συνταξιούχους και στα μέλη οικογενειών τους που πάσχουν από σοβαρές παθήσεις, όπως παραδείγματος χάριν το σύνδρομο κλάματος γαλής, ατελή οστεογένεση, οστεοψαθύρωση, εφόσον παρουσιάζουν ποσοστό αναπηρίας 80% και πάνω.
        Καθίστανται ευνοϊκότερες οι προϋποθέσεις συνταξιοδότησης από τους φορείς κύριας και επικουρικής ασφάλισης των μητέρων αναπήρων τέκνων, δεδομένου ότι μειώνεται το απαιτούμενο μέχρι σήμερα ποσοστό αναπηρίας από 80% σε 67%, επεκτείνεται το επίδομα αεροθεραπείας στους μεταμοσχευθέντες από καρδιά, πνεύμονες και ήπαρ, καθώς και στους πάσχοντες από βαριά πνευμονοπάθεια. 
        Επίσης ρυθμίζονται μια σειρά από θέματα τα οποία αναφέρονται στις υποχρεώσεις των διοικήσεων των ασφαλιστικών ταμείων, όπως είναι η υποχρεωτική σύνταξη αναλογιστικών μελετών ανά τριετία και όχι ανά πενταετία, όπως προβλέπει ο ν. 2084 και η μη εμπρόθεσμη υποβολή αποτελεί αιτία παύσης από τα καθήκοντα του προέδρου και του οικείου διοικητικού συμβουλίου.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Ένα λεπτό την ανοχή σας, κύριε Πρόεδρε.
        Ρυθμίζεται το θέμα του εφάπαξ των υπαλλήλων των καταργηθέντων φορέων κοινωνικής πρόνοιας. Ήταν μια εκκρεμότητα που ο προηγούμενος νόμος δεν είχε προβλέψει, με αποτέλεσμα όσοι είχαν μεταταγεί από τους καταργηθέντες φορείς κοινωνικής πρόνοιας να έχουν πρόβλημα στην καταβολή του εφάπαξ. Αποσαφηνίζεται το καθεστώς ασφάλισης στο Ταμείο Πρόνοιας Δημοσίων Υπαλλήλων για εφάπαξ παροχή των συνοριακών φυλάκων και των ειδικών φρουρών, θεσπίζεται προσαύξηση του εφάπαξ βοηθήματος για τους ασφαλισμένους του Επικουρικού Ταμείου Υπαλλήλων Πυροσβεστικού Σώματος μετά τα τριάντα έτη ασφάλισης και μέχρι τα τριάντα πέντε.
        Μια σημαντική επίσης, ρύθμιση είναι αυτή που αναφέρεται στη μεταφορά και πάλι στο Υπουργείο Απασχόλησης του Κ.Η.Υ.Κ.Υ., του οποίου ο ρόλος αναβαθμίζεται σε κέντρο ηλεκτρονικής διακυβέρνησης της κοινωνικής ασφάλισης, όπως προκύπτει και από το έργο χαρτογράφησης των φορέων κοινωνικής ασφάλισης, ένα έργο που ήρθε σε πέρας από την παρούσα Κυβέρνηση.
        Θεσπίζεται ιδιαίτερος τρόπος κοστολόγησης των κατοικιών του Ολυμπιακού Χωριού, ιδρύονται για την εύρυθμη λειτουργία του Ο.Α.Ε.Δ. νέες τοπικές υπηρεσίες και παράλληλα γίνονται οργανωτικές βελτιώσεις και ρυθμίζονται ειδικά θέματα του Σώματος Επιθεώρησης Εργασίας που αποσκοπούν στην αποδοτικότερη λειτουργία του.
        Θα ήθελα, κύριε Πρόεδρε, πριν κλείσω να επαναλάβω ότι με το παρόν νομοσχέδιο αντιμετωπίζονται θετικά, όπως προέκυψε και από τη συζήτηση επί της αρχής και από τη συζήτηση επί των άρθρων, μια σειρά από ζητήματα τα οποία εκκρεμούσαν για αρκετά χρόνια. Το παρόν νομοσχέδιο αποτελεί αποτέλεσμα και προϊόν ευρύτατου διαλόγου ανάμεσα στους εκπροσώπους των φορέων, ανάμεσα στους ενδιαφερόμενους και την πολιτική ηγεσία του Υπουργείου.
        Θα ήθελα να πω κλείνοντας -επειδή δεν είχα την ευκαιρία να δευτερολογήσω χθες- ειδικότερα για τα θέματα των μηχανικών ότι η Κυβέρνηση δεν λέει ότι απαντά σε όλα τα ζητήματα που αναφέρονται σε θέματα ασφάλισης των μηχανικών. Επειδή, όμως, ετέθη θέμα από πάρα πολλούς συναδέλφους της Αντιπολίτευσης ως προς το ύψος των εισφορών των νέων μηχανικών, θέλω να επαναλάβω, να επισημάνω και να τονίσω ότι ο κλάδος των μηχανικών είναι ο μόνος κλάδος επιστημόνων στην Ελλάδα που ασφαλίζεται από την επομένη κτήσεως του πτυχίου και όχι από την ημέρα αναλήψεως εργασίας. Είναι μια σημαντική ρύθμιση. Ίσως το ενδεχόμενο ασφάλισης από την ημέρα αναλήψεως εργασίας να απαντούσε και στο πρόβλημα και στις ενστάσεις οι οποίες μπήκαν από την πλευρά των συναδέλφων. Θα πρέπει, όμως, να πούμε ότι ευεργετικότερες διατάξεις ασφάλισης, με το 50% των εισφορών, δεν υπάρχουν σε κανέναν άλλο κλάδο. Ούτε βέβαια η Κυβέρνηση ισχυρίζεται ότι με το παρόν νομοσχέδιο λύνονται όλα τα θέματα ασφάλισης των μηχανικών, ούτε οι όποιες ενστάσεις προβάλλονται ως προς το ύψος των παροχών.
        Πιστεύω ότι η Κυβέρνηση ήταν πολύ γενναιόδωρη, όσον αφορά τις παροχές οι οποίες χορηγούνται από το Τ.Σ.Μ.Ε.Δ.Ε.. Εξάλλου, δεν της αφαιρεί ούτε ο νόμος το δικαίωμα, μετά τη σύνταξη της αναλογιστικής μελέτης και εφόσον διασφαλίζεται η βιωσιμότητα του ταμείου -γιατί μέλημα πρώτο θα πρέπει να είναι γι΄ αυτούς που νομοθετούν η εξασφάλιση ίδιων ασφαλιστικών δικαιωμάτων και για την επόμενη γενιά- να προχωρήσει στην αύξηση των συντάξεων, όπως η σχετική διάταξη προβλέπει. Πιστεύω ότι στις περισσότερες των διατάξεων οι συνάδελφοι θα έχουν θετική ψήφο.
        Ευχαριστώ πολύ.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Αγγελόπουλε.
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού: «Κύρωση της Διεθνούς Σύμβασης κατά της φαρμακοδιέγερσης (ντόπινγκ) στον αθλητισμό. (Παρίσι, 19-10-2005)».
        Επίσης ο συνάδελφος Βουλευτής κ. Ανδρέας Ανδριανόπουλος ζητεί άδεια απουσίας από τη Βουλή για το διάστημα από 7 Δεκεμβρίου έως 15 Δεκεμβρίου, λόγω μεταβάσεώς του στο εξωτερικό. 
        Εγκρίνει η Βουλή;
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια. 
        Επίσης ο συνάδελφος Βουλευτής κ. Βασίλειος Κεγκέρογλου ζητεί άδεια απουσίας στο εξωτερικό στις 6 και 7 Δεκεμβρίου.
        Εγκρίνει η Βουλή;
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια. 
        Βλέπω άλλους δύο εορτάζοντες σήμερα, τον κ. Γεωργιάδη και τον κ. Χριστοδουλάκη. Τους ευχόμαστε χρόνια πολλά. 
       ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κύριε Πρόεδρε.
       ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ευχαριστώ πολύ.
       ΠΡΟΕΔΡΕΥΩΝ (Σωτήρης Χατζηγάκης): Ο κ. Τσιόγκας έχει το λόγο.
       ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
        Θα ξεκινήσω από κει που σταμάτησα χθες, γιατί διεκόπη η συνεδρίαση. Δεν είχαμε τη δυνατότητα και για δευτερολογία και νομίζω ότι είναι χρήσιμο να πούμε ορισμένα πράγματα και γι’ αυτά τα άρθρα.
        Για τους απασχολούμενους ηθοποιούς στο «Θέαμα- Ακρόαμα», εμείς θέλουμε να πάρουν σύνταξη που να ανταποκρίνεται στις σημερινές ανάγκες. 
       ΠΡΟΕΔΡΕΥΩΝ (Σωτήρης Χατζηγάκης): Κύριε Τσιόγκα, συζητάμε τα άρθρα από 45 έως 71 σήμερα.
       ΔΗΜΗΤΡΙΟΣ ΤΣΙΟΓΚΑΣ: Αυτά που αφήσαμε χθες; 
       ΠΡΟΕΔΡΕΥΩΝ (Σωτήρης Χατζηγάκης): Αυτά τα συζητήσαμε. Είναι μόνο για ψήφιση. Σας το λέω για να μη μου πείτε ότι δεν έχετε χρόνο. Τώρα σας βάζω το χρόνο από την αρχή.
       ΔΗΜΗΤΡΙΟΣ ΤΣΙΟΓΚΑΣ: Το άρθρο 46 είπαμε ότι αποσύρθηκε. Είχαμε κάνει τις προτάσεις μας. Παραμένει ο προηγούμενος νόμος.
        Στο άρθρο 50 διαφωνούμε με τη σύσταση τεσσάρων θέσεων ειδικών συνεργατών που θέλετε να ορίσετε.
        Βέβαια, είναι κατανοητό ότι η Κυβέρνηση θέλει να βάλει δικούς της ανθρώπους, θέλει να βολέψει και να τακτοποιήσει δικούς της με παχυλούς μισθούς. Και βέβαια θέτουμε ένα σοβαρό ερώτημα σχετικά με το εάν θέλετε να καταργήσετε και την αιρετή διοίκηση. Εδώ, δηλαδή, φτιάχνεται ένας κομματικός μηχανισμός. 
        Στο άρθρο 51 είμαστε αντίθετοι μ’ αυτήν την πρόταση, γιατί είναι έξω από τις αρχές και τις θέσεις μας. Δεν λαμβάνετε υπ΄ όψιν τους εκλεγμένους, στην ουσία τους καταργείτε. Και βέβαια με αυτόν τον τρόπο και με αυτόν το μηχανισμό που φτιάχνετε, ετοιμάζεστε να ξεσπιτώσετε κόσμο με τις τοποθετήσεις που θέλετε να κάνετε. 
        Είμαστε αντίθετοι με το διορισμό υπηρεσιακού συμβουλίου. Δίνετε αρμοδιότητες στα διορισμένα υπηρεσιακά συμβούλια που αφορούν μόνιμους και αορίστου χρόνου. Βέβαια και εδώ φτιάχνετε ένα μηχανισμό, τον οποίο θέλετε να ελέγχετε για τα επόμενα χρόνια.
        Με το άρθρο 52 είμαστε αντίθετοι, γιατί με πρόθεση να απαλειφθούν αμφισβητήσεις όσον αφορά στους μεταφερόμενους εργάτες από το Ι.Κ.Α. στον Ο.Γ.Α. που δημιουργήθηκαν τάχα με την εφαρμογή του αντίστοιχου νόμου του ΠΑ.ΣΟ.Κ., στο συγκεκριμένο νομοσχέδιο και στο άρθρο 52, στην κατηγορία των αγροτικών εργασιών, κατατάσσετε εργασίες που δεν γίνονται στο χωράφι, αλλά αφορούν στο πρώτο στάδιο επεξεργασίας των αγροτικών προϊόντων –όπως διαλογή, ξήρανση, καθαρισμός, απολύμανση κ.λπ.- και αυτούς τους εργαζόμενους τους μεταφέρετε από το Ι.Κ.Α. στον Ο.Γ.Α.. 
        Στην ουσία τι θα γίνει; Αυτοί που είναι στο Ι.Κ.Α. δεν πρόκειται να βρούνε δουλειά σε τέτοιες επιχειρήσεις. Θα παίρνετε ασφαλισμένους του Ο.Γ.Α., θα δουλεύουν σε αυτές τις επιχειρήσεις και οι εργοδότες δεν θα πληρώνουν τίποτε.
        Υπάρχει όμως και ένα άλλο ζήτημα. Ένας ασφαλισμένος στο Ι.Κ.Α. με βάση τον κανονισμό του Ο.Γ.Α., πρέπει να έχει τιμολόγια του Ο.Γ.Α., να έχει δηλαδή τιμολόγια πώλησης αγροτικών προϊόντων, αλλιώς δεν μπορεί να ασφαλιστεί στον Ο.Γ.Α.. Άρα πηγαίνετε σε αυτούς οι οποίοι είναι ήδη ασφαλισμένοι στον Ο.Γ.Α.. Αυτοί θα πληρώνουν τη δική τους ασφάλιση στον Ο.Γ.Α. και οι εργοδότες δεν πρόκειται να πληρώνουν καθόλου ασφαλιστικές εισφορές. Και φυσικά, αυτοί οι οποίοι προσπαθούν να βρουν μεροκάματο στα κεφαλοχώρια, στην ύπαιθρο και δεν έχουν δικά τους περιουσιακά στοιχεία, αγροτικά προϊόντα κ.λπ., θα δυσκολευτούν πάρα πολύ, γιατί επιδεινώνεται ακόμη περισσότερο η θέση τους. 
        Με το άρθρο 53, απαλλάσσονται από οποιαδήποτε εργοδοτική εισφορά οι βιομήχανοι, όπως είπα, που απασχολούν εποχικούς εργάτες στις βιομηχανίες μεταποίησης-τυποποίησης αγροτικών προϊόντων, ανεξάρτητα από το μέγεθος της βιομηχανίας. 
        Βεβαίως αυτό υπήρχε σε προηγούμενο νομοσχέδιο του ΠΑ.ΣΟ.Κ. και ίσχυε για επιχειρήσεις κάτω των τριάντα ατόμων και δεκαπέντε εποχικών. Τώρα, εσείς, στο όνομα της ίσης αντιμετώπισης των επιχειρήσεων, αφήνετε ελεύθερες όλες τις μεγάλες επιχειρήσεις να μην ασφαλίζονται. 
        Υπάρχουν βέβαια και άλλα ζητήματα, όπως είναι για παράδειγμα οι διατάξεις που υπάρχουν στο άρθρο 47, με τις οποίες διαφωνούμε και κάποιες άλλες επί μέρους διατάξεις στα άρθρα 53 και 54 που είναι δευτερεύουσας σημασίας, στις οποίες όμως έχουμε αντιρρήσεις. 
        Το άρθρο 56 αφορά εργαζόμενους μεταταγέντες από το Π.Ι.Κ.Π.Α., το Κέντρο Βρεφών «ΜΗΤΕΡΑ», το Βρεφονηπιακό Σταθμό Θεσσαλονίκης και το Βρεφονηπιακό Σταθμό της Λάρισας, των Ι.Β.Σ.Α. δηλαδή. Εμείς λέμε να εφαρμοστεί ο νόμος. Και επειδή αυτοί οι εργαζόμενοι είναι όντως αδικημένοι, να εφαρμοστεί ο ν. 3601/2003 που έλεγε ότι δεν θα πληρώνουν για να ενταχθούν στο ταμείο των εργαζομένων που δουλεύουν στους δήμους. Εμείς, λοιπόν, επιμένουμε να εφαρμοστεί και γι’ αυτούς ο παλιός νόμος, δηλαδή ο ν. 3601/2003.
        Όσον αφορά το άρθρο 58 για τα Α.Μ.Ε.Α., οι διατάξεις που υπάρχουν στο νομοσχέδιο και αφορούν τα άτομα με ειδικές ανάγκες, έχουν αποσπασματικό και επιλεκτικό χαρακτήρα. Εντάσσονται γενικά στη λογική να φορτώνουν το ζήτημα της ασφαλιστικής κάλυψης των ατόμων με ειδικές ανάγκες στους ίδιους τους ασφαλιστικούς τους φορείς, με μια προσπάθεια απαλλαγής των υποχρεώσεων του κράτους. 
        Η δική μας πρόταση αφορά πρώτα και κύρια στον εκδημοκρατισμό του αναπηρικού κινήματος που σημαίνει ψήφιση ειδικού νόμου που θα διέπει τη λειτουργία των συνδικαλιστικών οργανώσεων, που θα επιβάλλει εκκαθάριση των μητρώων από αναπήρους και οργανώσεις «μαϊμούδες» και φίλους οι οποίοι είναι «αχυράνθρωποι» και τους κουβαλάνε εκεί για να ψηφίσουν, που θα καθορίζει εκλογές σε όλα τα όργανα με την απλή αναλογική και την παρουσία δικαστικού εκπροσώπου. Βέβαια, πρέπει να πούμε ότι εκεί πέρα σήμερα γίνεται της κακομοίρας.
        (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
        Το άρθρο 58 προβλέπει ρητά ότι το επίδομα απόλυτης αναπηρίας δεν χορηγείται από τους φορείς επικουρικής ασφάλισης κατ’ εξαίρεση και επιλεκτικά, για να παρέμβει η Κυβέρνηση στο πιο δυναμικό κομμάτι του κινήματος, τους τυφλούς. Προβλέπει ότι το επίδομα απόλυτης αναπηρίας θα καταβάλλεται στους τυφλούς από το φορέα επικουρικής ασφάλισης, καθώς και από τα επικουρικά ταμεία, όπου αυτό προβλέπεται από τα καταστατικά τους. 
        Αυτά είναι τα λιγότερα. Ορίζει, επίσης, ότι θα εξακολουθήσει το επίδομα αυτό να καταβάλλεται σε όσους καταβαλλόταν μέχρι τώρα. Όμως, με τη ρύθμιση αυτή αποκλείονται από το επίδομα απόλυτης αναπηρίας οι κατηγορίες εκείνες των αναπήρων –πλην των τυφλών, στους οποίους το χορηγεί- που στα καταστατικά των επικουρικών ταμείων, όπου ασφαλίζονταν, δεν προβλέπεται ρητά αυτή η καταβολή. 
        Διαφωνούμε λοιπόν και λέμε να δίδεται το επίδομα απόλυτης αναπηρίας σε όλους απ’ όλους τους φορείς επικουρικής ασφάλισης, στους οποίους ασφαλίζονται οι ανάπηροι, ανεξάρτητα αν αυτό προβλέπεται  ή όχι στα καταστατικά τους. 
        Η παράγραφος 5 του άρθρου 58 είναι αποσπασματική μεν, αλλά ευνοϊκή.
        Στο άρθρο 59, καθορίζεται πάγιο νοσήλιο που καταβάλλεται από τους ασφαλιστικούς οργανισμούς όπου ασφαλίζονται τα άτομα με ειδικές ανάγκες, με χρηματική συμμετοχή των ίδιων των ατόμων, για φροντίδα σε ιδιωτικά ιδρύματα που δεν επιδοτούνται από το κράτος. 
        Είναι η λογική που λέει ότι για τη φροντίδα των ατόμων με ειδικές ανάγκες η ευθύνη μετατίθεται στους ίδιους τους ανάπηρους και στους ασφαλιστικούς τους οργανισμούς. 
        Εμείς λέμε να αφήσουν τα νοσήλια στα ιδιωτικά ιδρύματα. Η φροντίδα των ατόμων με ειδικές ανάγκες πρέπει να γίνεται εντελώς δωρεάν αποκλειστικά από δημόσια αναβαθμισμένα ιδρύματα, τα οποία θα επιχορηγούνται από τον κρατικό προϋπολογισμό. Στο όνομα του ότι στα πλαίσια της προληπτικής ιατρικής το κόστος αυτής επιβαρύνεται με νέα και υψηλού κόστους εμβόλια, εξετάζεται και προωθείται –ήδη έχετε φέρει διατάξεις- το ενδεχόμενο να πληρώνουν οι ασθενείς τα εμβόλια και τα φάρμακα για την προληπτική ιατρική.
        (Στο σημείο αυτό ξανακτυπάει το κουδούνι λήξεως του χρόνου ομιλίας του κυρίου Βουλευτή)
        Είμαστε αντίθετοι και με αυτό το ζήτημα. Δεν μπορεί να πληρώνεται η προληπτική ιατρική, γιατί πιστεύουμε ότι αυτό είναι ένα βαθιά ταξικό ζήτημα. Αυτοί που έχουν πορτοφόλια χοντρά, αυτοί που έχουν λεφτά, δεν πάνε να πάρουν δωρεάν τα φάρμακα. Αυτό το λέω, γιατί λέτε τώρα εδώ «μα, να τα βάλουμε δωρεάν;». Αυτοί που έχουν λεφτά θα πάνε και στα ιδιωτικά θεραπευτήρια, στις ιδιωτικές κλινικές και στο εξωτερικό. Ο λόγος γίνεται για τα λαϊκά στρώματα και εμείς επιμένουμε ότι τα λαϊκά στρώματα πρέπει να έχουν δημόσια δωρεάν καθολική προληπτική ιατρική, γιατί βοηθείται ο πληθυσμός να αποφεύγει να νοσήσει. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Στο άρθρο 60 λέμε «ναι», όπως και στο άρθρο 61. Όσον αφορά στο άρθρο 62, στην Τοπική Δευτεροβάθμια Επιτροπή του Ι.Κ.Α. πρέπει να συμμετέχουν αρμόδιοι προϊστάμενοι των τμημάτων που γνωρίζουν το αντίστοιχο θέμα. Αυτό δεν είναι μια απλή διαδικασία διεκπεραίωσης κάποιων προβλημάτων. Αυτή η ρύθμιση είναι ρουσφετολογική.
        Επίσης, η επαναφορά του Κ.Η.Υ.Κ.Υ. ξανά σε ανεξάρτητο νομικό πρόσωπο ιδιωτικού δικαίου και με αρμοδιότητες υλοποίησης και ελέγχου όλης της κοινωνικής ασφάλισης, θα δημιουργήσει σοβαρά προβλήματα. Ζητάμε την κατάργησή του και να περάσουν όλα στα αρχεία του Ι.Κ.Α..
        Όσον αφορά στον Ο.Ε.Κ., ορίζεται ότι ο Οργανισμός Εργατικής Κατοικίας, με απόφαση του διοικητικού συμβουλίου που εγκρίνεται με απόφαση του Υπουργού Απασχόλησης, μπορεί να εκχωρήσει προς τις τράπεζες απαιτήσεις του Ο.Ε.Κ. για πληρωμή του τιμήματος των κατοικιών που παραχωρήθηκαν ή που κληρώθηκαν ή που πήραν δάνεια, με σκοπό την άμεση είσπραξη του τιμήματος από τις τράπεζες, μετά από αφαίρεση των προεισπραττομένων επιτοκίων, το οποίο επιβαρύνει τον Ο.Ε.Κ..
        Πρόκειται για μια ανάλγητη ρύθμιση –το τονίζουμε αυτό- σε βάρος των δικαιούχων του Ο.Ε.Κ., οι οποίοι με τη ρύθμιση αυτή θα πέσουν στα νύχια των τραπεζών που είναι αδίστακτοι. 
        Εμείς δεν λέμε να μην καταβάλλουν οι δικαιούχοι τις οφειλές τους προς τον Ο.Ε.Κ.. Έχουν υποχρέωση να τις καταβάλλουν και μάλιστα κανονικά. Και μπορεί ο Ο.Ε.Κ. να φτιάξει μηχανισμό που πρέπει να συγκεντρώνει τις εισφορές απ’ όλους τους δικαιούχους. Όχι όμως να τους στείλουμε στις τράπεζες. Και ξέρετε πολύ καλά ότι οι τράπεζες θα πληρώνονται γι’ αυτό, θα κρατάνε μερίδιο. Άρα μ’ αυτόν τον τρόπο πάλι χρηματοδοτείτε τους τραπεζίτες.
        Δίνετε τη δυνατότητα ανάθεσης με απόφαση Διοικητικού Συμβουλίου του Ο.Ε.Κ. σε εξωτερικούς δικηγόρους με κατ’ αποκοπή αμοιβή εργασιών για διάφορα θέματα, ακίνητα, ελέγχους, κτηματολόγια, υποβολή ενστάσεων κ.λπ., νομικά θέματα, αλλά και σε εξωτερικούς μηχανικούς. Και εδώ δίνετε δουλειά στα μεγάλα δικηγορικά και στα μεγάλα τεχνικά γραφεία για να ιδιωτικοποιήσετε και αυτό το κομμάτι του Ο.Ε.Κ., ενώ υπάρχουν μηχανικοί στον Ο.Ε.Κ. που μπορούν να κάνουν αυτήν τη δουλειά. Και αν υπάρχουν ανάγκες, να προσληφθεί και άλλο προσωπικό, αλλά στον Ο.Ε.Κ. και όχι να δώσετε αυτήν τη δουλειά στα μεγαλοδικηγορικά γραφεία και στα μεγάλα τεχνικά γραφεία.
       ΠΡΟΕΔΡΕΥΩΝ (Σωτήρης Χατζηγάκης): Κύριε Τσιόγκα, ολοκληρώστε σας παρακαλώ!
       ΔΗΜΗΤΡΙΟΣ ΤΣΙΟΓΚΑΣ: Μία φράση ακόμα, κύριε Πρόεδρε, και τελειώνω. Ευχαριστώ για την ανοχή σας.
        Θα συνεχίσω με το άρθρο 65 με το οποίο και θα τελειώσω. 
        Στο άρθρο 65, λοιπόν, μιλάτε για παραχωρημένες κατοικίες του Ολυμπιακού Χωριού και προκύπτει ότι μ’ αυτήν τη ρύθμιση που κάνετε, θέλετε να δώσετε παράταση στην «ΟΛΥΜΠΙΑΚΟ ΧΩΡΙΟ Α.Ε.». Θέλετε να πληρώσουν αυτοί που κέρδισαν τα σπίτια με υψηλό κόστος. 
        Εμείς, λοιπόν, δεν συμφωνούμε και θέλουμε να πληρωθούν αυτά τα σπίτια με το ίδιο κόστος που πληρώνουν και οι άλλοι δικαιούχοι. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσιόγκα. Ολοκληρώστε, σας παρακαλώ!
       ΔΗΜΗΤΡΙΟΣ ΤΣΙΟΓΚΑΣ: Εδώ χρησιμοποιήθηκαν για τους Ολυμπιακούς Αγώνες, χρησιμοποιούνται και για άλλα πράγματα με ενοίκια στα καταστήματα. Εμείς διαφωνούμε και μ’ αυτό το ζήτημα. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε. 
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στους χώρους του Μεγάρου της Βουλής των Ελλήνων, πενήντα εννιά μαθητές και μαθήτριες και τρεις συνοδοί-καθηγητές από το 1ο Γυμνάσιο Λαυρίου Αττικής. 
        Η Βουλή τους καλωσορίζει.
        (Χειροκροτήματα απ’ όλες τις πτέρυγες της Βουλής)
        Το λόγο έχει ο κ. Λεβέντης.
       ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
        Στα ασφυκτικά πλαίσια του χρόνου θα προσπαθήσω να τοποθετηθώ επιγραμματικά. 
        Χαιρόμαστε που αποσύρθηκε το άρθρο 46, γιατί είχαν ειπωθεί πάρα πολλά και εδώ και στην επιτροπή και επί της αρχής όταν συζητιόταν, για τα προβλήματα που αντιμετωπίζουν τα χωριά και ιδιαίτερα τα ορεινά, τα ακριτικά χωριά.
        Όσον αφορά τα άρθρα 48 και 49, εμείς στο 49 έχουμε μία επιφύλαξη, γιατί ρυθμίζονται θέματα που αφορούν οφειλές μικροεπαγγελματιών και θα  πρέπει να τους δούμε με μια κατανόηση επειδή κινδυνεύουν ανά πάσα στιγμή να κλείσουν κάτω από τις δύσκολες συνθήκες του σκληρού ανταγωνισμού. Όμως θα πρέπει να λάβουμε υπ’ όψιν ότι όλοι θα πρέπει να πληρώνουν τις υποχρεώσεις τους, γιατί αλλιώς αυτά τα πληρώνουν τα ασφαλιστικά ταμεία. 
        Στο άρθρο 50 εμείς λέμε «όχι» γιατί συστήνεται μία θέση υποδιοικητή και αυξάνονται οι ειδικοί συνεργάτες, των οποίων βέβαια η χρησιμότητα είναι θέμα υποκειμενικής κρίσης. Λέμε λοιπόν «όχι», παρά το ότι μ’ αυτό το άρθρο ρυθμίζονται μερικά άλλα θέματα και εκκρεμότητες που θα πρέπει να ρυθμιστούν. 
        Όσον αφορά στο άρθρο 52 που αφορά την υπαγωγή στην ασφάλιση του Ο.Γ.Α., εμείς από παλαιότερα είχαμε πει ότι θα πρέπει να υπαχθούν στον Ο.Γ.Α. όσοι ασχολούνται σε αγροτικές εργασίες, αλλά σε καμία περίπτωση αυτό δεν σημαίνει ότι θα πρέπει να ενταχθούν και άνθρωποι που ασχολούνται σε επιχειρήσεις που κατεργάζονται αγροτικά προϊόντα. 
        Αυτό συνδέεται και με το άρθρο 53, με το οποίο εμείς είμαστε κατηγορηματικά αντίθετοι, γιατί έτσι επιχειρείται η μαζική ασφάλιση στον Ο.Γ.Α. από το Ι.Κ.Α. που μέχρι σήμερα ισχύει όσων εποχιακά -μέχρι έξι μήνες ή δεν ξέρω μέχρι πόσους μήνες, γιατί δεν προσδιορίζετε μέχρι πόσο- εργάζονται σε όλες τις μονάδες μεταποίησης, τυποποίησης και διακίνησης προϊόντων εδάφους, κτηνοτροφίας, αλιείας, δασοπονίας και κάθε άλλου είδους εκτροφών.
        Αυτό στην πράξη σημαίνει ότι μεγάλο μέρος των εργαζομένων στις γαλακτοβιομηχανίες, στις βιομηχανίες κρέατος και σε όποια άλλη σχετίζεται με το χώρο της αγροτικής οικονομίας, θα ασφαλίζονται από τώρα και στο εξής στον Ο.Γ.Α. αντί για το Ι.Κ.Α..
        Έτσι, αφ΄ενός δίνετε ένα τεράστιο δώρο σ’ αυτές τις βιομηχανίες και αφ΄ετέρου οι ασφαλιστικές εισφορές που θα πληρώνουν θα είναι κατά πολύ μικρότερες και το Ι.Κ.Α. θα χάσει ένα μεγάλο μέρος της ασφαλιστικής του βάσης και των εσόδων του και βέβαια αυτό θα είναι προς βλάβη όλων των ασφαλισμένων.
        Όσον αφορά στο ΣΤ' και τελευταίο μέρος, στο πρώτο κεφάλαιο «Ρυθμίσεις Τ.Ε.Α.Π.Ο.Κ.Α.», συμφωνούμε. 
        Στο άρθρο 56 «Καθορισμός εφάπαξ βοηθήματος υπαλλήλων καταργηθέντων φορέων κοινωνικής ασφάλισης» λέμε «όχι», γιατί εδώ ρυθμίζονται ζητήματα που έχουν σχέση με το εφάπαξ που δικαιούνται οι υπάλληλοι των καταργηθέντων φορέων κοινωνικής φροντίδας με το ν. 3106. Πρόκειται για όλους αυτούς που έχουν μεταταγεί από τους φορείς που καταργήθηκαν, Εθνικός Οργανισμός Πρόνοιας, Π.Ι.Κ.Π.Α. κ.λπ..
        Για τις ρυθμίσεις αυτές, συζητήσαμε με πάρα πολλούς από τους ενδιαφερόμενους φορείς. Η γενική εικόνα είναι ότι υπάρχει διαφωνία ως προς τη ρύθμιση και προτείνεται μία διαφορετική τεκμηρίωση για την αντιμετώπισή του. 
        Απ’ αυτές τις συζητήσεις που είχαμε με τους φορείς, μένουμε με την εντύπωση –γι’ αυτό είναι και το αίτημά τους- ότι όλοι όσοι έχουν μεταταγεί, θα πρέπει να κρατήσουν το σύνολο των δικαιωμάτων τα οποία είχαν πριν τη μετάταξή τους και για όλο το διάστημα, τόσο το πριν όσο και μετά τη μετάταξη. Επειδή αυτό δεν γίνεται, εμείς δεν ψηφίζουμε αυτό το άρθρο.
        Όσον αφορά το άρθρο 58, υπάρχουν ειδικές ρυθμίσεις φορέων επικουρικής ασφάλειας και πρόνοιας. Η παράγραφος 1 αναφέρει ότι το επίδομα απόλυτης αναπηρίας δίνεται κατά κανόνα μόνο από το φορέα κύριας σύνταξης. Εξαίρεση σ’ αυτό αποτελούν οι τυφλοί, στους οποίους το επίδομα αναπηρίας χορηγείται και από τα επικουρικά ταμεία. 
        Εμείς, λοιπόν, λέμε ότι αυτό θα πρέπει να το παίρνουν και όλοι όσοι έχουν απόλυτη αναπηρία. Και εδώ αναφερθήκαμε όχι μόνο σ’ αυτούς που έχουν χαρακτηριστεί σαν απόλυτης αναπηρίας, όπως είναι οι τετραπληγικοί και οι παραπληγικοί, αλλά και άλλοι, όπως είναι οι ημίπληκτοι, οι άνθρωποι που είναι πολλών χιλιάδων και των οποίων η αναπηρία δεν αναγνωρίζεται από πουθενά. 
        Στην παράγραφο 7 ρυθμίζεται ο χρόνος ασφάλισης που έχει πραγματοποιηθεί «μη κανονικά». Τι σημαίνει αυτό το «μη κανονικά», μένει να μας το ερμηνεύσετε, κύριε Υπουργέ. Σε άλλο φορέα απ’ αυτόν που θα έπρεπε να γίνει η ασφάλιση, σε φορείς επικουρικής ασφάλισης. Εδώ, λοιπόν, φαίνεται ότι πρόκειται για  μια φωτογραφική διάταξη που ευνοεί συγκεκριμένο εκδοτικό συγκρότημα. Βέβαια εμείς καταψηφίζουμε αυτό το άρθρο.
        Όσον αφορά στο άρθρο 59 «Ρυθμίσεις φορέων και κλάδων ασθένειας» και σύμφωνα με τον Κώδικα Κατάστασης Δημοσίων Πολιτικών, Διοικητικών Υπαλλήλων και Υπαλλήλων Νομικών Προσώπων Δημοσίου Δικαίου, ο υπάλληλος μπορεί να πάρει άδεια άνευ αποδοχών μέχρι δύο χρόνια και μέχρι το παιδί να γίνει έξι ετών. Για το διάστημα αυτό, δεν ασφαλίζονται για υγεία και προτείνεται στο άρθρο ο ενδιαφερόμενος να καταβάλλει ο ίδιος τις εισφορές του, προκειμένου να έχει υγειονομική περίθαλψη. 
        Εμείς νομίζουμε ότι οι ασφαλιστικές εισφορές θα πρέπει να καλύπτονται από το δημόσιο ή από το νομικό πρόσωπο στο οποίο εργάζεται και ασφαλίζεται ο ενδιαφερόμενος.
        Ερχόμαστε τώρα στην περίφημη παράγραφο 4 για την προληπτική ιατρική και τους προληπτικούς εμβολιασμούς. Είμαστε κατηγορηματικά αντίθετοι και το αναπτύξαμε και εδώ επανειλημμένα και στην επιτροπή και επί της αρχής και σε όλες τις συζητήσεις. 
        Πιστεύουμε ότι αυτό είναι απάνθρωπο, γιατί δεν μπορείς να στερείς από τα παιδιά το εμβόλιό τους, επειδή δεν έχουν να πληρώσουν. Και βέβαια αυτό μπορεί να έχει οδυνηρές συνέπειες και για την υγεία των παιδιών που μπορεί να νοσήσουν, αλλά και για την υγεία των άλλων παιδιών που μπορεί να κολλήσουν απ’ αυτά που δεν έχουν εμβολιαστεί. Εδώ δεν μπορούμε να πειραματιζόμαστε και να «παίζουμε» μ’ αυτά τα, κυριολεκτικά, όσια και ιερά.
        Πιστεύουμε ότι πρέπει να αποσυρθεί αυτή η παράγραφος και καταψηφίζουμε αυτό το άρθρο. Όμως, ελπίζουμε ότι έστω και την τελευταία στιγμή θα πρυτανεύσει η κοινή λογική και οι υποχρεώσεις που έχουμε προς όλους για να τους προσφέρουμε υπηρεσίες υγείας και πρόληψης και ιδιαίτερα δε προς τα παιδιά.
        Στο άρθρο 60 «Επίδομα απόλυτης αναπηρίας», ορίζεται το ύψος του επιδόματος απόλυτης αναπηρίας στο 50% κ.λπ.. Όμως δεδομένου ότι δεν έχω χρόνο να το αναλύσω, συμφωνούμε και το ψηφίζουμε. 
        Το ίδιο συμβαίνει και με το άρθρο 61, το οποίο κάνει μια σειρά από συνταξιοδοτικές ρυθμίσεις.
        Αναφέρεται ειδικότερα ότι η εκδήλωση ανικανότητας για εργασία, προκειμένου να κριθεί το συνταξιοδοτικό δικαίωμα, αυξάνεται από τα δεκαοκτώ στα είκοσι πέντε χρόνια. Το ψηφίζουμε και αυτό το άρθρο.
        Το 62 δεν το ψηφίζουμε. Με αυτό το άρθρο ρυθμίζονται θέματα διοικητικής φύσεως και θέματα αναγνώρισης υπηρεσίας από διοικητικούς οργανισμούς. Ανάμεσα στα άλλα αναφέρεται το Ενιαίο Ταμείο Επικουρικής Ασφάλισης Μισθωτών (Ε.Τ.Ε.Α.Μ.), το οποίο μέχρι σήμερα δεν έχει λειτουργήσει. Θα λειτουργήσει με προσωπικό του Ι.Κ.Α.. Δεν συμφωνούμε καθόλου, γιατί ήδη λείπουν χιλιάδες άτομα προσωπικό, χιλιάδες υπάλληλοι από το Ι.Κ.Α.. Πώς να καλύψει και άλλες ανάγκες; Δεν θα λειτουργήσει σωστά έτσι ούτε το ένα ούτε το άλλο Ταμείο.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Λίγη ανοχή και για μένα, κύριε Πρόεδρε.
        Στο άρθρο 63 ζητάμε να μην εξαιρεθούν, όπως αναφέρεται, από τη χορήγηση του επιδόματος στο προσωπικό του Ι.Κ.Α. ούτε οι εργαζόμενοι του Υπουργείου Απασχόλησης ούτε του Σ.ΕΠ.Ε., γιατί εδώ λένε ότι θα δίνεται μία ενίσχυση σε αυτούς τους υπαλλήλους. Αυτοί που κάνουν την πολλή δουλειά, οι υπάλληλοι του Ι.Κ.Α., θα εξαιρούνται. Νομίζω ότι είναι άδικο και θα πρέπει γι’ αυτό να ληφθεί πρόνοια, ώστε να παίρνουν και αυτοί αυτό το επίδομα.
        Στο άρθρο 64, που αναφέρεται σε ρυθμίσεις θεμάτων Οργανισμού Εργατικής Κατοικίας, λέμε «όχι». Ο σημερινός Υπουργός Απασχόλησης, όταν ήταν στην αντιπολίτευση, είχε καταγγείλει ότι η δημοπράτηση έργων με το σύστημα «μελέτη-κατασκευή» είναι διαβλητή. Βεβαίως είναι έτσι και γι’ αυτό δεν θα πρέπει τώρα να το επικυρώνει και να το ευλογεί. 
        Με την παράγραφο 2 παρακάμπτονται πλήρως οι υπηρεσίες του Ο.Ε.Κ. και επιχειρείται η αδιαφανής και διαβλητή ανάθεση όλου του επιχειρησιακού έργου που αναφέρεται στο άρθρο 8 σε τρίτους. Νομίζουμε πως πρέπει να αποσυρθεί.
        Η παράγραφος 3 είναι ακόμα χειρότερη από την προηγούμενη, αφού μιλάει γενικά και αόριστα για δυνατότητα ανάθεσης ιδιαίτερης σπουδαιότητας θεμάτων. «Τρέχα γύρευε» τι εννοούμε σε όλα αυτά. Όμως ο καθένας μας καταλαβαίνει τι θα γίνει στην πράξη.
        Στο άρθρο 65, που αναφέρεται σε ρυθμίσεις θεμάτων Ολυμπιακού Χωριού, επαναλαμβάνουμε για άλλη μια φορά ότι δεν φταίνε σε τίποτα οι εργαζόμενοι και η Εργατική Κατοικία να πληρώσουν τις όποιες «μεγαλοπρέπειες» θέλαμε να επιδείξουμε στους Ολυμπιακούς Αγώνες. Θα πρέπει αυτό να το επιβαρυνθεί ή ο κρατικός προϋπολογισμός ή ο Οργανισμός «ΑΘΗΝΑ 2004» ή όσοι δημιούργησαν αυτά τα οικοδομήματα, χωρίς να συνεννοηθούν με τους εργαζόμενους και τον Οργανισμό Εργατικής Κατοικίας. Σε καμιά περίπτωση δεν μπορούν να επιβαρυνθούν  αυτοί.
        Στο άρθρο 67 λέμε «όχι», γιατί με το άρθρο αυτό διατηρείται και δίνεται, με την εκχώρηση ακόμη περισσότερων αρμοδιοτήτων, το απαράδεκτο και ιδιαίτερα δαπανηρό καθεστώς της λειτουργίας των ανωνύμων εταιρειών «Επαγγελματική Κατάρτιση», «Παρατηρητή Απασχόλησης» κ.λπ.. Εμείς διαφωνούμε με τη ρύθμιση αυτή, η οποία, επίσης, συναντά και τη καθολική αντίδραση των εργαζομένων στον Ο.Α.Ε.Δ. που ζητούν, με ομόφωνες αποφάσεις των συνεδρίων τους, την κατάργηση και την επαναφορά των αρμοδιοτήτων τους στον Ο.Α.Ε.Δ..
        Επίσης, στην παράγραφο 4 το απαράδεκτο καθεστώς των ωρομισθίων εκπαιδευτικών του Ο.Α.Ε.Δ., που ισχύει δύο δεκαετίες και κρατάει ομήρους όλους όσους εργάζονται με τον τρόπο αυτό, θα πρέπει να σταματήσει. Ταυτόχρονα θα πρέπει να υπάρξει μέριμνα για όλους αυτούς που θα χάσουν τη δουλειά τους, λόγω της αλλαγής του επιπέδου εκπαίδευσης των σχολών. Ένα μέτρο προς αυτήν την κατεύθυνση μπορεί να είναι η αναγνώριση της προϋπηρεσίας των ωρομισθίων, ώστε να τους δοθεί η δυνατότητα μετά από … 
       ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Λεβέντη.
       ΑΘΑΝΑΣΙΟΣ ΛΕΒΕΝΤΗΣ:  Μια τελευταία φράση, κύριε Πρόεδρε. 
        Στο άρθρο 68 δεν μπορεί να κάνουν καθήκοντα επιθεωρητή αυτοί που δεν έχουν πτυχίο ανωτάτης σχολής. Πιστεύουμε ότι αυτό δεν είναι σωστό από καμιά άποψη.
        Στο άρθρο 69 είχαμε δηλώσει την αντίθεσή μας στο να ορίζονται θέσεις ιδιωτικού δικαίου με απόφαση του Υπουργού Απασχόλησης, χωρίς να προσδιορίζονται τα προσόντα και με αμοιβές του Προέδρου του Αρείου Πάγου. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη. 
        Το λόγο έχει η κ. Χριστοφιλοπούλου.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε. Ευχαριστώ και για τη διευκόλυνση, λόγω προσωπικού προβλήματος.
        Κυρίες και κύριοι συνάδελφοι, εισερχόμαστε στη δεύτερη ενότητα των άρθρων του νομοσχεδίου. Ακούστηκε ότι κάποια άρθρα ψηφίζονται από εμάς. Ναι, πρέπει να πω ότι υπάρχουν ορισμένα άρθρα από τις μικροδιευθετήσεις που κάνει αυτό το νομοσχέδιο, τα οποία η Αξιωματική Αντιπολίτευση όντως τα ψηφίζει. Όμως, υπάρχουν κορυφαία ζητήματα αυτού του νομοσχεδίου, για τα οποία το καταγγέλλουμε και το καταψηφίζουμε και, όπως ξέρετε, θα διεξαχθεί σε λίγο και η ονομαστική ψηφοφορία για το άρθρο 28.
        Κυρίες και κύριοι συνάδελφοι και κύριε Υπουργέ, πριν μπω στα άρθρα, νομίζω ότι έχουν μείνει από χθες, αλλά και από την πρώτη συζήτηση ακόμα, ορισμένοι ανοιχτοί λογαριασμοί.
        Ακούστηκε εδώ από τον κύριο Υπουργό ότι το ΠΑ.ΣΟ.Κ. δεν εφαρμόζει τους νόμους του, το νόμο Ρέππα, το νόμο Παπαϊωάννου. Έλεγε –λέει- κάποτε το ΠΑ.ΣΟ.Κ. ότι θα καταργήσει το  νόμο Σιούφα και δεν τον κατάργησε. 
        Για να βάλουμε τα πράγματα στη θέση τους, εμείς δεν σας μοιάζουμε, ούτε τώρα που είμαστε Αντιπολίτευση ούτε όταν κυβερνούσαμε. Αναξιόπιστοι δεν είμαστε. Έρχομαι να το επιβεβαιώσω αυτό: 
        Νόμος Σιούφα. Είπατε, κυρίες και κύριοι συνάδελφοι της Νέας Δημοκρατίας, ότι δεν τον καταργήσαμε. Να θυμίσω στο Σώμα εάν ίσχυε ο νόμος Σιούφα ως έχει ποια θα ήταν, κύριε Υφυπουργέ,  η κατώτατη σύνταξη ενός ασφαλισμένου μετά το 1993. Θα ήταν 165 ευρώ. Πόσα είναι σήμερα, μετά την παρέμβαση του ΠΑ.ΣΟ.Κ. επί του νόμου Σιούφα; Είναι 450 ευρώ. 
        Να φέρω άλλο παράδειγμα; Να αναφερθώ στις επικουρικές συντάξεις, κύριε Υπουργέ, οι οποίες θα ήταν μειωμένες κατά 30%, εάν το ΠΑ.ΣΟ.Κ. δεν είχε παρέμβει στο νόμο Σιούφα; Ή να αναφέρω το ποσοστό αναπλήρωσης των συντάξεων; Και μόνο αυτά προσδιορίζουν την πολιτική σας. 
        Ας θυμηθούμε ότι εκείνος ο νόμος, τον οποίον πολλαπλά αλλάξαμε για να τον κάνουμε κοινωνικά δικαιότερο, προσδιόριζε την πολιτική Μητσοτάκη. Ο κ. Μητσοτάκης προχθές χτύπησε το ασφαλιστικό άλλη μία φορά, λέγοντας ότι χρειάζεται το νυστέρι. 
        Ας έρθουμε όμως, να δούμε αν εφαρμόζεται ο νόμος Ρέππα από μία κυβέρνηση η οποία επί δυόμισι χρόνια δεν έχει κάνει ούτε μία διαβούλευση -ρώτησα περί αυτού και τον κύριο Υπουργό και δεν πήρα καμία απάντηση- με τους φορείς των οποίων τα ταμεία είναι υπό ένταξη στο Ι.Κ.Α.-Ε.Τ.Α.Μ., ούτε μία αναλογιστική μελέτη σε σχέση με την ένταξη των ταμείων κύριας ασφάλισης στο Ι.Κ.Α.-Ε.Τ.Α.Μ.. 
        Το 2007 είναι, κυρίες και κύριοι συνάδελφοι, η χρονιά ένταξης των ταμείων κύριας σύνταξης στο Ι.Κ.Α.-Ε.Τ.Α.Μ. και δεν έχει γίνει απολύτως τίποτα. Λυπάμαι πάρα πολύ όταν ακούω τον Υπουργό να ανεβαίνει στο Βήμα και να λέει πολύ απλά, επικοινωνιακά όπως πάντα, γιατί έτσι κυβερνάτε, ότι το ΠΑ.ΣΟ.Κ. δεν εφάρμοσε και εμείς εφαρμόζουμε, ενώ δεν έχετε κάνει τίποτα μα τίποτα απολύτως.
        Έρχομαι τώρα σε αυτό το νομοσχέδιο μπαλωμάτων και κουρελιών, κυρίες και κύριοι συνάδελφοι. Το πήρατε πίσω το άρθρο 46. Ευλόγως το πήρατε πίσω. Τι θα κάνατε; Δεν είχατε μόνο τη δική μας κατακραυγή. Είχατε και τη δική σας. Σας διάβασα στην επιτροπή κάποια πρακτικά της Νομαρχιακής Αυτοδιοίκησης Καστοριάς. Πρόκειται για μια Νομαρχιακή Αυτοδιοίκηση που πρόσκειται περισσότερο στο κόμμα της Νέας Δημοκρατίας. Νομοθετείτε έτσι. Τήδε κακείσε. Φέρνετε και μπαλώνετε και ξηλώνετε και μετά σας πειράζει που λέμε σκληρές εκφράσεις. 
        Έρχομαι σε ένα άλλο άρθρο το οποίο το ΠΑ.ΣΟ.Κ. θέλει να καταψηφίσει. Είναι το άρθρο 56, κυρίες και κύριοι συνάδελφοι. Προσπαθείτε να καθορίσετε το εφάπαξ βοήθημα υπαλλήλων καταργηθέντων φορέων κοινωνικής πρόνοιας και πολύ καλά κάνετε. Όμως ο τρόπος που το κάνετε παραλείπει τουλάχιστον τρεις κατηγορίες εργαζομένων που μετατάχθηκαν ή μεταφέρθηκαν σε φορείς πρόνοιας ακόμα και με νόμους προγενέστερους του ν. 3106. Δεν λαμβάνετε υπ΄ όψιν σας τα σοβαρότατα προβλήματα των υπαλλήλων του Ι.Κ.Α. που είναι υπό μετάταξη και επιχειρείτε, πράγματι, να λύσετε ένα πρόβλημα, δημιουργώντας πολύ περισσότερα προβλήματα με το συγκεκριμένο άρθρο, απ’ ό,τι λύνετε. 
        Για το σκοπό αυτόν εμείς, οι Βουλευτές του ΠΑ.ΣΟ.Κ., έχουμε καταθέσει τρεις τροπολογίες, κύριε Υπουργέ, που θέλουμε να τις δείτε. Γιατί οι τροπολογίες μας λύνουν επί της ουσίας το πρόβλημα του άρθρου 56. Δεν μπορούμε, λοιπόν, να το ψηφίσουμε γι’ αυτόν το λόγο. Παρακαλούμε πολύ να λάβετε υπ΄ όψιν σας τις τροπολογίες, μήπως και λυθεί πραγματικά το πρόβλημα. 
        Έρχομαι, κυρίες και κύριοι συνάδελφοι, στο άρθρο 59. Εκεί είναι όχι μόνο το μεγαλείο της προχειρότητάς σας στο νομοθετείν και η απουσία σχεδιασμού σας, αλλά εκεί διαφαίνεται όλη η υποθάλπουσα πολιτική σας περικοπής των κοινωνικών δικαιωμάτων. Αρχίσατε, ανοίγοντας διάπλατα την αυλαία και λέγοντας ότι οι προληπτικές εξετάσεις θα γίνονται με συμμετοχή των ασφαλισμένων. Τα ανοίξατε όλα. Είδατε την κατακραυγή. Υποστήκατε το πολιτικό κόστος και, όπως και στο άρθρο 46, ήρθατε να αναδιπλωθείτε. Ε, αποσύρετέ το και αυτό τώρα, όπως το άρθρο 46! Αποσύρετε την παράγραφο 4 του άρθρου 59 τώρα. Δεν χρειάζεται συμμετοχή ούτε στους εμβολιασμούς! Δεν πρέπει να υπάρχει συμμετοχή στους εμβολιασμούς. 
        Τι κάνετε; Καταλαβαίνω βέβαια τα χάλια μιας κυβέρνησης, η οποία βάζει και βγάζει διατάξεις και καταλαβαίνω τη δύσκολή σας θέση. Την κατανοώ. Όμως η ουσία είναι ότι πρέπει να αποσυρθεί η παράγραφος 4 του άρθρου 59, που αφορά τους εμβολιασμούς και που είναι πολύ σοβαρό ζήτημα πρόληψης και δημόσιας υγείας. Πρέπει να αποσυρθεί ως έχει, διότι πέραν του ότι είναι μία συγκεκριμένη διάταξη, βλαπτική για τη δημόσια υγεία των Ελλήνων και για τις τσέπες των ασφαλισμένων, είναι και μία διάταξη, η οποία ανοίγει κερκόπορτες. Σας το είχαμε ξαναπεί. Επιτέλους να σταματήσετε πότε με κερκόπορτες και πότε με μπαλώματα να φέρνετε υπόγεια την υπονόμευση των κοινωνικών δικαιωμάτων των ασφαλισμένων. Είναι η πολιτική σας αυτό, φαίνεται και στον προϋπολογισμό -θα τα πούμε συντόμως- όμως η απαίτηση της Αξιωματικής Αντιπολίτευσης είναι να αποσυρθεί η παράγραφος 4 του άρθρου 59.
        Το άρθρο 59 έχει και άλλα προβλήματα. Πού να αναφερθώ; Να αναφερθώ στην αδικία κατά των δικηγόρων, τους οποίους τους χωρίζετε σε δύο κατηγορίες όσον αφορά τις εισφορές τους -στους έμμισθους και στους άμισθους δικηγόρους- όταν ξέρουμε ότι πάρα πολλοί  εκ των αμίσθων δικηγόρων έχουν πολύ μεγάλα γραφεία και πολύ μεγάλα έσοδα και άλλοι είναι νέοι δικηγόροι που προσπαθούν να βγάλουν το μεροκάματο; Δημιουργείτε λοιπόν και εκεί κατάφωρες αδικίες. 
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
        Κύριε Πρόεδρε, θα ήθελα και εγώ, όπως και οι άλλοι συνάδελφοι, την ανοχή σας. 
        Άρα λοιπόν, το άρθρο 59 είναι ένα άρθρο, το οποίο θα έπρεπε να αποσυρθεί και μόνο λόγω της παραγράφου 4. Έχει όμως και πολλά άλλα προβλήματα. 
        Κατ’ αρχάς, τις διατάξεις που αφορούν τη θέσπιση θέσης υποδιοικητή στον Ο.Α.Ε.Ε. τις θεωρούμε διατάξεις, οι οποίες παραβιάζουν το αιρετό της διοίκησης και τις καταψηφίζουμε. 
        Έρχομαι τώρα, κυρίες και κύριοι συνάδελφοι, για δύο-τρία λεπτά στα άλλα θέματα. 
        Σε  ό,τι αφορά τον Ο.Ε.Κ.: 
        Κυρίες και κύριοι συνάδελφοι της Συμπολίτευσης, θεωρώ ότι επιχειρείτε να αλλάξετε το χαρακτήρα του Ο.Ε.Κ.. Ο Ο.Ε.Κ. είναι ένας Οργανισμός ο οποίος δημοπρατεί οικόπεδα και χώρους και κατασκευάζει κατοικίες για την εργατιά. Εσείς τι θέλετε να κάνετε τον Ο.Ε.Κ.; Έναν Οργανισμό που θα φτιάχνει δημαρχεία, θα φτιάχνει διάφορα κτήρια; Τι ακριβώς θέλετε να κάνετε τον Ο.Ε.Κ.; Γιατί φαίνεται ότι και εδώ επιχειρείται μία πλήρης μεταλλαγή του ρόλου του, πέραν των άλλων, επιπλέον δικηγόρων και μηχανικών που προσλαμβάνετε, χωρίς εχέγγυο για την πραγματική ιδιαιτερότητα των συνθηκών. Χρειαζόμαστε δικηγόρους; Άντε, να ανοίξουμε μία πόρτα, να πάρουμε δικηγόρους στον Ο.Ε.Κ.. Δεν είναι έτσι και ούτε θα σας το δώσουμε, τουλάχιστον εμείς, αυτό το «εντάξει».
        Σε ό,τι αφορά την Εργατική Εστία: Φέρνετε μία διάταξη, είναι υπέρ των αναπήρων. Δεν κάνατε διάλογο με τους κοινωνικούς εταίρους. Ήρθε εδώ ο Πρόεδρος της Γ.Σ.Ε.Ε. και σας κατήγγειλε. Γιατί δεν κάνατε διάλογο; Γιατί δεν τους βάλατε σε ένα τραπέζι και μετά να φέρνατε το άρθρο 66; 
        Υπάρχει και το άρθρο 67, κυρίες και κύριοι συνάδελφοι. Το άρθρο 67 –και όχι μόνον αυτό- αντικατοπτρίζει μία πολιτική σας σε ό,τι αφορά τον Οργανισμό Απασχόλησης Εργατικού Δυναμικού, η οποία πραγματικά δυναμιτίζει το ρόλο του. Όχι μόνον οι διαδικασίες πρόσληψης εκπαιδευτικών στον Ο.Α.Ε.Δ. με το ν. 3144 έχουν ήδη καταστρατηγηθεί -σας έχει επισημάνει ο «Συνήγορος του Πολίτη» τα λάθη και τις παρανομίες σας, σας τα έχουμε επισημάνει εμείς μέσω κοινοβουλευτικού ελέγχου- αλλά προτάσσετε στις προσλήψεις εκπαιδευτικούς της περιόδου 1993 με δύο και τρεις ώρες μάθημα. Παρανομείτε. Και τώρα έρχεστε να νομοθετήσετε την παρανομία σας με αυτό το άρθρο. 
        Και όχι μόνον αυτό. Παράλληλα δημιουργείτε έναν Ο.Α.Ε.Δ. συγκεντρωτικό. Κανείς δεν είπε οι υπηρεσίες να μην είναι όλες μαζί. Αλλά όλες μαζί να υπάγονται σε μία υπηρεσία; Εμείς θέλουμε αποκέντρωση του Ο.Α.Ε.Δ.. Θέλουμε έναν Ο.Α.Ε.Δ. που να είναι κοντά στην τοπική κοινωνία, με μεγαλύτερο ρόλο των κοινωνικών εταίρων, έναν Ο.Α.Ε.Δ. ζωντανό. Εσείς πάτε να κάνετε ένα συγκεντρωτικό συνονθύλευμα. Και τι άλλο πάτε να κάνετε; Να υπαγάγετε –πρόσφατο και αυτό- την επαγγελματική κατάρτιση σε Δ.Ε.Κ.Ο.. 
        Και σας ερωτώ, κυρίες και κύριοι συνάδελφοι: Η επαγγελματική κατάρτιση, αρχική και συνεχιζόμενη, που έχει έναν τόσο σημαντικό ρόλο να παίξει, θα πρέπει να υπάγεται στις διαδικασίες περί Δ.Ε.Κ.Ο. και να υπάγεται σε μια Δ.Ε.Κ.Ο. σε ό,τι αφορά τα κέρδη της; Είναι τελικά κερδοσκοπική εταιρεία, όχι τύποις, αλλά στην ουσία της; Είναι Δ.Ε.Κ.Ο.; Γιατί το κάνετε αυτό; Για να βάλετε και εκεί περικοπή, για να χτυπήσετε και εκεί; 
        Εμείς, λοιπόν, δεν καταψηφίζουμε μόνο το άρθρο 67, αλλά καταγγέλλουμε συνολικά την πολιτική σας για τον Ο.Α.Ε.Δ.. Και τι κάνετε στον Ο.Α.Ε.Δ., το ξέρετε πολύ  καλά. Σας έχουμε κάνει και ερωτήσεις και επερωτήσεις και δεν απαντάτε ούτε για τις παράνομες προσλήψεις ούτε για το ότι προσλαμβάνετε για εργασιακούς συμβούλους άτομα με άσχετες ειδικότητες και άτομα χωρίς ειδικότητες. Έχετε καταντήσει τον Ο.Α.Ε.Δ. γαλάζιο παραμάγαζο. Λυπούμαστε πάρα πολύ γι΄ αυτήν την κατάντια του Οργανισμού. Εμείς θα παλέψουμε για την αποκέντρωση και την αναβάθμισή του. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, ένα λεπτό μόνο. 
       ΠΡΟΕΔΡΕΥΩΝ (Σωτήρης Χατζηγάκης): Όχι ένα λεπτό. Κλείστε την τελευταία σας φράση. 
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να πω μόνο ένα λόγο για το Σ.ΕΠ.Ε.. 
        Κύριε Υφυπουργέ, εμείς θέλαμε να ψηφίσουμε το άρθρο για το Σ.ΕΠ.Ε.. Κι έχετε φέρει και βελτιώσεις. Αλλά αυτό που φέρατε την τελευταία στιγμή πραγματικά θα ήθελα να μου το εξηγήσετε. Γιατί ειδικά για τους ξενοδόχους αυτή η μεταχείριση; Και ξέρετε κάτι; Κάνατε κάτι καλό και το παίρνετε πίσω. Θα σας ρωτήσω το εξής: Πώς εσείς μπορείτε να διαβεβαιώσετε τη Βουλή ότι αύριο δεν θα έρθει μία άλλη κατηγορία και δεν θα ζητήσει εξαίρεση; Γιατί κάθε κατηγορία εργαζομένων μπορεί να ζητήσει εξαίρεση για τους δικούς της λόγους, κύριε Υφυπουργέ. Θέλω ειλικρινά, με κάθε καλή διάθεση, να μας τεκμηριώσετε αυτό και να μας πείτε -γιατί εσείς είστε σήμερα σ’ αυτήν τη θέση-  αν αύριο έρθει ένας άλλος επιχειρηματικός κλάδος και σας πει τα ίδια, θα τον αφήσετε; 
        Θεωρούμε λοιπόν ότι πρέπει να ξαναδείτε το θέμα αυτής της διάταξης μέχρι να κλείσει αυτή η συνεδρίαση. 
        Ευχαριστώ πολύ. 
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Xριστοφιλοπούλου. 
        Κύριοι συνάδελφοι, ζήτησε το λόγο ο Υφυπουργός κ. Γιακουμάτος για να μιλήσει επί του θέματος. 
        Κύριε Γιακουμάτο, έχετε το λόγο. 
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, θέλω να κάνω μόνο δύο παρατηρήσεις στην κ. Χριστοφιλοπούλου. Η πρώτη είναι για τα θέματα του Ο.Α.Ε.Δ.. 
        Ό,τι και να πούμε, κυρία Χριστοφιλοπούλου, εδώ, είτε οι Βουλευτές του ΠΑ.ΣΟ.Κ είτε της Αριστεράς είτε της Νέας Δημοκρατίας, η αλήθεια μιλάει από μόνη της. Και ποια είναι η αλήθεια; Η αλήθεια, η οποία αποδεικνύεται και από τη EUROSTAT και από την Εθνική Στατιστική Υπηρεσία και από την Π.Α.Ε.Π., αλλά πάνω από όλα από την ελληνική κοινωνία: παραλάβαμε την ανεργία σε διψήφιο αριθμό -ήταν 11,3%- και σήμερα, στο δεύτερο εξάμηνο του 2006, είναι 8,8%. Σας λέω λοιπόν –κι εσείς λέτε ό,τι θέλετε- ότι το 2007 η ανεργία θα είναι κάτω από 8%. Αυτή είναι η επιτυχία του Ο.Α.Ε.Δ., τον οποίον εσείς καταγγέλλετε, ένας Ο.Α.Ε.Δ. σύγχρονος. Όταν τον παραλάβαμε ήταν σε επιτήρηση από την Ευρωπαϊκή Ένωση. Σήμερα μιλάμε για ένα πλήρες μηχανογραφημένο σύστημα του Ο.Α.Ε.Δ. on line και για έναν Ο.Α.Ε.Δ., ο οποίος είναι αξιόπιστος. Και θα γίνει ακόμα περισσότερο στα χρόνια που ακολουθούν. 
        Το δεύτερο που θέλω να πω αφορά το άρθρο 68, όπου εξαιρούμε τους ξενοδόχους. Είναι μια λογική, η οποία μας βρίσκει σύμφωνους. Υπάρχουν πράγματι εκδηλώσεις σε ξενοδοχεία, όπως δεξιώσεις, που είναι μιας ημέρας. Αναγκάζεται λοιπόν να κάνει μεταβολή η ξενοδοχειακή επιχείρηση. Δεν μπορεί να την κάνει αυθημερόν. Εμείς δίνουμε δύο μέρες προθεσμία. Ποια είναι η διαφορά; Πιστεύω λοιπόν ότι είναι δικαιολογημένη, γιατί ήρθε και υπέβαλε αίτημα η Ένωση Ξενοδόχων, μας εξήγησε, μας τεκμηρίωσε. Και πιστεύω πραγματικά ότι ειδικά τα ξενοδοχεία που έχουν υπηρεσίες παροχής δεξιώσεων, γάμων, ομιλιών και άλλων εκδηλώσεων, μπορούν να κάνουν μία για δύο ημέρες. Αυτός και μόνο είναι ο λόγος που κάνουμε αυτήν την εξαίρεση. 
        Εν πάση περιπτώσει, κυρίες και κύριοι συνάδελφοι, αποτελεί κοινή διαπίστωση ότι το ασφαλιστικό σύστημα της χώρας βρίσκεται σε ένα κρίσιμο σταυροδρόμι. Αντιμετωπίζει χρόνια προβλήματα και ταυτόχρονα καλείται να προσαρμοστεί σε ολοένα και μεγαλύτερες κοινωνικές ανάγκες με γνώμονα πάντα και κριτήριο τη μακρόχρονη βιωσιμότητά του. Η διαπίστωση αυτή παγιώνεται πλέον στην ελληνική κοινωνία και όχι μόνο. Και στην Ευρώπη και σε όλο τον κόσμο υπάρχει ένα ζήτημα, ένας προβληματισμός, για το ασφαλιστικό σύστημα. Χρέος όλων των πολιτικών, όλων των πολιτών, των κομμάτων, είναι να δημιουργήσουμε τις προϋποθέσεις εκείνες που θα οδηγήσουν το ασφαλιστικό σύστημα στο δρόμο της εξυγίανσης –δεν πιστεύω να έχει αντίρρηση κανείς σ’ αυτό- και της βιωσιμότητας του. 
        Κι αυτό για να μπορέσουμε να ανταποκριθούμε στις προσδοκίες των πολιτών, των νέων γενιών, των ασφαλισμένων και των συνταξιούχων της παρούσης και της μελλοντικής γενιάς. Βασικό μέλημα της Κυβέρνησής μας είναι να λειτουργεί το ασφαλιστικό σύστημα με όρους οικονομικής βιωσιμότητας, κοινωνικής δικαιοσύνης και αυξημένης κοινωνικής προστασίας, που να μπορέσουμε επιτέλους να εξασφαλίσουμε ικανοποιητικό επίπεδο διαβίωσης στους ασθενέστερους συμπολίτες μας.
        Κυρίες και κύριοι συνάδελφοι, το πρόβλημα του ασφαλιστικού δεν είναι μόνο οικονομικό, δημοσιονομικό, είναι και πρόβλημα βαθιά κοινωνικό. Είναι θέμα, θα έλεγα, εθνικό και έτσι πρέπει να το δούμε όλες οι πτέρυγες της Βουλής και όλοι οι πολίτες. 
        Καλούμεθα σήμερα εμείς -αύριο κάποιοι άλλοι- ως Κυβέρνηση να δημιουργήσουμε τις απαραίτητες προϋποθέσεις και ποιες είναι αυτές; Δεν πρέπει να ενισχύσουμε τη δημόσια υποδομή, τον ανταποδοτικό και κοινωνικό χαρακτήρα του ασφαλιστικού συστήματος; Πρέπει. Δεν πρέπει να εμπεδώσουμε κυρίως στη μελλοντική γενιά των ασφαλισμένων, το αίσθημα της σιγουριάς και τη βεβαιότητα στους συνταξιούχους για το μέλλον τους; Δεν πρέπει να συνδέσουμε άρρηκτα τη λειτουργία του ασφαλιστικού συστήματος με την απασχόληση; Ποιος διαφωνεί σ’ αυτά; Δεν πρέπει να καλλιεργήσουμε και στους πολίτες ασφαλιστική συνείδηση;
        Κυρίες και κύριοι συνάδελφοι, αυτή η Κυβέρνηση βρήκε το ασφαλιστικό να έχει χαρακτήρα αντιπαραγωγικό με φθίνουσα πορεία των οικονομικών μεγεθών. Αυτά τα οικονομικά μεγέθη και οι μαύρες τρύπες δεν έγιναν στα δυόμισι χρόνια. Ανίσχυρο στην καλπάζουσα εδώ και τριάντα χρόνια εισφοροδιαφυγή που στερεί από τους πόρους του ασφαλιστικού συστήματος πάνω από 3.000.000.000 ευρώ. Απροετοίμαστο να αξιοποιήσει την κινητή και ακίνητη περιουσία. Χρόνια λιμνάζει. Γραφειοκρατικό και δυσκίνητο. Φορτωμένο με οικονομικές υποχρεώσεις, γιατί δεν υπήρξε πρόβλεψη κάλυψης στον τελευταίο προϋπολογισμό.
        Ένα παράδειγμα σας λέω ενδεικτικά: Οι πιστώσεις του Ε.Κ.Α.Σ. που είπατε και δώσατε προεκλογικά, χρειάστηκαν έκτακτη επιχορήγηση 180.000.000 ευρώ, γιατί δεν τις είχατε προβλέψει στον προϋπολογισμό. Αυτή είναι η πολιτική σας. Πολιτική «δίνε» στα λόγια και «ράβε-ξήλωνε» σε μια οικονομία ελλειμμάτων.
        Θυμίζω μόνο ότι από τη ρύθμιση και μόνο για την κατάργηση των αναδρομικών του Λ.Α.Φ.Κ.Α. είχαμε άμεση ωφέλεια των συνταξιούχων, αύξηση των συντάξεων από 1% έως 5%. 
        Και μη μου πείτε για τις δικαστικές αποφάσεις. Θα σας θυμίσω το νόμο Ρέππα, το ν. 3232 που στο άρθρο 16, αν δεν απατώμαι, έδινε τη δυνατότητα να πάνε στο χρηματιστήριο, να χρησιμοποιήσουν τα λεφτά αυτά μέσω του χρηματιστηρίου. Αυτά το Φεβρουάριο του 2004, κυρία Δαμανάκη. Διαβάστε τη διάταξη για να δείτε ποιος και γιατί έχει ευαισθησία και ποιος το κάνει πράξη όσον αφορά τους χαμηλοσυνταξιούχους με την παρακράτηση του Λ.Α.Φ.Κ.Α. που δίνουμε και τα αναδρομικά.
       ΜΑΡΙΑ ΔΑΜΑΝΑΚΗ: Αναγκασμένοι είστε…
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κάνετε λάθος, κυρία Δαμανάκη. Διαβάστε το ν. 3232. Βάλατε τα λεφτά στο χρηματιστήριο.
       ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σε όλη τη Βουλή να απευθύνεστε.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πρώτο μας μέλημα ήταν να υλοποιήσουμε και να νοικοκυρέψουμε το ασφαλιστικό σύστημα της χώρας. Ταυτόχρονα, όμως, υλοποιούμε τις δεσμεύσεις μας. Το Ε.Κ.Α.Σ, στο νέο προϋπολογισμό θα πάει από τα 50 ευρώ που είναι σήμερα στα 230 ευρώ. Και τη σύνταξη του Ο.Γ.Α….
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κάντε αναπροσαρμογή των…
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Χριστοφιλοπούλου, μιλήσατε για τον κ. Μητσοτάκη και για άλλα χίλια δυο πράγματα…
       ΠΡΟΕΔΡΕΥΩΝ (Σωτήρης Χατζηγάκης): Παρακαλώ. Κυρία Χριστοφιλοπούλου, ακουστήκατε χωρίς διακοπές.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θέλω να κάνω μια επισήμανση. Είμαστε όλοι συνυπεύθυνοι. Η ανεύθυνη κινδυνολογία γύρω από το ασφαλιστικό σύστημα προκαλεί μεγάλη ζημιά και προκαλεί και αγανάκτηση και οργή. Αγγίζει τα όρια, θα έλεγα, της άθλιας προπαγάνδας. Ξαφνικά τάχατες-τάχατες έρχονται μεγάλες αλλαγές σε βάρος των ασφαλισμένων, σε βάρος των γυναικών με αποτέλεσμα να έχουμε αθρόα φυγή από την εργασία, πρόωρες συνταξιοδοτήσεις πάρα πολλών εργαζομένων. Κι αυτό δημιουργεί μεγάλο πρόβλημα. 
        Πρέπει να καταλάβουν κάποιοι ότι φαινόμενα και πρακτικές που είναι αποτέλεσμα ενός κηρυγμένου πολέμου από διαύλους γνωστούς που κρατούν παραμάσχαλα γκεμπελικές συνταγές και πες - πες κάτι θα μείνει και φοβίζουν ως σκιάχτρα τους ασφαλισμένους, είναι λάθος και πληρώνεται ακριβά από την ασφάλιση.
        Η Κυβέρνηση δεσμεύεται: Κανένας αιφνιδιασμός δεν πρόκειται να υπάρξει για τους ασφαλισμένους. Η Κυβέρνηση του Κώστα Καραμανλή και της Νέας Δημοκρατίας προεκλογικά αλλά και μετεκλογικά κάνει πράξει τις δεσμεύσεις της. Δεν μεταβάλλουμε όρια ηλικίας, δεν αυξάνουμε τις εισφορές, προστατεύουμε τις χαμηλές συντάξεις. Ξεκάθαρη η πολιτική θέση της Κυβέρνησης.
        Επίσης στην παραπληροφόρηση στέλνω ένα μήνυμα: Δεν καταρρέει το ασφαλιστικό σύστημα. Καταρρέουν οι αντιλήψεις. Η Κυβέρνηση εγγυάται και κάθε κυβέρνηση, την πληρωμή των συντάξεων.
        Γι’ αυτό, κυρίες και κύριοι συνάδελφοι, ας μας προβληματίσει και η Σουηδία και η Ολλανδία και η Ισπανία. Θα θυμίσω μόνο τη συμφωνία του Τολέδου. Δεκατέσσερα χρόνια τα κόμματα, οι φορείς, οι πολίτες έκατσαν και νομοθετήσανε και ομοφωνήσανε για ένα βιώσιμο ασφαλιστικό σύστημα. Εδώ στην Ελλάδα ποιο είναι το πρόβλημα και δεν μπορούμε να κάτσουμε σε ένα εθνικό διάλογο, με συναίνεση, να βρούμε τις λύσεις του ασφαλιστικού συστήματος, παρά το κομματικοποιούμε και όλα τα βάζουμε στο βωμό της κομματικής σκοπιμότητας;
        Κυρίες και κύριοι συνάδελφοι, για το παρόν νομοσχέδιο θα πω μόνο μερικές βασικές αρχές.
        Πρώτον, είναι αλήθεια ή όχι ότι αυξάνεται η σύνταξη του Τ.Σ.Μ.Ε.Δ.Ε. από 1.416 ευρώ στα 1.900 ευρώ; Είναι αλήθεια.
        Δεύτερον, καθορίζουμε αυξημένο ποσοστό επιδόματος στην απόλυτη αναπηρία; Το καθορίζουμε.
        Τρίτον, όσον αφορά το άρθρο 28, θέλω να αντιληφθούν οι συνάδελφοι οι οποίοι δεν οφείλουν να ξέρουν καλά το ασφαλιστικό και πώς λειτουργεί και τις παραμέτρους, τα εξής: Όσον αφορά τη ρύθμιση των χρεών, δεν χαρίζουμε σε κανέναν μπαταξή. Τι κάνουμε όμως κι αυτό πρέπει να το αντιληφθείτε; Δεν είναι ότι ρυθμίζουμε τα χρέη, τα οποία τα πληρώνουμε, όμως εξασφαλίζουμε βιωσιμότητα των επιχειρήσεων. Εξασφαλίζει τις θέσεις απασχόλησης αυτή η ρύθμιση. Και επίσης, τι δίνει; Δίνει τα τρέχοντα. Δηλαδή, τι λέτε; Κλείστε την επιχείρηση αφού δεν έχει ασφαλιστική ενημερότητα και αφού χρωστάει; Όμως, θα έχετε τα επακόλουθα. Και τα επακόλουθα θα είναι τα εξής: Πρώτον, στερείται το Ι.Κ.Α. των τρεχουσών εισφορών, που είναι σημαντικό το ποσό. Αρκεί να σας πω μόνο ότι για ένα εργοστάσιο εκατό ατόμων είναι δισεκατομμύρια το χρόνο. Δεύτερον, κλείνεις ένα μικρό μαγαζί που δεν έχει ενημερότητα και δεν διευκολύνεται να κάνει τη ρύθμιση και μένει άνεργος αυτός που το έχει. Αυτό ζητάτε; Τι θα πείτε δηλαδή; Ότι κάναμε ονομαστική ψηφοφορία για το άρθρο 28 σε χιλιάδες επιχειρηματίες που δεν μπορούμε να τους δώσουμε μία δεύτερη ευκαιρία να ρυθμίσουν τα χρέη; Σε τριπλάσιο και πενταπλάσιο αριθμό εργαζομένων θα πείτε ότι κλείνουμε γιατί η Κυβέρνηση και η Αξιωματική Αντιπολίτευση δεν ρυθμίζει τα χρέη της επιχείρησης; Και αυτό το ζητάνε και οι ίδιοι οι εργαζόμενοι. Τέλος, θα στερήσετε από το Ι.Κ.Α. τις τρέχουσες εισφορές. Άρα και εδώ νομίζω ότι κάνετε μεγάλο λάθος.
        Τέταρτον, αγνοείτε ότι στη ναυπηγοεπισκευαστική ζώνη Περάματος δίνουμε κάτι που εσείς είκοσι χρόνια δεν το κάνατε, να αναγνωρίσουμε, δηλαδή, τα βαρέα και ανθυγιεινά από 1.10.84; Επεκτείνουμε την προϋπόθεση συνταξιοδότησης στα τριάντα επτά έτη ανεξαρτήτου ορίου ηλικίας και στο ταμείο των δημοσιογράφων. Δίνουμε τη δυνατότητα και στα ταμεία αυτοαπασχολουμένων να έχουν και αυτοί τις εκατόν πενήντα μέρες.
        Αυτές είναι ρυθμίσεις οι οποίες ωφελούν πάρα πολλούς πολίτες και ειδικά φτωχούς.
       ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ολοκληρώστε παρακαλώ.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
        Η Γ.Σ.Ε.Ε. αναφέρθηκε στην Εργατική Εστία. Η Γ.Σ.Ε.Ε. πρέπει να καταλάβει πως πρέπει να έχει μία γλώσσα. Τι κάναμε στα άτομα με αναπηρία; Δίνουμε παροχές συνταξιοδοτικές, αλλά τους δίνουμε και κοινωνικό τουρισμό. Αλλά λέει η Γ.Σ.Ε.Ε. και η κ. Χριστοφιλοπούλου ότι δεν πληρώνουν εισφορές. Έλεος!
       ΠΡΟΕΔΡΕΥΩΝ (Σωτήρης Χατζηγάκης): Κλείστε παρακαλώ.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
        Θα πρέπει να καταλάβει η Γ.Σ.Ε.Ε., να καταλάβει το κόμμα της Αξιωματικής Αντιπολίτευσης: Όταν έβαζε τους υπαλλήλους του Υπουργείου Εργασίας να είναι δικαιούχοι της Εργατικής Εστίας πληρώνανε συνδρομές, κυρία Χριστοφιλοπούλου, κύριοι του ΠΑ.ΣΟ.Κ.; Όχι κι ενώ εσείς νομοθετήσατε για την Εργατική Εστία να δικαιούνται παροχών υπάλληλοι του Υπουργείου Απασχόλησης, έρχεστε σήμερα να διαφωνήσετε για τους αναπήρους. Ντροπή. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνοντας, κύριοι συνάδελφοι, πρέπει να καταλάβουμε όλοι ότι πρέπει να σταθούμε στο ύψος των περιστάσεων. Το ασφαλιστικό ζήτημα δεν είναι ζήτημα για σπέκουλα και για πολιτική αντιπαράθεση. Το ασφαλιστικό ζήτημα αφορά όλους, αλλά πάνω απ’ όλα αφορά τις νέες γενεές και οφείλουμε όλοι να έχουμε ευθύνη και χρέος απέναντι στην κοινωνία και απέναντι στις μελλοντικές γενεές.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
       ΑΠΟΣΤΟΛΟΣ ΚΑΚΛΑΜΑΝΗΣ: Με την άδειά σας, κύριε Πρόεδρε, θα ήθελα μία διευκρίνιση από τον κύριο Υπουργό.
       ΠΡΟΕΔΡΕΥΩΝ (Σωτήρης Χατζηγάκης): Θέλετε να μιλήσετε, κύριε Πρόεδρε;
       ΑΠΟΣΤΟΛΟΣ ΚΑΚΛΑΜΑΝΗΣ: Μόνο μία παρέμβαση θέλω να κάνω.
       ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρόεδρε.
       ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ, κύριε Υπουργέ, θέλω μία διευκρίνιση γιατί σας ακούω με προσοχή, παρ΄όλο που με ρυθμό πυροβόλου όπλου διατυπώνετε τις απόψεις σας. 
        Θέλω να σας παρακαλέσω κάτι διότι είχαμε χθες με τον Υπουργό σας, τον κ. Τσιτουρίδη, ανάλογη συζήτηση με την κ. Δαμανάκη, επειδή κι εσείς διατυπώνετε τις απόψεις σας και ο κύριος Υπουργός και άλλοι παράγοντες και ο επίτιμος Πρόεδρος της Νέας Δημοκρατίας που έχει κι αυτός την άποψή του. Θέλω να μου διευκρινίσετε κάτι με βάση αυτό που άκουσα και επαναλαμβάνω. Προ ημερών στη Ν.Ε.Τ. –και επαναλαμβάνω στη Ν.Ε.Τ., όχι σ΄ ένα ιδιωτικό κανάλι- ο κύριος Υπουργός με όσα είπε προκάλεσε την απορία του κ. Ζούλα, ενός πολύ σοβαρού και ικανού δημοσιογράφου, λέγοντας ότι άρα υπάρχει θέμα σχετικά με τον υπολογισμό του χρόνου που θα λαμβάνεται υπόψη για τη σύνταξη. Ο Υπουργός πράγματι διόρθωσε αυτά που είχε πει ή έκανε διευκρινίσεις –όπως θέλετε πείτε το- και το ίδιο έκανε και χθες εδώ κι εγώ έμεινα ικανοποιημένος σε ό,τι αφορά τη διευκρίνιση. Σας σημειώνω ότι ο δημοσιογράφος της Ν.Ε.Τ. – που δεν έχει κανένα λόγο να δημιουργεί προβλήματα στην Κυβέρνηση- είχε μείνει μ’ αυτήν την απορία, γεγονός που ανάγκασε τον Υπουργό να διευκρινίσει.
        Τώρα εσείς είπατε ότι εγγυάστε το όριο ηλικίας, τις εισφορές και πρόσεξα κάτι το οποίο σας παρακαλώ να το διευκρινίσετε γιατί έτσι δημιουργείται ο πανικός και τρέχουν να φύγουν στη σύνταξη και όχι γιατί το ΠΑ.ΣΟ.Κ. σας κάνει κριτική. Τι εννοείτε όταν λέτε και προστασία στις χαμηλές συντάξεις; Πώς θα προσδιοριστεί, δηλαδή, τι είναι χαμηλή, τι είναι λιγότερο χαμηλή, τι περισσότερο χαμηλή; Ήδη δίνετε κάποια εντύπωση, γι’ αυτό λέω ότι έχετε πολλές διατυπώσεις. Πολύ μιλάτε, πάρα πολύ και δημιουργείτε συγχύσεις.
        Επίσης σας παρακαλώ να μας διευκρινίσετε κάτι σχετικά με τα άτομα με αναπηρία. Σας είπε το ΠΑ.ΣΟ.Κ. ή η Γ.Σ.Ε.Ε. ή οποιοσδήποτε άλλος να μη συμμετέχουν τα άτομα με αναπηρία σε όποιες παροχές αποφασίσει η Κυβέρνηση; Σας είπαν αυτό; Εγώ δεν σας κάνω αντιπολίτευση, αλλά όταν μιλάτε και μάλιστα σε χρόνο ικανό, τουλάχιστον να μην αφήνετε κενά.
        Επίσης, κύριε Υπουργέ, αν θέλετε πείτε κάτι σχετικά μ’ αυτό στο οποίο εμείς δεν συμφωνούμε, για τα μέτρα για τους οφειλέτες μέχρι τώρα των εισφορών κ.λπ.. Έχετε στη διάταξή σας κάποιο μέτρο ώστε να κρίνετε μία επιχείρηση που συστηματικά αποφεύγει, διότι άλλο είναι να έχεις τα χρήματά σου και να τα εμπορεύεσαι και να επενδύεις και άλλο είναι να τα δώσεις έπειτα από πέντε χρόνια;
       ΠΡΟΕΔΡΕΥΩΝ (Σωτήρης Χατζηγάκης): Ήσασταν σαφής, κύριε Πρόεδρε.
        Ορίστε, κύριε Γιακουμάτο, έχετε το λόγο για μία σύντομη απάντηση.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θέσατε πολλά ερωτήματα. Θα κάνω μία παρατήρηση με όλο το σεβασμό που σας έχω. Θεωρώ ότι η Ν.Ε.Τ. και όλα τα κανάλια που λειτουργούν στην Ελλάδα -αυτά που έχουν άδεια τουλάχιστον με το ιδιόρρυθμο και ιδιότυπο καθεστώς- είναι σοβαρά και σωστά και καλά. 
        Το δεύτερο που θέλω να σας πω είναι το εξής: Τι εννοώ όταν λέω ότι προστατεύουμε τις χαμηλές συντάξεις; Κύριε Πρόεδρε, με παρακολουθείτε; Εξάλλου ρωτήσατε για να ρωτήσετε. Μιλάτε με το συνάδελφό σας. Κάνατε ερώτηση και πρέπει να λάβετε απάντηση. Η ερωτοαπάντηση δεν είναι καλή.
       ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σε όλη τη Βουλή μιλάτε.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Λέω λοιπόν, κύριε Πρόεδρε, κύριε Κακλαμάνη, το εξής: Τι λέει η Κυβέρνηση; Όρια ηλικίας δεν συζητούνται, δεν διαπραγματεύονται. Η αύξηση των εισφορών είναι η μεγαλύτερη στην Ευρώπη. Τα ίδια λέει και ο κ. Τσιτουρίδης, τα ίδια λέει και ο κ. Αλογοσκούφης, τα ίδια λέει όλη η Κυβέρνηση. Είναι θέμα Κυβέρνησης, δεν είναι θέμα Γιακουμάτου, Αλογοσκούφη, Τσιτουρίδη.
        Τρίτον, προστασία των χαμηλών συντάξεων. Τι εννοώ; Το Ε.Κ.Α.Σ., κύριε Πρόεδρε, από 1/1/2008 και από 1/1/2007 θα φτάσει τα 230 ευρώ. Δεν θα υπάρχει, κύριε Πρόεδρε, από 1/1/2008 σύνταξη γήρατος κάτω από 740 ευρώ. Αυτό είναι προστασία, αυτό λέμε στο συνταξιούχο. Αυτό εννοούμε όταν λέμε προστασία. Σας το ξεκαθαρίζω, 740 ευρώ σύνταξη γήρατος, όταν μιλάγαμε για συντάξεις πεντακοσίων και τετρακοσίων και εξακοσίων ευρώ. Αυτό είναι το τρίτο.
        (Χειροκροτήματα από την πτέρυγα της Νέας Δημοκρατίας)
       ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, άλλο σας ρώτησα.
       ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πρόεδρε.
       ΑΠΟΣΤΟΛΟΣ ΚΑΚΛΑΜΑΝΗΣ: Ποιος θα ορίζει αν είναι χαμηλή ή υψηλή η σύνταξη; 
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας εξηγώ ότι η Κυβέρνηση αυτή βάζει τον πήχη στα 740 ευρώ και  στα 230 ευρώ για το Ε.Κ.Α.Σ..
       ΑΠΟΣΤΟΛΟΣ ΚΑΚΛΑΜΑΝΗΣ: Λέτε ότι προστατεύετε τις χαμηλές συντάξεις. Ποιος θα τις καθορίσει έπειτα από πέντε-δέκα χρόνια;
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η Κυβέρνηση παρέλαβε συνταξιούχο των 400-500 ευρώ και σήμερα του δίνει 740 ευρώ παρά τη δημοσιονομική πολιτική, παρά τον «εκτροχιασμό», παρά αυτά που κληρονομήσαμε. Φανταστείτε, κύριε Κακλαμάνη, όταν έρθει η ανάπτυξη που προχωράει με γοργούς ρυθμούς, όπως και η οικονομία και παράγουμε πλούτο χωρίς δανεικά, πόσο θα φτάσει η σύνταξη. Έχει μέλλον ο συνταξιούχος μόνο μ’ αυτήν την Κυβέρνηση. Εσάς σας είδε είκοσι χρόνια στην πείνα και στην εξαθλίωση.
       ΑΠΟΣΤΟΛΟΣ ΚΑΚΛΑΜΑΝΗΣ: Πάντως δεν απαντήσατε επί του ερωτήματος. Αυτή η διαστροφή δεν μπορεί να υπάρχει στο Κοινοβούλιο.
       ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρόεδρε, αφού εσείς ξέρετε καλύτερα τον Κανονισμό, μη διακόπτετε. Αφήστε να τελειώσει ο κύριος Υπουργός.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεύτερον, κύριε Πρόεδρε, σας διαβεβαιώνει όχι ο Υφυπουργός, ο έσχατος της Κυβέρνησης, αλλά σας διαβεβαιώνει η Κυβέρνηση: Εμείς έχουμε αποφασίσει γι’ αυτήν την τετραετία να αλλάξουμε την πενταετία που καθορίζει τον υπολογισμό των συντάξεων. Σκέψεις και απόψεις μπορεί να εκφράζει ο οποιοσδήποτε. Και ο κ. Πάγκαλος και η κ. Δαμανάκη και ο κ. Κουλούρης εκφράζουν απόψεις. Δεσμεύουν το ΠΑ.ΣΟ.Κ.; Αν είναι έτσι, να βάλουμε σε τέτοια βάση το θέμα αυτό. 
        Το τρίτο, κύριε Πρόεδρε, είναι ότι πρέπει να ξέρετε πως για τους αναπήρους εγώ ξέρω τη δική σας ευαισθησία προσωπικά και του ΠΑ.ΣΟ.Κ. και σας έχω δει πολλές φορές. Όμως τέθηκε θέμα ότι οι ανάπηροι όχι γιατί μπήκαν στην Εργατική Εστία…
       ΑΠΟΣΤΟΛΟΣ ΚΑΚΛΑΜΑΝΗΣ: Περί αυτού, λοιπόν, μιλάμε.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να το εξηγήσω, κύριε Πρόεδρε. Μην πιάνεστε από λέξεις. Από την Αγία Γραφή αν απομονώσεις λέξεις, κάνεις το συσχετισμό.
       ΑΠΟΣΤΟΛΟΣ ΚΑΚΛΑΜΑΝΗΣ: Αν η Γ.Σ.Ε.Ε. διαφώνησε να τους δώσει…
       ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Πρόεδρε.
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας απαντώ, κύριε Πρόεδρε, κύριε Κακλαμάνη. Ετέθη θέμα συμμετοχής των αναπήρων αφού δεν πληρώνουν στην Εργατική Εστία που είναι χρήματα εργαζομένων και εργοδοτών γιατί δεν συζητήθηκε με τη Γ.Σ.Ε.Ε. και γιατί μπήκαν κι εγώ έδωσα μία απάντηση. Ναι μεν δεν πληρώνουν συμμετοχή, αλλά είναι κάτι που το ΠΑ.ΣΟ.Κ. το έκανε για τους υπαλλήλους του Υπουργείου Απασχόλησης και τους ενέταξε στην Εργατική Εστία χωρίς συμμετοχή κι εμείς κάναμε την υπέρβαση και βάλαμε τους αναπήρους. Αν αυτό είναι λάθος, καταψηφίστε το.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Γιακουμάτο.
       ΑΠΟΣΤΟΛΟΣ ΚΑΚΛΑΜΑΝΗΣ: Να απαντήσετε αν κάποιος διαφωνεί για τους αναπήρους. Θα σας απαντήσει και η Γ.Σ.Ε.Ε. και το ΠΑ.ΣΟ.Κ..
       ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν ψηφιστεί το άρθρο θα καταλάβετε.
       ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ, όχι διάλογο, κύριε Υπουργέ.
        Ο κ. Γείτονας έχει το λόγο.
       ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ο κύριος Υπουργός και με την ομιλία του και με τη δεύτερη παρέμβασή του στα ερωτήματα του κ. Κακλαμάνη δείχνει ότι πάσχει από το σύνδρομο της Κυβέρνησης. Είναι εκτός τόπου και χρόνου. 
        Κύριε Υπουργέ, μας πείσατε για την κοινωνική ευαισθησία αυτής της Κυβέρνησης η οποία σταθερά υπονομεύει επί μία τριετία το κοινωνικό κράτος. Με πράξεις και παραλείψεις συγκεκριμένες και με συγκεκριμένα πλήγματα.
        Μας πείσατε για την κοινωνική ευαισθησία αυτής της Κυβέρνησης, που επιχειρεί στα τρία χρόνια τη βιαιότερη ανακατανομή εισοδημάτων, εις βάρος των αδυνάτων.
        Συζητάμε στην Διαρκή Επιτροπή το φορολογικό νομοσχέδιο. Τι αποδεικνύεται; Άλλαξε η σχέση εμμέσων προς αμέσους φόρους οι έμμεσοι επιβαρύνουν ανισοβαρώς τους αδύνατους- δραματικά σ΄ αυτήν την τριετία. Άλλαξε η σχέση των φόρων από φυσικά και νομικά πρόσωπα εις βάρος των φυσικών προσώπων. Δίνετε κάποιες μικροελαφρύνσεις σε μικρή γκάμα μισθωτών, ενώ τα εισοδήματα από 13.000 ευρώ έως 23.000 ευρώ τα τσακίζετε με το νέο νομοσχέδιο. Του βάλατε το σελοφάν της δήθεν ελάφρυνσης. Κάνατε και διαφήμισή του από τα μέσα ενημέρωσης. Πληρωμένη προπαγάνδα. Μάλλον εμπίπτετε στις διατάξεις «περί παραπλανητικής προπαγάνδας». Δεν ενημερώσατε τον ελληνικό λαό για το φορολογικό νομοσχέδιο. Προπαγάνδα κάνατε.
        Αυτή, λοιπόν, είναι η κοινωνική ευαισθησία σας. Αυτή είναι η κοινωνική πολιτική σας -εισοδηματική, φορολογική- που σε συνδυασμό με την ανεξέλεγκτη ακρίβεια μέσα σ΄ αυτήν την τριετία, έχει μειώσει το διαθέσιμο εισόδημα των νοικοκυριών κατά 25%, όταν οι αυξήσεις του εισοδήματος των φτωχών νοικοκυριών δεν ξεπερνά το 15%.
        Μας πείσατε, λοιπόν, κύριε Υπουργέ, και για το ασφαλιστικό! Και τολμήσατε να μιλήσετε για ανεύθυνη κινδυνολογία του ΠΑ.ΣΟ.Κ.. Ανεύθυνη είναι η πολιτική σας. Πέρα από τα πλήγματα στο ασφαλιστικό, τα συγκεκριμένα, κύριε Υπουργέ, με τα ήξεις αφήξεις, τα μισόλογα, την κρυψίνοια, κάνουμε δηλώσεις και τις παίρνουμε πίσω, βάζουμε «λαγούς» από την κυβερνητική πτέρυγα να λένε για το ασφαλιστικό, τα οποία τα παίρνουμε μετά πίσω, εσείς δημιουργείτε πανικό και κινδυνολογία. Αυτή την πολιτική μας λέτε να στηρίξουμε; 
        Και είστε ακόμα εκτός τόπου και χρόνου και κοινοβουλευτικά, κύριε Υπουργέ. Ήρθατε όψιμα να στηρίξετε το νομοσχέδιο επί της αρχής, όταν το έχει ψηφίσει η πτέρυγά σας επί της αρχής. Και ήρθατε σήμερα όψιμα, μιλώντας επί των άρθρων, να κάνετε απολογισμό –ουσιαστικά απολογία- για την ανύπαρκτη κοινωνική πολιτική σας, το έργο σας.
        Θα έρθω στα άρθρα, κύριε Πρόεδρε, για να αποδείξω του λόγου το αληθές.
        Εγώ νόμιζα ότι γι’ αυτά θα μιλήσετε, κύριε Υπουργέ, και θα πάρετε θέση. Και δεν είναι σε προσωπικό επίπεδο το ζήτημα. Το ξέρετε.
        Άρθρο 59, παράγραφος 4: Να το αποσύρετε, κύριοι της Κυβέρνησης. Και απορώ πώς οι συνάδελφοι της Νέας Δημοκρατίας δεν επιμένουν στους Υπουργούς να αποσυρθεί αυτό το άρθρο. Δεν είναι διόρθωση αυτή που κάνατε. Γιατί, τι συμβολίζει αυτό το άρθρο; Αφήστε, λέτε, μόνο τα εμβόλια και τα ακριβά για συμμετοχή. Το πώς προσδιορίζεται αυτό, είναι ένα άλλο ζήτημα και μάλιστα ασαφές. Ανοίγετε όμως κερκόπορτα σε σχέση με τη δωρεάν προληπτική ιατρική, που κατοχυρώσαμε στην Ελλάδα με το Εθνικό Σύστημα Υγείας. Αυτό κάνετε.
        Σας «κόπτουν» οι δαπάνες υγείας. Δεν ανησυχείτε όμως από τα αποτελέσματα με την κατάργηση της λίστας, το νέο τρόπο τιμολόγησης των φαρμάκων; Είχαμε τιμολόγιο με βάση τις φθηνότερες τιμές. Τιμολογούσαμε τα φάρμακα με τη φθηνότερη τιμή ανάμεσα στις χώρες της Ευρωπαϊκής Ένωσης. Και εσείς βάλατε τις τρεις φθηνότερες, μέσα και την Ελβετία. Γι’ αυτό έχουμε αυτές τις ανατιμήσεις στα φάρμακα. Η φαρμακευτική δαπάνη που με την αλόγιστη πολιτική σας, την πολιτική που εξυπηρετεί τους λίγους, έφτασε να αυξηθεί κατά 30% φέτος. Αυτό δεν σας ανησυχεί. Σας ανησυχεί η προληπτική ιατρική! 
       ΑΠΟΣΤΟΛΟΣ ΚΑΚΛΑΜΑΝΗΣ: Όταν ξοδεύονται προεκλογικά οι φαρμακευτικές εταιρείες, πρέπει να αποζημιωθούν μετά.
       ΚΩΝΣΤΑΝΤΙΝΟΣ ΓΕΙΤΟΝΑΣ: Έχετε δίκιο, κύριε Πρόεδρε.
        Πραγματικά δεν σας ανησυχεί η σπατάλη που γίνεται στο χώρο της υγείας. Αυτή που λέγατε ότι θα πατάξετε. Είδαμε χθες τα δημοσιεύματα. Υπουργοί σας τα έδωσαν, ο κ. Αβραμόπουλος. Γιατί δεν εφαρμόζετε τον ισχύοντα νόμο για τις προμήθειες; Είναι άραγε θέμα νομοθεσίας; Αν είναι θέμα νομοθεσίας, ας την αλλάζατε τρία χρόνια. Είναι θέμα εφαρμογής της νομοθεσίας. Ουσιαστικά είναι θέμα των ελεγκτικών μηχανισμών που αποδυναμώσατε. 
        Αυτές οι σπατάλες δεν σας ανησυχούν. Σας ανησυχεί μόνο η προληπτική βούληση εκείνου του «καημένου», που θέλει να κάνει το εμβόλιο. Του οικονομικά αδύνατου στον οποίο λέτε ότι θα πρέπει να πληρώνει ίσως λιγότερα και για σοβαρές προληπτικές εξετάσεις. 
        Αποσύρετε, κύριοι της Κυβέρνησης, την παράγραφο 4 του άρθρου 59. Εάν δεν την αποσύρετε, πρέπει να το καταλάβει ο ελληνικός λαός. Βάζετε νάρκη στο θεμέλιο του συστήματος της δημόσιας υγείας. Διότι εάν η Κυβέρνηση είχε πολιτική, αν ήθελε να προωθήσει την προληπτική ιατρική, εάν ήθελε να προστατεύσει τη δημόσια υγεία των πολιτών και ταυτόχρονα να εξοικονομήσει δαπάνες από υπερσυνταγογραφία και τεχνητή ζήτηση υπηρεσιών υγείας, το μόνο που θα έπρεπε να κάνει είναι να προχωρήσει τα δίκτυα πρωτοβάθμιας φροντίδας. Ιδού η Ρόδος. 
        Το εξαγγέλλετε τρία χρόνια. Το είπε ο κ. Κακλαμάνης επανειλημμένα. Τα επαναλαμβάνει ο κ. Αβραμόπουλος. «Θα κάνουμε την πρωτοβάθμια φροντίδα». Δείτε τον προϋπολογισμό του 2007. Ούτε δραχμή για την πρωτοβάθμια φροντίδα.
        Αντ’ αυτού έρχεστε με την παράγραφο 4 του άρθρου 59 να ακυρώσετε κατοχυρωμένο δικαίωμα των πολιτών, κατοχυρωμένο από το «κακό ΠΑ.ΣΟ.Κ.», στην προληπτική ιατρική. Αυτή είναι η πολιτική σας. Αυτά περιμέναμε να μας πείτε σήμερα για το άρθρο 59, παράγραφος 4, κύριε Υπουργέ για να πεισθούμε για την ειλικρίνειά σας.
        Επίσης, θα ήθελα να πω –και τελειώσω μ΄ αυτό, κύριε Πρόεδρε- το εξής: Έχουν καταθέσει συνάδελφοι σχετική τροπολογία για το άρθρο 56. Θέλω να  πω κάτι και να το προσέξει ο κύριος Υπουργός. Είναι ανάγκη να κατοχυρώσουμε το δικαίωμα του εφάπαξ των υπαλλήλων των βρεφονηπιακών σταθμών Αθήνας, Θεσσαλονίκης και Λάρισας, που μεταφέρθηκαν σε δήμους. Γι’ αυτό προτείνουμε την τροπολογία. Δεν έχω χρόνο να την αναλύσω. Θα μιλήσουν γι αυτό και άλλοι συνάδελφοι. 
        Κλείνω μ΄ αυτό: Θέλω να το προσέξει η Κυβέρνηση και ιδιαίτερα ο κύριος Υπουργός Υγείας, ο οποίος είναι εδώ –τώρα τον είδα στα έδρανα- ο κ. Αβραμόπουλος. 
        Κύριε Υπουργέ, είστε νέος σ΄ αυτήν τη θέση. Πασχίσαμε σχεδόν επί μία δεκαετία να αποκεντρώσουμε τους βρεφονηπιακούς σταθμούς στους δήμους. Ήταν πολύπλοκα τα προβλήματα και υπήρχαν και μεγάλες αντιδράσεις. Θα σας θυμίσω κάτι, μιας και σας βλέπω. Στο περιθώριο ενός συμβουλίου Υπουργών Υγείας –όπου μετείχα ως Υπουργός- στην Ευρωπαϊκή Ένωση συζητούσα με το Γάλλο συνάδελφό μου. Μεταξύ των αρμοδιοτήτων του είπα τότε ότι δυστυχώς έχω ακόμα ως Υπουργός Υγείας και την εποπτεία βρεφονηπιακών σταθμών. Και ο άνθρωπος «πέταξε σπυράκια». Παλέψαμε το κάναμε, το εφαρμόσαμε με το σχετικό νόμο του 2003. Κάναμε τη μεταφορά, στο χώρο που πραγματικά ανήκουν, των βρεφονηπιακών σταθμών. Μεταφέρθηκαν και οι υπάλληλοι. Υπάρχει το θέμα με το εφάπαξ.
        Ζητάμε, λοιπόν, να γίνει δεκτή η τροποποίηση την οποία έχουμε υποβάλει με τροπολογία, έτσι ώστε να κατοχυρωθεί το δικαίωμα αυτών των υπαλλήλων και τα θέματα των εισφορών να τακτοποιηθούν με τις δόσεις.
        Ευχαριστώ, κύριε Πρόεδρε.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Γείτονα.
        Ο κ. Γεωργιάδης έχει το λόγο.
       ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, ακούγοντας τον κ. Γείτονα πραγματικά δεν μπορώ να καταλάβω πώς είναι δυνατόν το ΠΑ.ΣΟ.Κ. να σκέφτεται γύρω από στοιχειώδη ζητήματα, τα οποία είναι απόλυτα ξεκάθαρα, ότι έρχονται να ρυθμιστούν τώρα, ενώ παράμεναν αρρύθμιστα τόσα χρόνια. 
        Κύριε Γείτονα, γνωρίζω ότι ήσασταν και Υπουργός Υγείας. Διαμαρτύρεστε για τις ρυθμίσεις για τα εμβόλια. Υπενθυμίζω ότι μέχρι πρότινος, επί των ημερών σας, οι ασφαλισμένοι πλήρωναν τα εμβόλια από την τσέπη τους. Αυτή τη στιγμή έρχεται και γίνεται μία ρύθμιση…
       ΕΚΤΟΡΑΣ ΝΑΣΙΩΚΑΣ: Τι λέτε τώρα;
       ΚΩΝΣΤΑΝΤΙΝΟΣ ΓΕΙΤΟΝΑΣ: Τι λέτε τώρα, κύριε συνάδελφε;
       ΝΙΚΟΛΑΟΣ ΓΕΩΡΓΙΑΔΗΣ: Μη γελάτε. Η άγνοια από εσάς, κύριε Γείτονα, δεν συγχωρείται.
       ΚΩΝΣΤΑΝΤΙΝΟΣ ΓΕΙΤΟΝΑΣ: Όταν μιλάτε επ’ αυτού του θέματος, κύριε συνάδελφε, να είστε ενημερωμένος.
       ΝΙΚΟΛΑΟΣ ΓΕΩΡΓΙΑΔΗΣ: Η άγνοια από εσάς για τέτοιο θέμα, κύριε Γείτονα, δεν συγχωρείται. Τα πλήρωναν μόνοι τους.
       ΚΩΝΣΤΑΝΤΙΝΟΣ ΓΕΙΤΟΝΑΣ: Ειδικά όταν απευθύνεστε σε εμένα, να προσέχετε τι λέτε, να ξέρετε τουλάχιστον το θέμα.
       ΝΙΚΟΛΑΟΣ ΓΕΩΡΓΙΑΔΗΣ: Έρχεται η Κυβέρνηση και τους λέει ότι θα συμμετέχουν με το 20%.
        (Θόρυβος από την πτέρυγα του ΠΑ.ΣΟ.Κ.)
        Και αντί να συγχαίρετε την Κυβέρνηση για την προσπάθεια η οποία γίνεται να ρυθμιστεί το θέμα, έρχεστε και μας εγκαλείτε.
        Κοιτάξτε, εγώ νομίζω ότι πρέπει κάποια στιγμή να υπάρξει μια συλλογική μνήμη, ώστε να μπορούμε να κάνουμε συζητήσεις ουσίας και όχι συζητήσεις εντυπωσιασμού.
        Κύριε Πρόεδρε, θα μιλήσω κατ’ άρθρον και θα ήθελα, εάν έχει τη δυνατότητα ο Υπουργός κ. Γιακουμάτος να με ακούσει για ένα λεπτό μόνο. Το άρθρο 46 έχει κάνει έναν τιτάνιο αγώνα να εξορθολογήσει μια άναρχη κατάσταση που υπήρχε γύρω από τον τρόπο με τον οποίο έπρεπε να ασφαλίζονται οι άνθρωποι που έχουν κάνει το «έγκλημα» στην Ελλάδα να ασκούν το επάγγελμα του ενοικιαστή ενοικιαζομένων δωματίων. Τα ενοικιαζόμενα δωμάτια, όπως πολύ καλά ξέρουμε, είναι η ραχοκοκαλιά της τουριστικής μας οικονομίας και οι άνθρωποι αυτοί έχουν συνήθως μια άλλη εργασία, είναι ασφαλισμένοι σε ένα άλλο ταμείο, και ταυτόχρονα δημιούργησαν μερικά δωμάτια τα οποία τα νοικιάζουν, παρέχοντας υπηρεσίες τουρισμού απανταχού της Ελλάδος.
        Εδώ, λοιπόν, τι έχει συμβεί; Ήρθε το ΠΑ.ΣΟ.Κ. το 2002-2003 με τους νόμους 3050 και 3144 και εισήγαγε ένα φοροεισπρακτικό μέτρο, όπου υποχρέωνε ουσιαστικά αυτούς οι οποίοι έχουν ενοικιαζόμενα δωμάτια ξαφνικά να ενταχθούν στο Τ.Ε.Β.Ε., ασχέτως εάν ήταν σε άλλο ασφαλιστικό οργανισμό. Αυτό δημιούργησε έναν ξεσηκωμό στον κλάδο. Τελικώς ο νόμος άλλαξε, προσπαθώντας να απαλύνει το φοροεισπρακτικό και αιφνίδιο αυτό μέτρο, λέγοντας: «Ε, εν πάση περιπτώσει όσοι έχουν μέχρι επτά δωμάτια, δεν βαριέσαι ας μην πάνε στο Τ.Ε.Β.Ε., αλλά από τα οκτώ και πάνω, όλοι υποχρεωτικά στο Τ.Ε.Β.Ε.».
        Τι έγινε, λοιπόν; Κανένας δεν πήγε στο Τ.Ε.Β.Ε., διότι κατ’ αρχάς ενοικιαζόμενα δωμάτια είναι μέχρι δεκαπέντε. Από δεκαέξι και πάνω μπαίνεις σ’ άλλη κατηγορία και δεν θεωρείται ότι έχεις ενοικιαζόμενα δωμάτια. Κάποιος είχε δέκα, δώδεκα δωματιάκια, δήλωνε επτά ή οκτώ, βεβαίως, δεν πλήρωνε το Τ.Ε.Β.Ε. και παίζαμε το κρυφτούλι που παίζουμε μια ζωή στην Ελλάδα, λόγω της πανσπερμίας των διαφόρων μέτρων που έχουμε εμείς εδώ εισαγάγει.
        Υπάρχει δε και μια τεράστια αδικία στο θέμα αυτό καθ’ ότι εάν ο ιδιοκτήτης του ενοικιαζόμενου δωματίου ήταν στο Τ.Σ.Μ.Ε.Δ.Ε., ή στο Ταμείο Νομικών, εάν ήταν, δηλαδή, μηχανικός, γιατρός ή δικηγόρος, δεν πλήρωνε τίποτα, όσα δωμάτια και αν είχε, δηλαδή, υπήρχε και μια έντονη κοινωνική αδικία σ’ αυτό. Ποιος πλήρωνε; Πλήρωνε ο ταξιτζής που ήταν στο Τ.Σ.Α., είχε δέκα δωματιάκια και τον έβαζαν να μπει και στο Τ.Ε.Β.Ε..
        Τι σημαίνει να μπει στο Τ.Ε.Β.Ε.; Να μπει στο Τ.Ε.Β.Ε., σημαίνει 2.500 ευρώ το χρόνο. Και σιγά μην πάει ο άλλος, ο οποίος έχει ένα ή δυο ενοικιαζόμενα δωμάτια πάνω από τα επτά ή τα οκτώ, να πληρώνει 2.500 ευρώ στο Τ.Ε.Β.Ε., όταν ήδη έχει ασφαλιστικό οργανισμό στον οποίο είναι ασφαλισμένος. Αυτό, λοιπόν, πολύ ορθά έρχεται η Κυβέρνηση να το εξορθολογήσει. Η προσπάθεια είναι συνειδητή και συγκεκριμένη με το άρθρο 46 αυτού του νόμου.
        Όμως, τι γίνεται, κύριε Υπουργέ; Στο άρθρο 46 αυτό το οποίο κάνουμε, είναι να εξορθολογήσουμε την κατάσταση από 1-1-2007 και μετά –εξαιρετικά- όμως δεν ρυθμίζουμε το παρόν και το άναρχο παρελθόν. Γιατί; Διότι αυτό το οποίο κάνουμε, είναι στη λογική του νόμου του 2003, απλά αυξάνουμε τα δωμάτια από οκτώ σε έντεκα. Τι αφήνουμε απ’ έξω; Αφήνουμε απ’ έξω αυτούς που έχουν δώδεκα, δεκατρία, δεκατέσσερα και δεκαπέντε, δωμάτια, δηλαδή, ουσιαστικά κάνουμε ένα μέτρο το οποίο είναι, επιτρέψτε μου να πω, προς την πολύ σωστή κατεύθυνση, όμως, όχι ολοκληρωμένο. Θα μπορούσαμε πάρα πολύ εύκολα να πούμε ότι όλοι αυτοί απαλλάσσονται από την υποχρέωση δεύτερου ταμείου, απαλλάσσονται από το Τ.Ε.Β.Ε.. Εγώ είμαι σίγουρος ότι οι Υπουργοί του Τουρισμού μάλλον συμφωνούν. 
        Επιτρέψτε μου να κάνω κάτι, το οποίο μάλλον δεν είθισται, να υπενθυμίσω τις προγραμματικές μας δηλώσεις. Έχω εδώ μια ομιλία του Τάσου Λιάσκου, που ήταν Υφυπουργός Τουρισμού μέχρι πρόσφατα, στο 7ο Πανελλήνιο Συνέδριο του Συνδέσμου των Ενοικιαζομένων Δωματίων, ο οποίος λέει τα εξής: «Από εκεί και πέρα, σε ό,τι αφορά το ασφαλιστικό σας ζήτημα ξεκάθαρα» -το τονίζει, ξεκάθαρα- «η Νέα Δημοκρατία στο πρόγραμμά της λέει ότι δεν θα εγγράφεται κανένας από εσάς στο Τ.Ε.Β.Ε., εφόσον είναι γραμμένος σε άλλο ασφαλιστικό ταμείο. Είναι τελειωμένο. Είναι προγραμματική μας δέσμευση και τις προγραμματικές μας δεσμεύσεις εμείς θα τις τηρήσουμε».
        Αυτό που είπε ο Υπουργός κ. Λιάσκος στις 21 Μαρτίου 2004 και είναι και στο πρόγραμμα της Νέας Δημοκρατίας, επιτρέψτε μου να το καταθέσω και στα Πρακτικά.
        (Στο σημείο αυτό ο Βουλευτής κ. Νικόλαος Γεωργιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Άρα, κύριε Υπουργέ, με μια διατύπωση την οποία επίσης θα καταθέσω, θα πρότεινα στο άρθρο 46, παράγραφος 2δ΄, να μπουν οι εξής τέσσερις γραμμές: «Για όσους ασκούν εκμετάλλευση ενοικιαζομένων δωματίων ή διαμερισμάτων πριν από τη δημοσίευση του παρόντος νόμου, δεν θίγεται το ασφαλιστικό τους καθεστώς και παραμένουν στον ασφαλιστικό φορέα που είναι ήδη ασφαλισμένοι».
        Το καταθέτω, επίσης, για τα Πρακτικά.
        (Στο σημείο αυτό ο Βουλευτής κ. Νικόλαος Γεωργιάδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Σας προτείνω και σας παρακαλώ, εάν έχετε την καλοσύνη μέχρι την τελική έκφανση του νομοσχεδίου –αντιλαμβάνομαι ότι μάλλον θα το ψηφίσουμε ολοκληρωμένα την επόμενη εβδομάδα- να το δείτε, ούτως ώστε αυτήν την αναρχία που συντηρούμε, έστω κατά τμήμα, των ιδιοκτητών δώδεκα, δεκατριών, δεκατεσσάρων και δεκαπέντε δωματίων να την τελειώσουμε επιτέλους και να είμαστε και συνεπείς με το δικό μας πρόγραμμα.
        Ευχαριστώ πάρα πολύ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Γεωργιάδη.
        Η συνάδελφος Βουλευτής κ. Αθηνά Κόρκα-Κώνστα ζητεί άδεια ολιγοήμερης απουσίας της στο εξωτερικό από τις 4-12-2006 έως τις 8-12-2006. 
        Η Βουλή εγκρίνει;
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε, τη ζητηθείσα άδεια.
        Κυρίες και κύριοι συνάδελφοι, θα δώσω το λόγο στον κ. Μαγκριώτη και μετά θα αρχίσει η ονομαστική ψηφοφορία.
        Ορίστε, κύριε Μαγκριώτη, έχετε το λόγο.
       ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
        Κύριε Πρόεδρε, επειδή εχθές δεν υπήρξε δευτερολογία, θα μου επιτρέψετε να αναφερθώ σε δύο άρθρα της χθεσινής ενότητας και κατ’ αρχάς στο άρθρο 32, εδάφιο δ΄, που αναφέρεται σε μια κατηγορία επαγγελματιών της κεντρικής Μακεδονίας, η οποία αδικήθηκε κατάφωρα. Υπήρξαν ρυθμίσεις υπέρ της όσον αφορά το Υπουργείο Οικονομικών και έμειναν οι εκκρεμότητες όσον αφορά το Ι.Κ.Α. και τα άλλα ασφαλιστικά ταμεία. Στο άρθρο 32 εδάφιο δ΄ υπάρχει μια σχετική πρόνοια, που όμως δεν καλύπτει όλους και ιδιαίτερα δεν καλύπτει αυτούς οι οποίοι έχουν καταβάλει και τις εισφορές τους στο Ι.Κ.Α. και τα πρόστιμα και έχουν διακόψει τη συγκεκριμένη επαγγελματική δραστηριότητα, ενώ γι’ αυτούς που τη συνεχίζουν με άλλα εταιρικά σχήματα, υπάρχει η ρήτρα ότι συμψηφίζονται. Για την προηγούμενη κατηγορία -και είναι σημαντικό- δεν υπάρχει το «επιστρέφονται». Βεβαίως ο Έλληνας πολίτης ξέρει ότι το κράτος γνωρίζει μόνο να παίρνει ή να τιμωρεί. Δεν ζητά ποτέ ούτε συγγνώμη ούτε, βεβαίως, επιστρέφει χρήματα που αδίκως ή παρανόμως ή παρατύπως έχει εισπράξει. Θα ήθελα, λοιπόν, στο εδάφιο δ΄ του άρθρου 32 να προσθέσετε και τη λέξη «επιστρέφονται»  για την κατηγορία των πολιτών που ανέφερα προηγουμένως.
        Μια δεύτερη παρατήρηση έχει να κάνει με το άρθρο 59 της σημερινής συζητούμενης ενότητας «Ρυθμίσεις φορέων και κλάδων ασθένειας» στο εδάφιο 6 και στο σημείο ββ΄. Κάνετε ένα πολύ σωστό βήμα και απαλλάσσετε της συμμετοχής τους χρόνιους πάσχοντες από την ασθένεια της κυστικής ίνωσης. Αυτό είναι ένα σημαντικό βήμα, αλλά επειδή είναι πολύ ακριβά τα φάρμακα, χρόνια η νοσηλεία, η επιβάρυνση είναι πολύ μεγάλη. 
        Δυστυχώς, όμως, παρ’ όλα τα βήματα που έγιναν, δεν υπάρχουν ειδικά θεραπευτικά κέντρα. Είναι επώδυνη η νόσος αυτή. Είναι, θα έλεγα, ακριβά, όπως τόνισα προηγουμένως, αλλά και η μη ύπαρξη εξειδικευμένων κέντρων, ιατρών όπως και νοσηλευτικού προσωπικού, δημιουργεί ακόμη περισσότερα προβλήματα. Γι’ αυτό, λοιπόν, και η ένωσή τους, αλλά και όλη η υγειονομική κοινότητα προτείνει να δημιουργηθούν τουλάχιστον δύο κέντρα για την περίθαλψη και την αρωγή αυτής της ομάδας των συμπολιτών μας, που αντιμετωπίζει τόσο σημαντικά και επώδυνα προβλήματα. Να δημιουργηθούν δύο κέντρα ειδικά για την αποθεραπεία σε Αθήνα και Θεσσαλονίκη με το άρθρο 59, παράγραφος 6, σημείο ββ΄.
        Θα ήθελα να προσθέσω ακόμη, κύριε Υπουργέ, ότι υπάρχει μια ομάδα εργαζομένων, συνταξιούχων σήμερα, στο πρώην συγκρότημα Βελίδη, η οποία με διάταξη νόμου από την Κυβέρνηση του ΠΑ.ΣΟ.Κ. εντάχθηκε στο Ταμείο Ασφάλισης Τεχνικών Τύπου, στο Τ.Α.Τ.Τ.Α., γιατί ήταν και εκτός ασφαλιστικού φορέα. Έμειναν τελείως απροστάτευτοι παρ’ ότι δούλεψαν, παρ’ ότι πλήρωσαν, επειδή ακριβώς αυτός ο εκδοτικός οργανισμός επτώχευσε.
        Η κατηγορία, λοιπόν, αυτή ζητά να εξομοιωθούν και να πληρώνονται αναλογικά με τις εισφορές που έχουν πληρώσει. Είναι ένα λογικό και δίκαιο αίτημα. Το ΠΑ.ΣΟ.Κ. δεν πρόλαβε να ολοκληρώσει αυτό το βήμα που είχε κάνει με την ένταξή τους, να πάει στην εξομοίωση. 
        Λοιπόν, σας παρακαλούν και πάλι –και συνάδελφοι από τη Νέα Δημοκρατία και από όλα τα κόμματα έχουν καταθέσει ερωτήσεις, τροπολογίες μέχρι σήμερα, το γνωρίζετε το θέμα- να τους εξομοιώσετε. Δεν ζητούν τίποτα παραπάνω. Αυτά που πλήρωσαν –είναι όλοι συνταξιοδοτημένοι- να μπορούν να τα πάρουν πίσω. Διαφορετικά, όπως καταλαβαίνετε –και τα χρόνια έχουν περάσει και η ηλικία τους είναι πολύ μεγάλη- δεν θα τα πάρουν ποτέ και είναι άδικο. Δεν είναι πολύ υψηλό το τίμημα για το ταμείο τους, το οποίο σε τελευταία ανάλυση είναι και εύρωστο.
        Κύριε Υπουργέ, θα ήθελα να αναφερθώ και σ’ ένα θέμα που μονοπώλησε την πολιτική επικαιρότητα τον προηγούμενο χρόνο όσον αφορά ένα κοινωνικό αίτημα: Είναι οι εργαζόμενοι στη Βιομηχανία Φωσφορικών Λιπασμάτων Θεσσαλονίκης. Εσείς έχετε προσωπική εμπλοκή και συμμετοχή στα θέματα αυτά προσπαθώντας να δώσετε λύση. 
        Η πραγματικότητα όμως απέδειξε ότι η περσινή απόφαση της Κυβέρνησης τέτοια εποχή, που ανακοινώθηκε αμέσως μετά τις γιορτές –είχατε την πρόνοια τουλάχιστον να αφήσετε τους ανθρώπους να κάνουν αμέριμνοι τις γιορτές- ήταν να προχωρήσει στο κλείσιμο του εργοστασίου. 
        Κλείσατε, λοιπόν, το εργοστάσιο για να πουλήσετε την Εμπορική Τράπεζα στους Γάλλους. Αυτό ήταν ένα σχέδιο ενός χρόνου και το ολοκληρώσατε με την πώληση της Εμπορικής στους Γάλλους, μια πώληση βέβαια μιας τράπεζας χωρίς αναπτυξιακό και κοινωνικό αντίκρισμα ενταγμένη στην ψευδεπίγραφη μεταρρυθμιστική σας πολιτική. Η Θεσσαλονίκη έχασε ένα τεράστιο παραγωγικό κύτταρο που γύρω απ’ αυτό δούλευαν πολλές μικρές και μεσαίες επιχειρήσεις, επαγγελματίες και τετρακόσιοι εργαζόμενοι. 
        Υποσχεθήκατε, για να αποφύγετε το μεγάλο κοινωνικό και πολιτικό κόστος στα εγκαίνια της Έκθεσης και στις δημοτικές και νομαρχιακές εκλογές, πως θα καλύψετε τουλάχιστον τους εργαζόμενους αυτούς. Σαν Υπουργείο Εργασίας έχετε ετοιμάσει ένα νομοσχέδιο, το οποίο όμως τρεις μήνες τώρα δεν βρίσκει χρόνο ο Υπουργός Οικονομίας και Οικονομικών ο κ. Αλογοσκούφης να το υπογράψει. Μια είναι στη Νέα Υόρκη, μια στη Κίνα, μια στο Ντουμπάι, ποτέ δεν βρίσκει χρόνο να το υπογράψει. 
        Δεν έχω καταλάβει, σ’ αυτά τα θέματα με τα οποία ασχολήθηκε και προσωπικά ο Πρωθυπουργός, η Κυβέρνηση δεν έχει ενιαία άποψη και στάση; Οι ημερομηνίες εκπνέουν –το γνωρίζετε πολύ καλά- και είχατε δεσμευθεί τουλάχιστον σ’ αυτό το νομοσχέδιο ότι θα καταθέσετε τροπολογία και θα ψηφιστεί για να μην κάνουν μαύρες γιορτές, αφού έκαναν μαύρο όλο το 2006. Στοιχειώδη αξιοπιστία απέναντι σ’ αυτούς τους εργαζόμενους, αφού βέβαια αυτές οι θέσεις απασχόλησης έχουν χαθεί για την περιοχή, όπως χάθηκαν και από τη Βιομηχανία Ζάχαρης, όπως χάνονται και από τη «ΒΙΑΜΥΛ», από εκατοντάδες μεσαίες και μικρές επιχειρήσεις και εσείς εδώ με στατιστικές αλχημείες μάς εμφανίζετε συνεχώς την ανεργία να μειώνεται και με ραγδαίους ρυθμούς. 
        Θα τελειώσω λέγοντας πως με τη πολιτική σας, κύριε Υπουργέ, δεν προωθείτε ούτε την εξυγίανση των ασφαλιστικών ταμείων γιατί δεν εκπληρώνετε τις βασικές, νομοθετικά κατοχυρωμένες, υποχρεώσεις σας. Και, δεύτερον, έχοντας αποδιαρθρώσει τον εισπρακτικό μηχανισμό και έχοντας ψηφίσει πλήθος χαριστικών διατάξεων σε τράπεζες, επιχειρήσεις και τώρα κατασκευαστικές εταιρείες χωρίς να βάζετε κριτήρια –ότι τουλάχιστον μια κατασκευαστική εταιρεία πρέπει να πληροί ορισμένες προϋποθέσεις για να μπει σ’ αυτήν την ευνοϊκή ρύθμιση και να μην μπορεί να συμμετέχει σε επαναλαμβανόμενες ρυθμίσεις που όλες οι κυβερνήσεις κάνουν- έρχεστε για μια ακόμα φορά να αφαιρέσετε εισφορές από τα ασφαλιστικά ταμεία. 
        Μεγαλώνετε, λοιπόν, τα ανοίγματα, μεγαλώνετε τα ελλείμματά τους και ούτε εξυγίανση προσφέρετε, αλλά ούτε και διασφάλιση στους εργαζόμενους συνταξιούχους για την αυριανή τους θέση.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Το πρωί ο Υπουργός κ. Τσιτουρίδης, όπως σας είπε και ο κ. Κακλαμάνης, εξαγγέλλει, διαρρέει ή σχολιάζει την αναγκαιότητα να προσαρμοστούμε στα ευρωπαϊκά δεδομένα, να ανέβουν τα όρια, να κατέβουν πιθανότατα σε κάποιες κατηγορίες οι συντάξεις, να ενταχθούν σε άλλο καθεστώς οι γυναίκες και κάτω από την καθολική κατακραυγή που δέχεστε το βράδυ, αυτά τα αναιρείτε. 
        Έτσι όμως, καλλιεργείτε την αμφιβολία και την ανασφάλεια στους εργαζόμενους, τους συνταξιούχους και γι’ αυτό είναι δεκάδες χιλιάδες αυτοί που καταθέτουν αιτήματα για πρόωρη συνταξιοδότηση. Γι’ αυτό ακριβώς σας εγκαλούμε καθημερινώς να αποσαφηνίσετε την πολιτική και τις θέσεις σας, να μην τις διαρρέετε το πρωί γκρίζες και το βράδυ ξανά να τις αλλάζετε προσπαθώντας να κερδίσετε πολιτικό χρόνο κλείνοντας το μάτι το πρωί σε κάποια οικονομικά συμφέροντα ή σε κάποιους διεθνείς οργανισμούς που σας ζητούν μια πιο νεοφιλελεύθερη πολιτική και κλείνοντας το μάτι το βράδυ στους εργαζομένους προσπαθώντας να τους καθησυχάσετε …
       ΠΡΟΕΔΡΕΥΩΝ (Σωτήρης Χατζηγάκης): Τελειώστε, κύριε συνάδελφε.
       ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε.
        Οι εργαζόμενοι όμως, το σύνολο σχεδόν των πολιτών ειδικά τα μεσαία και τα λαϊκά στρώματα ανησυχούν, πρώτα απ’ όλα, για την πορεία της οικονομίας γιατί γνωρίζουν ότι οι αριθμοί οι οποίοι δείχνουν να ευημερούν σε ορισμένες τουλάχιστον κατηγορίες δημοσιονομικών μεγεθών κάθε άλλο παρά αντανακλούν την πραγματική ζωτικότητα της οικονομίας. Η ανάπτυξη και οι ρυθμοί που παρουσιάζετε δεν είναι αυτοτροφοδοτούμενοι. Δεν έχει να κάνει με την αύξηση της παραγωγής και της παραγωγικότητας, ούτε με την αύξηση της ανταγωνιστικότητας της οικονομίας και το γνωρίζετε καλά. Είναι μια δανειακή ανάπτυξη που στηρίζεται κυρίως στα στεγαστικά και στα καταναλωτικά δάνεια …
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μαγκριώτη.
       ΙΩΑΝΝΗΣ ΜΑΓΚΡΙΩΤΗΣ: Οι πολίτες θέλουν να κρατήσουν ένα ελάχιστο επίπεδο ευημερίας που είχαν τα προηγούμενα χρόνια και προσφεύγουν στο δανεισμό. Οι πολίτες προσφεύγουν στο δανεισμό για να …
       ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Μαγκριώτη, ολοκληρώστε. Έχετε φθάσει στα δέκα λεπτά.
       ΙΩΑΝΝΗΣ ΜΑΓΚΡΙΩΤΗΣ: Θα είχα ολοκληρώσει, κύριε Πρόεδρε, αν δεν με είχατε διακόψει. 
        Αυτή, λοιπόν, η δανειακή ανάπτυξη υπονομεύει τα θεμέλια της οικονομίας, υπονομεύει το αύριο της οικονομίας, υπονομεύει την απασχόληση και πολύ περισσότερο το ασφαλιστικό αύριο των εργαζομένων.
        Ευχαριστώ, κύριε Πρόεδρε.
        (Θόρυβος στην Αίθουσα)
       ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ καθίστε στις θέσεις σας. Νομίζω ότι το θόρυβο για τις διακοπές τον κάνουν οι κύριοι Υπουργοί οι οποίοι είναι στους διαδρόμους. Καθίστε, παρακαλώ!
        Κύριοι συνάδελφοι, επειδή περιμένουμε και τους Βουλευτές των επιτροπών και υπάρχει μια καθυστέρηση, θα δώσω το λόγο σ’ έναν ακόμα ομιλητή πριν αρχίσει η ψηφοφορία.
        Ο κ. Νασιώκας έχει το λόγο.
       ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, ειδοποιηθήκαμε χθες για τις 10.30΄ το πρωί σήμερα. Είναι θέμα λειτουργίας του Κοινοβουλίου …
       ΠΡΟΕΔΡΕΥΩΝ (Σωτήρης Χατζηγάκης): Φυσικά είναι θέμα λειτουργίας του Κοινοβουλίου. Είχαμε πει 12.00΄ η ώρα και όχι 10.30΄. Αυτήν τη στιγμή λειτουργούν δύο επιτροπές, η συνταγματική και η …
       ΠΑΡΘΕΝΑ ΦΟΥΝΤΟΥΚΙΔΟΥ: Ειδοποιηθήκαμε χθες το βράδυ για τις 10.30΄. Με δυο ώρες καθυστέρηση θα γίνει η ψηφοφορία; Ανατρέπουμε τις υποχρεώσεις μας. Δεν είναι πρόβατα οι Βουλευτές. Όλοι έχουν υποχρεώσεις. 
       ΠΡΟΕΔΡΕΥΩΝ (Σωτήρης Χατζηγάκης): Καθίστε, κυρία Φουντουκίδου. Συνεδριάζουν δυο επιτροπές που δεν μπορούν να διακόψουν αυτήν τη στιγμή. Επομένως για να μπορέσουν να ψηφίσουν και οι κύριοι συνάδελφοι που αυτήν τη στιγμή είναι στις επιτροπές, θα μιλήσει ένας συνάδελφος ακόμη και θα αρχίσει η ψηφοφορία μετά.
        Παρακαλώ, κύριοι συνάδελφοι, καθίστε.
         Ορίστε, κύριε Νασιώκα, έχετε το λόγο.
       ΕΚΤΟΡΑΣ ΝΑΣΙΩΚΑΣ: Κύριε Πρόεδρε, επειδή με τόσο θόρυβο η δυσκολία του ομιλητή είναι μεγάλη, θα παρακαλούσα και εγώ τους συναδέλφους να συμβάλουν στην καλή λειτουργία του Κοινοβουλίου με το να κάνουμε λίγο ησυχία για να μπορεί ο καθένας να παρακολουθήσει τι λέει ο άλλος. 
        Προσπάθησε ο κύριος Υφυπουργός, πριν από λίγο, να αποδείξει ότι θέλει να κτίσει ένα κοινωνικό προφίλ …
       ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, η Κυβέρνηση να σεβαστεί το Κοινοβούλιο, επιτέλους. Δεν είναι θέαμα αυτό.
       ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
       ΕΚΤΟΡΑΣ ΝΑΣΙΩΚΑΣ: Είπε πολλά και είπε και για τα Α.Με.Α.. Μίλησε για την υπέρβαση. 
        Θέτουμε ένα ερώτημα που πλανάται εδώ και πολύ καιρό: Αυτή η Κυβέρνηση που προγραμματίζει το Δ΄ Κοινοτικό Πλαίσιο Στήριξης, προβλέπει στην πρότασή της πρόγραμμα για τα άτομα με αναπηρία στο Δ΄ Κοινοτικό Πλαίσιο Στήριξης; Σας απαντώ όχι, δεν προβλέπει. Αυτό είναι δείγμα της κοινωνικής της ευαισθησίας. 
        Έρχομαι, κυρίες και κύριοι συνάδελφοι, στη δεύτερη ενότητα των άρθρων του λεγόμενου «μίνι ασφαλιστικού». Θα μιλήσω συγκεκριμένα για την παράγραφο 4 του άρθρου 59 στην οποία δείχνοντας όλη την κοινωνική αναλγησία της η Κυβέρνηση λέει ότι μπορεί ο εκάστοτε Υπουργός ή οι εκάστοτε Υπουργοί να υπογράφουν κοινές υπουργικές αποφάσεις για να έχουν οικονομική συμμετοχή οι πολίτες στις προληπτικές εξετάσεις. Μετά από αντίδραση την άλλαξε πολλές φορές και διευκρίνισε στο τέλος ότι αυτό θα ισχύσει για τα ακριβά εμβόλια. Αυτό είναι ακόμα μεγαλύτερο ατόπημα και απ’ αυτό θέλω να ξεκινήσω.
        Κυρίες και κύριοι συνάδελφοι, σ’ όλον τον κόσμο οι πάντες ασχολούνται με την πρόληψη. Σήμερα γνωρίζουν όλοι ότι δεν είμαστε σε θέση ως κοινωνία και ως κράτος να θεραπεύσουμε την αρρώστια. Είναι δύσκολο, είναι πολυέξοδο, είναι αναποτελεσματικό. Μπορούμε όμως πάρα πολύ καλά να περιφρουρήσουμε την υγεία και αυτό το κομμάτι λέγεται πρόληψη.
        Τι σημαίνει πρόληψη; Σημαίνει ότι κάνουμε όλες εκείνες τις ενέργειες, ούτως ώστε να μην αρρωστήσει ο άνθρωπος και δεν κάνουμε μόνο μονάδες, ώστε αν αρρωστήσουν πολλοί να τους βάλουμε στις μονάδες. 
        Πρόληψη, λοιπόν, για το ελληνικό κράτος και για τον προϋπολογισμό που θα συζητήσουμε την επόμενη εβδομάδα σημαίνει 1%. Μόνο 1% δίνει το σχέδιο του προϋπολογισμού που είναι για συζήτηση στη Βουλή και τώρα συζητείται στην επιτροπή, κυρίες και κύριοι συνάδελφοι. Το 99% είναι για την αρρώστια. Το 1% είναι για την υγεία. Και με την παρέμβαση του άρθρου 59 παράγραφος 4 μειώνεται και το 1%. Θα έρθω και σ’ αυτό. Άρα, να ποια είναι η πρώτη προτεραιότητα. 
        Υπάρχει και ένα δεύτερο ζήτημα που μπαίνει με το άρθρο 59 παράγραφος 4, παρ’ όλο που θεωρείται μια υποπαράγραφος και όπως την απλοποίησε ο Υπουργός και όπως την επιχειρηματολόγησε στα κανάλια, φαίνεται ότι δεν είναι τίποτα. Δεν είναι μόνο μια υποπαράγραφος, κυρίες και κύριοι συνάδελφοι. Πίσω απ’ αυτήν την υποπαράγραφο υπάρχουν άρρωστοι, υπάρχουν άνθρωποι που δεν μπορούν να αγοράσουν εμβόλια. Είναι, λοιπόν, κάτι πολύ σημαντικό.
        Και μπαίνει το πρώτο ερώτημα: Ποιος χαράσσει την πολιτική Υγείας; Ο Υπουργός Υγείας ή πάρα πολλοί Υπουργοί; Εδώ φαίνεται ότι την πολιτική την χαράσσει ο Υπουργός Απασχόλησης. Και τι πολιτική χάραξε; Είπε ότι προτεραιότητά μας δεν είναι η πρόληψη. Προτεραιότητά μας είναι η θεραπεία. 
        Από πού τεκμαίρεται αυτό; Μα, γι’ αυτό αυξάνονται κατά 30% οι φαρμακευτικές δαπάνες, γι’ αυτό αυξάνονται τα ελλείμματα των νοσοκομείων, γι’ αυτό αυξάνονται τα ελλείμματα των ταμείων. Πληρώνουμε ανεξέλεγκτα εκεί αυτά που τώρα εσχάτως ανακάλυψε και «αποκάλυψε» και ο κ. Αβραμόπουλος. Πρόληψη όμως δεν θα κάνουμε. 
        Είπε ένας συνάδελφος της Νέας Δημοκρατίας: «Αυτά τα εμβόλια μέχρι τώρα τα πληρώναμε. Τώρα το βάζουμε αυτό; Μιλάνε οι συνάδελφοι του ΠΑ.ΣΟ.Κ.; Δεν έχουν μνήμη διαχρονική, παραταξιακή, δεν έχουν ευθύνη;»
        Κυρίες και κύριοι συνάδελφοι, υπάρχει ένα νομοθέτημα που λέει ότι όλα τα εμβόλια δίνονται δωρεάν. Όλη η προληπτική ιατρική γίνεται δωρεάν και πρέπει να συνεχίσει να γίνεται. 
        Τι σημαίνει αυτό; Μπορεί ο Υπουργός κάθε φορά να βάζει και άλλα εμβόλια ή να βγάζει εμβόλια στο υποχρεωτικό πρόγραμμα εμβολιασμού; Όχι βεβαίως. Ποιος το κάνει αυτό; Η επιστημονική κοινότητα. Υπάρχει, λοιπόν, η Εθνική Επιτροπή Εμβολιασμών που καθώς αλλάζει ο ανοσολογικός χάρτης και δημιουργούνται νέα εμβόλια, μπαίνουν και σε άλλες χώρες, εντάσσει κάθε φορά και εμβόλια για νέες παθήσεις, όταν χρειάζονται. Και καλά κάνει. Και αυτά μπαίνουν στον ίδιο κανόνα, δηλαδή δίδονται δωρεάν σε όλους τους πολίτες. Γιατί ο εμβολιασμός είναι ο πρώτος τρόπος πρόληψης. 
        Τώρα κάνει ένα δεύτερο ατόπημα η Κυβέρνηση και λέει για τα ακριβά εμβόλια. Τι σημαίνει τα ακριβά εμβόλια; Οι πλούσιοι, λοιπόν, θα πληρώνουν τη συμμετοχή τους και θα κάνουν εμβόλια. Οι φτωχοί θα αποφεύγουν τον εμβολιασμό, γιατί δεν θα έχουν να πληρώσουν. Είναι ένα δεύτερο ατόπημα εξ ίσου σημαντικό, αλλά τώρα είναι και ταξικό, γιατί χωρίζει τους Έλληνες σ’ αυτούς που έχουν και σ’ αυτούς που δεν έχουν. 
        Άρα, κυρίες και κύριοι συνάδελφοι, ενώ έχετε καθήκον να αλλάξετε το συσχετισμό του προϋπολογισμού και να δοθεί το 5% για την πρόληψη σε πρώτη φάση και το 10% στη συνέχεια και το 95% για περίθαλψη και το 90% στη συνέχεια, κάνετε ακριβώς το αντίθετο. Αυτό το έχουν καταλάβει οι πολίτες, το έχουν δει. Το νιώθουν στο πετσί τους. Ξέρουν ότι δεν υπάρχουν εδώ φύλακες για να περιφρουρήσουν την υγεία τους. Υπάρχουν άνθρωποι, υπάρχουν εταιρείες που προσπαθούν να κερδοσκοπήσουν και βεβαίως εις βάρος αυτών που δεν έχουν.
        Θέλω το θέμα αυτό να το ολοκληρώσω με μια πρόταση. Έχετε τη δυνατότητα, να αποσύρετε το άρθρο 59 παράγραφος 4. Λειτουργείτε και υπό παρανομία, διότι υπάρχει υπουργική απόφαση που θεσμοθέτησε εδώ και μήνες τη συμμετοχή των ασφαλισμένων σ’ αυτά τα εμβόλια είναι παράνομη. Προσπαθείτε μ’ αυτόν το νόμο να καλύψετε και αναδρομικά αυτήν την παρανομία. 
        Αποσύρετε τη διάταξη, αναλάβετε τις ευθύνες σχετικά με ό,τι συνέβαινε μέχρι σήμερα, εντάξτε όχι μόνο τα υποχρεωτικά εμβόλια, αλλά όλες τις προληπτικές εξετάσεις στο καθεστώς της μη συμμετοχής των πολιτών. 
        Και εδώ θα μου επιτρέψετε να πω και κάτι που δεν έχει να κάνει μόνο με την κυβέρνηση του ΠΑ.ΣΟ.Κ. που θεσμοθέτησε τα δωρεάν εμβόλια, αλλά και με ένα συντοπίτη μου Βουλευτή και πρώην Υπουργό, το Νίκο Φαρμάκη που γιορτάζει σήμερα, ο οποίος το υπέγραψε. Και αυτό δεν μπορεί να αλλάξει και δεν πρέπει να αλλάξει.
        Κλείνω, κύριε Πρόεδρε, με τρεις κουβέντες για το άρθρο 63. Είναι τραγικό να λέτε ότι δίνετε επίδομα σ’ όλα τα άλλα τα ταμεία και δεν δίνετε στους εργαζόμενους του Ι.Κ.Α. για να χτυπήσετε την εισφοροδιαφυγή και να βγάλετε τις συντάξεις γρηγορότερα. Είναι κοροϊδία. Κοροϊδεύετε τη μεγάλη πλειοψηφία των εργαζομένων. Κοροϊδεύετε αυτούς που εξυπηρετούν το 100% των Ελλήνων πολιτών για τις εισφορές. Κοροϊδεύετε αυτούς που εξυπηρετούν το 58% του ελληνικού λαού που είναι ασφαλισμένο στο Ι.Κ.Α.. 
        Επεκτείνετε, λοιπόν, αυτό το επίδομα, κύριε Υφυπουργέ, σ’ όλους, διαφορετικά, όχι μόνο δεν κάνετε κοινωνική πολιτική, αλλά κάνετε ταξική και διαχωριστική πολιτική. Προσπαθείτε, δηλαδή, να χωρίσετε τους πολίτες σε διάφορες τάξεις και ομάδες, γιατί πιστεύετε ότι από το «διαίρει και βασίλευε» έχετε να κερδίσετε. Δεν έχετε να κερδίσετε. Έχετε να χάσετε, αλλά χάνει δυστυχώς μαζί με σας και ο ελληνικός λαός. 
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ. )
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Νασιώκα. 
        Παρακαλώ όλους τους κυρίους συναδέλφους να καθίσουν στη θέση τους. Παρακαλώ και τους Υπουργούς επίσης. 
        Κυρίες και κύριοι συνάδελφοι, θα διεξαχθεί ονομαστική ψηφοφορία επί του άρθρου 28.
        Οι αποδεχόμενοι το άρθρο 28 λέγουν «ΝΑΙ».
        Οι μη αποδεχόμενοι το άρθρο λέγουν «ΟΧΙ». 
        Οι αρνούμενοι ψήφο λέγουν «ΠΑΡΩΝ».
        Καλούνται επί του καταλόγου οι Βουλευτές: Ο κ. Γκιουλέκας από τη Νέα Δημοκρατία και η κ. Συλβάνα Ράπτη από το ΠΑ.ΣΟ.Κ..
        Σας ενημερώνω ότι έχουν έρθει στο Προεδρείο τηλεομοιοτυπίες, fax, συναδέλφων, σύμφωνα με το άρθρο 70A΄ του Κανονισμού της Βουλής, οι οποίοι γνωστοποιούν την ψήφο τους επί του άρθρου 28. Οι ψήφοι αυτές θα ανακοινωθούν και θα συνυπολογιστούν στην καταμέτρηση η οποία θα ακολουθήσει.
        Πριν ξεκινήσει η ανάγνωση του καταλόγου, κυρίες και κύριοι συνάδελφοι, θέλω να σας παρακαλέσω να μην απομακρυνθείτε μετά τη λήξη της ψηφοφορίας, διότι θα επακολουθήσει η διαδικασία άρσεως ασυλιών, οπότε και εκεί θα έχουμε ονομαστική ψηφοφορία. 
        Παρακαλώ να αρχίσει η ανάγνωση του καταλόγου. 
        (ΨΗΦΟΦΟΡΙΑ)
        (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
       ΠΡΟΕΔΡΕΥΩΝ (Σωτήρης Χατζηγάκης): Υπάρχει κάποιος συνάδελφος ο οποίος δεν άκουσε το όνομά του; Κανείς.
        Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
        (ΚΑΤΑΜΕΤΡΗΣΗ)
        (ΜΕΤΑ ΤΗΝ ΚΑΤΑΜΕΤΡΗΣΗ)
       ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας. 
        Ψήφισαν συνολικά 239 Βουλευτές. 
        Υπέρ του άρθρου 28 του νομοσχεδίου, δηλαδή «ΝΑΙ», ψήφισαν 133 Βουλευτές.  
        Κατά του άρθρου 28 του νομοσχεδίου, δηλαδή «ΟΧΙ», ψήφισαν 106 Βουλευτές. 
        Δεν υπάρχουν λευκά και δεν υπάρχει ψήφος παρόντων Βουλευτών, σύμφωνα με το παρακάτω πρωτόκολλο ονομαστικής ψηφοφορίας:
«ΟΝΟΜΑΣΤΙΚΗ ΨΗΦΟΦΟΡΙΑ επί του άρθρου 28
							        NAI                OXI
«ΕΠΙΚΡΑΤΕΙΑΣΈβερτ Μιλτιάδης+Σουφλιάς Γεώργιος-Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα-Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας-Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας-Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου Mαριέττα+Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Παπουτσής Χρήστος-Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Αρσένης Γεράσιμος+Κανέλλη Γαρυφαλλιά (Λιάνα)-Κωνσταντόπουλος Νικόλαος-Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)+Μεϊμαράκης Ευάγγελος – Βασίλειος-Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης – Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης+Κασσίμης Θεόδωρος-Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)+Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων-Γείτονας Κωνσταντίνος+Κούρκουλα Ελένη-Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)+Παπαϊωάννου Μιλτιάδης+Τζουμάκας Στέφανος-Παπαρήγα Αλεξάνδρα-Κολοζώφ Ορέστης+Σκυλλάκος Αντώνιος+Αλαβάνος Αλέξανδρος-Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης-Παπαδημητρίου Ελισάβετ (Έλσα)+Μανιάτης Ιωάννης-ΝΟΜΟΣ ΑΡΚΑΔΙΑΣΤατούλης Πέτρος-Λυκουρέντζος Ανδρέας-Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας+Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Φούρας Ανδρέας-Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ-Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος-Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης-Καραμάριος Αναστάσιος+Χρύσης Βασίλειος+Καΐσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος-Φωτιάδης Απόστολος-Ντόλιος Γεώργιος-ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος-Περλεπέ-Σηφουνάκη Αικατερίνη+Παπαγεωργίου Γεώργιος-Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας-Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος-ΝΟΜΟΣ ΘΕΣΠΡΩΤΙΑΣΜπέζας Αντώνιος+Α΄ ΘΕΣΣΑΛΟΝΙΚΗΣΚαραμανλής Κωνσταντίνος-Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος-Ράπτη Ελένη-Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος-Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος+Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Γερανίδης Βασίλειος-Τσιόκας Θεοχάρης+Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος-Χριστοφιλογιάννης Δημήτρης +Τσακλίδης Ιωάννης+Εμινίδης Σάββας+ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων-Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος-ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος –Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος-Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος-Κόρκα-Κώνστα Αθηνά-Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης-Μανούσου-Μπινοπούλου Αριάδνη-Ρήγας Παναγιώτης-ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος+ΝΟΜΟΣ ΛΑΣΙΘΙΟΥΠλακιωτάκης Ιωάννης-Καρχιμάκης Μιχαήλ-ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος -ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή Ζωή (Ζέττα)+Σούρλας Γεώργιος-Ζήση Ροδούλα +Γκατζής Νικόλαος-ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία-Λαμπρόπουλος Ιωάννης-Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος-Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα+Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος -Λιντζέρης Δημήτριος+Διαμαντίδης Ιωάννης-Νικολαΐδου Βαρβάρα (Βέρα)+ΝΟΜΟΣ ΠΕΛΛΗΣΚαρασμάνης Γεώργιος-Τζαμτζής Ιορδάνης (Δάνης) +Φουντουκίδιου-Θεοδωρίδου Παρθένα+Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης-Όθωνας Εμμανουήλ-ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος-Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Καριπίδης Αναστάσιος+Μουσιώνης Αριστείδης-Μπόλαρης Μάρκος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος-Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος-Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα»)-
ΓΕΝΙΚΟ ΣΥΝΟΛΟ: «ΝΑΙ» 		133
     “              “          «ΟΧΙ»		106
ΣΥΝΟΛΟ ΨΗΦΙΣΑΝΤΩΝ		239

Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 28 του νομοσχεδίου έγινε δεκτό κατά πλειοψηφία. 
        Κυρίες και κύριοι συνάδελφοι, συνεχίζουμε με την ψηφοφορία των υπολοίπων άρθρων της πρώτης ενότητας.
        Ερωτάται το Σώμα: Γίνεται δεκτό το άρθρο 29 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 29 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 30 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 30 έγινε δεκτό ως έχει κατά πλειοψηφία. 
        Κυρίες και κύριοι συνάδελφοι, όσον αφορά το άρθρο 31 ο κύριος Υπουργός θέλει να κάνει μια μικρή νομοτεχνική βελτίωση. Να τον ακούσουμε για να ψηφίσουμε το άρθρο με την τροποποίησή του. 
        Ορίστε, κύριε Υπουργέ, έχετε το λόγο. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, με την ανοχή του Προεδρείου και των κυρίων συναδέλφων της Βουλής, θα ήθελα να πω ότι στο τέλος της παραγράφου 3 του άρθρου 31 προστίθεται εδάφιο ως εξής: «Ειδικά για τους καλλιτέχνες της Εθνικής Λυρικής Σκηνής η πιο πάνω διάταξη ισχύει από 1/1/2002». 
       ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, έχει αρχίσει η ψηφοφορία των άρθρων και ο κύριος Υπουργός διορθώνει;  
       ΠΡΟΕΔΡΕΥΩΝ (Σωτήρης Χατζηγάκης):  Είπα «με την άδεια της Βουλής» και δεν υπήρξε αντίρρηση.
       ΜΙΛΤΙΑΔΗΣ ΠΑΠΑΪΩΑΝΝΟΥ: Δεν υπάρχει άδεια της Βουλής! 
       ΠΡΟΕΔΡΕΥΩΝ (Σωτήρης Χατζηγάκης):  Βεβαίως και υπάρχει, κύριε συνάδελφε! Με την άδεια της Βουλής έχουν γίνει πάρα πολλές τέτοιες παρεκκλίσεις και στο παρελθόν!
        Επομένως συνεχίζουμε με την ψήφιση του άρθρου 31.
        Ερωτάται το Σώμα: Γίνεται δεκτό το άρθρο 31 όπως τροποποιήθηκε από τον κύριο Υπουργό; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 31 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
        Ερωτάται το Σώμα: Γίνεται δεκτό το άρθρο 32 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 32 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 33 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 33 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 34 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 34 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 35 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 35 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 36 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 36 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 37 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 37 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 38 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 38 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 39 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 39 έγινε δεκτό ως έχει κατά πλειοψηφία.
       ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε, αλλά κάνατε ένα λάθος. Ζητήθηκε ονομαστική ψηφοφορία για το συγκεκριμένο άρθρο, το άρθρο 28 και επομένως όλοι οι Βουλευτές είμαστε εδώ από τις 10.30΄ για να ψηφίσουμε βάσει της ημερήσιας διάταξης για την άρση των ασυλιών.
       ΠΡΟΕΔΡΕΥΩΝ (Σωτήρης Χατζηγάκης): Αμέσως μετά, κύριε Πρόεδρε.
       ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι σωστό αυτό που κάνετε και θα σας πω γιατί, αν θέλετε. Εσείς θα το σκεφτείτε και θα το σταματήσετε. 
        Όλοι οι Βουλευτές που παρακολουθούν το νομοσχέδιο, αυτήν τη στιγμή ψήφισαν και δεν έχουν μείνει πολλοί στην Αίθουσα. Εγώ βλέπω ότι από το ΠΑ.ΣΟ.Κ. δεν είναι εδώ ούτε η κ. Δαμανάκη ούτε κάποιοι άλλοι. Τώρα, τι θέλετε; Να θεωρηθεί ότι εξ υφαρπαγής ψηφίζονται τα άρθρα;
       ΠΡΟΕΔΡΕΥΩΝ (Σωτήρης Χατζηγάκης): Μα, κύριε Πρόεδρε, δεν σας καταλαβαίνω. Έχει κλείσει η συζήτηση και γίνεται απλώς μία ψηφοφορία στα άρθρα, όπως γίνεται. Μιλάμε για μία διαδικασία λιγότερη του μισού λεπτού.
       ΑΠΟΣΤΟΛΟΣ ΚΑΚΛΑΜΑΝΗΣ: Που αφορά τη χθεσινή ενότητα;
       ΠΡΟΕΔΡΕΥΩΝ (Σωτήρης Χατζηγάκης): Μάλιστα.
       ΑΠΟΣΤΟΛΟΣ ΚΑΚΛΑΜΑΝΗΣ: Και εκεί σταματάμε;
       ΠΡΟΕΔΡΕΥΩΝ (Σωτήρης Χατζηγάκης): Μάλιστα.
       ΑΠΟΣΤΟΛΟΣ ΚΑΚΛΑΜΑΝΗΣ: Καλώς.
       ΠΡΟΕΔΡΕΥΩΝ (Σωτήρης Χατζηγάκης): Συνεχίζουμε με την ψηφοφορία.
        Ερωτάται το Σώμα: Γίνεται δεκτό το άρθρο 40, όπως τροποποιήθηκε από τον κύριο Υπουργό; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 40 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
        Ερωτάται το Σώμα: Γίνεται δεκτό το άρθρο 41 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 41 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 42 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 42 έγινε δεκτό ως έχει κατά πλειοψηφία. 
        Ερωτάται το Σώμα: Γίνεται δεκτό το άρθρο 43, όπως τροποποιήθηκε από τον κύριο Υπουργό; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 43 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
        Ερωτάται το Σώμα: Γίνεται δεκτό το άρθρο 44 ως έχει; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΟΡΕΣΤΗΣ ΚΟΛΟΖΩΦ: Κατά πλειοψηφία. 
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 44 έγινε δεκτό ως έχει κατά πλειοψηφία. 
        Κυρίες και κύριοι συνάδελφοι, στο σημείο αυτό παρακαλώ να εισέλθουμε στη συζήτηση των αιτήσεων άρσης ασυλίας.
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην 
       ΕΙΔΙΚΗ ΗΜΕΡΗΣΙΑ ΔΙΑΤΑΞΗ 
        Συζήτηση και λήψη απόφασης, σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης της ασυλίας των Βουλευτών κ. Ελένης-Μαρίας Αποστολάκη και κ. Σταύρου-Ιωάννη Μπένου. 
        Υπάρχουν δύο δικογραφίες. 
        Θυμίζω ότι η συζήτηση διεξάγεται με τη διαδικασία του άρθρου 108 παράγραφος 1, εδάφιο δεύτερο και, επομένως, το λόγο δικαιούται να πάρει ο Βουλευτής που έχει αντίρρηση στην αίτηση του εισαγγελέα για την άρση της ασυλίας. Ο λόγος δίνεται πάντα, εφόσον ζητηθεί, στο Βουλευτή στον οποίο αφορά η αίτηση και στους Κοινοβουλευτικούς Εκπροσώπους, οι οποίοι ομιλούν μετά τους τυχόν ομιλητές της κάθε υπόθεσης. 
        Σύμφωνα με το άρθρο 83 του Κανονισμού, η Βουλή δεν εισέρχεται στην ουσία των υποθέσεων, αλλά ερευνάται μόνον αν η πράξη για την οποία ζητείται η άρση της ασυλίας συνδέεται με την πολιτική δραστηριότητα του Βουλευτή ή αν η δίωξή του υποκρύπτει πολιτική σκοπιμότητα ή αποσκοπεί ενδεχομένως στο να τρωθεί το κύρος της Βουλής ή του Βουλευτή ή να παρακωλυθεί ουσιαστικώς η άσκηση του λειτουργήματός του ή να επηρεασθεί η λειτουργία της Βουλής ή της Κοινοβουλευτικής Ομάδας στην οποία ανήκει ο Βουλευτής. 
        Τέλος, υπενθυμίζω ότι έχουμε δεχθεί, επί των αιτήσεων άρσης ασυλίας η Βουλή να αποφασίζει με ονομαστική ψηφοφορία, για να αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος, που θα μπορούσε να οδηγήσει σε αμφισβητήσεις των αποτελεσμάτων και για τη διευκόλυνση και μόνον της ονομαστικής ψηφοφορίας να καταρτίζεται ψηφοδέλτιο. Το ψηφοδέλτιο, στο οποίο κάθε συνάδελφος θα αναγράφει το όνομά του, θα καταχωρίζεται στα αντίστοιχα Πρακτικά. Ανταποκρινόμεθα έτσι στις διατάξεις του άρθρου 83 που απαιτεί φανερή ψηφοφορία. 
        Αφού, λοιπόν, ολοκληρωθεί η συζήτηση επί των τριών περιπτώσεων της σημερινής ειδικής ημερήσιας διάταξης, θα προχωρήσουμε σε ονομαστική ψηφοφορία, όπως σας περιέγραψα. 
        Η πρώτη υπόθεση αφορά στη συνάδελφο Ελένη-Μαρία Αποστολάκη, η οποία κατηγορείται για μη συμμόρφωση με απόφαση του Μονομελούς Πρωτοδικείου Αθηνών (ασφαλιστικά μέτρα), άρθρο 232 Α΄ του Ποινικού Κώδικα.
        Η δεύτερη υπόθεση αφορά στο συνάδελφο κ. Σταύρο-Ιωάννη Μπένο, ο οποίος κατηγορείται για μετάδοση ψευδών και συκοφαντικών γεγονότων σε βάρος του εγκαλούντος δημοσιογράφου-δικηγόρου και παρουσιαστού σε εκπομπή τηλεοπτικού σταθμού στις 14.2.2002, άρθρα 1, 14, 26 παράγραφος 1, 27, 53, 79, 94 παράγραφος 1, 361 παράγραφος 1, 363 σε συνδυασμό με 362 και 368 παράγραφος 1 του Ποινικού Κώδικα. 
        Η τρίτη υπόθεση αφορά πάλι στο συνάδελφο κ. Σταύρο-Ιωάννη Μπένο, ο οποίος κατηγορείται για μετάδοση ψευδών και συκοφαντικών γεγονότων σε βάρος του εγκαλούντος δημοσιογράφου-δικηγόρου και παρουσιαστού σε εκπομπή τηλεοπτικού σταθμού στις 15.2.2002, άρθρα 1, 12, 14, 26 παράγραφος 1α, 27, 53, 79, 361 παράγραφος 1, 362-363 και 368 παράγραφος 1 του Ποινικού Κώδικα. 
        Οι λεπτομέρειες και των δύο υποθέσεων αναφέρονται στο σχετικό ενημερωτικό σημείωμα που διενεμήθη μαζί με την ειδική ημερήσια διάταξη. 
        Επί της αιτήσεως που αφορά την άρση ασυλίας της κ. Ελένης-Μαρίας Αποστολάκη υπάρχει συνάδελφος που ζητεί το λόγο, κατά το άρθρο 108 του Κανονισμού; Δεν υπάρχει κανείς. 
        Επί των αιτήσεων που αφορούν τις άρσεις ασυλίας του κ. Σταύρου-Ιωάννη Μπένου υπάρχει συνάδελφος που ζητεί το λόγο, κατά το άρθρο 108 του Κανονισμού; Δεν υπάρχει κανείς. 
        Επομένως προχωρούμε στη διαδικασία της ψηφοφορίας. 
        Κυρίες και κύριοι συνάδελφοι, για την οικονομία του χρόνου, θα ήθελα να σας προτείνω να διεξαχθεί η ψηφοφορία ταυτοχρόνως και για τις δύο περιπτώσεις με μια εκφώνηση του καταλόγου. 
        Συμφωνεί το Σώμα; 
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
       ΠΡΟΕΔΡΕΥΩΝ (Σωτήρης Χατζηγάκης): Επομένως το Σώμα συμφώνησε. 
        Επαναλαμβάνω ότι για τη διευκόλυνση της ψηφοφορίας έχει κατατεθεί ψηφοδέλτιο με τα ονόματα των συναδέλφων για τους οποίους ζητείται η άρση ασυλίας και στο οποίο έχει καταγραφεί και η σχετική πρόταση της Επιτροπής Κοινοβουλευτικής Δεοντολογίας. 
        Κάθε συνάδελφος θα σημειώνει την ψήφο του δίπλα στο όνομα του συναδέλφου για τον οποίο ζητείται η άρση ασυλίας. 
        Όποιος συνάδελφος ψηφίζει υπέρ της άρσης ασυλίας θα γράφει δίπλα από το όνομα του Βουλευτή του οποίου ζητείται να αρθεί η ασυλία τη λέξη «ΝΑΙ».
        Όποιος συνάδελφος ψηφίζει κατά της άρσης ασυλίας θα γράφει δίπλα από το όνομα του Βουλευτή του οποίου ζητείται να αρθεί η ασυλία τη λέξη «ΟΧΙ».
        Όποιος συνάδελφος αρνείται να ψηφίσει θα γράφει δίπλα από το όνομα του Βουλευτή του οποίου ζητείται να αρθεί η ασυλία τη λέξη «ΠΑΡΩΝ».
        Σας έχουν διανεμηθεί και λευκά ψηφοδέλτια.
        Στο ψηφοδέλτιο θα αναγράφει κάθε συνάδελφος το όνομά του και την εκλογική του περιφέρεια και θα το υπογράφει γιατί η ψηφοφορία είναι ονομαστική. Στη συνέχεια και με την εκφώνηση του ονόματός του, από τους επί του καταλόγου συναδέλφους, θα παραδίδεται το ψηφοδέλτιο στους συναδέλφους κ. Γεώργιο Γαρουφαλιά από τη Νέα Δημοκρατία και κ. Συλβάνα Ράπτη από το ΠΑ.ΣΟ.Κ., οι οποίοι θα το μονογράφουν και θα ανακοινώνουν ότι ο Βουλευτής ψήφισε.
        Μετά το τέλος της ψηφοφορίας θα γίνει καταμέτρηση των ψήφων όπως θα προκύψουν από τα ψηφοδέλτια τα οποία θα καταχωριστούν μαζί με το πρωτόκολλο ψηφοφορίας στα Πρακτικά της σημερινής συνεδρίασης.
        Συμφωνεί το Σώμα;
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Σωτήρης Χατζηγάκης): Το Σώμα συμφώνησε.
        Καλούνται επί του καταλόγου οι Βουλευτές κύριοι Κωνσταντίνος Γκιουλέκας από τη Νέα Δημοκρατία και Παναγιώτης Αντωνακόπουλος από το ΠΑ.ΣΟ.Κ..
        Για την καταμέτρηση των ψήφων και την εξαγωγή του αποτελέσματος καλούνται οι Βουλευτές κ. Γεώργιος Γαρουφαλιάς από τη Νέα Δημοκρατία και κ. Συλβάνα Ράπτη από το ΠΑ.ΣΟ.Κ..
        Παρακαλώ να αρχίσει η ανάγνωση του καταλόγου.
        (ΨΗΦΟΦΟΡΙΑ)
        (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
         (Κατά τη διάρκεια της ψηφοφορίας την Προεδρική Έδρα καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
        (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
       ΠΡΟΕΔΡΕΥΩΝ (Σωτήρης Χατζηγάκης): Υπάρχει συνάδελφος, ο οποίος δεν άκουσε το όνομά του; Κανείς.
        Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και στην εξαγωγή του αποτελέσματος.
        (ΚΑΤΑΜΕΤΡΗΣΗ)
        (ΚΑΤΑ ΤΗ ΔΙΑΡΚΕΙΑ ΤΗΣ ΚΑΤΑΜΕΤΡΗΣΗΣ)
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, επανερχόμαστε στην ημερήσια διάταξη νομοθετικής εργασίας
        Συνέχιση της συζήτησης επί των άρθρων του νομοσχεδίου του Υπουργείου Απασχόλησης και Κοινωνικής Προστασίας «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».
        Πριν δώσω το λόγο στον κ. Στρατάκη, που είναι ο επόμενος ομιλητής, θα ήθελα να ανακοινώσω στο Σώμα ότι η κ. Χριστοφιλοπούλου ζητεί έγκριση άδειας απουσίας από τις εργασίες της Βουλής για το διάστημα από την 7η μέχρι την 8η Δεκεμβρίου 2006 λόγω μετάβασής της στο εξωτερικό για κομματικούς λόγους.
        Η Βουλή εγκρίνει;
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
        Ο κ. Στρατάκης έχει το λόγο.
       ΕΜΜΑΝΟΥΗΛ ΣΤΡΑΤΑΚΗΣ: Η Κυβέρνηση είναι απούσα, κύριε Πρόεδρε.
       ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, θα διακόψουμε για λίγα λεπτά μέχρις ότου έρθει ο κύριος Υπουργός.
        (ΔΙΑΚΟΠΗ)
        (ΜΕΤΑ ΤΗ ΔΙΑΚΟΠΗ)
       ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, επαναλαμβάνεται η διακοπείσα συνεδρίαση.
        Ορίστε, κύριε Στρατάκη, έχετε το λόγο.
       ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
        Έστω και με την καθυστερημένη προσέλευση του Υπουργού…
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ε, όχι και καθυστερημένη. Μη δημιουργούμε εντυπώσεις. Περίμενα να τελειώσει η ψηφοφορία.
       ΕΜΜΑΝΟΥΗΛ ΣΤΡΑΤΑΚΗΣ: Δεν είναι μόνο αυτό, κύριε Υπουργέ. 
        Τρία χρόνια –και όχι βέβαια καθ’ ολοκληρία και στα τρία χρόνια μόνο εσείς, αλλά και οι προηγούμενοι συνάδελφοί σας- κυοφορούσατε το παρόν σχέδιο νόμου, που συζητάμε εδώ, το ονομαζόμενο και μίνι ασφαλιστικό. Η πατρότητα του όρου δεν θέλετε, τουλάχιστον εσείς, να πείτε ότι είναι δική σας. 
        Πρέπει, όμως, να σας πούμε ότι αυτή η κυοφορία γέννησε ένα τέρας. Και τώρα προσπαθείτε με μάξι αλλαγές –μίνι ασφαλιστικό, μάξι αλλαγές- να το ωραιοποιήσετε. Πρέπει, όμως, να σας πούμε ότι το μόνο που δημιουργείτε είναι ένα σούπερ αλαλούμ. Και αυτό θα σας το εξηγήσω αμέσως παρακάτω.
        Βέβαια, εδώ ο κύριος Υφυπουργός στην πρωτολογία του επί της δευτέρας ομάδας των άρθρων, είπε ότι εμείς του ΠΑΣΟΚ και οι άλλοι συνάδελφοι της Αντιπολίτευσης προσπαθούμε να κάνουμε ανεύθυνη κινδυνολογία. 
        Κύριε Υπουργέ, πρέπει όμως να σας πούμε και να σας τονίσουμε, ότι περισσότερο επικίνδυνη είναι η ανεύθυνη νομοθετική πρωτοβουλία. Κι έρχομαι αμέσως σε αυτό που θέλω να πω.
        Φέρατε ένα σχέδιο νόμου, στο οποίο κάνατε έντεκα αλλαγές στα εβδομήντα του άρθρα μέσα στις ημέρες που το συζητάμε. Σήμερα μία από τις αλλαγές ήταν και αυτή που αφορά το άρθρο 46. Θέλουμε να σας πούμε ότι αυτή η αλλαγή, έτσι όπως τη φέρνετε, είναι κενή περιεχομένου. Διότι, βέβαια, υποτίθεται ότι ακούσατε τις φωνές μας, την αντίδρασή μας, δεχθήκατε τις παραινέσεις των Βουλευτών της Συμπολίτευσης, για να αποσύρετε το συγκεκριμένο άρθρο.
        Φέρατε, όμως, εδώ τη διάταξη για το άρθρο 46 -ακριβώς όπως θα σας τη διαβάσω- που λέει το εξής: Μισό λεπτό να το βρω, γιατί είναι τόσες πολλές που χάνονται μεταξύ τους. Χάθηκε εντελώς απ’ ό,τι φαίνεται. Εν πάση περιπτώσει, θα σας πω περίπου τι λέει. Προστίθεται μία παράγραφο 4 –πέρα από την απόσυρση των παραγράφων τάδε, τάδε, τάδε- στο άρθρο 46, που αφορά όλους τους επαγγελματίες εμπόρους και βιοτέχνες. Η διάταξή σας λέει, σύμφωνα με την παράγραφο 1 του άρθρου 118 του ν.2238/1994. 
        Ζητήσαμε, λοιπόν, να μας φέρουν αυτό το νόμο, αφού οι τροπολογίες που επικαλείστε αναφέρονται σε άρθρα, ρυθμίσεις, διατάξεις- και ιδού, κύριε Υπουργέ: Ο ν.2238/1994 δεν έχει άρθρο 118. Αυτή είναι η προχειρότητα με την οποία νομοθετείτε εδώ στη Βουλή και το καταθέτω για να υπάρχει για την απόδειξη των λεγομένων μου στα Πρακτικά της Βουλής. 
        (Στο σημείο αυτό, ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Να το καταθέσω και εγώ το 118, αν θέλετε; 
       ΕΜΜΑΝΟΥΗΛ ΣΤΡΑΤΑΚΗΣ: Αυτό μας έφερε η Βουλή. Τώρα, αν εσείς έχετε άλλο νομοσχέδιο απ’ αυτό που έχει η Βουλή, τότε καταθέστε το ή τουλάχιστον δώστε εντολή να έρχονται εδώ τα νομοσχέδια, όπως ακριβώς ισχύουν και όχι αυτά που μας δίνει η αρμόδια Υπηρεσία της Βουλής. Αυτό μας έφεραν, προκειμένου να ενημερωθούμε και είναι αυτό που σας κατέθεσα.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Το καταθέτω και εγώ. 
        (Στο σημείο αυτό ο Υπουργός Απασχόλησης και Κοινωνικής Προστασίας καταθέτει για τα Πρακτικά το προαναφερθέν έγγραφο, το οποίο έχει ως εξής: 
        (ΝΑ ΦΩΤΟΓΡΑΦΗΘΟΥΝ ΟΙ ΣΕΛ. 116-117)
       ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, είχατε υποχρέωση, αφού κάνατε τέτοιες αλλαγές, να συνοδεύετε τις αλλαγές σας με τα συγκεκριμένα άρθρα, που αλλάζετε και τις διατάξεις που επικαλείσθε. Αυτή είναι η σωστή νομοθετική δουλειά και όχι η εντελώς πρόχειρη διαδικασία που εσείς ακολουθείτε, γιατί αυτό δείχνει τη συνολική προχειρότητα που έχει η Κυβέρνηση στη ρύθμιση όλων αυτών των θεμάτων.
        Στο άρθρο 46, εκτός από την απόσυρση των άρθρων που κάνατε, αναφέρεστε και στα ενοικιαζόμενα δωμάτια. Και εκεί κάνατε αλλαγές, τα δέκα τα κάνατε έντεκα, νομίζοντας έτσι ότι επιλύετε το πρόβλημα αυτό που υπάρχει στο συγκεκριμένο άρθρο. Όμως, εδώ πρέπει να σας πούμε ότι πέραν των δεσμεύσεων σας, υπάρχει μια γενική αρχή που νομίζω ότι κάποια στιγμή πρέπει να γίνει δεκτή. Από τη στιγμή που κάποιος εργαζόμενος, επιχειρηματίας,  επαγγελματίας, ό,τι είναι αυτός, είναι ασφαλισμένος σ’ ένα φορέα, δεν μπορεί να του ζητάμε, επειδή κάνει και μία δεύτερη δουλειά, γιατί πρέπει να επιβιώσει, να ασφαλίζεται και σ’ ένα δεύτερο ασφαλιστικό φορέα τη στιγμή, μάλιστα, που εμείς έχουμε νομοθετήσει εδώ και γνωρίζουμε ότι δεν μπορεί να απολάβει σύνταξη από δύο ταμεία, όταν είναι ταυτόχρονα ασφαλισμένος. Άρα, λοιπόν, στην ουσία εκμεταλλευόμαστε τους επαγγελματίες, τους βιοτέχνες, τους εργαζόμενους, της όποιας κατηγορίας συνανθρώπους μας, συμπολίτες μας, με το να βάζουμε διατάξεις τέτοιες που να τους υποχρεώνουμε να ασφαλίζονται σε δεύτερο ασφαλιστικό φορέα, χωρίς να υπάρχει περίπτωση ποτέ να απολαύσουν οτιδήποτε απ’ αυτές τις ασφαλιστικές εισφορές που καταβάλλουν. Θεωρώ, λοιπόν, ότι γι’ αυτό το λόγο και αυτό το άρθρο θα πρέπει να αποσυρθεί. Τουλάχιστον, να μπει αυτή η διάταξη όπως έχει προταθεί, ότι άπαξ και είναι κάποιος ασφαλισμένος σ’ έναν οποιονδήποτε φορέα, δεν υποχρεούται, ανεξάρτητα από τη δουλειά που κάνει –για τη δουλειά που κάνει αν έχει παραπάνω εισοδήματα, πληρώνει επιπλέον φόρους- να είναι ασφαλισμένος  σε δεύτερο ασφαλιστικό φορέα. Γι’ αυτό σας ζητούμε και αυτό να το αποσύρετε, να το τροποποιήσετε προς την κατεύθυνση που ακριβώς δηλώνουμε, γιατί θεωρούμε ότι τότε πράγματι, διαμορφώνονται όροι και προϋποθέσεις μιας δίκαιης απονομής συντάξεων και εν πάση περιπτώσει, διαμορφώνουμε ένα σωστό και λογικό ασφαλιστικό σύστημα.
        Έρχομαι όμως και σε άλλα άρθρα πέρα από το άρθρο 46. Το άρθρο 59 μας το αλλάξατε δύο φορές. Και τις δύο φορές που το αλλάξατε, δεν καταφέρατε να ωραιοποιήσετε αυτό που στην ουσία διατηρείται, το ότι δηλαδή οι ασφαλισμένοι θα πληρώνουν το κόστος των εξετάσεων για την πρόληψη κάποιων ασθενειών, τη στιγμή μάλιστα που θα έπρεπε το βάρος να δοθεί σε αυτήν τη κατεύθυνση, το πώς δηλαδή θα απαλλάξουμε τους ασφαλισμένους από το κόστος να κάνουν προληπτικές εξετάσεις. Γιατί θεωρείται, παγκοσμίως τουλάχιστον -και σε κάθε επιστημονική διαδικασία και ημερίδα και forum αυτό διατυπώνεται- ότι εκείνο που μπορεί να προφυλάξει τον πληθυσμό από τις ασθένειες και να μειώσει το κόστος των ασφαλιστικών ταμείων για ιατροφαρμακευτική περίθαλψη είναι η πρόληψη. 
        Εάν, λοιπόν, εσείς βάζετε φραγμούς στην πρόληψη, αντιλαμβανόμαστε όλοι ότι αυτή η κατάσταση θα διαιωνίζεται και θα έχετε αυξημένο κόστος φαρμάκων, αυξημένο κόστος περίθαλψης συνολικά και όλα αυτά τα οποία παρατηρούμε στις μέρες μας να γίνονται με ταχύτατους ρυθμούς. Σας λέμε, λοιπόν, ότι και αυτό το άρθρο πρέπει να το αποσύρετε.
        Όμως, θα πρέπει να υπάρξει μια πρόβλεψη ακόμη, μια και θέλετε να λέτε ότι δεν έχετε αναλγησία. Εμείς σας κατηγορούμε για αναλγησία. Στο άρθρο 61 παράγραφος 3 βάζετε τους ανάπηρους, αυτούς που έχασαν το ένα τους πόδι ή τα δύο τους πόδια για διάφορους λόγους, να παίρνουν το δεκαπλάσιο, ενώ θα έπρεπε να είναι το εικοσαπλάσιο του ανειδίκευτου εργάτη και τους βάζετε προϋποθέσεις να μην έχουν τεχνητό μέλος. Δηλαδή, χάνει ο άλλος τα δύο του πόδια και επειδή ένας γιατρός θα γράψει ότι υπάρχει δυνατότητα να μπει τεχνητό μέλος, εσείς του αφαιρείτε τη σύνταξη; Θεωρώ ότι αυτό πραγματικά δείχνει και τη δική σας αναλγησία και θα πρέπει να το αλλάξετε.
        Έρχομαι στο άρθρο 63 παράγραφος 6, όπου εκεί κάνετε πραγματικά μια πολύ μεγάλη διάκριση. Το ειδικό επίδομα που χορηγείται σε κάποιες κατηγορίες και σωστά γιατί υπάρχει υποχρέωση, γιατί υπάρχει φόρτος δουλειάς, γιατί υπάρχει μια επιπλέον επιβάρυνση, το αφαιρείτε από τους εργαζόμενους στο Ι.Κ.Α.-Ε.Τ.Α.Μ.. Γιατί, κύριε Υπουργέ; Αυτοί δεν εργάζονται επιπλέον; Πηγαίνετε στο Ι.Κ.Α. να δείτε τις ουρές στα ιατρεία, όταν μάλιστα είναι γνωστό ότι ουσιαστικά το Ι.Κ.Α. είναι που παρέχει πρωτοβάθμια περίθαλψη. Πηγαίνετε να δείτε ποια είναι η κατάσταση και τότε να συνεχίσετε να έχετε αυτή εδώ την αλλαγή που θεωρούμε εκτός των άλλων ότι είναι άδικη.
        Σας λέμε ότι εμείς ως ΠΑ.ΣΟ.Κ. από τα εβδομήντα άρθρα του σχεδίου νόμου, καταψηφίζουμε τα είκοσι, γιατί ακριβώς έχουν ανάλγητες διατάξεις, έχουν διατάξεις που δε συνεισφέρουν, δεν συμβάλλουν στη σωστή διαφοροποίηση του ασφαλιστικού συστήματος της χώρας μας και εξακολουθούν να υφίστανται κάποιες αδικίες, τις οποίες θα πρέπει κάποια στιγμή να διορθώσουμε. 
        Ευχαριστώ πολύ. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Στρατάκη. 
        Ο κ. Πιπεργιάς έχει το λόγο. 
       ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, μιλώντας από το Βήμα αυτό ο κ. Γεωργιάδης αναφέρθηκε στη συλλογική μνήμη. Εγώ θα πω ότι πράγματι χρειάζεται η συλλογική μνήμη για να θυμόμαστε και τις πράξεις της παράταξης της Νέας Δημοκρατίας και τα νομοσχέδια και τις ρυθμίσεις που έκανε η κυβέρνηση του ΠΑ.ΣΟ.Κ., διότι πολύ φοβάμαι ότι σε αυτή την Αίθουσα και ιδιαίτερα στην παράταξη της Νέας Δημοκρατίας υπάρχει πολιτική αμνησία, η οποία διέκρινε τις τοποθετήσεις πολλών συναδέλφων της Νέας Δημοκρατίας, που παρήλασαν από αυτό το Βήμα. 
        Θα θυμίσω απλώς πως, όταν ψηφιζόταν ο νόμος Ρέππα, ο οποίος προέβλεπε ρυθμίσεις για το ασφαλιστικό σύστημα συνολικά και άλλαζε ουσιαστικά τον απαράδεκτο νόμο Σιούφα, η Νέα Δημοκρατία  αποχώρησε από την Αίθουσα, γιατί δεν άντεχε το διάλογο. Τώρα λέει ότι θα εφαρμόσει το νόμο, τον οποίο τότε κατήγγειλε. Απλώς θα θυμίσω ότι η εφαρμογή του νόμου Ρέππα ήταν άμεση σε βασικές διατάξεις που άλλαζαν και ανέτρεπαν το νόμο Σιούφα. 
        Τι έλεγε ο νόμος Σιούφα; Έλεγε ποσοστό αναπλήρωσης 60%. Μα, το 60% άλλαξε με το νόμο Ρέππα και έγινε 70%. Τι έλεγε ο νόμος Σιούφα; Υπολογισμός της σύνταξης με πεντηκοστά. Τα πρώτα είκοσι πέντε χρόνια ένα πεντηκοστό ανά έτος. Τα πέντε επόμενα δύο πεντηκοστά ανά έτος ασφάλισης. Τα πέντε επόμενα τρία πεντηκοστά ανά έτος ασφάλισης. Άλλαξε ο τρόπος υπολογισμού από πεντηκοστά σε τριακοστά πέμπτα. Ένα τριακοστό πέμπτο ανά έτος ασφάλισης. Αυτό είχε σαν αποτέλεσμα ουσιαστικές μεταβολές και αλλαγές τεράστιες. Για παράδειγμα, σε έναν εργαζόμενο με είκοσι χρόνια ασφάλισης το ποσοστό αναπλήρωσης από 24% των συντάξιμων αποδοχών έγινε 40% ή αυξήθηκε κατά 66%. Το ίδιο και για έναν που απασχολήθηκε είκοσι πέντε χρόνια και έπαθε ένα ατύχημα. Και εδώ υπήρξε αύξηση του ποσού αναπλήρωσης κατά 66%. Επίσης υπενθυμίζω ότι υπήρξε και μεταβολή της ελάχιστης σύνταξης, που έγινε όχι με το νόμο Ρέππα αλλά και με προηγούμενες διαδοχικές ρυθμίσεις, οι οποίες ανέτρεπαν το νόμο Σιούφα. Από 120 ευρώ που θα ήταν, πήγε 450 ευρώ, πήγε δηλαδή σ’ ένα τέτοιο επίπεδο που μαζί με το Ε.Κ.Α.Σ., το οποίο θεσμοθέτησε η Κυβέρνηση του ΠΑ.ΣΟ.Κ., διαμόρφωσε επίπεδο συντάξεων για τις οποίες επαίρεται τώρα ο Υφυπουργός Κοινωνικών Ασφαλίσεων!
        Δεν εφαρμόστηκαν, όμως, απ’ την Κυβέρνησή σας, που ανέλαβε τη διακυβέρνηση της χώρας αμέσως μετά, οι θεσμικές ρυθμίσεις, όπως η ρύθμιση για τη χρηματοδότηση με το 1% του Α.Ε.Π., όπως οι ρυθμίσεις για την ενοποίηση βασικών ασφαλιστικών ταμείων. Ως φαίνεται, εσείς τις έχετε εγκαταλείψει. Και τις έχετε εγκαταλείψει, γιατί έχετε σαφέστατα σχέδιο που δεν θέλετε τώρα να παρουσιάσετε. Δεν ξεκαθαρίζετε τις θέσεις σας. Ανοίξατε το ασφαλιστικό πάλι, προφανώς γιατί έχετε λόγους. Τις προθέσεις σας, όμως, τις αποκάλυψε ο Επίτιμος Πρόεδρος της Νέας Δημοκρατίας, ο οποίος υποστήριξε ότι πρέπει να παρθούν μέτρα σκληρότερα και από αυτά που είχαν παρθεί την περίοδο 1990-1993. Υποστηρίζει, για παράδειγμα, ότι τώρα το όριο ηλικίας συνταξιοδότησης θα πρέπει να ανέβει πάνω από τα εξήντα επτά χρόνια ηλικίας. 
        Η φημολογία που έχει αναπτυχθεί γύρω από το ασφαλιστικό, οδηγεί σε νέες μαζικές συνταξιοδοτήσεις, με πολλαπλή ζημιά για τους συνταξιοδοτούμενους, για τα ταμεία και τους ανέργους, γιατί πολλοί από αυτούς που φεύγουν σε πρόωρη σύνταξη προφανώς απασχολούνται στη μαύρη εργασία. 
        Το νομοσχέδιο, κύριε Υπουργέ και κύριοι συνάδελφοι, έχει ρυθμίσεις κατά βούληση. Η αρχή του είναι, κάλυψη των προεκλογικών αναγκών της Νέας Δημοκρατίας. Θα φέρω ένα παράδειγμα. Με το άρθρο 69 γίνονται ρυθμίσεις μεταξύ άλλων, κύριε Υπουργέ, για τους απολυμένους από τη «ΝΑΥΣΙ» και για τους απολυμένους από την «ΕΛΛΕΝΙΤ» απουσιάζουν όμως οι ρυθμίσεις για άλλες κατηγορίες απολυμένων. 
        Κύριε Υπουργέ, στα νομοσχέδια, που είχαν συζητηθεί τα προηγούμενα δύο χρόνια, είχαμε θέσει κατ’ επανάληψη τροπολογίες και προτάσεις, προκειμένου να παραταθεί το πρόγραμμα των απολυμένων από τις μεταλλευτικές επιχειρήσεις της Εύβοιας, του Μαντουδίου και τη «ΚΟΙΣΕΛΙΚ», που σήμερα αφορά τριάντα περίπου υπερήλικες απολυμένους που δεν συμπλήρωσαν τα όρια για συνταξιοδότηση. Είχατε υποσχεθεί σαν παράταξη από αυτό το Βήμα -ο προκάτοχός σας κατ’ επανάληψη- ότι αυτό θα ρυθμιστεί και θα υπάρχει παράταση του σχετικού προγράμματος. Τώρα δεν γίνεται τίποτα. Δεν περιέχεται καμία ρύθμιση στο νομοσχέδιο. Υποβλήθηκαν τροπολογίες και από τους Βουλευτές του ΠΑ.ΣΟ.Κ. του Νομού Εύβοιας και από συμπολιτευόμενο Βουλευτή. Κάντε αποδεκτή, τουλάχιστον, την τροπολογία ή τις τροπολογίες στο σύνολό τους που έχουν πανομοιότυπη διατύπωση. 
        Είχατε υποσχεθεί ότι θα υπάρχει ρύθμιση για τις πτηνοτροφικές επιχειρήσεις, οι οποίες επλήγησαν από τη γρίπη των πτηνών και ακόμα δεν έχουν αναρρώσει. Έχουν κτυπηθεί βαριά οι επιχειρήσεις. Είχατε υποσχεθεί ότι θα γίνει ρύθμιση των οφειλών ως προς το Ι.Κ.Α.. Πού είναι αυτές οι ρυθμίσεις; Γιατί δεν φέρατε νομοθετική ρύθμιση, αφού η σχετική απόφαση μπλοκαρίστηκε και δεν εφαρμόζεται; Και δεν εφαρμόζεται, προφανώς γιατί υπάρχει πρόβλημα που πρέπει άμεσα να λυθεί. 
        Θέλω να πω και κάτι ακόμα, κύριε Πρόεδρε, και κύριοι συνάδελφοι. Ρυθμίζετε το καθεστώς της ασφάλισης στους αγροτοεργάτες και σε αυτούς που απασχολούνται με τη μεταποίηση ή τη συσκευασία αγροτικών προϊόντων. Αυτοί, όμως, που υπάγονται σε αυτές τις διατάξεις δεν παύει να παρέχουν εξαρτημένη εργασία. Από τότε που εφαρμόστηκαν οι ρυθμίσεις να υπάγονται στο ασφαλιστικό καθεστώς του Ο.Γ.Α. όλοι αυτοί οι εργαζόμενοι έχουν προβλήματα. Υπάρχουν και έχουν προκύψει ζητήματα σημαντικά. Τι γίνεται με τις αμοιβές τους, κύριε Υπουργέ; Τι γίνεται με τα δώρα; Τι γίνεται με την κανονική τους άδεια; Τι γίνεται με το επίδομα αδείας; Τι γίνεται με το επίδομα ανεργίας; Είναι ανοικτά ζητήματα. Σας τα έχουμε επισημάνει κατ’ επανάληψη. Γιατί δεν τα ρυθμίζετε; Είσαστε αρμόδιος Υπουργός και επί της εργασίας και όχι μόνο των κοινωνικών ασφαλίσεων. Γιατί δεν ρυθμίζετε αυτά τα ζητήματα; Υπάρχουν εργαζόμενοι σε αγροτικές επιχειρήσεις, με εξαρτημένη εργασία, που δεν παίρνουν ούτε επίδομα ανεργίας εάν απολυθούν ούτε δώρα ούτε επιδόματα αδείας. 
       ΠΡΟΕΔΡΕΥΩΝ (Σωτήρης Χατζηγάκης): Κύριε Πιπεργιά, ολοκληρώστε σας παρακαλώ.
       ΔΗΜΗΤΡΙΟΣ ΠΙΠΕΡΓΙΑΣ: Για να ολοκληρώσω, κύριε Πρόεδρε, θα πω ότι υπάρχει η παράγραφος 4 του άρθρου 59. Πρέπει να αποσυρθεί, κύριε Υπουργέ και  κύριε Πρόεδρε. Η προληπτική ιατρική είναι το άλφα και το ωμέγα για μία πολιτισμένη κοινωνία. Η πρόληψη είναι εκείνη, η οποία προστατεύει τη δημόσια υγεία και την υγεία καθενός πολίτη. Εξάλλου, βασικό ρητό λέει «το προλαμβάνειν κρείττον του θεραπεύειν», χώρια ότι, αν δεν γίνει προληπτική ιατρική, οι δαπάνες που πρέπει να καλύψουν μετά οι κλάδοι υγείας των ταμείων είναι πολλαπλάσιες. Να αποσύρετε αυτό το άρθρο, γιατί πραγματικά δημιουργεί μία βόμβα βραδυφλεγή στα ταμεία της κοινωνικής ασφάλισης. 
        Σας ευχαριστώ. 
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Περλεπέ-Σηφουνάκη. 
       ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κυρίες και κύριοι συνάδελφοι, η Νέα Δημοκρατία για άλλη μια φορά έφερε ένα νομοσχέδιο προς ψήφιση, το οποίο διέπεται από μια πελατειακή λογική και από αποσπασματικές ρυθμίσεις. Και εγώ θα ήθελα να σταθώ σε ορισμένα από τα άρθρα που αναφέρονται και στα άτομα με αναπηρία. 
        Ξεκινώ, κύριε Υπουργέ, από το άρθρο 58, όπου στην παράγραφο 1 δίνεται -και σωστά δίνεται- μια προσαύξηση στους συνανθρώπους μας, που είναι τυφλοί. Θεωρώ, λοιπόν, ότι αυτή η προσαύξηση θα έπρεπε να δοθεί και στους παραπληγικούς και τετραπληγικούς, γιατί και αυτοί είναι άτομα που έχουν ανάγκη διαρκή από ένα άλλο πρόσωπο, που να τους προσέχει και να τους υπηρετεί. Είναι μονομερής η ρύθμιση αυτή που κάνετε, μόνο για τους τυφλούς.
        Θα επανέλθω στο άρθρο 59 στην παράγραφο 4, που λέτε ότι τελικά η συμμετοχή θα είναι μόνο για τα εμβόλια. Όλοι ξέρουμε ότι τα εμβόλια είναι πρόληψη και μια σειρά αρρώστιες που σήμερα δεν υπάρχουν πλέον, έχουν εξαφανιστεί από την κοινωνία μας, λόγω των εμβολίων που γίνονται και πολλά από αυτά σε μικρή ηλικία.
        Είναι, λοιπόν, πάρα πολύ σημαντικό να γίνονται για να προλάβουμε ασθένειες. Δεν σημαίνει τίποτα ότι αφαιρούμε τη συμμετοχή από τις προληπτικές εξετάσεις και την έχουμε μόνο στα εμβόλια, γιατί και τα εμβόλια είναι ένας σημαντικός παράγων πρόληψης ασθενειών.
        Στο άρθρο 61 στην παράγραφο 3 πάλι υπάρχει κάτι οξύμωρο. Λέγατε ότι θα πάρει πάλι το επιπρόσθετο επίδομα ο ακρωτηριασμένος, αυτός που έχει πλήρη ακρωτηριασμό. Βγάζετε, βέβαια, τον όρο «πλήρη και υψηλό ακρωτηριασμό» –αφήνετε τους ακρωτηριασμένους- και βάζετε προϋπόθεση να μην μπορεί να τοποθετηθεί τεχνητό μέλος. Μα, βάζοντας το τεχνητό μέλος, σε αυτόν τον άρρωστο, δεν λείπει το ένα πόδι; Δεν του λείπουν τα χέρια, δεν του λείπουν και τα δύο πόδια; Πάρα πολλές φορές αυτοί οι άρρωστοι βάζουν αυτό το τεχνητό μέλος, μόνο και μόνο για αισθητικούς λόγους. Γιατί δηλαδή να γίνει αυτός ο διαχωρισμός; Διότι πάρα πολλές φορές αυτοί οι άρρωστοι καταφεύγουν στα νοσοκομεία, για να πάρουν βεβαιώσεις ότι δεν μπορεί να τοποθετηθεί τεχνητό μέλος, ώστε να πάρουν αυτό το επίδομα. 
        Θεωρώ απαράδεκτο να υπάρχει αυτή η διάκριση. Θα έπρεπε όλοι αυτοί να εμπίπτουν στη διάταξη να παίρνουν και αυτό το επιπλέον επίδομα. Είναι πάρα πολύ σημαντικό γι’ αυτούς και δεν σημαίνει τίποτα ότι υπάρχει ένα τεχνητό μέλος που τους εξυπηρετεί ή δεν τους εξυπηρετεί. Γιατί, όπως σας είπα, πολλές φορές, είναι καθαρά για λόγους αισθητικούς το τεχνητό μέλος.
        Στο άρθρο 61, θέλω να σχολιάσω πάλι την παράγραφο 4, που δίνουμε συνταξιοδότηση στα δεκαπέντε χρόνια στα άτομα που έχουν παρατετραπληγία από σκλήρυνση κατά πλάκας. Αυτό που μας ενδιαφέρει, θεωρώ ότι είναι η απόρροια της αρρώστιας και όχι η ίδια η αρρώστια. Δεν νοείται δηλαδή ένας, που έχει σκλήρυνση κατά πλάκας και έχει τετραπληγία να βγαίνει σε σύνταξη στα δεκαπέντε χρόνια, αλλά όλοι οι άλλοι που έχουν τετραπληγία, που έχουν υποστεί βαριές κρανιοεγκαφαλικές κακώσεις, που έχουν βαριές μυοπάθειες, που έχουν βαριά εγκεφαλική βλάβη και έχουν μείνει τετραπληγικοί ή παραπληγικοί, να μην μπορούν να συνταξιοδοτηθούν στα δεκαπέντε χρόνια. Θεωρώ πάλι απαράδεκτη και μονομερή τη ρύθμιση αυτή.
         Από τη μια μεριά πάτε να ρυθμίσετε ένα μεγάλο πρόβλημα που απασχολεί τα άτομα αυτά με αναπηρία και από την άλλη το αφήνετε στη μέση. Πιάνετε πάλι μια κατηγορία και όχι όλη την κατηγορία των ατόμων αυτών που έχουν το σύμπτωμα της παραπληγίας και της τετραπληγίας.
        Επίσης στο άρθρο 61, στην παράγραφο 5 πάλι βάζετε το εξωιδρυματικό επίδομα της παραπληγίας σε αυτούς που πάσχουν από συγκεκριμένες παθήσεις: Σύνδρομο κλάματος γαλής, ατελή οστεογένεση, οστεοεξάρθρωση κ.λπ.. Σας λέω το επιχείρημα που σας είπα και πριν. Αυτό που μετράει, είναι το τι έχει ο άρρωστος κλινικά. Και ο άρρωστος κλινικά έχει τετραπληγία ή παραπληγία. Δεν μπορούμε να πούμε, η αιτία της παραπληγίας είναι η τάδε και μπορεί να πάρει το επίδομα και όχι η δείνα και δεν μπορεί να το πάρει. Είναι τετραπληγικός, πώς θα γίνει; Γιατί να μην το πάρει το επίδομα; Απαράδεκτο και αυτό. 
        Σας είπα και πριν, έχουμε έναν ο οποίος έχει κρανιοεγκεφαλική κάκωση και έχει τετραπληγία ή έχει βαριά εγκεφαλική βλάβη και δεν θα πάρει το επίδομα; Θα το πάρουν μόνο οι τρεις κατηγορίες; Το αίτιο δηλαδή μας ενδιαφέρει ή το αποτέλεσμα του αιτίου, για να βοηθήσουμε κάποιους συνανθρώπους μας και να τους συμπεριλάβουμε σε μια ρύθμιση ευνοϊκή για αυτούς;
        Για να αναφερθώ και λίγο στο άρθρο 66, ο κ. Γιακουμάτος προηγουμένως τα έβαλε με την εισηγήτριά μας και έλεγε, ότι δεν θέλουμε να δώσουμε αυτά που αναλογούν στα άτομα με αναπηρία κ.λπ.. Εμείς, δεν είπαμε σαν ΠΑ.ΣΟ.Κ. ότι δεν θέλουμε να δοθούν. Αυτό που επισημάναμε ήταν ότι δεν συζητήθηκε καθόλου το θέμα με τους κοινωνικούς εταίρους. Και να σας πω και κάτι άλλο; Εδώ φαίνεται σαν να γίνεται «μνημόσυνο με ξένα κόλλυβα». Χωρίς να ρωτήσουμε καν τους κοινωνικούς εταίρους, κάνουμε παροχές. Εκεί ήταν η ένστασή μας. Δεν είναι η ένστασή μας να μην δοθούν στα άτομα με αναπηρία. 
        Εξάλλου, όπως πολύ καλά γνωρίζετε, για τα άτομα με αναπηρία, πολιτική υπήρξε μόνο από το ΠΑ.ΣΟ.Κ. και υπήρξε μόνο από το 1981 και μετά. Πριν, αυτά τα άτομα ήταν στο περιθώριο και αυτό δεν μπορεί να το αμφισβητήσει κανείς. Αν ένα κόμμα ασχολήθηκε σοβαρά με τα άτομα με αναπηρία, ήταν το ΠΑ.ΣΟ.Κ. διαχρονικά, από το 1981 και μετά. Δεν θα μπορούσαμε, λοιπόν, ποτέ να μην θελήσουμε εμείς να δοθεί κάτι σ’ αυτά τα άτομα. Απλά επισημαίνουμε ότι δεν κάνατε αυτά που θα έπρεπε να κάνετε. Και σας είπα ότι είναι πολύ εύκολο τελικά να γίνεται μνημόσυνο με ξένα κόλλυβα. 
        Θέλω, πάλι, να αναφερθώ –έχω καταθέσει επανειλημμένα τροπολογίες- για τους λιγότερους από πενήντα απολυμένους της «ΚΟΙΣΕΛΙΚ» και της «ΜΑΡΜΑΤΑΛ» στην Εύβοια, όπου μέχρι το 2004 έπαιρναν αυτό το επίδομα και έχουν φθάσει σχεδόν όλοι στο όριο της συνταξιοδότησης. Αυτό το επίδομα από το 2004 έχει σταματήσει. Είχα δεχθεί επανειλημμένες υποσχέσεις και από τον προηγούμενο Υπουργό Εργασίας ότι θα ρυθμιστεί, γιατί είναι πολύ λίγοι και υποθέτω ότι στα δύο χρόνια θα βγουν στη σύνταξη και αυτοί οι λίγοι απολυμένοι που έχουν μείνει και που είναι κάτω από τα όρια της φτώχειας, αλλά κάθε φορά απορρίπτετε την τροπολογία. Έχω καταθέσει επίσης και τροπολογία για τις πτηνοτροφικές επιχειρήσεις, γιατί άλλα υποσχεθήκατε και άλλα κάνετε. Αυτοί οι άνθρωποι έχουν φθάσει σε απόγνωση, γιατί δεν μπορούν να πάρουν ούτε φορολογικές ενημερότητες, έτσι όπως έχει γίνει η ρύθμιση. Με την τροπολογία μας έχουμε ζητήσει να αλλάξετε ξανά, αυτό που είχατε πει, για να μπορέσουν να ανασάνει ο πτηνοτροφικός κλάδος. Το λέω αυτό γιατί έχουμε πολλές πτηνοτροφικές επιχειρήσεις στο νομό μου και σε περίπτωση που κλείσουν, θα έχουμε πάλι εκατοντάδες εργαζόμενους στο δρόμο. Έχουμε που έχουμε ανεργία, η ανεργία θα φθάσει στο κατακόρυφο. 
        Κλείνοντας, θέλω να πω, ότι ενώ η Κυβέρνηση έχει αδιαφορήσει πλήρως για το ασφαλιστικό ζήτημα και έχει οδηγήσει στην ανασφάλεια και συνταξιούχους και εργαζόμενους, έρχεται για άλλη μία φορά να κάνει κατά κύριο λόγο αποσπασματικές και ρουσφετολογικές ρυθμίσεις.
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε την κυρία συνάδελφο.
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν στους χώρους του Μεγάρου της Βουλής των Ελλήνων είκοσι οκτώ μαθητές και μαθήτριες και δύο συνοδοί-καθηγητές από το Γυμνάσιο Κάτω Λεχωνιών του Νομού Μαγνησίας.
        Η Βουλή τους καλωσορίζει.
        (Χειροκροτήματα από όλες τις πτέρυγες της Βουλής)
        Επίσης, έχω την τιμή να σας ανακοινώσω πως οι Υπουργοί Πολιτισμού, Οικονομίας και Οικονομικών, Εξωτερικών, Ανάπτυξης, Περιβάλλοντος Χωροταξίας και Δημοσίων Έργων, Εθνικής Παιδείας και Θρησκευμάτων, Δικαιοσύνης και Επικρατείας κατέθεσαν σχέδιο νόμου: «Κύρωση της Σύμβασης για την προστασία της άυλης πολιτιστικής κληρονομιάς». 
        Παραπέμπεται στην αρμόδια Διαρκή Επιτροπή.
        Ο κ. Ιωάννης Κουτσούκος έχει το λόγο.
       ΓΙΑΝΝΗΣ ΚΟΥΤΣΟΥΚΟΣ:  Ευχαριστώ, κύριε Πρόεδρε.
        Ήθελα να ξεκινήσω με το σχόλιό μου  για την απόσυρση του άρθρου 46, μετά τα ομαδικά πυρά που δέχτηκε και από τους Βουλευτές της Αντιπολίτευσης και τις πιέσεις των συναδέλφων της Συμπολίτευσης, όσους βέβαια όρθωσαν το ανάστημά τους ακούγοντας τις φωνές διαμαρτυρίας στα χωριά της εκλογικής τους περιφέρειας και να πω, πως, ενώ η Κυβέρνηση προετοίμαζε πάρα πολύ καιρό αυτή τη ρύθμιση –και το γνωρίζω, γιατί είχα πάρει απαντήσεις σε σχετικές μου ερωτήσεις- ο τρόπος που ενήργησε στη συγκεκριμένη περίπτωση, δείχνει ακριβώς ότι δεν έχει σχέδιο, δεν έχει στρατηγική και δεν έχει και στόχους σε σχέση με το κοινωνικοασφαλιστικό σύστημα.
        Δηλαδή, η Κυβέρνηση, σκέφτηκε ότι μ’ αυτόν τον τρόπο θα βελτίωνε τα οικονομικά του Τ.Ε.Β.Ε., αλλά αγνόησε ουσιαστικά την πολυλειτουργικότητα και την πολυαπασχόληση που υπάρχει στα χωριά μας και ιδιαίτερα στις αγροτικές περιοχές και  στην ύπαιθρο. Και είναι χαρακτηριστικό για το γεγονός ότι η Κυβέρνηση δεν έχει στόχο, σχέδιο και στρατηγική σε σχέση με το ασφαλιστικό σύστημα ότι η πολιτική της, οι δηλώσεις της, το μπρος-πίσω, το ράβε-ξύλωνε, έχει δημιουργήσει μία τεράστια σύγχυση στο σύνολο των ασφαλισμένων, ένα κλίμα φοβίας και φυγής. 
        Μπορεί ο Υπουργός προχθές να πήρε το λόγο και να διόρθωσε τις δηλώσεις του περί του τρόπου προσδιορισμού της σύνταξης, αλλά είναι αλήθεια ότι ένας ολόκληρος κόσμος που έχει τεκμηριώσει δικαίωμα συνταξιοδότησης –και θέλω να ξέρετε, αγαπητοί συνάδελφοι και κύριε Υπουργέ, ότι είναι πάρα πολύ μεγάλος ο αριθμός όσων σήμερα έχουν τεκμηριώσει δικαίωμα σύνταξης- τρέχουν να προλάβουν, διότι αυτά, που είπατε σε τηλεοπτική εκπομπή και μετέπειτα σε δηλώσεις και τα οποία στη συνέχεια ανασκευάσατε, οδηγούν σε μείωση της σύνταξης. Τη σύγχυση επιτείνουν και οι δηλώσεις άλλων στελεχών της λεγόμενης φιλελεύθερης παράταξης, όπως είναι ο Επίτιμος Πρόεδρος της Νέας Δημοκρατίας, του οποίου, βεβαίως, ευχόμεθα ο βίος να φτάσει στα εκατόν πενήντα, αλλά να έχετε υπόψη σας ότι το όριο που έχουμε στη χώρα μας στα εξήντα πέντε είναι αρκετά υψηλό, είναι στον μέσο όρο της Ευρώπης, είναι ένα όριο που τουλάχιστον επιτρέπει στους συνταξιούχους να απολαύσουν κάποιους από τους κόπους τους, όταν έρθει εκείνη η ώρα. Δεν μπορεί δηλαδή όλη  την αναλγησία της νεοφιλελεύθερης αντίληψης να την εκφράζουμε με τέτοιου είδους δηλώσεις, δημιουργώντας προβλήματα στο ασφαλιστικό σύστημα και προβλήματα στον κόσμο. 
        Από εκεί και πέρα, είναι βέβαιο ότι με τα άρθρα που συζητούμε και ιδιαίτερα με ορισμένα από αυτά εμφανίζεται ο χαρακτήρας της ταξικής και μονομερούς πολιτικής της Κυβέρνησης. Το άρθρο 59, για το οποίο έγιναν πάρα πολλές δηλώσεις και διευκρινίστηκε από την Κυβερνητική πλευρά ότι ισχύει μόνο για τα εμβόλια, εντούτοις εξακολουθεί να είναι ένα άρθρο που δείχνει πως η Κυβέρνηση στην αδυναμία της να ελέγξει τα οικονομικά της υγείας, να ελέγξει τα ελλείμματα των κλάδων υγείας στα ταμεία καταφεύγει σε τέτοιου είδους μέτρα. Διότι θα μπορούσε η Κυβέρνηση και τους ελεγκτικούς μηχανισμούς να ενισχύσει και παραπέρα ελέγχους να κάνει σε όλο αυτό το σύστημα των ιατρικών κέντρων, τα οποία κερδοσκοπούν σε βάρος του συστήματος κοινωνικής ασφάλισης, αντί να προσπαθεί να περιορίσει τις δαπάνες με ρυθμίσεις, που θα υποχρεώσουν αναξιοπαθούντες και ανθρώπους που έχουν ανάγκη της προληπτικής ιατρικής να καταβάλλουν από την τσέπη τους το σχετικό τίμημα.
        Από εκεί και πέρα, υπάρχουν μια σειρά από άρθρα, όπως το άρθρο 69 ή το άρθρο 62, που δείχνουν τον χαρακτήρα της πολιτικής της Κυβέρνησης στο εσωτερικό της διοίκησης: στρατιές αμειβομένων  στελεχών της Νέας Δημοκρατίας. Έρχονται σήμερα εδώ με τη ρύθμιση που φέρνετε, κύριε Υπουργέ, να καταβληθούν αμοιβές για αναδρομική συμμετοχή εκατοντάδων ανθρώπων σε επιτροπές που συγκροτήσατε είτε για να κωδικοποιήσουν την ασφαλιστική νομοθεσία είτε για να την μελετήσουν. 
        Η ρύθμιση του άρθρου 68 για το Σ.Ε.Π.Ε. είναι ένα προκλητικό ρουσφέτι σε μια κατηγορία επαγγελματιών, αυτών που παραβιάζουν κατά σύστημα την εργατική νομοθεσία. Και το Υπουργείο σας έχει την ευθύνη για την τήρηση της εργατικής νομοθεσίας, κύριε Υπουργέ. Είναι γνωστό ότι η χώρα μας έχει ένα πλαίσιο ασφαλές για τους εργαζομένους, αλλά  ότι η νομοθεσία δεν τηρείται. Υπάρχει «μαύρη» εργασία, ανασφάλιστη εργασία, καταστρατήγηση των ωραρίων εργασίας.
        Είναι σωστή η ρύθμιση να υποβάλλονται αυθημερόν οι αλλαγές, διότι έτσι μόνο μπορεί ο ελεγκτής του Σ.Ε.Π.Ε. να διαπιστώσει αν καταστρατηγείται η εργατική νομοθεσία, όπως αυτή η εξαίρεση για τους ξενοδόχους. Γιατί γίνεται, όταν γνωρίζετε ότι σε αυτόν τον χώρο με αφορμή τις ημερήσιες ή διήμερες εκδηλώσεις γίνεται πλήρης καταστρατήγηση όλων των δικαιωμάτων των εργαζομένων και υπάρχει αιμορραγία και εισφοροδιαφυγή σε ό,τι αφορά τα ασφαλιστικά ταμεία; 
        Θα ήθελα, κύριε Υπουργέ, να κάνω και ένα άλλο σχόλιο σε ό,τι αφορά το Σ.Ε.Π.Ε.. Έχει ειπωθεί πάρα πολλές φορές εδώ σ’ αυτήν την Αίθουσα ότι η δομή και η οργάνωση του Σ.Ε.Π.Ε. πρέπει να αντιστοιχεί με τη δομή και την οργάνωση των πρωτοδικείων της χώρας, γιατί μια σειρά ζητήματα που επιλαμβάνεται το Σ.Ε.Π.Ε. συνδέονται με την άσκηση των ενδίκων μέσων. Και παίρνω αφορμή, μιας και φέρνετε ρύθμιση που αφορά το Σ.Ε.Π.Ε. στο συγκεκριμένο άρθρο, να αναφερθώ στις επανειλημμένες υποσχέσεις που έχετε δώσει και υπάρχουν οι δηλώσεις και των τοπικών Βουλευτών για τη λειτουργία της Επιθεώρησης Εργασίας στην Αμαλιάδα, που είναι έδρα πρωτοδικείου. Φέρατε ορισμένες ρυθμίσεις και κάνατε γραφεία του Σ.Ε.Π.Ε. σε έδρες πρωτοδικείων, όπως η Πτολεμαΐδα και αλλού, εξαιρώντας μια σειρά πόλεις.
        Επίσης, ήθελα να σημειώσω ότι στο άρθρο 60, όπου αναφέρεσθε στο επίδομα της απόλυτης αναπηρίας, δεν προχωρήσατε σε αυτό που έχει επισημανθεί ως κενό στο επίδομα της απόλυτης αναπηρίας σε συνταξιούχους γήρατος, δηλαδή σε ανθρώπους, οι οποίοι έχουν πάρει κανονικά τις συντάξεις τους, πέφτουν σε αυτήν την κατάσταση και μόνο εάν είναι παραπληγικοί έχουν αυτό το δικαίωμα. 
        Επίσης, θα ήθελα να σημειώσω, κύριε Πρόεδρε, το χαρακτήρα της κυβερνητικής πολιτικής που, όπως είπα και στην ομιλία μου επί της αρχής, οδηγεί σε χρεοκοπία τα ταμεία και οι ρυθμίσεις οι οποίες περιλαμβάνονται σε πάρα πολλές διατάξεις του νομοσχεδίου είναι ουσιαστικά ακάλυπτες επιταγές. 
        Θα ήθελα να αναφερθώ στη στάση του κυρίου Μιλιάκου στην Αγροτική Τράπεζα, ο οποίος αρνείται να καταβάλει τις εισφορές στο ταμείο των εργαζομένων που βρέθηκε σε αδυναμία να πληρώσει και έτσι δώσατε από το Λ.Α.Φ.Κ.Α. 13.000.000 ευρώ στο ταμείο της Αγροτικής Τράπεζας. Και το ερώτημα που τίθεται δεν είναι μόνο αν αυτό είναι ένα σκάνδαλο, δεν είναι μόνο ποια είναι η συμπεριφορά του κυρίου Μιλιάκου. Το ερώτημα που τίθεται είναι πού πάτε να χρεώσετε τα χρέη των ασφαλιστικών ταμείων του τραπεζικού συστήματος, ώστε να μπορείτε εύκολα να τα ξεφορτωθείτε. 
        Αυτό είναι το μέγα ερώτημα που τίθεται και έχει τεθεί βεβαίως και με αφορμή τη συζήτηση που έγινε για το ασφαλιστικό των τραπεζών, στο οποίο, βεβαίως, η Κυβέρνηση, όχι απλώς δεν απαντάει, αλλά ακολουθεί μια συγκεκριμένη πολιτική, που την έχουμε καταγγείλει.
        Σας ευχαριστώ.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουτσούκο.
        (ΜΕΤΑ ΤΗΝ ΚΑΤΑΜΕΤΡΗΣΗ)
        Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας επί των αιτήσεων άρσεως ασυλίας των συναδέλφων Βουλευτών. 
        Ψήφισαν συνολικά 175 Βουλευτές.
        Για τη συνάδελφο κ. Μαρία-Ελένη Αποστολάκη υπέρ της άρσεως ασυλίας, ψήφισαν 61 και κατά της άρσεως ασυλίας, ψήφισαν 107. Παρών ψήφισαν 7.
        Συνεπώς, η αίτηση της εισαγγελικής αρχής απορρίπτεται.
        Για το συνάδελφο, κ. Σταύρο Μπένο, για την πρώτη υπόθεση υπέρ της άρσεως ασυλίας ψήφισε 1 Βουλευτής και κατά της άρσεως ασυλίας, ψήφισαν 173. Παρών ψήφισε 1. 
        Συνεπώς, η αίτηση της εισαγγελικής αρχής απορρίπτεται.
        Για τη δεύτερη υπόθεση υπέρ της άρσεως ασυλίας ψήφισε 1, κατά της άρσεως ασυλίας ψήφισαν 173. Παρών ψήφισε 1 Βουλευτής. 
        Συνεπώς, η αίτηση της εισαγγελικής αρχής απορρίπτεται.
        (Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρίζονται στα Πρακτικά και έχουν ως εξής:
        «ΟΝΟΜΑΣΤΙΚΗ ΨΗΦΟΦΟΡΙΑ για άρσεις ασυλίας Βουλευτών
 «ΕΠΙΚΡΑΤΕΙΑΣΈβερτ Μιλτιάδης+Σουφλιάς Γεώργιος-Μπερνιδάκη- Άλντους Ελευθερία+Ρουσόπουλος Θεόδωρος-Βαληνάκης Ιωάννης-Καρύδη Χρυσή+Διαμαντοπούλου Άννα-Δαμανάκη Μαρία+Μάνος Στέφανος-Ανδρουλάκης Δημήτρης (Μίμης)-Ανδριανόπουλος Ανδρέας-Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος-Κακλαμάνης Νικήτας-Βουλγαράκης Γεώργιος-Αλογοσκούφης Γεώργιος-Παυλόπουλος Προκόπιος-Γιαννάκου Mαριέττα-Μπενάκη-Ψαρούδα Άννα-Κωνσταντάρας Δημήτριος-Κουντουρά Έλενα-Παπουτσής Χρήστος-Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Αρσένης Γεράσιμος+Κανέλλη Γαρυφαλλιά (Λιάνα)-Κωνσταντόπουλος Νικόλαος-Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)-Μεϊμαράκης Ευάγγελος - Βασίλειος-Παναγιωτόπουλος Παναγιώτης (Πάνος)-Παπακώστα-Σιδηροπούλου Κατερίνα+Πολύδωρας Βύρων-Βαρβιτσιώτης Μιλτιάδης+Γιακουμάτος Γεράσιμος-Λιάπης Μιχάλης - Γιώργος-Βούλτεψη Σοφία+Πετραλιά-Πάλλη Φάνη-Ζαγορίτης Ελευθέριος (Λευτέρης)-Σταθάκης Αριστοτέλης (Άρης)+Παπαθανασίου Γιάννης-Κασσίμης Θεόδωρος-Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)-Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων-Γείτονας Κωνσταντίνος+Κούρκουλα Ελένη-Πρωτόπαπας Χρήστος-Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)-Παπαϊωάννου Μιλτιάδης+Τζουμάκας Στέφανος+Παπαρήγα ΑλεξάνδραΚολοζώφ Ορέστης+Σκυλλάκος Αντώνιος+Αλαβάνος Αλέξανδρος+Κουβέλης Φώτιος-Φανούριος+Δραγασάκης Ιωάννης-ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος-Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης-Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος-Λυκουρέντζος Ανδρέας-Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος-ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος-Κατσιγιάννης Αθανάσιος+Κατσίκης Θεόδωρος-Σταύρου Απόστολος-Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος-Παπαηλίας Ηλίας-Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος-Νικολόπουλος Νικόλαος-Βασιλείου Θεόφιλος+Μπεκίρης Μιχαήλ-Φούρας Ανδρέας-Βέρρας Μιλτιάδης+Σπηλιόπουλος Κωνσταντίνος-Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος-Γιαννάκης Μιχαήλ-Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος-ΝΟΜΟΣ ΔΡΑΜΑΣΔαϊλάκης Σταύρος-Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης-Καραμάριος Αναστάσιος+Χρύσης Βασίλειος+Καΐσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος-Φωτιάδης Απόστολος-Ντόλιος Γεώργιος-ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος-Περλεπέ-Σηφουνάκη Αικατερίνη+Παπαγεωργίου Γεώργιος-Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης-Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος-ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας-Χρυσοχοΐδης Μιχαήλ+Σιδηρόπουλος Αναστάσιος-ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ-Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία-Φραγκιαδουλάκης Μάνος-Ματζαπετάκης Στυλιανός+Κεγκέρογλου Βασίλειος-ΝΟΜΟΣ ΘΕΣΠΡΩΤΙΑΣΜπέζας Αντώνιος+Α΄ ΘΕΣΣΑΛΟΝΙΚΗΣΚαραμανλής Κωνσταντίνος-Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος-Παπαθεμελής Στυλιανός- Άγγελος-Ράπτη Ελένη-Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος-Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος-Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Γερανίδης Βασίλειος-Τσιόκας Θεοχάρης+Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος-Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος-Χριστοφιλογιάννης Δημήτρης +Τσακλίδης Ιωάννης+Εμινίδης Σάββας+ΝΟΜΟΣ ΚΑΡΔΙΤΣΗΣ Σιούφας Δημήτριος-Ταλιαδούρος Σπυρίδων-Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος-ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος-Γκερέκου Αγγελική (Άντζελα)+ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος-ΝΟΜΟΣ ΚΟΖΑΝΗΣΤσιαρτσιώνης Νικόλαος-Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος-Κόρκα-Κώνστα Αθηνά-Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης-Μανούσου-Μπινοπούλου Αριάδνη-Ρήγας Παναγιώτης-ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας-ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας ΈκτοραςΧατζημιχάλης Νικόλαος- Φώτιος+Τσιόγκας Δημήτριος+ΝΟΜΟΣ ΛΑΣΙΘΙΟΥΠλακιωτάκης Ιωάννης-Καρχιμάκης Μιχαήλ-ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος -ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος-Μακρή Ζωή (Ζέττα)-Σούρλας Γεώργιος-Ζήση Ροδούλα +Γκατζής Νικόλαος-ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία-Λαμπρόπουλος Ιωάννης-Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος-Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος-Μιχαλολιάκος Βασίλειος-Καλός Γεώργιος -Μελάς Παναγιώτης-Σημίτης Κωνσταντίνος-Παντελάκη Ελπίδα-Β΄ ΠΕΙΡΑΙΩΣΝεράντζης Αναστάσιος-Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος -Λιντζέρης Δημήτριος+Διαμαντίδης Ιωάννης+Νικολαΐδου Βαρβάρα (Βέρα)-ΝΟΜΟΣ ΠΕΛΛΗΣΚαρασμάνης Γεώργιος-Τζαμτζής Ιορδάνης (Δάνης) +Φουντουκίδιου-Θεοδωρίδου Παρθένα-Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος-Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ-ΝΟΜΟΣ ΡΟΔΟΠΗΣΣτυλιανίδης Ευριπίδης-Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος-Λεονταρίδης Θεόφιλος+Κόλλια - Τσαρουχά Μαρία-Τσιπλάκης Κωνσταντίνος+Καριπίδης Αναστάσιος+Μουσιώνης Αριστείδης-Μπόλαρης Μάρκος-ΝΟΜΟΣ ΤΡΙΚΑΛΩΝΛέγκας Νικόλαος-Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία-ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος-Καλλιώρας Ηλίας+Σταυρογιάννης Νικόλαος-Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος-Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα»)-        
        ΣΥΝΟΛΟ ΨΗΦΙΣΑΝΤΩΝ		175
        Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ»
       ΠΡΟΕΔΡΕΥΩΝ (Σωτήρης Χατζηγάκης): Επανερχόμαστε στη συζήτηση του νομοσχεδίου. Έχει ζητήσει το λόγο ο κύριος Υπουργός. 
        Κύριε Υπουργέ, θα μιλήσετε ή θα κάνετε παρέμβαση; 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Δύο διευκρινήσεις θα δώσω, κύριε Πρόεδρε, αν μου επιτρέπετε.
       ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα ήθελα οι συνάδελφοι του ΠΑ.ΣΟ.Κ. που αναφέρονται στο ποιος χρεώνεται το κόστος από την υπαγωγή ταμείων τραπεζών στο ΙΚΑ και στα επικουρικά ταμεία να θυμηθούν τι έκανε η Κυβέρνησή τους μια εβδομάδα προ των εκλογών του 2004, όταν ιδιωτική τράπεζα την εντάξατε με μηδέν ευρώ, ιδιωτική τράπεζα τη χρεώσατε στο Ι.Κ.Α.. 
       ΓΙΑΝΝΗΣ ΚΟΥΤΣΟΥΚΟΣ: Μα, δεν το αλλάξατε. Αν δεν συμφωνούσατε θα το είχατε αλλάξει. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Αφήστε τώρα αυτά τα «αν δεν συμφωνούσατε». 
        Με κοινή υπουργική απόφαση κρυφίως η κυβέρνησή σας χρέωσε 600.000.000 ευρώ στο Ι.Κ.Α.. Η Κυβέρνησή μας στην περίπτωση της Εμπορικής Τράπεζας διασφάλισε ότι 1.250.000.000 ευρώ πληρώνονται από μία τράπεζα στο ασφαλιστικό σύστημα και έτσι συνεχίζουμε, στη βάση του νόμου τον οποίο είχατε ψηφίσει εσείς, να πράττουμε και θα πράξουμε με τις υπόλοιπες τράπεζες. Άρα, λοιπόν, μαθήματα στη Νέα Δημοκρατία για το τι θα χάσει το σύστημα κοινωνικής ασφάλισης από εσάς, που κρυφίως μια εβδομάδα προ των εκλογών χρεώσατε ιδιωτική τράπεζα στο Ι.Κ.Α., δεν δεχόμαστε.
       ΜΑΡΙΑ ΔΑΜΑΝΑΚΗ: Θα πάρετε απάντηση. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Δαμανάκη, μην προκαλείτε στο  θέμα αυτό. 
       ΜΑΡΙΑ ΔΑΜΑΝΑΚΗ: Θα πάρετε απάντηση.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα πάρουμε απάντηση, αλλά να ξέρετε τι λέτε. Να γνωρίζετε τι λέτε, γιατί λέτε ανακρίβειες και ανεύθυνα πράγματα μέσα στην Αίθουσα.
       ΜΑΡΙΑ ΔΑΜΑΝΑΚΗ: Ανακρίβειες δεν λέμε, μην προκαλείτε. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κάποιοι άλλοι προκαλούν. Από κει και πέρα, να σας πω ότι η Αγροτική Τράπεζα …
       ΠΡΟΕΔΡΕΥΩΝ (Σωτήρης Χατζηγάκης): Κυρία Δαμανάκη, σας παρακαλώ.
       ΜΑΡΙΑ ΔΑΜΑΝΑΚΗ: Ανακρίβειες είπε ο συνάδελφος.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): …πληρώνει τις εισφορές της. Η Αγροτική Τράπεζα πληρώνει τις εισφορές της και συνεχίζει να τις πληρώνει. Αν το ταμείο αυτό, όπως και άλλα, έχει προβλήματα είναι εξαιτίας μιας ανεύθυνης πολιτικής, η οποία ησκήθη στην πλάτη των ταμείων όταν χρέωναν τα ταμιευτήρια για κοινωνικές πολιτικές. 
        Μπορώ να σας διασφαλίσω, λοιπόν, ότι και για το Νοέμβριο και για το Δεκέμβριο και για τους υπόλοιπους μήνες, η κάθε τράπεζα πληρώνει τις εισφορές της. Άρα, το πρόβλημα του ταμείου των υπαλλήλων της Αγροτικής Τράπεζας δεν οφειλόταν και δεν οφείλεται στο ότι δεν πληρώνει η τράπεζα. Αυτά τα λέω για την αποκατάσταση της αλήθειας.
        Σε ό,τι αφορά ένα άλλο ζήτημα και επειδή συνεχίζουν κάποιοι να παίζουν εδώ το παιχνίδι της τρομολαγνείας στην πλάτη των Ελλήνων εργαζομένων, θέλω να πω το εξής: Έδωσα χθες διευκρινίσεις. Η Κυβέρνηση, ευτυχώς γι’ αυτήν και δυστυχώς για σας, κρίνεται στη βάση αυτών που εκείνη πράττει, εκείνη λέει και δεσμεύεται και όχι στη βάση όσων επιχειρείτε κάποιοι να της καταλογίσετε. Επειδή, λοιπόν, κρίνετε απ’ αυτά, γι’ αυτό δεν θα κερδίσετε τις εκλογές, γι’ αυτό θα ξαναχάσετε.
        Έρχομαι σε ένα τελευταίο ζήτημα, το οποίο έθιξε η κ. Περλεπέ-Σηφουνάκη αλλά και άλλοι συνάδελφοι, το οποίο είναι ιδιαίτερα ευαίσθητο και οφείλουμε να το αντιμετωπίσουμε με την ευαισθησία που του αρμόζει. Έγινε μια κριτική από πολλούς συναδέλφους, την οποία καταλαβαίνω, γιατί ερχόμαστε να προτείνουμε ότι χρειάζεται τεχνητό μέλος σ’ αυτό το επίδομα των δέκα ημερομισθίων ανειδίκευτου εργάτη. Αυτός που δεν επιδέχεται τεχνητό μέλος είναι αυτός που χρειάζεται αυτό το επίδομα, κατά την πρόταση που κάνουμε. 
        Η ρύθμιση που προτείνουμε είναι ευνοϊκότερη απ’ αυτή που ίσχυε από το 2001 μέχρι σήμερα, με το ν. 3232. Με την προηγούμενη μέχρι τώρα ρύθμιση, έπρεπε κανείς να είναι ανάπηρος κατά 80%. Εμείς  προτείνουμε αυτή η αναπηρία να  πάει στο 67%. Ο ανάπηρος έπρεπε να έχει ακρωτηριασμό των δυο άκρων πάνω από το γόνατο, ενώ με αυτό που προτείνουμε θέλουμε να υπάρχει ακρωτηριασμός του ενός μόνο μέλους. 
        Είναι ένα επίδομα γι’ αυτούς που έχουν πλήρη ακινησία. Αυτοί που δεν επιδέχονται αυτό το τεχνητό μέλος, έχουν πλήρη ακινησία και παίρνουν αυτό το επίδομα. Αυτοί που επιδέχονται τεχνητό μέλος, άρα δεν έχουν πλήρη ακινησία, δεν μπορούν να τύχουν αυτού του ευεργετήματος. Αυτή η πρόταση έγινε σε πλήρη συνεννόηση με την Πανελλήνια Ομοσπονδία των Ατόμων με Ειδικές Ανάγκες.
        Σας ευχαριστώ.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
        Ο κ. Ιωάννης Μπούγας έχει το λόγο.
       ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
        Θα είμαι σύντομος και δεν θα χρειαστεί να εξαντλήσω το χρόνο μου.
        Κύριε Πρόεδρε, βρισκόμαστε στο τέλος μιας εξαντλητικής συζήτησης ενός σημαντικού νομοθετήματος. Είναι χρήσιμο να σκεφθεί κανείς και να θυμηθεί πώς ξεκίνησε, από την πλευρά της Αξιωματικής Αντιπολίτευσης ιδίως, η συζήτηση για το παρόν νομοθέτημα. Επικρίσεις σφοδρές, χαρακτηρισμοί βαρύτατοι, ύβρεις για το σύνολο σχεδόν των διατάξεων του νομοσχεδίου, το οποίο σε λίγο θα ψηφίσει η Εθνική μας Αντιπροσωπεία.
        Πώς καταλήγουμε σήμερα; Από την πλευρά της Αξιωματικής Αντιπολίτευσης καταλήγουμε σε μία γενικόλογη και αόριστη κριτική κάποιων διατάξεων και σε μια κριτική σε βάρος του συνόλου του ασφαλιστικού συστήματος, για το οποίο υπενθυμίζω ότι τα υπάρχοντα προβλήματα οφείλονται, εν πολλοίς, στα σφάλματα των κυβερνήσεων του ΠΑ.ΣΟ.Κ.. 
        Τα όποια επιχειρήματα είχαν αναπτύξει οι συνάδελφοι Βουλευτές της Αξιωματικής Αντιπολίτευσης κατά την αρχή της συζήτησης, τόσο στην επιτροπή όσο και στην Ολομέλεια της Βουλής, εξασθένησαν για δυο κυρίως λόγους: Ο πρώτος και βασικός είναι οι σημαντικές βελτιώσεις, τις οποίες έφερε ο Υπουργός ακούγοντας τις απόψεις των Βουλευτών όλων των κομμάτων. 
        Ο δεύτερος, επίσης βασικός, λόγος είναι οι επικρίσεις τις οποίες εδέχθησαν οι συνάδελφοι Βουλευτές της Αξιωματικής Αντιπολίτευσης απ’ όλες σχεδόν τις τάξεις των ασφαλισμένων και των συνταξιούχων που ωφελούνται από τις διατάξεις του σχεδίου νόμου που συζητάμε σήμερα. Διότι επισημαίνω, κύριε Πρόεδρε –το είχα τονίσει μιλώντας και στην Επιτροπή- ότι το σύνολο των διατάξεων του συζητούμενου σχεδίου νόμου είναι ευεργετικό για τους ασφαλισμένους, είναι ευεργετικό για τους συνταξιούχους, όπως επίσης είναι καλό και για τα ασφαλιστικά ταμεία.
        Το ΠΑ.ΣΟ.Κ. κατηγόρησε την πολιτική ηγεσία του Υπουργείου ότι φέρνει ένα καθ’ όλα περιπτωσιολογικό νομοθέτημα. Την ίδια ώρα που διατύπωναν αυτές τις κατηγορίες σε βάρος της Κυβέρνησης οι ίδιοι Βουλευτές του ΠΑ.ΣΟ.Κ. κατέθεταν τροπολογίες με τις οποίες επιζητούν την περιπτωσιολογική αντιμετώπιση επί μέρους ζητημάτων. Αυτό, λοιπόν, καταδεικνύει μια αντίφαση, αλλά η αντίφαση αυτή είναι επιχείρημα υπέρ της νομοθετικής πρωτοβουλίας της Κυβέρνησης, διότι από την πρώτη στιγμή ισχυριστήκαμε, τονίσαμε και αποδείξαμε και στην Αίθουσα αυτή αλλά και στην επιτροπή ότι δεν πρόκειται για ένα νομοθέτημα, το οποίο έρχεται να επιλύσει το σύνολο των προβλημάτων που αντιμετωπίζει το ασφαλιστικό μας σύστημα. Είναι ένα νομοθέτημα, το οποίο έρχεται να αντιμετωπίσει αδικίες, εκκρεμότητες δεκαετιών. Και αυτόν το ρόλο νομίζω ότι τον επιτελεί και τον επιτελεί κατά τον καλύτερο δυνατό τρόπο. Και επαναλαμβάνω ότι ενισχύεται η άποψή μου αυτή από το γεγονός ότι πολλοί συνάδελφοι της Αξιωματικής Αντιπολίτευσης έσπευσαν με τροπολογίες να αντιμετωπίσουν περιπτώσεις, οι οποίες –επειδή διάβασα τις περισσότερες τροπολογίες- πρέπει να αντιμετωπιστούν στα πλαίσια ενός άλλου νομοθετήματος.
        Έγινε πολύς λόγος, κύριε Πρόεδρε, για τη διάταξη του άρθρου 59, παράγραφος 4. Το γεγονός ότι το ΠΑΣΟΚ εξακολουθεί να κάνει κριτική εναντίον αυτής της διατάξεως, παρά τις βελτιώσεις τις οποίες επέφερε ο Υπουργός, δείχνει ή αδυναμία να προσαρμοστεί προς τα νέα δεδομένα ή ότι η κριτική του γίνεται από κεκτημένη ταχύτητα. Διότι μετά τις διευκρινίσεις, τις οποίες έδωσε ο Υπουργός –και αναφέρομαι και στην ομιλία του στην Εθνική Αντιπροσωπεία, στην οποία υπογράμμισε ότι στόχος της Κυβέρνησης είναι να διευρύνει τις δωρεάν εξετάσεις προληπτικής ιατρικής σε όλους τους Έλληνες- με βάση τις οποίες, με τη διάταξη του άρθρου 59, παράγραφος 4, ζητείται απλώς μια νομοθετική εξουσιοδότηση για τη συμμετοχή σε εμβόλια υψηλού κόστους –και αναφέρεται η σχετική παράγραφος- δεν υπάρχει κανένα απολύτως επιχείρημα, το οποίο να στηρίζει τη θέση του ΠΑ.ΣΟ.Κ. και την πολεμική, η οποία εξακολουθεί να γίνεται σε βάρος αυτής της διάταξης.
        Από τα θέματα τα οποία είχα την ευκαιρία να επισημάνω στην Επιτροπή είναι και τα ζητήματα που διευκρινίζονται και ρυθμίζονται από το άρθρο 46. Σήμερα ο κύριος Υπουργός απέσυρε τη διάταξη. Και όχι μόνο απέσυρε τη διάταξη όπως ήταν στο νομοσχέδιο, αλλά την βελτίωσε προσθέτοντας και τις νησιωτικές περιοχές. Κύριε Υπουργέ, κυρίες και κύριοι συνάδελφοι, η άποψή μου είναι ότι το να θέτουμε σ’ ένα τέτοιο νομοθέτημα είτε πληθυσμιακά είτε εισοδηματικά κριτήρια, τα οποία θα καλύπτουν το σύνολο της ελληνικής επικράτειας, δεν μας αποτρέπει από τον κίνδυνο της αυθαιρεσίας. Γι’ αυτό το λόγο είχα προτείνει -και θα παρακαλούσα να επανεξετάσετε ίσως στο μέλλον, κύριε Υπουργέ- το εξής: Να υπάγονται στην ασφάλιση του Ο.Γ.Α. όσοι ασκούν επαγγελματική δραστηριότητα όχι στο σύνολο της ελληνικής επικράτειας, αλλά στις περιοχές εκείνες που ορίζονται, με βάση την οδηγία 85/148/Ε.Ο.Κ., ως ορεινές και μειονεκτικές. Διότι ο σκοπός της διάταξης αυτής είναι να διατηρηθεί ο πληθυσμός στις άγονες και ορεινές περιοχές και η ενίσχυση των αγροτικών περιοχών. Αυτός, λοιπόν, ο σκοπός εξυπηρετείται όχι εάν κάνουμε μια γενική ρύθμιση, η οποία θα καλύπτει το σύνολο της ελληνικής επικράτειας και επαναλαμβάνω θα ενέχει αυθαιρεσίες, είτε θέσουμε πληθυσμιακά είτε εισοδηματικά κριτήρια, αλλά μόνο εάν πούμε ότι θα υπόκεινται στη ρύθμιση του Ο.Γ.Α. μόνο όσοι ασκούν επαγγελματική δραστηριότητα στις περιοχές εκείνες οι οποίες χαρακτηρίζονται ως ορεινές και μειονεκτικές.  
        Τελειώνοντας, κύριε Πρόεδρε, θα ήθελα να αναφερθώ σε δύο τροπολογίες, τις οποίες έχω καταθέσει. Η μία τροπολογία αφορά μια αδικία, η οποία γίνεται από το Ι.Κ.Α. και αφορά σε τέκνα, τα οποία έχουν χάσει τον γονέα τους. Γίνεται μια δυσμενής και αυθαίρετη διάκριση. Τα τέκνα αυτά λαμβάνουν σύνταξη με κριτήριο το πότε συμπληρώνουν το 18ο έτος της ηλικίας τους. 
        Εάν το 18ο έτος της ηλικίας τους το συμπληρώσουν πριν την αποφοίτησή τους από το λύκειο και στη συνέχεια εισαχθούν σε ανώτατη σχολή, τότε παίρνουν την προσαύξηση ή τη σύνταξη του αποθανόντος γονέα τους από την ημερομηνία υποβολής της αίτησης, χωρίς να δικαιούνται αναδρομικά για το χρόνο από τότε που συμπλήρωσαν το 18ο έτος της ηλικίας τους. Αντίθετα, αν η συμπλήρωση του 18ου έτους της ηλικίας γίνει μετά την αποφοίτησή τους, τότε η λήψη των αναδρομικών της σύνταξης ή της προσαύξησης χορηγείται από το χρόνο συμπλήρωσης του 18ου έτους της ηλικίας. 
        Νομίζω ότι είναι μία περίπτωση, η οποία αφορά αρκετές οικογένειες και θα πρέπει να αντιμετωπιστεί από το Υπουργείο. 
        Η δεύτερη περίπτωση, που αφορά την τροπολογία με γενικό αριθμό 807 και ειδικό 52, έχει να κάνει με μία κατάσταση την οποία έχει αντιμετωπίσει το Υπουργείο και με τη διάταξη του άρθρου 29 την αντιμετωπίζει και στο παρόν νομοθέτημα. Κάποιες συνταξιοδοτικές υποθέσεις επανακρίνονται διοικητικά με αποτέλεσμα να περικόπτεται η σύνταξη αυτών υπέρ των οποίων είχε χορηγηθεί και οι συνταξιούχοι αυτοί, οι οποίοι είχαν υποβάλει αληθή στοιχεία, να αντιμετωπίζονται δυσμενώς λόγω της διοικητικής αυτής επανεξέτασης. 
        Ζητώ, λοιπόν, κύριε Υπουργέ, σε περίπτωση που με βάση αληθή, πραγματικά στοιχεία του συνταξιούχου έχει απονεμηθεί σύνταξη, αυτή η σύνταξη να μην περικόπτεται –να μην υπάρχει δηλαδή διακοπή της- και να μην αναζητούνται αυτά τα οποία έχουν καταβληθεί σε περίπτωση που διοικητική επανάκριση της υπόθεσης οδηγεί στο συμπέρασμα ότι έγινε τότε εσφαλμένη ερμηνεία της διάταξης. Όμοια διάταξη υπάρχει στο παρόν νομοσχέδιο και είναι της παραγράφου 3 του άρθρου 29. 
        Πνεύμα, λοιπόν, εξισωτικής, θα έλεγα, δικαιοσύνης επιβάλλει να δεχθείτε την εν λόγω τροπολογία, η οποία, σημειωτέον, δεν επιβαρύνει οικονομικά το δημόσιο και να ρυθμίσετε όμοια περίπτωση κατά τον ίδιο τρόπο που ρυθμίζετε τις περιπτώσεις του άρθρου 29 παράγραφος 3.
        Ευχαριστώ πολύ, κύριε Πρόεδρε.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μπούγα. Μόνο που παρ’ όλες τις δηλώσεις σας, μιλήσατε παραπάνω από το χρόνο που είχατε, γι’ αυτό κανείς δεν πρέπει να κάνει δηλώσεις εκ των προτέρων, αν δεν είναι σίγουρος ότι θα τις τηρήσει. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, το λόγο.
       ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να δώσω μία πολύ σύντομη απάντηση στο συνάδελφο κ. Μπούγα στο πρώτο σκέλος της παρέμβασής του, διότι ήλθε να προτείνει κάτι το οποίο είναι πέρα για πέρα ορθολογικό. 
        Είχα πει πολλές φορές και λέω, με αφορμή αυτό το σχέδιο νόμου, ότι υπάρχουν πράγματι δεκάδες, εκατοντάδες εκκρεμοτήτων στο χώρο του ασφαλιστικού συστήματος και ασφαλιστικού δικαίου και επιχειρήσαμε με αυτό το σχέδιο νόμου να αντιμετωπίσουμε πάρα πολλές από τις εκκρεμότητες. 
        Στη συζήτηση του σχεδίου νόμου –και αυτό, αν θέλετε, αποδεικνύει τη διάθεση της Κυβέρνησης στα θέματα αυτά να είναι πολύ ανοικτή και να συζητάει- φάνηκε ότι υπάρχει κάτι το οποίο είναι πέρα για πέρα μη ορθολογικό. Δηλαδή, ένα παιδί το οποίο παίρνει τη σύνταξη του Ι.Κ.Α. λόγω θανάτου των γονέων του μέχρι τα δεκαοκτώ του, αν στη διάρκεια του ιδίου έτους περάσει σε μία τριτοβάθμια σχολή και έχει φτάσει στα δεκαοκτώ πριν την είσοδό του, για τους όποιους μήνες μεσολαβούν από τη συμπλήρωση του 18ου έτους μέχρι την είσοδο στο τριτοβάθμιο ίδρυμα, πράγματι χάνει τη σύνταξή του.
        Εγώ δεσμεύομαι στην Εθνική Αντιπροσωπεία ότι θα θέσω ερώτημα στο Νομικό Συμβούλιο του Κράτους –εάν το πνεύμα του νόμου είναι αυτό που εγώ εικάζω ότι είναι και μας επέτρεπε να μη διακοπεί η σύνταξη- και αν το Νομικό Συμβούλιο του Κράτους αποφανθεί αρνητικώς, δεσμεύομαι ότι για την αντιμετώπιση αυτής της περιπτώσεως θα φέρω σχετική νομοθετική ρύθμιση.
        Ευχαριστώ.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
        Η κ. Δαμανάκη έχει το λόγο.
       ΜΑΡΙΑ ΔΑΜΑΝΑΚΗ: Κύριε Πρόεδρε, οι παρεμβάσεις του κυρίου Υπουργού συνεχίζουν να είναι προκλητικές.
        Κύριε Υπουργέ, δεν αντιλαμβάνομαι για ποιο λόγο κάθε φορά που τοποθετείστε προκαλείτε, σ’ αυτή την Αίθουσα. 
        Έχετε ένα νομοθέτημα, η Αντιπολίτευση κάνει κριτική και αντί να υπερασπίζεστε το νομοθέτημά σας, συνεχώς ακούμε, όποτε παίρνετε το λόγο, να μιλάτε για το κακό παρελθόν του ΠΑ.ΣΟ.Κ..
        Να τελειώνουμε, λοιπόν, εδώ και ομιλώ εκ μέρους του ΠΑ.ΣΟ.Κ. Το ΠΑ.ΣΟ.Κ κρίθηκε στις εκλογές.  
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Το χρέος δεν πληρώθηκε, όμως. 
       ΜΑΡΙΑ ΔΑΜΑΝΑΚΗ: Συνεχίζετε από ό,τι βλέπω.
        Έκανε λάθη; Αυτό το έκριναν οι πολίτες και το χρέος πληρώθηκε, κύριε Υπουργέ, γι’ αυτό το ΠΑ.ΣΟ.Κ βρίσκεται στην Αντιπολίτευση. Τα δικά σας χρέη και τα χρέη των «κουμπάρων» σας να δούμε ποιος θα πληρώσει και πότε θα πληρωθούν. Το λέω, εφόσον συνεχίζετε να προκαλείτε. 
        Το ΠΑ.ΣΟ.Κ, λοιπόν, μπορεί να έχει κάνει λάθη. Εάν νομίζετε ότι κάθε φορά θα σηκώνετε σαν σημαία αυτό που θεωρείτε εσείς λάθος στο ΠΑ.ΣΟ.Κ για να κάνετε πολύ χειρότερα, είστε γελασμένος. Αυτό πρέπει να τελειώσει εδώ. 
        Βλέπουμε συνέχεια, στο όνομα της  υπαγωγής του Ταμείου της Ιονικής Τράπεζας το οποίο χρησιμοποιείτε ως άλλοθι, να κάνετε τα χειρότερα. Σας λέω, λοιπόν, ευθέως ότι δεν μπορεί να είναι οδηγός το Ταμείο της Ιονικής Τράπεζας. Δεν μπορεί να κάνετε τα ίδια και χειρότερα στην Εμπορική ή στις άλλες τράπεζες   -διότι κάνετε χειρότερα- και να νομίζετε ότι όλα λύνονται, επειδή θα λέτε εδώ ότι  «και το ΠΑ.ΣΟ.Κ έκανε αυτό». 
        Εμείς, λοιπόν, σας λέμε –και αυτή είναι η υπεύθυνη θέση του ΠΑ.ΣΟ.Κ- ότι δεν μπορούν τα ταμεία να υπαχθούν με αυτούς τους δυσβάσταχτους όρους στο Ι.Κ.Α.. Και επ’ αυτού πρέπει να έχουμε μία καθαρή θέση από την  μεριά σας. 
        Επαναλαμβάνω ότι πρέπει να σταματήσει η «καραμέλα» με τα χρέη του ΠΑ.ΣΟ.Κ., τα οποία πρέπει να πληρωθούν. Τα χρέη πληρώνονται στις εκλογές. Εάν ξέρετε κάποιον άλλο τρόπο, με βάση τον οποίο πληρώνονται χρέη, όσον αφορά τους πολιτικούς και τις πολιτικές τους,  να μας τον πείτε.
        (Στο σημείο αυτό την Προεδρική Έδρα  καταλαμβάνει ο Γ’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)  
        Ερχόμαστε τώρα στα θέματα του νομοσχεδίου. Υπάρχει μία διάταξη            –αναφέρομαι στο άρθρο 59- που αφορά τις προληπτικές εξετάσεις. Προβλέπεται ότι οι ασφαλισμένοι με βάση την απόφαση του Υπουργού, η οποία μπορεί να αφορά οτιδήποτε, κύριοι συνάδελφοι, θα καταβάλουν ένα μέρος του κόστους των προληπτικών εξετάσεων. Αυτά που ακούω εδώ για εμβόλια υψηλού κόστους είναι ερμηνευτικές δηλώσεις, οι οποίες δεν περιλαμβάνονται στο νόμο. Αύριο οποιοσδήποτε Υπουργός μπορεί να έρθει και να πει «εγώ θεωρώ ότι προληπτική εξέταση είναι και η μαστογραφία ή το τεστ ΠΑΠ ή οτιδήποτε άλλο που κάνουν οι γυναίκες». Με βάση το νόμο, έχει το δικαίωμα να το κάνει ο Υπουργός. Μπορούν, λοιπόν, να πληρώνουν.
        Η διάταξη είναι απαράδεκτη και από τις δύο απόψεις. Πρώτα-πρώτα είναι απαράδεκτη από την άποψη της αντίληψης που πρέπει να έχουν τα σύγχρονα κράτη για την υγεία. Όλα τα σύγχρονα κράτη στην Ευρώπη προβάλλουν από την άποψη της προστασίας της υγείας, την πρόληψη και εμείς λέμε, με πολύ μεγάλη σαφήνεια, ότι η πρόληψη για όλους τους Έλληνες πολίτες, όσο και να κοστίζει, πρέπει να είναι δωρεάν. Θα πω μετά και για την οικονομική πλευρά του ζητήματος, διότι, πράγματι, πάρα πολλά από αυτά που θα δώσει το κράτος για προληπτικές εξετάσεις θα τα πάρει πίσω, διότι θα περιορίσει τις ασθένειες που θα εκδηλωθούν μετά. Πάντως, δεν υπάρχει καμία δικαιολογία για να λέτε, με τον ένα ή τον άλλο τρόπο ότι πρέπει να πληρώνουν οι ασφαλισμένοι προληπτικές εξετάσεις και να δημιουργούνται αντικίνητρα γι’ αυτά. 
        Μου κάνει εντύπωση, κύριε Υπουργέ, το εξής: Άκουσα τον κύριο Αβραμόπουλο -με τα αυτιά μου τον άκουσα- να μιλά στο Συνέδριο των Φυσικοθεραπευτών, λέγοντας σε υψηλούς τόνους ότι η πρόληψη είναι πρώτη προτεραιότητα για την Κυβέρνηση, ότι η πρόληψη θα είναι δωρεάν για όλους και ότι αυτά τα οποία συμβαίνουν δεν θα πραγματοποιηθούν τελικά. 
        Και αναρωτιέμαι: Δεν είστε στην ίδια Κυβέρνηση; Και μην μου απαντήσετε παρακαλώ, λέγοντας ότι στο ΠΑ.ΣΟ.Κ. υπάρχουν διαφορετικές απόψεις. Στο κάτω-κάτω, αν υπάρχουν στο ΠΑ.ΣΟ.Κ. προσωπικές απόψεις, αυτό είναι δικό μας κακό, κακό του κεφαλιού μας. Εμείς δεν κυβερνούμε τη χώρα, στο βαθμό που οι διαφορετικές απόψεις μας εμποδίζουν. Τη χώρα την κυβερνάτε εσείς. Εμείς μπορεί να έχουμε δυσκολίες, τη χώρα, όμως, την κυβερνάτε εσείς. 
        Και ερωτώ: Είναι ο κ. Αβραμόπουλος Υπουργός αυτής της Κυβέρνησης; Και γιατί ο κ. Αβραμόπουλος βγαίνει και λέει σε όλους τους τόνους ότι οι προληπτικές εξετάσεις είναι δωρεάν και εσείς λέτε το αντίθετο; 
        Νομίζω ότι τη διάταξη αυτή πρέπει να την αποσύρετε. Κάνατε ένα καλό –και εμείς το επισημαίνουμε ως θετικό- και αυτό είναι ότι αποσύρετε το άρθρο 46. Βεβαίως, υπήρξαν κινητοποιήσεις, βεβαίως υπήρξαν συνάδελφοι απ’ όλες τις πτέρυγες που διαμαρτυρήθηκαν γι’ αυτό. Είναι θετικό το ότι το αποσύρετε. Πρέπει να αποσύρετε και το άρθρο 59. Είναι μείζον και κομβικό αυτό το θέμα, γιατί σηματοδοτεί την αντίληψη που έχουμε για την υγεία.
         Όμως, πρέπει να πω, κύριε Υπουργέ, ότι όλοι οι ειδήμονες περί τα ασφαλιστικά λένε πως η πρόληψη είναι υπέρ των οικονομικών των ασφαλιστικών ταμείων. Αυτό, δηλαδή, που θα δώσει το I.K.A. για το ακριβό εμβόλιο που άκουσα –δεν ξέρω πόσο ακριβό είναι- θα το πάρει στο πολλαπλάσιο, διότι δεν θα αρρωστήσει ο ασθενής. Δεν καταλαβαίνω. Όταν αυτή τη στιγμή η φαρμακευτική δαπάνη καλπάζει ανεξέλεγκτα με 20% και 30% αυξήσεις, όταν εσείς ο ίδιος καταργήσατε τη λίστα φαρμάκων, από την πρόληψη θα αρχίσουμε τον έλεγχο; Νομίζω, λοιπόν, ότι αυτά πρέπει να τα σκεφτείτε.
        Κλείνω την παρέμβασή μου με αυτά που αφορούν τους οργανισμούς του Υπουργείου Εργασίας. Αναφέρομαι στον Οργανισμό Εργατικής Κατοικίας, στην Εργατική Εστία και στον Ο.Α.Ε.Δ.. Όλες οι διατάξεις που φέρνετε εδώ, έχουν μία κοινή βάση. Και η κοινή βάση είναι ο έλεγχος από τη μεριά του κράτους.
        (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
        Νομίζω ότι αυτή είναι μία λανθασμένη αντίληψη, γιατί εκεί υπάρχουν χρήματα των κοινωνικών εταίρων, χρήματα των εργοδοτών και των εργαζομένων. Και αν κάπου πρέπει να κινηθούμε, είναι να απελευθερώσουμε αυτά τα χρήματα και να ενισχύσουμε την παρουσία των κοινωνικών εταίρων στους οργανισμούς αυτούς.
        Μη μου πείτε τι έκανε το ΠΑ.ΣΟ.Κ. Το ΠΑ.ΣΟ.Κ. προχώρησε ως εκεί που προχώρησε. Δεν έλυσε πλήρως τα προβλήματα ούτε απέδωσε πλήρως και όπως έπρεπε –εγώ το λέω ευθέως, για να συνεννοηθούμε- τη διαχείριση αυτών των οργανισμών στους κοινωνικούς εταίρους. Γι’ αυτό και στο πρόγραμμά μας λέμε ότι αυτό πρέπει να γίνει. Όμως, εν πάση περιπτώσει, εσείς να βαδίσετε προς τα εμπρός, όχι προς τα πίσω.
        Το τελευταίο επεισόδιο, το οποίο είναι πρωτοφανές, αφορά αυτή την Επιχείρηση Επαγγελματικής Κατάρτισης, η οποία ήταν ανώνυμη εταιρεία. Και είδαμε και αυτό το πρωτοφανές, το Υπουργείο δηλαδή να θέλει αυτή την ανώνυμη εταιρεία να την κάνει Δ.Ε.Κ.Ο., να την κάνει κρατικό οργανισμό.
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
        Ένα λεπτό, κύριε Πρόεδρε.
        Για ποιο λόγο; Για να ελέγξει καλύτερα τα προγράμματα της επαγγελματικής κατάρτισης, τα προγράμματα των δημοσίων επαγγελματικών κέντρων κατάρτισης, τα οποία υπάρχουν από την εταιρεία αυτή. 
        Μα, είναι δυνατόν να πάμε έτσι; Είναι δυνατόν αντί να βαδίζουμε στην αντίθετη κατεύθυνση της αποκέντρωσης, της απόδοσης ευθυνών στους κοινωνικούς εταίρους, εσείς να πηγαίνετε αντίστροφα;
        Κύριε Υπουργέ, η Γ.Σ.Ε.Ε. απειλεί ότι θα αποχωρήσει από την εταιρεία. Δεν ξέρω ακόμα την τοποθέτηση του Σ.Ε.Β., αλλά δεν είμαι σίγουρη ότι και ο Σ.Ε.Β. θα είναι πολύ πρόθυμος να εκχωρήσει τα δικαιώματά του στο Υπουργείο. Νομίζω ότι αυτά πρέπει να τα σκεφτείτε ξανά.
        Παρακαλώ, επίσης, κύριε Υπουργέ –και μ’ αυτό τελειώνω- να τοποθετηθείτε απέναντι στις προτάσεις του ΠΑ.ΣΟ.Κ. Αυτά που κάνατε χθες, που προσπαθούσατε με προσωπικούς υπαινιγμούς να πείτε ότι εγώ είμαι καινούρια στο ΠΑ.ΣΟ.Κ. και, επομένως, δεν έχω ευθύνες, σήμερα να τα εγκαταλείψετε, αν θέλετε να συνεννοηθούμε. Εκφράζω εδώ την Αξιωματική Αντιπολίτευση και αν έχετε κάτι να πείτε, να το πείτε σε σχέση και με τα πεπραγμένα σας και με την προοπτική που δίνετε.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα μπορούσα να έχω το λόγο;
       ΠΡΟΕΔΡΕΥΩΝ (Ιωάννης Τραγάκης): Θέλετε να κάνετε παρέμβαση, κύριε Υπουργέ;
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Για ένα λεπτό, κύριε Πρόεδρε.
       ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κυρία Δαμανάκη, εγώ δεν θα σας ακολουθήσω σε προσωπικούς τόνους αντιπαράθεσης. Συνεχίστε μόνη σας, αν θέλετε και αν έτσι νομίζετε ότι προσφέρετε υπηρεσία στον εαυτό σας και στο κόμμα που εκπροσωπείτε.
        Οφείλω, όμως, να δώσω ορισμένες διευκρινίσεις στην Εθνική Αντιπροσωπεία, γιατί εδώ λέγονται ανακρίβειες και οι ανακρίβειες και η δημιουργία κλίματος, αφορούν όλους μας, όχι μόνο εσάς, κυρία Δαμανάκη.
        Ανεφέρθην σε νυχτερινή ένταξη ιδιωτικής τράπεζας μία εβδομάδα προ των εκλογών του 2004, με κοινή υπουργική απόφαση, η οποία χρέωσε το σύστημα κοινωνικής ασφάλισης με 100.000.000.000 ευρώ.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δέκα φορές είπατε για την ημερομηνία! Καραμέλα το έχετε κάνει, κύριε Υπουργέ!
       ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κυρία συνάδελφε. Να τα εμπεδώσουμε.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Λυπούμεθα πάρα πολύ που δεν μπορέσαμε μέσα σε δυόμισι χρόνια –γιατί κάποιες κάνατε τις «αθώες περιστερές» εδώ- να πληρώσουμε πάνω από 600.000.000 ευρώ, τα οποία χαρίσατε σε ιδιωτική τράπεζα. 
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μας τα είπατε, κύριε Υπουργέ. Δεν μπορούμε να σας ακούμε πια.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα τα ακούτε, θέλετε, δεν θέλετε.
        Επί ημερών Νέας Δημοκρατίας, η μόνη τράπεζα που ενετάχθη ως τώρα, η ΕΜΠΟΡΙΚΗ ΤΡΑΠΕΖΑ, έδωσε 1.200.000.000 ευρώ, για να ενταχθεί το προσωπικό της στο Ε.Τ.Ε.Α.Μ. και στο Ε.Τ.Α.Τ.. Αυτή είναι η αλήθεια.
        Στη βάση, λοιπόν, του νόμου που εφαρμόζουμε, οποιαδήποτε τράπεζα και οποιοδήποτε άλλο ταμείο θέλει να ενταχθεί, θα πληρώνει τις εισφορές που προβλέπει ο νόμος. 
        Από εκεί και πέρα, επειδή αναφέρεστε στο κράτος, το οποίο πληρώνει τις εντάξεις αυτές, ξέρετε ότι το 2002 η τότε κυβέρνηση –παρακολουθούσατε, υποθέτω, το τι έπραττε τότε- προέβλεψε στο άρθρο 4 του νόμου, τον οποίο ψήφισε, ότι εάν ενταχθούν στο Ι.Κ.Α.-Ε.Τ.Α.Μ. και άλλα ταμεία, το κράτος αναλαμβάνει την κάλυψη των ελλειμμάτων αυτών των ταμείων. 
        Εσείς, στη βάση αυτού του νόμου, χρεώνετε τις εντάξεις στον τακτικό προϋπολογισμό. Αυτά λέει ο νόμος. Άρα, μην αναζητάτε ευθύνες για το αν ο τακτικός προϋπολογισμός πληρώσει το Ι.Κ.Α.. Αυτό πράττει στη βάση αυτού του νόμου, τον οποίο ελπίζω να ξέρετε.
        Άρα, λοιπόν, στη βάση αυτού του νόμου, που ψήφισε η προηγούμενη κυβέρνηση και εφαρμόζουμε εμείς, υπάρχει δέσμευση ανάληψης υποχρεώσεων του κράτους, δηλαδή όταν εντάσσεται ένα ταμείο, να πληρώνει ο τακτικός προϋπολογισμός.
        Θα πω όμως ξανά πως σε ό,τι αφορά τις τράπεζες, στις οποίες αναφερθήκατε, μια εντάξατε χωρίς να πληρώσει και μια εντάξαμε πληρώνοντας. 
        Άρα, λοιπόν, θα παρακαλούσα, για την αποκατάσταση της αλήθειας, να γίνει γνωστό σε όλους σας ότι αυτό πράξατε. Αν σας στεναχωρεί το γιατί το πράξατε και πώς το πράξατε, αυτό δεν αφορά εμάς. 
        Και βεβαίως επαναλαμβάνω ότι κριθήκατε και θα ξανακριθείτε αν συνεχίσετε έτσι. 
        Όμως…
       ΜΑΡΙΑ ΔΑΜΑΝΑΚΗ: Εσείς πάλι;
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Όμως, λυπούμαστε που δεν μπορέσαμε να πληρώσουμε ακόμα τα 600.000.000 ευρώ ή 700.000.000 ευρώ τα οποία χρέωσε στο Ι.Κ.Α. μια ιδιωτική τράπεζα.
        Σας ευχαριστώ.
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
        Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης.
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, καλωσορίζοντας κατ’ αρχάς την εκλεκτή συνάδελφο κ. Δαμανάκη στα νέα της καθήκοντα, θα ήθελα να επισημάνω ότι στις εκλογές αυτό που πληρώνεται δεν είναι ο οικονομικός λογαριασμός. Ο πολιτικός λογαριασμός πληρώνεται. Τον πληρώσατε και υπάρχουν ακόμα υπολειπόμενα τα οποία θα πληρώσετε στις επόμενες εκλογές. 
       ΜΑΡΙΑ ΔΑΜΑΝΑΚΗ: Εσείς πάλι;
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Όμως, τα οικονομικά «φέσια» τα οποία αφήσατε, οφείλουμε όχι μόνο να σας τα υπενθυμίζουμε, αλλά πρέπει να τα υπενθυμίζουμε, κατ’ αρχάς, στον ελληνικό λαό για έναν απλό λόγο. Διότι σ’ αυτά τα «φέσια» βασίζεται μια πολιτική που σήμερα είναι συγκρατημένη. Κανένας δεν θέλει να κάνει συγκρατημένη πολιτική. Για όνομα του Θεού! Πολιτικοί είμαστε όλοι σ’ αυτή την Αίθουσα και όλοι θέλουμε να κάνουμε και πολιτική παροχών και γενναίων αυξήσεων στις συντάξεις και υπαγωγή σε ρυθμίσεις ανθρώπων που έχουν αδικηθεί στο παρελθόν και να λύσουμε δομικά προβλήματα του ασφαλιστικού! Το θέμα είναι κάτω από ποιες συνθήκες και με ποιες προϋποθέσεις. 
        Αν όντως το 2002 είχατε λύσει έτσι γενναία, όπως ισχυρίζεστε, το ασφαλιστικό, σήμερα δεν θα υπήρχε πρόβλημα. Όμως υπάρχει πρόβλημα! 
        Αν είχατε το θάρρος να καταργήσετε το νόμο Σιούφα μέσα στην περίοδο των δέκα ετών από την ψήφισή του, τότε θα συζητούσαμε σε άλλη βάση. Όμως δεν τον καταργήσατε, αλλά ουσιαστικά τον συμπληρώσατε με τις ρυθμίσεις Ρέππα. Και βάσει αυτού του νόμου συζητάμε σήμερα, με τα προβλήματα που έχει δημιουργήσει η πληθώρα των ρυθμίσεων και κάποιες φορές, ενδεχομένως, άτυχων.
        Το αν σήμερα νοσούν ορισμένα ταμεία, δε νοσούν γιατί δεν κατέβαλαν αυτοί που έπρεπε. Νοσούν, γιατί εμείς σαν Βουλή και πάνω απ’ όλα μια κυβέρνηση έδωσε το δικαίωμα σε κάποιους να μην εισφέρουν. Αυτή είναι η αλήθεια! Και αν σας ενοχλεί το γεγονός πως επισημαίνουμε σήμερα, τη ρύθμιση που έγινε για την ΙΟΝΙΚΗ ΤΡΑΠΕΖΑ παραμονές των εκλογών, θα ήθελα να σας πω ότι την επισημαίνουμε στα εκατομμύρια των ασφαλισμένων στο ΙΚΑ! 
       ΜΑΡΙΑ ΔΑΜΑΝΑΚΗ: Τώρα τι κάνετε, κύριε Βαρβιτσιώτη; Εσείς είστε Κυβέρνηση!
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Από εδώ και πέρα, αυτό το οποίο κάνουμε και αυτό το οποίο φαίνεται ότι κάνουμε, απ’ αυτό το νομοσχέδιο, είναι, ότι κατ’ αρχήν ρυθμίζουμε το θέμα ενός μεγάλου ταμείου. Αυτή είναι η νομοθετική πρωτοβουλία της Κυβέρνησης, για να το ξεκαθαρίζουμε. Ρυθμίζουμε τα θέματα του Τ.Σ.Μ.Ε.Δ.Ε.. Άλλωστε, αυτό αφορά και η πλειοψηφία των ρυθμίσεων που εισάγονται σήμερα. Διαφωνείτε στις ρυθμίσεις για το Τ.Σ.Μ.Ε.Δ.Ε. που είναι ο κύριος όγκος του νομοσχεδίου; Όχι.
       ΜΑΡΙΑ ΔΑΜΑΝΑΚΗ: Για τις προληπτικές εξετάσεις συζητάμε!
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Από ό,τι έχω διαπιστώσει, από τις διακόσιες τριάντα περίπου ρυθμίσεις που εισάγονται μ’ αυτό το νομοσχέδιο, σε μία, από την πρωτολογία έως τώρα, που συζητάμε το τελευταίο κομμάτι των άρθρων και τις τροπολογίες, έχει κωλύσει η Αντιπολίτευση. Σε μία! Στο άρθρο 59, στη ρύθμιση για τις …
       ΜΑΡΙΑ ΔΑΜΑΝΑΚΗ: Ονομαστική ψηφοφορία κάναμε, κύριε Βαρβιτσιώτη!
       ΠΡΟΕΔΡΕΥΩΝ (Ιωάννης Τραγάκης): Κυρία Δαμανάκη, όταν εσείς μιλούσατε, δεν σας διέκοψε κανείς και νομίζω ότι δεν επιτρέπεται και σε σας. 
        Ορίστε, κύριε Βαρβιτσιώτη.
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Σε αυτήν τη ρύθμιση μένουν, κύριε Πρόεδρε. 
        Εμείς χαιρόμαστε που η Κυβέρνηση σήμερα φέρνει ένα νομοσχέδιο, στις διακόσες τριάντα ρυθμίσεις του οποίου η Αντιπολίτευση εστιάζει την κριτική της σε μία. Αυτό είναι επιτυχία της πολιτικής ηγεσίας. 
        Χθες άκουσα με πολλή προσοχή τον κ. Κακλαμάνη, ο οποίος τι είπε πάνω-κάτω; Είπε ότι αυτό που είναι απαράδεκτο στη λειτουργία του ασφαλιστικού συστήματος είναι η δαιδαλώδης πολυνομία. Το ότι, οποιαδήποτε ρύθμιση χρειάζεται να γίνεται με άδεια νομοθετικής πράξεως. Μας είπε ότι δεν έχουμε εξουσιοδοτήσει επαρκώς τη διοίκηση να λύνει επιμέρους προβλήματα. 
        Ε, αυτό προσπαθούμε να κάνουμε με τη ρύθμιση! Εξουσιοδοτώντας τον Υπουργό στην περίπτωση κάποιου εμβολίου υψηλού κόστους, αυτό το κόστος να επιμεριστεί σε υψηλά εισοδήματα, σε ανθρώπους που έχουν τη δυνατότητα να το καλύψουν. Ε, γι’ αυτό το απλό δεν έχετε την εμπιστοσύνη να εξουσιοδοτήσετε την πολιτική ηγεσία! Την πολιτική ευθύνη οποιοσδήποτε Υπουργός εφαρμόσει το άρθρο 59 δεν θα την αναλάβει; Το κοινωνικό κόστος, εάν πραγματικά καταργηθεί η μαστογραφία ή τα παιδικά εμβόλια ή οτιδήποτε άλλο, δεν θα το αναλάβει συνολικά μία κυβέρνηση; Τι προκαταβάλετε εδώ πέρα; Δίνουμε μία εξουσιοδότηση να κάνει μία σύμβαση με κάποιον άγνωστο, για να πουλήσει κομμάτι του εθνικού πλούτου; Όχι!
        Όμως, δυστυχώς αυτό το οποίο κάνετε είναι να μαίνεσθε πίσω από μία πρόφαση δημιουργώντας δήθεν εντυπώσεις, για να μη παραδεχθείτε το εξής: Ότι οι ρυθμίσεις για το Τ.Σ.Μ.Ε.Δ.Ε. είναι αποτελεσματικές, ότι οι διακόσιες τριάντα ρυθμίσεις στα εβδομήντα δύο άρθρα του νομοσχεδίου είναι ουσιαστικές, ότι αυτή η Κυβέρνηση προσπαθεί να κλείσει προβλήματα που δημιούργησε ένα κακό παρελθόν. 
        Κυρίες και κύριοι συνάδελφοι, θα ήθελα να αναφερθώ και σε ένα άλλο θέμα. Έχω μπροστά μου, σχεδόν, το σύνολο των Βουλευτικών τροπολογιών. Διάβασα με προσοχή, στις διάφορες εφημερίδες, ότι επειδή έρχονται εκλογές, κάποιοι Βουλευτές καταθέτουν τροπολογίες ή φωτογραφικές τροπολογίες ή οτιδήποτε άλλο. Εγώ, παρατηρώντας και διαβάζοντας το σύνολο αυτών των τροπολογιών, βλέπω Βουλευτές, οι οποίοι προτείνουν επίλυση ουσιαστικών θεμάτων που αφορούν έναν ή και  περισσότερους συμπολίτες μας, αδικιών και προβλημάτων που έχουν δημιουργηθεί από τη δαιδαλόμορφη νομοθεσία. Είμαι ο τελευταίος από αυτούς που θα κατακρίνουν τους Βουλευτές, οι οποίοι, με το θάρρος της υπογραφής τους, προβάλλουν ένα αίτημα και προς την Κυβέρνηση και προς την Εθνική Αντιπροσωπεία, να κάνει δεκτές αυτές τις ρυθμίσεις.
        Είναι γεγονός ότι όλα αυτά δεν μπορούν να ρυθμιστούν. Από την άλλη, όμως, πιστεύω ότι πρέπει, σε μία επόμενη συνεδρίαση της Επιτροπής Κοινωνικών Υποθέσεων, να τοποθετηθεί η πολιτική ηγεσία σε αυτό το σύνολο των τροπολογιών, να γίνει η εξέταση. Είναι πολλά τα θέματα που μπορούμε να λύσουμε και να κάνουμε τη ζωή συμπολιτών μας ευκολότερη, να δικαιώσουμε ανθρώπους, οι οποίοι συνέβαλαν, προσέφεραν και σήμερα, λόγω αβλεψίας και γραφειοκρατικής αρτηριοσκλήρυνσης δεν μπορούν να δικαιωθούν.
        Κλείνω, κύριε Πρόεδρε, λέγοντας ότι σήμερα, η Νέα Δημοκρατία, προσπαθώντας να νοικοκυρέψει τα ταμεία και το ασφαλιστικό σύστημα, προσπαθεί ουσιαστικά να κλείσει τη μεγάλη τρύπα. Είναι μεγάλη η λογιστική τρύπα των 9,3 δισεκατομμυρίων ευρώ που παρέλαβε ο κ. Βαρθολομαίος από τον κ. Νεκτάριο, στο Ι.Κ.Α.. Λογιστική τρύπα είναι το αναλογιστικό έλλειμμα του Τ.Α.Π.-Ο.Τ.Ε., των 13.000.000.000 ευρώ, που ακόμα και αν πουλήσουμε τον Ο.Τ.Ε., τις μετοχές δηλαδή του Ο.Τ.Ε., που ανήκουν στο κράτος, δεν θα μπορέσουμε να το καλύψουμε. Είναι, επίσης, η τρύπα όλων των ταμείων, που για τον άλφα, βήτα ή γάμα λόγο, που δεν είναι της παρούσης να αναλύσω, σήμερα έχει φορτωθεί στην πλάτη των εργαζομένων.
        Εμείς σας προσκαλούμε σε ένα διάλογο ουσίας, όχι εντυπώσεων. Σε ένα διάλογο που θα βγάλει αποτέλεσμα για τον πολίτη. Γιατί απ’ αυτό το αποτέλεσμα θα κριθούμε στις επόμενες εκλογές, καταθέτοντας ο καθένας τις προτάσεις του, καταθέτοντας την πλατφόρμα. Διότι αν σήμερα πούμε ότι μπορούμε να συνεχίσουμε να τροφοδοτούμε αυτό το σύστημα, τότε οι ομολογίες περί βόμβας –ομολογίες που έκαναν και πολλά στελέχη σας σ’ αυτή τη συζήτηση- νομίζω ότι θα σκάσουν στα χέρια σας. Ακριβώς γιατί μέχρι σήμερα το ΠΑ.ΣΟ.Κ. δεν έχει καταφέρει να εκφράσει ένα σύγχρονο, αποτελεσματικό και ουσιαστικό προγραμματικό λόγο.
        Ο δικός σας λοιπόν ρόλος και εσάς προσωπικά κυρία Δαμανάκη –και σας εύχομαι κάθε επιτυχία στον τομέα που αναλάβατε- είναι ακριβώς να ξεκαθαρίσετε ποια είναι η άποψη του ΠΑ.ΣΟ.Κ.. Να καθίσουμε ουσιαστικά να συζητήσουμε, πάνω στα δεδομένα του προβλήματος γιατί αυτή η βόμβα δεν είναι βόμβα ούτε νεοδημοκρατική ούτε πασοκική ούτε κομμουνιστική ούτε του Συνασπισμού. Είναι μία βόμβα εθνική και για την οποία όλοι θα κριθούμε. Και όσο δεν καταλαβαίνουμε ότι όλοι κρινόμαστε συνολικά, για τις ρυθμίσεις μας στο ασφαλιστικό, τότε νομίζω ότι έχουμε χάσει την επαφή με τη ζώσα πραγματικότητα.
        Ο πολίτης θέλει από μας υπεύθυνες θέσεις. Δεν θέλει ευχολόγια και δεν θέλει, πάνω απ’ όλα, εύκολους λαϊκισμούς.
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
        Ο συνάδελφος Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας έχει το λόγο για τρία λεπτά.
       ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
        Θα ζητήσουμε μία διευκρίνιση από τον κύριο Υπουργό επειδή πολύς λόγος και πολύ κουβέντα γίνεται το τελευταίο διάστημα για τον υπολογισμό της σύνταξης. Έγινε κουβέντα και εδώ μέσα. Δεν ήταν ο κύριος Υπουργός.
        Παλιότερα, η σύνταξη στο Ι.Κ.Α. υπολογίζονταν με βάση τα δύο τελευταία χρόνια, ο μέσος όρος των δύο τελευταίων ετών. Με την κυβέρνηση Μητσοτάκη αυτό άλλαξε και έγινε ο μέσος όρος της τελευταίας πενταετίας. Με το ν. 3029 άλλαξε και έγινε να διαλέγει ο εργαζόμενος τα καλύτερα πέντε χρόνια της τελευταίας δεκαετίας. Η κουβέντα γίνεται τώρα αν θα υπολογίζεται η σύνταξη σε όλο τον εργάσιμο βίο.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θέλετε να σας απαντήσω τώρα;
       ΔΗΜΗΤΡΙΟΣ ΤΣΙΟΓΚΑΣ: Μάλιστα.
       ΠΡΟΕΔΡΕΥΩΝ (Ιωάννης Τραγάκης): Κύριε Τσιόγκα, θα κρατηθεί ο χρόνος σας.
        Ορίστε, κύριε Υπουργέ.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας):  Όχι. Ισχύει μια νομοθεσία και θα συνεχίσει να ισχύει. Αυτή είναι η θέση της Κυβέρνησης.
        Ευχαριστώ.
       ΔΗΜΗΤΡΙΟΣ ΤΣΙΟΓΚΑΣ: Δεύτερο ζήτημα. Δίνετε εισιτήρια κοινωνικού τουρισμού στους υπαλλήλους του Ο.Ε.Κ. όπως έκανε παλιότερα και το ΠΑ.ΣΟ.Κ. με υπαλλήλους άλλων υπηρεσιών του Υπουργείου Εργασίας, χωρίς να πληρώνουν. Ενώ στους εργαζόμενους που πληρώνουν εισφορές υπέρ της Εργατικής Εστίας, τους δημιουργείτε συνέχεια εμπόδια και εσείς και η προηγούμενη κυβέρνηση. Κόπηκε το δώρο γάμου, κόπηκε το επίδομα σπουδών, τα πενήντα ένσημα έγιναν εκατό, για να πάρει κάποιος εισιτήριο κοινωνικού τουρισμού, ενώ την ίδια στιγμή δίδεται σε όλες τις υπηρεσίες του Υπουργείου Εργασίας χωρίς να πληρώνουν εισφορές.
        Τρίτο ζήτημα. Ζητάμε οι αυτοαπασχολούμενοι, Τ.Ε.Β.Ε., Τ.Σ.Α.Ε., Τ.Α.Ε., να αναγνωρίσουν δικαίωμα συνταξιοδότησης και να συμπεριληφθούν και τα δικαιούχα πρόσωπα: χήρα, χήρος από αιτίες αναπηρίας και θανάτου. Ζητάμε να μην πληρώσουν εφάπαξ, γιατί πολλοί απ’ αυτούς δεν τα έχουν τα λεφτά. Μπορεί να γίνει ρύθμιση, να αρχίσουν να παίρνουν τη σύνταξη και να κρατάτε ένα μικρό μέρος ή από το ποσό του εφάπαξ ή από τη σύνταξη. Όμως, δεν έχουν τη δυνατότητα να πληρώσουν ένα μεγάλο ποσό για να μπουν στη σύνταξη.
        Τέταρτο ζήτημα. Εμείς για την οικονομική οργάνωση των ασφαλιστικών φορέων είμαστε, όπως είναι γνωστό, ενάντια στην εισοδηματική πολιτική της Κυβέρνησης και στον προτεινόμενο προϋπολογισμό. Αν θέλετε, υπάρχουν ζητήματα που έχουν σχέση και με τις κινητοποιήσεις των εργαζομένων. Δίνετε κάποιο κίνητρο. Δεν το δίνετε, όμως, στους εργαζόμενους του Ι.Κ.Α. και της Εργατικής Εστίας.
        Εμείς σας προτείνουμε για άλλη μια φορά στη συζήτηση που κάνουμε εδώ, σας προτείναμε και στην επιτροπή, να δώσετε και στους υπαλλήλους του ΙΚΑ και στους υπαλλήλους της Εργατικής Εστίας το κίνητρο που δίνετε στους άλλους.
        Άρθρο 66. Η Ε.Σ.Α.Ε.Α. είναι η μοναδική τριτοβάθμια οργάνωση που ενώ αναγνωρίζεται με το ν. 2430/1996, χρηματοδοτείται από διάφορες μεριές.
        Δεν υπάρχει νόμος που να διέπει τη λειτουργία της ανάλογα με το ν. 1264/82 για το συνδικαλισμό, υπάρχει δικαστική απόφαση που επιβάλει στην Ε.Σ.Α.Ε.Α. να δώσει τα στοιχεία για τις εκλογές που έχει κάνει και δεν τα δίνει. Ξεκίνησε έρευνα για τα οικονομικά της και ξαφνικά σταμάτησε και τώρα έρχεται η Εργατική Εστία και χρηματοδοτεί αυτή την οργάνωση. Εμείς θέλουμε να ελέγξετε πού πάνε αυτά τα λεφτά, η χρηματοδότηση από την Εργατική Εστία στην ΕΣΑΕΑ. Αν θέλετε να τη χρηματοδοτήσετε, να τη χρηματοδοτήσετε από τον κρατικό προϋπολογισμό και όχι από τις κρατήσεις των εργαζομένων που είναι στην Εργατική Εστία. 
        Στο 67 για τον Ο.Α.Ε.Δ., όπως είναι γνωστό με το ν. 2956/2001, άρχισε το τεμάχισμα και η ιδιωτικοποίηση του Ο.Α.Ε.Δ. από την προηγούμενη Κυβέρνηση, με τη δημιουργία τριών ανωνύμων εταιρειών. Επειδή μία από τις τρεις υπηρεσίες υποστήριξης ανθρώπινου δυναμικού διαλύθηκε σε αντικατάστασή της δημιουργήθηκε με το ν. 3144/2003 μια ειδική υπηρεσία του Ο.Α.Ε.Δ., η οποία ως προς την επιλογή και τη στελέχωση του επικεφαλής της λειτουργεί έξω από τις διατάξεις του δημοσιοϋπαλληλικού κώδικα. Μπορεί δηλαδή να είναι προϊστάμενος ο επικεφαλής ιδιώτης, αμειβόμενος με μισθό γενικού διευθυντή, στα Κέντρα Προώθησης Απασχόλησης, τα γνωστά Κ.Π.Α., τα οποία χρηματοδοτούνται από την Ευρωπαϊκή Ένωση. Προβλέπεται να μπορούν να έχουν προϊσταμένους ακόμη και ιδιώτες. Υπάγονται στην πιο πάνω ειδική υπηρεσία του Ο.Α.Ε.Δ. και εκτός από το μόνιμο προσωπικό, απασχολούν προσωπικό που προσλαμβάνεται εκτός Α.Σ.Ε.Π.. Σήμερα, είναι στελεχωμένα από ειδικούς εργασιακούς συμβούλους, με σχέση εργασίας ιδιωτικού δικαίου ορισμένου χρόνου, ανθρώπους που προσλαμβάνετε εσείς, in a stage, ακόμη και στην Εργατική Εστία για να δίνουν στους δικαιούχους...
       ΠΡΟΕΔΡΕΥΩΝ (Ιωάννης Τραγάκης): Θα ολοκληρώσετε, κύριε Τσιόγκα; Έξι λεπτά μιλάτε!
       ΔΗΜΗΤΡΙΟΣ ΤΣΙΟΓΚΑΣ: Τελειώνω μ' αυτό, κύριε Πρόεδρε, και ευχαριστώ για την ανοχή σας. 
       ΠΡΟΕΔΡΕΥΩΝ (Ιωάννης Τραγάκης): Να ευχαριστήσετε τους συναδέλφους που περιμένουν στωικά ώρες!
       ΔΗΜΗΤΡΙΟΣ ΤΣΙΟΓΚΑΣ: Θα διακόψω και να θα ξαναπάρω το λόγο μετά. 
       ΠΡΟΕΔΡΕΥΩΝ (Ιωάννης Τραγάκης): Δεν έχετε το λόγο άλλη φορά. 
       ΔΗΜΗΤΡΙΟΣ ΤΣΙΟΓΚΑΣ: Γιατί; 
       ΠΡΟΕΔΡΕΥΩΝ (Ιωάννης Τραγάκης): Γιατί έχετε εξαντλήσει το χρόνο σας. 
       ΔΗΜΗΤΡΙΟΣ ΤΣΙΟΓΚΑΣ: Δευτερολογία δεν έχω δικαίωμα να κάνω;
       ΠΡΟΕΔΡΕΥΩΝ (Ιωάννης Τραγάκης): Έχετε σύνολο χρόνου δεκαεπτά λεπτά. Οκτώ λεπτά η πρωτολογία σας, έξι λεπτά η δευτερολογία σας και τρία λεπτά η τριτολογία σας. Πρωτολογήσατε δεκαέξι λεπτά. 
       ΔΗΜΗΤΡΙΟΣ ΤΣΙΟΓΚΑΣ: Όχι δεκαέξι λεπτά! Έντεκα λεπτά. 
       ΠΡΟΕΔΡΕΥΩΝ (Ιωάννης Τραγάκης): Το χρονόμετρο εδώ είναι αμείλικτο και τα έχει όλα καταγεγραμμένα. Και τώρα σας έχω αφήσει έξι λεπτά. Ολοκληρώστε παρακαλώ, κύριε Τσιόγκα. 
       ΔΗΜΗΤΡΙΟΣ ΤΣΙΟΓΚΑΣ: Από τα Κ.Π.Α. γίνεται όλη η διαχείριση με τα κοινοτικά κονδύλια των προγραμμάτων απασχόλησης, ιδίως των λεγόμενων ενεργητικών πολιτικών απασχόλησης, που στην ουσία επιδοτούν επιχειρηματίες. Τα καινούργια, που ονομάζονται Κ.Π.Α.Ζ. θα εντάσσονται υποχρεωτικά στη νέα ειδική υπηρεσία που μπορεί να έχει επικεφαλής ιδιώτη, βεβαίως με «χοντρές» αμοιβές. 
        Επίσης, θέλουμε να πούμε γι’ αυτούς που παίρνετε ως συμβούλους στις περιφέρειες, οι οποίοι θα δουλεύουν για την απορρόφηση των κοινοτικών προγραμμάτων. Θα έχουν, λέει, μισθό ο οποίος δεν θα ξεπερνά το μισθό του Προέδρου του Αρείου Πάγου. Καταλαβαίνετε δηλαδή τι τους δίνετε. 
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ. 
        Ο συνάδελφος, Κοινοβουλευτικός Εκπρόσωπος του Συνασπισμού της Ριζοσπαστικής Αριστεράς, κ. Λεβέντης έχει το λόγο για τρία λεπτά. 
        Θα ήθελα, κύριε Λεβέντη, να σας παρακαλέσω να είστε συνεπής στο χρόνο σας, διότι είναι άδικο για τους συναδέλφους που περιμένουν τόση ώρα. 
       ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, σέβομαι τους συναδέλφους. Θα ήθελα μόνο δύο-τρία πράγματα να πω. 
        Βλέπουμε εδώ, παραδείγματος χάριν, η διοικούσα επιτροπή του Τεχνικού Επιμελητήριου του Κράτους διαμαρτύρεται ομόφωνα για μια σειρά προτάσεις, τις οποίες έκανε και οι οποίες δεν έγιναν αποδεκτές. Έχουμε κάνει και εμείς σχετικές τροπολογίες, που επίσης δεν ξέρω ποια θα είναι η τελική τους τύχη. 
       ΠΑΝΑΓΙΩΤΗΣ ΣΓΟΥΡΙΔΗΣ: Χθες τα έλεγα εγώ αυτά. 
       ΠΡΟΕΔΡΕΥΩΝ (Ιωάννης Τραγάκης): Δεν σημαίνει τίποτα αυτό. 
       ΑΘΑΝΑΣΙΟΣ ΛΕΒΕΝΤΗΣ: Δεν τα μονοπωλεί κανένας. Όλοι τα ίδια λένε. Για το ΤΣΜΕΔΕ λέμε, για το Ι.Κ.Α. λέμε. Εγώ θα ήθελα να περιμένω τελικά, μήπως πρυτανεύσει κάποια στιγμή κάποια ευαισθησία απ’ αυτήν την άποψη. 
        Ένα άλλο σημαντικό θέμα που υπάρχει είναι η αναγνώριση του χρόνου πραγματικής ασφάλισης, του χρόνου της άδειας μητρότητας, κυοφορίας και λοχίας, εφόσον καταβληθούν από την ασφαλισμένη εισφορές ασφαλισμένου και εργοδότη, σε περίπτωση που η ίδια το επιθυμεί.  
        Επίσης, στον κανονισμό συντάξεων του προσωπικού του ΗΣΑΠ δεν προβλέπεται καμία ειδική ρύθμιση για τις γυναίκες που έχουν ανήλικα παιδιά, ανάπηρους κ.λπ. και νομίζουμε ότι θα πρέπει να συνταξιοδοτούνται με ευνοϊκότερους όρους.
        Υπάρχει ένα άλλο θέμα και άκουσα με απορία τον Κοινοβουλευτικό Εκπρόσωπο της Νέας Δημοκρατίας να λέει και να επιμένει, στο να υπάρχει ένα τέλος για τους εμβολιασμούς. Έτσι λέει θα γίνει επιμερισμός του κόστους εμβολίων, στις υψηλότερες εισοδηματικές τάξεις. 
        Θα ήθελα κάποια εξήγηση. Τι σημαίνει αυτό; Δηλαδή αν ο ασφαλισμένος του Ι.Κ.Α. πληρώσει το εμβόλιο, όσο θα τον «καταδικάσουμε» να το πληρώσει, θα πρέπει να θεωρούμε ότι μετά θα γίνει μεταφορά και επιμερισμός του κόστους στις ανώτερες εισοδηματικές τάξεις ή επειδή θα πληρώνουν και οι εφοπλιστές του Πειραιά, παραδείγματος χάριν, τότε θα ελαφρυνθούν οι άλλοι; 
        Πιστεύω ότι αυτά είναι, λιγάκι, παράλογα πράγματα γιατί αν νομίζουμε ότι όλοι πρέπει να πληρώνουν τα εμβόλια ή να πληρώνουν αυτοί που είναι στις υψηλότερες εισοδηματικές τάξεις, δηλαδή  τους εφοπλιστές και τους άλλους. Αυτούς μπορούμε να τους φορολογήσουμε με άλλους τρόπους και όχι να περιμένουμε απ’ αυτά τα ελάχιστα χρήματα του εμβολίου για να λέμε ότι τους φορολογούμε κι έτσι απονέμουμε κοινωνική δικαιοσύνη.
        	Κύριε Υπουργέ, τουλάχιστον αυτό το θέμα εγώ ήλπιζα και θέλω να ελπίζω ότι και την τελευταία στιγμή, θα το δείτε στη σωστή του διάσταση. Δεν μπορούμε να βάζουμε οικονομικά μεγέθη σε θέματα εμβολιασμών που είναι υποχρεωτικοί, όπου υπάρχουν κίνδυνοι για την υγεία που θα δημιουργήσουν σοβαρά προβλήματα. Αυτό είναι πέρα για πέρα ανεπίτρεπτο.
        	Σας ευχαριστώ.
        	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
        	Ο κ. Βαγιωνάς έχει το λόγο.
        	ΓΕΩΡΓΙΟΣ ΒΑΓΙΩΝΑΣ: Κύριε Πρόεδρε, θα φροντίσω να είμαι όσο το δυνατόν σύντομος. 
        	Δεν θα έπαιρνα το λόγο εάν δεν έπρεπε να έλθω κατευθείαν στο άρθρο 59 και συγκεκριμένα στην παράγραφο 4 που αφορά την προληπτική ιατρική. Λυπάμαι που έφυγε η κ. Δαμανάκη. Με πολλή αγάπη και συμπάθεια στο συνάδελφο Θανάση Λεβέντη λέω ότι τα πράγματα δεν είναι έτσι από πλευράς Κυβέρνησης. Θα ξεκαθαρίσω τη θέση της Κυβέρνησης στην οποία ανήκω και θα το κάνω με τον πλέον κατηγορηματικό και ξεκάθαρο τρόπο. Ειπώθηκαν πολλές ανακρίβειες και πολλοί επιχειρούν να δημιουργήσουν εντυπώσεις για προθέσεις που δεν είναι της Κυβέρνησής μας. Θα επαναλάβω λοιπόν ό,τι έχω πει και στη συζήτηση επί της αρχής του νομοσχεδίου.
        	Στόχος μας είναι να διευρύνουμε τις δωρεάν εξετάσεις προληπτικής ιατρικής σε όλους τους Έλληνες και θα τις διευρύνουμε και ως προς το είδος και ως προς την ποιότητα και ως προς την έκταση και ως προς την περιοδικότητα. Αυτή είναι η βούληση της Κυβέρνησης, προληπτική ιατρική, τις δαπάνες για την οποία καταβάλλουν όλοι οι ασφαλιστικοί οργανισμοί της χώρας. 
        Τι περιλαμβάνει για να το ξεκαθαρίσουμε; Πρώτον, εμβολιασμό παιδιών και ενηλίκων σύμφωνα με το εθνικό πρόγραμμα εμβολιασμών. Δεύτερον, εξετάσεις προγενετικού ελέγχου, δηλαδή ειδικές αιματολογικές εξετάσεις για τη διαπίστωση κληρονομικών παθήσεων. Τρίτον, εξετάσεις για την πρόληψη γυναικολογικών καρκίνων, δηλαδή μαστογραφίες, τεστ ΠΑΠ και άλλα. Τέταρτον, εξέταση για την πρόληψη του καρκίνου του προστάτη, το περίφημο PSA, το αντιγόνο αυτό. Πέμπτον, εξετάσεις χοληστερόλης και εξετάσεις για πρόληψη καρδιοπαθειών, αυτό το περίφημο λιπιδόγραμμα. Έκτον, κολονοσκόπηση και μικροσκοπική εξέταση για αιμοσφαιρίνη στα κόπρανα και τη διάγνωση καρκίνου του παχέος εντέρου.
        	ΠΡΟΕΔΡΕΥΩΝ (Ιωάννης Τραγάκης): Κάντε το σταυρό σας μ’ αυτά που λέει!
        	Συνεχίστε, κύριε συνάδελφε.
        	ΓΕΩΡΓΙΟΣ ΒΑΓΙΩΝΑΣ: Προληπτικές οδοντιατρικές εργασίες για παιδιά ηλικίας μέχρι 14 ετών. Για τις δαπάνες γι’ αυτές τις εργασίες βαρύνονται οι ασφαλιστικοί οργανισμοί.
        Σύμφωνα, λοιπόν, με την πρότασή μας, η όποια συμμετοχή θα περιοριστεί μόνο στα εμβόλια υψηλού κόστους. Κι ας πάψει αυτή η καραμέλα, ότι οι πολιτισμένες χώρες τα δίνουν όλα εντελώς δωρεάν. Θέλω να κατονομάσετε επίσημα ευρωπαϊκές χώρες. Δηλαδή, μόνο στην περίπτωση α΄ της παραγράφου 1 του άρθρου 33 του ν. 2679/1999, γι’ αυτήν την περίπτωση ο αρμόδιος Υπουργός ζήτησε από την Εθνική Αντιπροσωπεία εξουσιοδότηση για ενδεχόμενη συμμετοχή –ενδεχόμενη συμμετοχή!- κάποιων δυνάμενων ασφαλισμένων. 
        Επειδή υπήρξε προφανής –σκόπιμη ή μη, δεν το συζητάω- στρέβλωση των προθέσεων, το Υπουργείο και σήμερα ακόμα ο Υπουργός στην πρόταση που κατέθεσε, προσδιορίζει επακριβώς για ποιες περιπτώσεις ζήτησε από την Εθνική Αντιπροσωπεία νομοθετική εξουσιοδότηση. 
        Αυτές οι περιπτώσεις είναι δύο: 
        Πρώτον να υπάρχουν εμβόλια που καθυστερούν να ενταχθούν στο εθνικό πρόγραμμα ή δεν εντάσσονται καθόλου. Δεν συμφωνείτε επ’ αυτού;
        Δεύτερον, ασφαλισμένοι να μη συγκεντρώνουν τις προϋποθέσεις που τίθενται από το πρόγραμμα για τη χορήγησή τους. Το αποτέλεσμα είναι σήμερα να επιβαρύνονται οι ίδιοι οι ασφαλισμένοι με το 100% της τιμής του εμβολίου. 
        Με την προτεινόμενη ρύθμιση σε όλες τις περιπτώσεις -ακόμα και σ’ αυτές που είναι εκτός προγράμματος, άρα επιβαρύνονται με το 100%- των ασφαλισμένων σήμερα είτε σε περιπτώσεις ατόμων που δεν καλύπτουν τα κριτήρια του προγράμματος -άρα και αυτοί επιβαρύνονται με το 100% του κόστους- τα εμβόλια αυτά θα χορηγούνται με κάποια μικρή, κυμαινόμενη συμμετοχή, εφόσον συνταγογραφούνται από το θεράποντα ιατρό.
        Κι εδώ, κύριε Υπουργέ, θέλω να εφιστήσω την προσοχή στην προκλητή ζήτηση παροχής εξετάσεων. Είναι τεράστιο θέμα και πρέπει να λέμε την αλήθεια στο λαό. 
        Άρα, σε καμία περίπτωση δεν περικόπτονται δικαιώματα ασφαλισμένων. Αντίθετα, εξορθολογίζεται το σύστημα, αναβαθμίζεται και διευρύνεται ο κύκλος των παρεχομένων ιατρικών υπηρεσιών προληπτικής ιατρικής με αντίστοιχη μείωση της επιβάρυνσης των ασφαλισμένων.
        Κι επειδή έχω ακόμη τρία λεπτά, θα ήθελα να κάνω μία θερμή παράκληση, κύριε Υπουργέ, κάτι που αναφέρεται στην εκλογική μου περιφέρεια, την Κασσανδρεία, η οποία έχει από διακόσιες έως τετρακόσιες χιλιάδες ασφαλισμένους. Θα ήθελα, παρακαλώ, να μπει σαν όγδοη περίπτωση η μετατροπή του παραρτήματος του Ι.Κ.Α. σε υποκατάστημα.
        Σας ευχαριστώ πολύ.
       ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πάρα πολύ, κύριε συνάδελφε.
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και δύο συνοδοί-καθηγητές από το 1Ο Επαγγελματικό Λύκειο Σπάρτης.
        Η Βουλή τους καλωσορίζει.
        (Χειροκροτήματα από όλες τις πτέρυγες της Βουλής)
        Το λόγο έχει ο συνάδελφος κ. Τσιάρας.
       ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, όπως όλοι αντιλαμβανόμαστε, βρισκόμαστε στο τέλος μιας πολύ επίπονης συζήτησης, στην τέταρτη μέρα. Φαντάζομαι ότι η κούραση όλων μας είναι μεγάλη, τουλάχιστον όσων προσπαθήσαμε να παρακολουθήσουμε το υπό συζήτηση σχέδιο νόμου.
        Για την οικονομία των σκέψεων, που θα ήθελα να καταθέσω, θα ήθελα να σας αναγνώσω τον τίτλο του νομοσχεδίου. «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας».
        Προσωπικά εγώ -και φαντάζομαι και αρκετοί εκ των παρευρισκομένων συναδέλφων- είχα την ευκαιρία να ακούσω τη συζήτηση που έγινε και στην επιτροπή –στις τέσσερις συνεδριάσεις- και τα όσα ακούστηκαν μέχρι σήμερα. Πραγματικά απορώ με την πρόθεση πολλών, κυρίως από την πλευρά της Αξιωματικής Αντιπολίτευσης, να δημιουργήσουν μια αίσθηση ότι το συγκεκριμένο νομοσχέδιο είναι προπομπός της λεγόμενης ασφαλιστικής μεταρρύθμισης.
        Πραγματικά, τα Μέσα Μαζικής Ενημέρωσης μέσα από έναν καταιγισμό, θα έλεγα, γεγονότων και σκέψεων, έδωσαν λίγο ή πολύ μία αίσθηση ότι το συγκεκριμένο σχέδιο νόμου θα δημιουργήσει μία φοβερή αλλαγή στα μέχρι σήμερα δεδομένα.
        Κυρίες και κύριοι συνάδελφοι, υπάρχει νοήμων άνθρωπος, ο οποίος μέσα από το τίτλο του νομοσχεδίου και μόνο, ή από την ανάγνωση των επί μέρους άρθρων, να βλέπει αυτή τη φοβερή ασφαλιστική μεταρρύθμιση με το υπό συζήτηση σχέδιο νόμου; Είναι ένα καθαρά τακτοποιητικό, ρυθμιστικό νομοσχέδιο, όπως πολύ εύστοχα είπαν οι συνάδελφοι της Αξιωματικής Αντιπολίτευσης, βεβαίως με χαρακτηρισμούς οι οποίοι μάλλον απείχαν πολύ από την πραγματικότητα. 
        Η Κυβέρνηση έρχεται σήμερα δια του αρμοδίου Υπουργού να προσεγγίσει και να δώσει λύση –χιλιοειπωμένη σκέψη αυτή που θα πω- σε ζητήματα λιμνάζοντα εδώ και τουλάχιστον δεκαετίες. «Μίνι» ασφαλιστικό το συγκεκριμένο νομοσχέδιο; Νομίζω ότι απέχουμε πάρα πολύ από την πραγματικότητα. Βεβαίως, αυτή η προσπάθεια προσέγγισης, κυρίως από τη πλευρά της Αξιωματικής Αντιπολίτευσης, επιβεβαίωσε για άλλη μια φορά την αδυναμία της να αξιολογήσει προτάσεις και να σταθεί υπεύθυνα, όπως ο θεσμικός της ρόλος επιβάλλει.  Εγώ –ειλικρινά το λέω- θα ήμουν ο τελευταίος ο οποίος θα ισχυριζόταν πως με το συγκεκριμένο νομοσχέδιο λύνουμε όλα μας τα ζητήματα. Είναι, όμως, πράγματα τα οποία έπρεπε εδώ και καιρό να τα δούμε και να τα προσεγγίσουμε. 
        Αλλά το να φτάνουμε ακριβώς από την απέναντι πλευρά και να κατηγορούμεθα γιατί δεν καταφέραμε να λύσουμε και όλα τα υπόλοιπα, νομίζω ότι μας φέρνει εκ των πραγμάτων εκτός πραγματικότητας, διότι εκτός όλων των άλλων, κύριοι συνάδελφοι του ΠΑ.ΣΟ.Κ. , δεν μπορεί να υπερψηφίζετε ένα πολύ μεγάλο αριθμό άρθρων και από την αρχή να καταψηφίζετε το νομοσχέδιο, αποδίδοντας του μάλιστα βαρύτατους χαρακτηρισμούς. 
        Εγώ, προσωπικά πιστεύω ότι πρέπει κάποια στιγμή να εγκαταλείψουμε τις πρακτικές της πολιτικής ατάκας, γιατί δυστυχώς έτσι λειτουργούμε μέσα σ’ αυτό το χώρο σε ένα πολύ μεγάλο βαθμό και να αναζητήσουμε τον τρόπο που θα γίνουμε ουσιαστικότεροι και ωφελιμότεροι στην όποια προσπάθεια της ελληνικής κοινωνίας να ξεφύγει από τα πολλά και μεγάλα αδιέξοδα της σημερινής πραγματικότητας, γιατί όπως και αν το κρίνει κανείς, εάν μείνουμε αποκλειστικά και μόνο στο νομοσχέδιο, όλοι θα δεχτούμε ότι περιέχει ένα πολύ μεγάλο αριθμό, ένα σημαντικό θα έλεγα αριθμό, αξιόλογων πρωτοβουλιών από την  πλευρά της Κυβέρνησης.
        Για τα αιτήματα του Τ.Σ.Μ.Ε.Δ.Ε. τα είπαμε πάρα πολλές φορές. Τουλάχιστον η πλειοψηφία των μελών του συγκεκριμένου ασφαλιστικού ταμείου επικροτεί τις προσπάθειες της Κυβέρνησης και του Υπουργού να λύσει όλα αυτά τα ζητήματα. Το ότι υπήρξαν, για άλλη μια φορά, ρυθμίσεις για τις οφειλές του Ι.Κ.Α. και αυτό είναι ένα ζήτημα, το οποίο παίρνει πάρα πολύ συζήτηση. Να μην ξαναθυμίσω τις δικές σας επτά ρυθμίσεις των τελευταίων πέντε χρόνων. Το θέμα είναι ότι πρέπει κάποια στιγμή αυτή η πρακτική να σταματήσει και εγώ συμφωνώ με αυτό. 
        Το μόνο το οποίο τουλάχιστον μπορώ να πω, κύριε Υπουργέ, είναι ότι η δήλωσή σας πως στην αρχή του επόμενου χρόνου θα υπάρξει μια συζήτηση για την ανάληψη μιας νομοθετικής πρωτοβουλίας, η οποία θα διαμορφώνει ένα νέο διαφανές σύστημα οφειλών προς τα ασφαλιστικά ταμεία, νομίζω ότι πρέπει όλους σε αυτήν την Αίθουσα να μας κάνει να χαιρόμαστε, γιατί είναι γεγονός ότι ένας ασφαλιστικός Τειρεσίας θα ξεκαθαρίσει το τοπίο των οφειλών στα ασφαλιστικά ταμεία και σίγουρα θα θεσπίσει σταθερούς κανόνες στη σχέση μεταξύ οφειλετών πολιτών και ασφαλιστικών ταμείων. 
        Το συγκεκριμένο σχέδιο νόμου, κυρίες και κύριοι συνάδελφοι, πέραν των γενικότερων διατυπώσεων και ρυθμίσεων που αφορούν το Τ.Σ.Μ.Ε.Δ.Ε., περιέχει πάρα πολλές ρυθμίσεις που αφορούν την ελληνική περιφέρεια, την οποία έχω και εγώ την τιμή να εκπροσωπώ. Βεβαίως μιλάω για τις ρυθμίσεις του Ο.Γ.Α.. Για παράδειγμα, η δυνατότητα ασφάλισης όχι μόνο των συστηματικά αλλά και των ευκαιριακά απασχολούμενων στην αγροτική οικονομία, βρίσκει κανέναν σε αυτήν την αίθουσα διαφωνούντα; Η εξαίρεση από την ασφάλιση του Ι.Κ.Α.-Τ.Ε.Α.Μ. των αγροτών που εποχιακά ασχολούνται με τη τυποποίηση και διακίνηση αγροτικών προϊόντων, έχω την εντύπωση ότι έρχεται να προστεθεί ως ένα ακόμα θετικό στοιχείο σε αυτή τη προσπάθεια και βεβαίως, η θέσπιση για πρώτη φορά πάγιας μόνιμης ρύθμισης για την εξόφληση καθυστερούμενων εισφορών των αγροτών, αλλά ακόμα και η δυνατότητα να καταβάλλονται ασφαλιστικές εισφορές τριών μηνών αντί για έξι που ίσχυε έως σήμερα για τους οικονομικούς μετανάστες, που απασχολούνται στην  αγροτική οικονομία. Όσοι συνάδελφοι προέρχονται από αγροτικές περιοχές ανεξαρτήτως πολιτικού χώρου, νομίζω ότι μπορούν να αξιολογήσουν την αξία της συγκεκριμένης νομοθετικής ρύθμισης.
        Βεβαίως και επειδή για άλλη μία φορά νομοσχέδια με συγκεκριμένο θεματολόγιο και με συγκεκριμένη ατζέντα συζήτησης δυστυχώς δεν αντιμετωπίζονται έτσι, αλλά δίνεται η ευκαιρία σε κάθε συνάδελφο να πει ό,τι ο ίδιος πιστεύει και ό,τι ο ίδιος αντιλαμβάνεται γύρω από συγκεκριμένα σοβαρά θεσμικά ζητήματα, τα άτομα με αναπηρίες, τα Α.Μ.Ε.Α., δεν νομίζω ότι τα διεκδικεί κανείς για τον εαυτό του από όποια πολιτική παράταξη και αν προέρχεται. Η ευαισθησία οφείλει να καταγράφεται από το σύνολο του πολιτικού κόσμου, από όλο το φάσμα της πολιτικής. Το γεγονός ότι ερχόμαστε με κάποιες επιμέρους ρυθμίσεις να δώσουμε λύση σε μικρά, σε ελάχιστα θα έλεγα ζητήματα, τα οποία αφορούν άτομα με ειδικές ανάγκες, νομίζω ότι μόνο θετικό μπορεί να θεωρηθεί και μόνο έτσι μπορεί να το εκλάβει ο καθένας από εμάς.
        Άρθρο 59 παράγραφος 4. Έγινε πάρα πολλή συζήτηση. Όντως. Και πραγματικά θα έλεγα ότι έδωσε τη δυνατότητα έκφρασης πολλών ανησυχιών από την πλευρά των κομμάτων της Αντιπολίτευσης. 
        Κύριε Υπουργέ, χωρίς πραγματικά να θέλω να μπω στην ουσία της συγκεκριμένης συζήτησης, ήρθε στα χέρια μου η διόρθωση, την οποία προτείνατε προς την Εθνική Αντιπροσωπεία και η οποία είναι πάρα πολύ συγκεκριμένη. Δεν ξέρω, κύριοι συνάδελφοι, αλλά τη διόρθωση του κυρίου Υπουργού την έχετε διαβάσει; Είναι, για εμένα, απορίας άξιο το εξής: Όταν υπάρχει μία διόρθωση η οποία λέει ότι αφορά περιπτώσεις εμβολιασμών εκτός εθνικού προγράμματος και κατατίθεται πλέον ως κείμενο του νομοσχεδίου, γιατί γίνεται τόση επιπλέον συζήτηση; Εγώ δεν μπορώ να το καταλάβω. Αν υπάρχουν ανησυχίες απ’ όλους μας για το πώς κατά κάποιον τρόπο θα διασφαλίσουμε τις εξετάσεις προληπτικής ιατρικής, αυτό είναι εύλογο. Εγώ το κατανοώ. Και εγώ γιατρός είμαι.
       ΑΘΑΝΑΣΙΟΣ ΛΕΒΕΝΤΗΣ: Είναι εθνικό πρόγραμμα.
       ΚΩΝΣΤΑΝΤΙΝΟΣ ΤΣΙΑΡΑΣ: Βεβαίως είναι, κύριε Λεβέντη. Δεν έχω καμία απολύτως αντίρρηση. Είμαι ο πρώτος, ο οποίος θα το υπερασπιστώ και σας το λέω με μεγάλη ειλικρίνεια. Όμως, το να βρίσκουμε κάθε φορά την ευκαιρία να καταθέτει ο καθένας μας την άποψή του, όπως και αν αυτή διατυπώνεται, με οποιονδήποτε τρόπο, νομίζω ότι απέχει πολύ από το ρόλο για τον οποίο μας έχουν στείλει εδώ οι Έλληνες πολίτες. Έχω την αίσθηση ότι, όταν βρίσκομαι σε αυτήν την Αίθουσα, η άσκηση της πολιτικής και η κατάθεση απόψεων γίνεται περισσότερο για τα προσχήματα, περισσότερο για να φανούμε ως πολιτικοί, είτε εκπροσωπώντας την Κυβέρνηση από τη μια πλευρά είτε πολύ περισσότερο θέλοντας να προβάλλουμε το ρόλο μας ως Αντιπολίτευση, και όχι για ουσιαστικούς λόγους. Και αυτό είναι ένα ζήτημα, το οποίο πρέπει σε έναν πολύ μεγάλο βαθμό να το αναθεωρήσουμε, αν όντως θέλουμε αυτή η χαμένη αξιοπιστία της πολιτικής να ανακτηθεί από το σύνολο του πολιτικού κόσμου και αν όντως πιστεύουμε ότι κάποια στιγμή ο ρόλος της πολιτικής είναι για το καλό της κοινωνίας και όχι απλώς και μόνο, για να συντηρούμε είτε τις δικές μας παρουσίες είτε τις παρουσίες των πολιτικών χώρων που εκπροσωπούμε σε αυτό το πολιτικό σκηνικό, χωρίς κανένα ουσιαστικό αποτέλεσμα.
        Σας ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
        Ο συνάδελφος κ. Πάππας έχει το λόγο.
       ΒΑΣΙΛΕΙΟΣ ΠΑΠΠΑΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, δεν υπάρχει αμφιβολία ότι με το παρόν νομοσχέδιο πολύ ουσιαστικά αιτήματα διαφόρων κοινωνικών ομάδων αντιμετωπίζονται και αίρονται αδικίες του συστήματος κοινωνικής ασφάλισης. Ρυθμίζεται μία σειρά θεμάτων, τα οποία χρονίζουν για πολλά χρόνια, όπως ακόμη γίνονται διορθώσεις σε ανισότητες από νόμους που ήδη έχουν εφαρμοστεί. 
        Δίνει, λοιπόν, το παρόν νομοσχέδιο, μία μεγάλη ευκαιρία για καλύτερη οργάνωση και λειτουργία των κοινωνικών φορέων και για βελτίωση των παρεχομένων υπηρεσιών στους πολίτες. Κυρίως θα έλεγα ότι το νομοσχέδιο αυτό ήρθε να δώσει λύσεις και να αναδιαρθρώσει το Τ.Σ.Μ.Ε.Δ.Ε., όμως παράλληλα δίνει λύσεις και παρέχονται ευνοϊκές ρυθμίσεις για τους ασφαλισμένους στο Ι.Κ.Α.-Ε.Τ.Α.Μ., στον Ο.Γ.Α., όπως και σε πολλά άλλα θέματα μείζονος σημασίας που κατά καιρούς προβάλλονταν ως αιτήματα των ενδιαφερομένων, ανεξάρτητα από το τι ψηφίζουν, σε ποια παράταξη ανήκουν και τα οποία οι προηγούμενες κυβερνήσεις αγνοούσαν παντελώς. 
        Με κυριότερο στοιχείο τον ευεργετικό χαρακτήρα ρυθμίσεων, που αναφέρονται σε πάνω από ενάμιση εκατομμύριο οικογένειες, το τελικό συμπέρασμα για το νομοσχέδιο είναι ότι λύνει θέματα και παράλληλα εκφράζει μια απεριόριστη ευαισθησία για πολλές κοινωνικές ομάδες με τα εβδομήντα δύο άρθρα του και τις διακόσιες τουλάχιστον ευεργετικές ρυθμίσεις του.
        Πριν κάνω μια βασική επισήμανση, κύριε Υπουργέ, βρίσκω την ευκαιρία να σας ευχαριστήσω ως Γραμματεία του Απόδημου Ελληνισμού της Νέας Δημοκρατίας για το ενδιαφέρον σας προς τους Έλληνες της διασποράς σε θέματα της αρμοδιότητάς σας και για τα οποία, όπως πληροφορούμαι, ήδη δρομολογείται λύση, όπως λόγου χάρη η συμφωνία κοινωνικής ασφάλισης με την Αυστραλία, αλλά και γενικότερα για περιπτώσεις Ελλήνων που εργάστηκαν σε άλλες χώρες και για τις οποίες απαιτείται μια ενιαία στρατηγική για τις εκκρεμότητές τους στο χώρο της ασφάλισης. Είμαι βέβαιος ότι το εκλάβατε και ίσως γίνεται για πρώτη φορά ως ελάχιστο χρέος μας για όσα οι Έλληνες του εξωτερικού πράττουν για τη γενέτειρά τους. 
        Και έρχομαι στο πολυσυζητημένο άρθρο 46, το οποίο αποσύρατε και πολύ καλά κάνατε, διότι υπάρχουν πάρα πολλοί μικροεπαγγελματίες που αναφερόμαστε για την υποχρεωτική ασφάλιση τους στο ΤΕΒΕ, οι οποίοι δεν πληρούν τα εισοδηματικά κριτήρια του νόμου. Το σύνολο αυτών των επιχειρήσεων των μικροεπαγγελματιών κάνουν τζίρο περίπου 10.000 ευρώ και καθαρά κέρδη 1000 έως 3000 ευρώ. Οι άνθρωποι αυτοί πραγματικά ανησυχούσαν με τις επερχόμενες αλλαγές στο ασφαλιστικό, καθόσον δεν είναι δυνατόν να ανταποκριθούν σ’ αυτές τις ασφαλιστικές εισφορές και με τις δυσμενείς εργασιακές συνθήκες, όπως παραδείγματος χάριν στην περιοχή της Χαλκιδικής και ιδιαίτερα στην περιοχή των Μαντεμοχωρίων, όπου οι άνθρωποι ζουν από τα μεταλλεία και με τις δοκιμασίες, τις οποίες έχουν υποστεί μέχρι σήμερα. 
        Εκείνο το οποίο νομίζω ότι χρειάζεται μια ιδιαίτερα προσοχή είναι το άρθρο 46, όσον αφορά τους ιδιοκτήτες των ενοικιαζομένων δωματίων και βεβαίως δεν αναφέρομαι στον αριθμό έντεκα, όπως τελικώς έχει γίνει, ούτε στις άλλες ρυθμίσεις, οι οποίες αναφέρονται στους νέους επαγγελματίες. Το ερώτημα το οποίο γεννάται και το οποίο μου ετέθη από την Ομοσπονδία των Σωματείων Ενοικιαζομένων Τουριστικών Καταλυμάτων του Νομού Χαλκιδικής και ασφαλώς αφορά τον κλάδο πανελλαδικά, είναι τι θα γίνει με τις υφιστάμενες επιχειρήσεις των ενοικιαζομένων δωματίων. Θα παραμείνει σε ισχύ το υφιστάμενο καθεστώς που δίνει το δικαίωμα στον Ο.Α.Ε. να ερμηνεύει τις ισχύουσες διατάξεις, όπως αυτός νομίζει;
        Πιστεύουμε ότι πρέπει να υπάρξει διάταξη που με σαφήνεια να ορίζει και ρητά να προβλέπει το ασφαλιστικό καθεστώς των υφισταμένων επιχειρήσεων ενοικιαζομένων δωματίων που έκαναν έναρξη επαγγέλματος, πριν από τη δημοσίευση του παρόντος νόμου. Να δώσει έτσι ένα τέλος στην παρερμηνεία των υφισταμένων διατάξεων από τον Ο.Α.Ε. και ως εκ τούτου τέλος στην ταλαιπωρία του πολίτη, που καταφεύγει στα διοικητικά δικαστήρια για να δικαιωθεί. Και αυτό συμβαίνει πάρα πολύ συχνά. Πολλοί ιδιοκτήτες ενοικιαζομένων δωματίων προσφεύγουν στα διοικητικά δικαστήρια και στο σύνολό τους δικαιώνονται. Γιατί, λοιπόν, να προσφεύγουν στα διοικητικά δικαστήρια για τη βέβαιη δικαίωση, ξοδεύοντας και χρήμα και χρόνο, εξουθενωμένοι και ψυχικά και ταλαιπωρούμενοι για πέντε έως έξι χρόνια, έως ότου να δικαιωθούν; Πρέπει, λοιπόν, κύριε Υπουργέ, να δοθεί μία νομοθετική λύση.
         Προτείνουμε να υπάρξει διάταξη που θεωρούμε ότι είναι πάρα πολύ ουσιαστική, η οποία ρητά να αναφέρει ότι δεν θίγεται το ασφαλιστικό καθεστώς των ιδιοκτητών ενοικιαζομένων δωματίων των υφισταμένων επιχειρήσεων και παραμένουν ασφαλισμένοι στον κύριο ασφαλιστικό φορέα στον οποίο είναι ασφαλισμένοι, κατά την ημέρα δημοσίευσης του παρόντος νόμου.
        Είμαι βέβαιος, κύριε Υπουργέ, ότι μέσα στα πλαίσια των προσπαθειών σας για τη διευθέτηση τόσο σοβαρών προβλημάτων που σίγουρα επιλύετε, θα συμπεριλάβετε και τη φωνή αυτών των ανθρώπων που προαναφέρθηκαν και εναγωνίως αναμένουν λύση. Είναι κάτι που το κατέγραψε η ευαισθησία συναδέλφων όλων των παρατάξεων και πιστεύω ακράδαντα, ότι μετά και από τη συζήτηση, η οποία έγινε όλες αυτές τις μέρες, θα βρείτε τον ορθολογικότερο τρόπο επίλυσης του ζητήματος.
        Το ξέρω ότι θα το πράξετε, γιατί όλη θα έλεγα η Κυβέρνηση στο χρόνο της μέχρι τούδε διακυβέρνησής της, απέδειξε, ότι είναι κοινωνικά ευαίσθητη, ρεαλιστική, τολμηρή στις αποφάσεις της και αποφασιστική στις ενέργειές της. Και το σημαντικότερο, ότι έχει και όραμα και βούληση να πράξει το ωφέλιμο για τον εργαζόμενο, το συμβασιούχο, το μικρομεσαίο επιχειρηματία.
        Θα κλείσω με την αναφορά μου στα αιτήματα που αφορούν παραπληγικούς, ημιπληγικούς και τετραπληγικούς που χρόνια τώρα παρουσιάζουν οι σύλλογοι των ατόμων με αναπηρία και δυστυχώς δεν εισακούγονται. Είμαι βέβαιος ότι θα γίνει το καλύτερο.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
        Ο συνάδελφος κ. Σγουρίδης έχει το λόγο.
       ΠΑΝΑΓΙΩΤΗΣ ΣΓΟΥΡΙΔΗΣ: Θα ήθελα να σας πω κύριε Υπουργέ, ότι το επιχείρημα έχει αξία όταν αποκαλύπτει όλη την αλήθεια. Αν δεν αποκαλύπτεται όλη η αλήθεια, τότε το επιχείρημα αυτό δεν μπορεί να χρησιμοποιείται. 
        Εν προκειμένω, αναφερθήκατε ότι με υπουργική απόφαση το ΠΑ.ΣΟ.Κ. χάρισε σε ιδιωτική τράπεζα 600.000.000 ευρώ εις βάρος του Ι.Κ.Α.. Θα το δεχθώ. Θα σας πω όμως ότι αυτή η υπουργική απόφαση είχε ημερομηνία εφαρμογής την 1η Ιουλίου 2004 και εσείς από το Μάιο μήνα ήσασταν Κυβέρνηση. Θα μπορούσατε κάλλιστα, λοιπόν, να πείτε ότι καταργείτε την υπουργική απόφαση, που δεν ήταν νόμος –εδώ νόμους καταργούμε, πολλές φορές παρακάμπτουμε και το Σύνταγμα με κάποιο τρόπο- και να μην χαριστούν αυτά τα χρήματα υπέρ της Τράπεζας «ALPHA BANK» ή «ΠΙΣΤΕΩΣ» εις βάρος του Ι.Κ.Α.. Αυτό για την ιστορία. 
        Έρχομαι τώρα στο άρθρο 48, ρυθμίσεις φορέων ανεξάρτητα απασχολουμένων. Εμείς αυτό το άρθρο το ψηφίζουμε. Επ’ ευκαιρία, όμως, αυτού του άρθρου θέλω να κάνω την εξής παρατήρηση: Κάποια στιγμή πρέπει να καταλάβουμε ότι ο κοινωνικός πόρος, όπως είναι οι πόροι του Ταμείου Νομικών, που εισπράττονται και δίνονται στο Ταμείο Νομικών για τη σύνταξη των νομικών, δεν θα πρέπει να έχει αποκλειστική κατεύθυνση. Οι κοινωνικοί πόροι, οι οποίοι δεσμεύονται υπέρ συγκεκριμένου ασφαλιστικού φορέα ή υπέρ μιας επαγγελματικής ομάδας κατά βάση στρεβλώνουν το ασφαλιστικό σύστημα. Και αυτό δεν το λέω μόνο για τους νομικούς. Μιλάω και για τους συμβολαιογράφους και για τους μηχανικούς και για τους γιατρούς. Δηλαδή κάποια στιγμή πρέπει να καταλάβουμε ότι αν θέλουμε να βάλουμε μία τάξη στο ασφαλιστικό σύστημα δεν θα πρέπει να δεσμεύουμε κοινωνικό πόρο υπέρ μίας συγκεκριμένης ομάδας. Δεν είναι δίκαιο. 
        Επίσης, στο άρθρο αυτό θέλω να παρατηρήσω ότι αναφέρεστε μόνο σε μία τράπεζα. Ο τρόπος με τον οποίο το διατυπώνετε είναι σαν να λέτε ότι αυτός ο πόρος κρατείται από μία συγκεκριμένη τράπεζα, την ΕΘΝΙΚΗ. Θα μπορούσε κάλλιστα να είναι οποιαδήποτε άλλη τράπεζα. Άρα, εδώ που λέτε «από το πιστωτικό ίδρυμα», να γίνει «από το εκάστοτε πιστωτικό ίδρυμα βάσει αποφάσεως του διοικητικού συμβουλίου του Ταμείου Νομικών». Να ξεκαθαρίσει, λοιπόν, ότι δεν θα είναι μία τράπεζα, ένα πιστωτικό ίδρυμα. 
        Έρχομαι τώρα στο άρθρο 52, υπαγωγή στην ασφάλιση του Ο.Γ.Α.. Και αυτό το ψηφίζουμε. Εδώ έχω να κάνω την εξής παρατήρηση, κύριε Υπουργέ: Το κλειδί του άρθρου αυτού αναφέρεται στην εξής παράγραφο. «Δεν συμπεριλαμβάνονται στις αγροτικές οι μεταποιητικές εργασίες, η τυποποίηση, η μετατροπή ή ο μετασχηματισμός των πρώτων υλών σε έτοιμα προϊόντα προς πώληση». Αυτό είναι το κλειδί του άρθρου. 
        Ερώτηση και απορία δική μου. Σε τι μέγεθος κλίμακας επιχειρήσεις αναφερόμαστε; Αν πούμε ότι  υπάρχει μία μικρή επιχείρηση σε χωριό κάτω των δύο χιλιάδων κατοίκων ή αν θέλετε κάτω των χιλίων κατοίκων, που παίρνει τα ντοματάκια, τα ξηραίνει, τα τυποποιεί και τα πουλάει, είναι επιχείρηση; Πουλάει προϊόν και το πουλάει σε χονδρέμπορους. Επίσης, στα σύκα, στην Πελοπόννησο, στη ξήρανση των σύκων ή αν θέλετε οπουδήποτε αλλού, θα μπορούσα να αναφερθώ σε άλλα δέκα παραδείγματα. Η ερώτηση η δική μου είναι η εξής: Γιατί δεν βάζετε ύψος εργαζομένων, δηλαδή επιχείρηση που απασχολεί τρεις, πέντε, επτά ή δέκα εργαζόμενους είναι αγροτική επιχείρηση. Πάνω από αυτό τον αριθμό εργαζομένων ασφαλίζεται στο Ι.Κ.Α..
        Έρχομαι στο άρθρο 68, «ρυθμίσεις Σώματος Επιθεώρησης Εργασίας και λοιπές διατάξεις». 
        Αυτό το άρθρο δεν το ψηφίζουμε, αλλά, κύριε Υπουργέ, προς Θεού: Στον 21ο αιώνα είναι δυνατόν να αναλαμβάνουν καθήκοντα επιθεωρητού εργασίας άνθρωποι, οι οποίοι έχουν τελειώσει την δευτεροβάθμια εκπαίδευση; Έστω και με την τροπολογία, την οποία κάνατε εδώ και είναι επί τα βελτίω, αλλά δεν λύνει το πρόβλημα. Είναι δυνατόν να μην έχουν τελειώσει ένα έρμο ΤΕΙ, που το τελειώνει και ο καθένας πια, να δίνεις το δικαίωμα σε ανθρώπους, που έχουν τελειώσει τη δευτεροβάθμια εκπαίδευση, στον 21ο αιώνα; 
        Έρχομαι στο άρθρο 69 στις λοιπές διατάξεις. Εδώ προσέξτε, κύριε Υπουργέ, πώς στρεβλώνεται το ασφαλιστικό σύστημα με τις ρυθμίσεις αυτές. Λέτε με το πρώτο ότι μπορούμε εκτός κειμένων διατάξεων να δημιουργούμε επιτροπές. Ε, λοιπόν, εάν μπορούμε να δημιουργούμε εκτός κειμένων διατάξεων επιτροπές, γιατί δεν αλλάζουμε τις διατάξεις, εφόσον δεν μας καλύπτουν; Ας αλλάξουμε τις διατάξεις που καλύπτουν τις επιτροπές γενικώς. Όχι να ψηφίζουμε νόμο που, εκτός των κειμένων διατάξεων, να μπορούμε να έχουμε επιτροπές. Δηλαδή, εδώ είναι μια λογική που πρέπει να τη δούμε. 
        Πάμε στην παράγραφο 2 του άρθρου 69 στις λοιπές διατάξεις. Εκτός Α.Σ.Ε.Π. προσλαμβάνονται κάποιοι σύμβουλοι ή οτιδήποτε άλλο. Γιατί; Επιτέλους σε αυτήν τη χώρα ας υπάρξει μια συνέχεια, η οποία να κλείσει όλο αυτό το ζήτημα. 
        Και έρχομαι στην παράγραφο 3. Οι αμοιβές θα είναι μέχρι το μισθό του Προέδρου του Αρείου Πάγου. Δηλαδή, γιατί να υπάρχει αυτή η ελευθερία να μπορεί ο κάθε ένας Υπουργός να προσλαμβάνει κάποια άτομα, κάποιους συμβούλους και να τους αμείβει μέχρι αυτό το σημείο; Επιτέλους ας μπει μια τάξη. Ας μη στρεβλώνουμε τη δημόσια διοίκηση και το ασφαλιστικό σύστημα. 
        Πιστεύω ότι, εάν υπάρχει μια βασική αρχή ότι δεν γκρεμίζουμε ότι έχει δημιουργήσει ο προηγούμενος, η χώρα αυτή έχει μέλλον. Δυστυχώς, τα πισωγυρίσματα μόνο τα αντίθετα αποτελέσματα μπορούν να φέρουν. 
        Πιστεύω ότι θα λάβετε υπ’ όψιν τις παρατηρήσεις μου.
       ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
        Ο κ. Παντούλας έχει το λόγο.
       ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε.
        Πρώτα από όλα, θα ήθελα να καταθέσω τη συμφωνία μου με τα προτεινόμενα από τον κ. Πάππα, προηγουμένως, σε σχέση με τη δυνατότητα μιας ασφαλιστικής κάλυψης στους κατέχοντες, ενοικιαζόμενα δωμάτια. Νομίζω ότι αυτό πρέπει να γίνει αποδεκτό. Υποστηρίχθηκε από πάρα πολλούς. Αναφέρομαι στο άρθρο 46.
        Μετά θέλω να κάνω μια παρατήρηση σε σχέση με το άρθρο 63. Στο άρθρο 63 στην παράγραφο 6 αναφέρεται ότι για τον εξορθολογισμό των δαπανών, τη μείωση της εισφοροδιαφυγής, τη μείωση του χρόνου απονομής των συντάξεων και καταβολής των πάσης φύσεως παροχών στους φορείς κοινωνικής ασφάλισης αρμοδιότητας Υπουργείου Απασχόλησης και Κοινωνικής Προστασίας παρέχεται κίνητρο στο προσωπικό τους και στο προσωπικό της Γενικής Γραμματείας Κοινωνικών Ασφαλίσεων, πλην Ι.Κ.Α. – Ε.Τ.Α.Μ.. Μα το ταμείο στο οποίο παρατηρείται η μεγαλύτερη εισφοροδιαφυγή, οι μεγαλύτερες καθυστερήσεις στην καταβολή των παροχών, στο χρόνο συντάξεων κ.ο.κ., είναι το Ι.Κ.Α.. Γιατί δεν επεκτείνεται αυτή η δυνατότητα; Πρόταση λοιπόν και δική μου είναι να επεκταθεί η δυνατότητα και στο Ι.Κ.Α. – Ε.Τ.Α.Μ..
        Και το τρίτο που θέλω να πω αφορά την τροπολογία με γενικό αριθμό 871 και ειδικό 106. Δεν είναι εδώ κάποιος από την πολιτική ηγεσία του Υπουργείου Παιδείας. Αφορά βεβαίως την αναπλήρωση των ωρών διδασκαλίας λόγω απεργίας. Γι’ αυτήν την τροπολογία λοιπόν του Υπουργείου Παιδείας θα ήθελα να κάνω δυο παρατηρήσεις σε συνδυασμό και με τα τέσσερα σημεία των προτάσεων των εκπαιδευτικών οργανώσεων. 
        Πρώτα πρώτα, σε ό,τι αφορά στην αναπλήρωση του τμήματος της διδακτέας ύλης κατά την περίοδο των Χριστουγέννων και του Πάσχα, το επιχείρημα της πολιτικής ηγεσίας του Υπουργείου Παιδείας είναι ότι θα πρέπει να εξαντληθούν όλα τα χρονικά περιθώρια κάλυψής της.
        Ταυτοχρόνως, το ίδιο το Υπουργείο, στις συναντήσεις που είχε με τους εκπροσώπους των εκπαιδευτικών, ισχυριζόταν ότι στην απεργία πάνω από είκοσι μέρες μόνο το 15% των εκπαιδευτικών. Αν αυτό είναι αληθές –και για να το υποστηρίζει το Υπουργείο Παιδείας εγώ δεν θέλω να αναιρέσω την άποψή του- τότε, στις ώρες της ευέλικτης ζώνης που καλύπτουν το 20% του συνόλου του προγράμματος των μαθημάτων, θα μπορούσε να γίνει με πολύ άνεση η κατανομή της αναπλήρωσης της απολεσθείσας διδακτέας ύλης.
        Οι εκπαιδευτικοί, όπως έχει τονιστεί κατ’ επανάληψη, δεν αρνούνται την αναπλήρωση. Ουσιαστική όμως αναπλήρωση, κύριε Πρόεδρε και κύριε Υπουργέ, σημαίνει κυρίως αναπροσαρμογή των διδακτικών στόχων. Πιστεύει κανείς ότι με την αναπλήρωση ωρών διδασκαλίας σε περίοδο διακοπών, όταν τα μισά παιδιά της οικογένειας δεν θα πηγαίνουν στο σχολείο και τα άλλα μισά θα πηγαίνουν, αξιοποιούνται ή εξυπηρετούνται οι παιδαγωγικοί και διδακτικοί στόχοι; Προφανώς όχι.
        Είναι τέλος τραγικό, τη στιγμή που το Υπουργείο Παιδείας κάνει αυτήν την πρόταση, δηλαδή την αναπλήρωση της διδακτέας ύλης, μέσα στο χρόνο των εορτών, την ίδια στιγμή -σήμερα δηλαδή- να απουσιάζουν από τα σχολεία χίλιοι εκατό εκπαιδευτικοί.
        Το δεύτερο που θέλω να πω και να κλείσω είναι το εξής: Έχει σχέση με την οικονομική αναπλήρωση των απωλειών της απεργίας. Αν η Κυβέρνηση της Νέας Δημοκρατίας και το Υπουργείο Παιδείας θεωρεί ότι οι εκπαιδευτικοί κάνουν και θα εξακολουθήσουν να κάνουν καλά τη δουλειά τους, τότε θα πρέπει να υλοποιηθεί, μέσα στο κείμενο αυτής της τροπολογίας, η δέσμευση του κ. Καραμανλή σε όσα είπε στη συνάντηση με την Ο.Λ.Μ.Ε. και τη Δ.Ο.Ε. και όχι να μηχανεύεται η Κυβέρνηση λογιστικά τερτίπια που στοχεύουν αποκλειστικά και μόνο στην ηθική απαξίωση του αγώνα των εκπαιδευτικών και τίποτα άλλο. 
        Οι εκπαιδευτικοί –το έχουν τονίσει και δημοσίως- χαρίζουν αυτά τα χρήματα, αν είναι να τους δοθούν με αυτόν τον τρόπο. Όπως έχετε αντιληφθεί, κύριε Υπουργέ, έχουν αξιοπρέπεια και με τον αγώνα τους δίδαξαν αυτήν την αξιοπρέπεια.
       ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
        Ο κ. Βαρβαρίγος έχει το λόγο.
       ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
        Και το άρθρο 46 αυτού του νομοσχεδίου δεν ξέφυγε από τη λογική με την οποία αντιμετώπισε ο κύριος Υπουργός τα περισσότερα άρθρα αυτού του νομοσχεδίου, που ανέδειξαν μάλιστα και το πνεύμα του, μικροδιευθετήσεις, μικροπαζαρέματα διαφόρων ομάδων, βεβαίως εις βάρος του ασφαλιστικού συστήματος.
        Το άρθρο 46 λοιπόν ήρθε την πρώτη φορά με μια συγκεκριμένη μορφή. Στη συνέχεια άλλαξε ξανά και ξανά. Τελικώς αποσύρθηκε κατά το μεγαλύτερο μέρος του και έμεινε μόνο μια διάταξη που αφορά τα ενοικιαζόμενα δωμάτια. Και αυτή η διάταξη όμως άλλαξε τρεις φορές. 
        Πρώτα εξαιρούσε από την ασφάλιση του Ο.Γ.Α. όσους ιδιοκτήτες είχαν μέχρι επτά ενοικιαζόμενα δωμάτια, μετά τους πήγε στα δέκα, τώρα στα έντεκα. Κύριε Υπουργέ, ειλικρινά αδυνατώ να καταλάβω τη λογική σας, τις αρχές σας, το πώς εν πάση περιπτώσει προσδιορίζετε κάθε φορά ποιοι θα ασφαλίζονται στον Ο.Α.Ε. και ποιοι δεν θα ασφαλίζονται.
        Βεβαίως δεν υπάρχει αρχή, δεν υπάρχει λογική, υπάρχει παζάρι, υπάρχει μικροδιευθέτηση και βέβαια στο τέλος υπάρχει αδικία. Γιατί θα έπρεπε να το σκεφθείτε, αν είχατε αρχή στην αντιμετώπιση αυτού του μείζονος ζητήματος για την περιφέρεια, γιατί αυτές είναι επιχειρήσεις της περιφέρειας. Εσείς έχετε πει ότι η ανάπτυξη, η στήριξη της περιφέρειας είναι προτεραιότητά σας. Δεν το κάνετε, δεν το αποδεικνύετε σε κάθε περίπτωση που κάνετε παρεμβάσεις στην περιφέρεια. 
        Αυτές οι επιχειρήσεις είναι από τις κυριότερες επιχειρήσεις της περιφέρειας και δεν είναι μόνο της περιφέρειας, αλλά είναι κυρίως της νησιώτικης περιφέρειας της χώρας, που είναι ένας ιδιαίτερος, επιπρόσθετος λόγος να ρίξετε το βάρος και να στηρίξετε αυτές τις επιχειρήσεις, που είναι μικρές, ενός έως είκοσι δωματίων, επιχειρήσεις που έχουν κάνει ετεροαπασχολούμενοι κυρίως αγρότες ή ελεύθεροι επαγγελματίες. Επενδύουν τα χρήματά τους στον τουρισμό, μια και στην περιφέρεια φαντάζει πλέον η μόνη διέξοδος και όμως με τις ρυθμίσεις που κάνετε επιχειρείτε την εξόντωση αυτών των επιχειρήσεων.
        Εγώ για το ζήτημα αυτό είχα κατ’ επανάληψη κάνει ερωτήματα και σ’ εσάς και στον προηγούμενο Υπουργό. Οι απαντήσεις που πήρα ήταν ότι «η πολιτική ηγεσία του Υπουργείου Απασχόλησης προβληματίζεται έντονα και εξετάζει κάθε δυνατότητα μελλοντικής τροποποίησης της ισχύουσας νομοθεσίας» –μου είπε ο κ. Παναγιωτόπουλος- και εσείς μου είπατε πάλι ότι «επειδή η πολιτική ηγεσία του Υπουργείου Απασχόλησης και Κοινωνικής Προστασίας προβληματίζεται έντονα ως προς τα θέματα αυτά, εξετάζει κάθε δυνατότητα μελλοντικής τροποποίησης». Ήρθε λοιπόν αυτή η ώρα και αντ’ αυτού δεν βλέπουμε καμία λύση στο πρόβλημα που έχει δημιουργηθεί. Σας επαναλαμβάνω –σας τα είπα και την Τετάρτη στη συζήτηση επί της αρχής- ότι οι επιχειρήσεις αυτές είναι επιχειρήσεις εποχιακές. Λειτουργούν δύο μήνες και τις υποχρεώνετε να πληρώσουν ασφάλιση για δώδεκα μήνες. Είναι επιχειρήσεις μικροϊδιοκτητών, που προσδίδουν σ’ αυτούς ένα συμπληρωματικό εισόδημα, για να μπορέσουν να παραμείνουν και να επιβιώσουν στην περιφέρεια. Είναι επιχειρήσεις, τις οποίες υποχρεώνετε να παρανομήσουν, γιατί δηλώνουν μείωση της δυναμικότητάς τους μέχρι το όριο που προσδιορίζεται κάθε φορά, είτε στα 8, είτε στα 10, είτε στα 11. Λειτουργούν παράνομα, εντέλει. Δεν πληρώνουν φόρους, δεν πληρώνουν στους Ο.Τ.Α. τις εισφορές τους. Έχετε μεγαλύτερη ζημιά. Αν υπάρξει ένας έλεγχος –που είναι πολύ σπάνιος- θα πληρώσουν ένα πρόστιμο που είναι πολύ μικρότερο, αλλά έχουν την αδυναμία του να γίνουν ανταγωνιστικές, να συμμετάσχουν σε προγράμματα βελτίωσης της ποιότητάς τους και τελικά οδηγούνται σε μία όλο και περαιτέρω μείωση της ποιότητας των υπηρεσιών που προσφέρουν. Έτσι δεν μπορούν να επιβιώσουν. Δηλαδή με την πολιτική που ασκείτε και με τη λογική σας τις οδηγείτε για κλείσιμο.
        Κύριε Υπουργέ, εγώ θα σας διαβάσω το άρθρο 39 του ν. 2084/1992 που λέει, στην παράγραφο 1, ότι η υποχρεωτική ασφάλιση επιτρέπεται σ’ έναν φορέα κύριας ασφάλισης ή το δημόσιο, έναν φορέα επικουρικής, έναν ασθενείας και έναν πρόνοιας. Και στην δεύτερη παράγραφο λέει ότι τα πρόσωπα για τα οποία προβλέπεται από τις ισχύουσες διατάξεις υποχρεωτική ασφάλιση σε περισσότερους του ενός φορείς, λόγω ιδιότητας και απασχόλησης, για περισσότερες της μιας απασχολήσεις ασφαλίζονται υποχρεωτικά μόνο σ’ έναν φορέα. Σας είπαν και συνάδελφοι προηγουμένως ότι οι ιδιοκτήτες προσφεύγουν στα διοικητικά δικαστήρια και δικαιώνονται γιατί τα δικαστήρια λαμβάνουν υπ’ όψιν το νόμο που ισχύει, που λέει «υποχρεωτική ασφάλιση σ’ έναν μόνο φορέα». Εσείς τους υποχρεώνετε σε δύο. Ξοδεύονται, ταλαιπωρούνται και τελικώς ποιο είναι το αποτέλεσμα, κύριε Υπουργέ; Θέλετε να τις κλείσετε αυτές τις επιχειρήσεις; Πείτε το με έναν άλλο τρόπο και όχι να βασανίζετε και ουσιαστικά να διώκετε αυτές τις επιχειρήσεις. Τις εξαιρέσατε και από τις ρυθμίσεις που είχατε κάνει για τις υπόλοιπες επιχειρήσεις. Ούτε στα κριτήρια τα αριθμητικά για τους οικισμούς, μέσα στους οποίους λειτουργούν, δεν τις είχατε συμπεριλάβει. 
        Αφού αποσύρατε λοιπόν τις υπόλοιπες διατάξεις του άρθρου εγώ σας προτείνω να αποσύρετε και τούτη τη διάταξη και ξαναδείτε το ζήτημα, για να κάνετε μια δίκαιη ρύθμιση, εφαρμόζοντας ακριβώς αυτό το άρθρο 39 του ν. 2084/1992. 
        (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
        Κύριε Υπουργέ, την περασμένη Τετάρτη, επί της αρχής, βρήκα την ευκαιρία να σας θέσω ένα ζήτημα οξύτατο που έχουν στη Ζάκυνθο εκατόν πενήντα τρεις εργαζόμενοι στην επιχείρηση καθαριότητας. Είναι απλήρωτοι οι  άνθρωποι. Έρχονται Χριστούγεννα. Έχουν προβεί σε κινητοποιήσεις. Σας δείχνω τα δημοσιεύματα όλου του τοπικού Τύπου: «Βρώμικα Χριστούγεννα θα κάνουν στη Ζάκυνθο», «Νέα αδιέξοδα στην καθαριότητα», «Χριστούγεννα με σκουπίδια», «Κατάληψη Εφορίας και Περιφέρειας».
        Θα τα καταθέσω στα Πρακτικά. Και βεβαίως έχω ακόμη και τις ανακοινώσεις του σωματείου τους, που λένε ότι στις 29 του μήνα πήγαν στον εισαγγελέα και ζήτησαν την προστασία του. Την υπεσχέθη, αλλά δεν έγινε. Σήμερα οι εργαζόμενοι απειλούνται αυτοί να πάνε σε αυτόφωρο. Τα σκουπίδια έχουν να μαζευτούν για αρκετές ημέρες στη Ζάκυνθο. Υπάρχουν σωροί σκουπιδιών μέσα στην πόλη. Είναι βασανιστικό και για τους κατοίκους και για όλη τη Ζάκυνθο. Το πρόβλημα είναι οξύτατο. Τους χρωστάνε 750.000 ευρώ. 
        Κύριε Υπουργέ, σας είχα ενημερώσει με ερωτήσεις μου από το καλοκαίρι. Το γνωρίζετε το πρόβλημα. Η επιχείρηση καθαριότητας, η οποία απασχολεί αυτούς τους εκατόν πενήντα τρεις εργαζόμενους, έπρεπε να έχει κλείσει από το Γενάρη του 2005. Η ορκωτή ελέγκτρια λέει ότι τα ίδια κεφάλαια της επιχείρησης έχουν γίνει, λόγω συσσωρευμένων ζημιών, αρνητικά και συντρέχουν οι προϋποθέσεις εφαρμογής των διατάξεων 47 και 48 του ν. 2190 περί ανάκλησης της άδειας λειτουργίας της επιχείρησης. 
        Κρατήσατε, λοιπόν, αυτήν την επιχείρηση ανοικτή. Εσείς προχωρήσατε το Φλεβάρη του 2006 σε κατάσχεση εις χείρας τρίτων, με βάση τον Κώδικα Είσπραξης Δημοσίων Εσόδων, των χρημάτων που δίνουν οι Ο.Τ.Α. για να πληρωθούν οι εργαζόμενοι και δεν μπορούν να πληρωθούν. Στη συνέχεια, κάτω από πίεση, δώσατε ασφαλιστικές ενημερότητες και πληρώθηκαν οι εργαζόμενοι τον Ιούλιο, τον Αύγουστο και τον Οκτώβρη. 
        Γιατί δεν το κάνατε και τώρα, κύριε Υπουργέ, να αρθεί το αδιέξοδο; Δώστε ασφαλιστική ενημερότητα στην επιχείρηση, αφού τη δώσατε και την έχω εδώ. Δώστε στην επιχείρηση ασφαλιστική ενημερότητα να δοθεί η δυνατότητα εκταμίευσης χρημάτων για να πληρωθούν οι εργαζόμενοι και να λήξει αυτήν την ώρα το πρόβλημα, να κάνουν Χριστούγεννα οι άνθρωποι και οι Ζακυνθινοί. Δεν αντέχει η Ζάκυνθος αυτή τη κατάσταση.
        Κύριε Υπουργέ, περιμένω την απάντησή σας. Το ζήτημα είναι οξύτατο. Ο εισαγγελέας απειλεί πλέον τους εργαζόμενους με αυτόφωρο, οι οποίοι έχουν να πληρωθούν για μήνες. Τους χρωστάνε 750.000 ευρώ. 
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ. )
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε. 
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Κύριε Πρόεδρε, το λόγο.
       ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εγώ θα ήθελα να ευχαριστήσω τον κύριο συνάδελφο, γιατί έδωσε την ευκαιρία να ξεκαθαρίσουμε κάτι για το οποίο δεχθήκαμε κριτική στο πρόσφατο παρελθόν.
        Πράγματι στη Δημοτική Επιχείρηση της Ζακύνθου δώσαμε ασφαλιστική ενημερότητα επί σκοπώ αποκλειστικά την πληρωμή των εργαζομένων. Αυτή ήταν η πρόθεσή μας και το πετύχαμε μέχρι ένα ορισμένο διάστημα. 
        Πρέπει να επισημάνω, κύριε συνάδελφε, ότι για τη ρύθμιση αυτή δεχθήκαμε έντονη κριτική από συναδέλφους του κόμματος της Αξιωματικής Αντιπολίτευσης …
       ΔΗΜΗΤΡΙΟΣ ΒΑΡΒΑΡΙΓΟΣ: Πότε, κύριε Υπουργέ;
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Τις πρώτες μέρες που συζητούσαμε εδώ παρουσιάστηκε ως ρουσφετολογική παρέμβαση της Κυβέρνησης για να προστατεύσουμε εν’ όψει δημοτικών εκλογών μια δημοτική επιχείρηση … 
       ΔΗΜΗΤΡΙΟΣ ΒΑΡΒΑΡΙΓΟΣ: Για το συγκεκριμένο ζήτημα δεν σας είπε κανένας τίποτα.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Χαίρομαι. Όχι, γιατί μας είπαν ... 
       ΔΗΜΗΤΡΙΟΣ ΒΑΡΒΑΡΙΓΟΣ: Για άλλο θέμα.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Ευχαριστώ που το διευκρινίζετε. Επειδή μας είπαν ότι ασκήσαμε πολιτική εν’ όψει των δημοτικών εκλογών και δεν ήταν αυτή η πρόθεσή μας για μια δημοτική επιχείρηση με τόσους εργαζόμενους, που έπρεπε να πληρωθούν. Αυτή ήταν η πρόθεσή μας. 
        Εγώ δεσμεύομαι και σήμερα και απέναντί σας και απέναντι στην Εθνική Αντιπροσωπεία ότι ήδη ζήτησα από το Ι.Κ.Α. να δούμε πως μπορούμε επί σκοπώ αποκλειστικώς και μόνο την καταβολή δεδουλευμένων σε εργαζόμενους στη δημοτική επιχείρηση, να εξαντλήσουμε όποια περιθώρια ευελιξίας έχουμε για να δώσουμε αποκλειστικώς σ’ αυτήν τη δημοτική επιχείρηση πιστοποιητικό ασφαλιστικής ενημερότητας. 
        Αυτό πράξαμε, αλλά επαναλαμβάνω ότι κατηγορηθήκαμε για παρέμβασή μας στη διαδικασία των δημοτικών εκλογών επ’ αυτού …
       ΔΗΜΗΤΡΙΟΣ ΒΑΡΒΑΡΙΓΟΣ: Άλλο ζήτημα ήταν, κύριε Υπουργέ. Εγώ σας είπα;
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Εντάξει. 
        Ευχαριστώ πάρα πολύ.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
        Η κ. Παπακώστα έχει το λόγο.
       ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, κυρίες και κύριοι συνάδελφοι, είναι σημαντικό το νομοσχέδιο. Διευθετεί ζητήματα, καλύπτει κενά, αλλά βεβαίως στην επεξεργασία που κάνουμε στην Εθνική Αντιπροσωπεία σήμερα σχετικά με τα θέματα που αφορούν τα άρθρα, θέλω να επισημάνω τα εξής: 
        Είχα πει και στη συζήτηση που κάναμε επί της αρχής ότι αυτό το σχέδιο νόμου είχε εβδομήντα άρθρα. Σήμερα θα βγει από την Εθνική Αντιπροσωπεία με εβδομήντα δύο άρθρα συνολικά, αφού προσετέθησαν δυο τροπολογίες. 
        Θεωρούσα χρήσιμο, κύριε Πρόεδρε και κύριοι συνάδελφοι, ότι έπρεπε να προστεθεί η τροπολογία η οποία κατατέθηκε από εμένα σχετικά με τη μητρότητα ως κοινωνική θητεία αντίστοιχη της στρατιωτικής μέσω της οποίας στοιχειοθετείται συνταξιοδοτικό δικαίωμα για τις μητέρες με βάση τα εξής στοιχεία: 
        Ξέρουμε, αφού ξεκίνησε η συζήτηση για το ασφαλιστικό, ότι τρία είναι τα βασικότερα προβλήματα τα οποία αντιμετωπίζουμε στη χώρα μας. Το πρώτο είναι το δημογραφικό, το δεύτερο είναι η μαύρη αγορά εργασίας, το τρίτο είναι η εισφοροδιαφυγή και πολλά άλλα. Αυτά όμως, είναι τα τρία κορυφαία. 
        Στην πατρίδα μας, λοιπόν, για κάθε γυναίκα αναπαραγωγικής ηλικίας, αντιστοιχούν 1,25 παιδιά ετησίως. Στο Σύνταγμά μας, αλλά και στη συζήτηση που θα κάνουμε για την αναθεώρησή του, σύμφωνα με το άρθρο 21 παράγραφος 1 του Συντάγματος, αποτελεί υποχρέωση του κράτους η προστασία της οικογένειας.
        Πρέπει να σας πω, λοιπόν, ότι η προσθήκη-τροπολογία την οποία κατέθεσα προτείνεται ακριβώς για να υπάρξει αρμονία μεταξύ της επαγγελματικής και της οικογενειακής ζωής και ενίσχυση, αν θέλετε, του ασφαλιστικού συστήματος της χώρας, αφού οι γυναίκες αποτελούν ανθρωπίνους πόρους, παραγωγικούς και κατά συνέπεια, η μη αξιοποίησή τους, για τους λόγους οι οποίοι είναι προφανείς και γνωστοί, συνιστά κοινωνικό έλλειμμα.
        Κατά συνέπεια, λοιπόν, προτείνουμε η εννεάμηνη κυοφορία της γυναίκας συν τους επιπλέον δώδεκα μήνες, οι οποίοι προβλέπονται ως χρόνος προστασίας της μητρότητας, δηλαδή, συνολικά είκοσι ένα μήνες, να συνυπολογίζονται ως συντάξιμος χρόνος. 
        Το μέτρο αυτό δεν συνεπάγεται κόστος με την έννοια εκείνη που συνήθως κουβεντιάζουμε εδώ, αλλά με βάση την αρχή της ισότητας το μέτρο αυτό θα ισχύει για όλες τις γυναίκες στην ελληνική επικράτεια που φέρουν συνταξιοδοτικό δικαίωμα και η θεμελίωση του συντάξιμου αυτού χρόνου θα ισχύει αναδρομικά. Η μόνη προϋπόθεση την οποία βάζουμε για την εφαρμογή του μέτρου, είναι η ολοκλήρωση της κυοφορίας με τη γέννηση του τέκνου ή των τέκνων.
        Περίμενα, λοιπόν και περιμένω ότι θα υπάρχει τουλάχιστον δέσμευση από σας, γιατί αναγνωρίζω ότι από μόνο του το θέμα συνιστά αντικείμενο ενός ξεχωριστού σχεδίου νόμου. Αλλά, τουλάχιστον, αυτή η προσθήκη-τροπολογία κατατέθηκε σ’ αυτό το νομοσχέδιο, ακριβώς για να δοθεί η δυνατότητα να κουβεντιάσουμε για ένα τόσο σημαντικό θέμα.
        Δεύτερον, κατατέθηκε επίσης από την ομιλούσα μια τροπολογία-προσθήκη, η οποία συνυπεγράφη από είκοσι εννέα ακόμα συναδέλφους όλων των πτερύγων της Βουλής, που αφορά τα άτομα με παραπληγία, τετραπληγία. 
        Η φιλοσοφία, η ουσία και το περιεχόμενο αυτής της τροπολογίας, κύριε Πρόεδρε, κύριε Υπουργέ, κυρίες και κύριοι συνάδελφοι, έχει να κάνει με την αρχή, την οποία εγώ θεωρώ ως αξίωμα, ότι τα άτομα, οι συμπολίτες μας με αναπηρία, θα πρέπει να αντιμετωπίζονται από το ασφαλιστικό σύστημα και άρα από τα ασφαλιστικά ταμεία, ισότιμα. Αυτή είναι η φιλοσοφία, αυτό είναι το πνεύμα και αυτή είναι η ουσία και το περιεχόμενο αυτής της τροπολογίας. Περιμένω, λοιπόν, επ’ αυτού να ισχύσει η αρχή της ισότητας, την οποία, εν πάση περιπτώσει, οι δημοκρατικές αρχές ενός σύγχρονου, ευρωπαϊκού, δημοκρατικού κράτους επιβάλλουν.
       ΜΑΡΙΑ ΔΑΜΑΝΑΚΗ: Συμφωνούμε και εμείς μ’ αυτό, κυρία Παπακώστα.
       ΑΙΚΑΤΕΡΙΝΗ ΠΑΠΑΚΩΣΤΑ: Σας ευχαριστώ πολύ. Είναι διακομματική, έχει συνυπογραφεί.
        Το τρίτο που θέλω να επισημάνω, σε σχέση με τα ζητήματα της προληπτικής ιατρικής, είναι το εξής: Είναι ένα θέμα το οποίο μας απασχόλησε όλους, απασχόλησε την πολιτική ηγεσία του Υπουργείου, το οποίο Υπουργείο και η πολιτική του ηγεσία, οφείλω να ομολογήσω ότι καταβάλλει φιλότιμη προσπάθεια σε σχέση με το ζήτημα αυτό.
        Κύριε Υπουργέ, σας είπα, όμως και στη συζήτηση επί της αρχής για το σχέδιο νόμου ότι υπάρχει ένα θέμα. Θα προσπαθήσω να είμαι χρήσιμη και να συνεισφέρω στη διατύπωση της διόρθωσης που φέρατε επί της τροπολογίας, για να βελτιώσετε τη συγκεκριμένη διάταξη, σχετικά με τα ζητήματα αυτά.
        Ακούστε κάτι. Αναφέρομαι στα εμβόλια. Ό,τι ισχύει για τα εντός εθνικού προγραμματισμού εμβόλια θα πρέπει να ισχύσει και για τα εκτός εθνικού προγραμματισμού. Και αυτό για έναν πάρα πολύ απλό λόγο. Διότι αυτό το οποίο καλείται να διασφαλίσει η εκάστοτε πολιτεία μέσω του συγκεκριμένου σχεδίου νόμου, είναι κατ’ αρχάς η συλλογική ανοσία. Το θέμα, λοιπόν, της διατύπωσης «εκτός εθνικού προγραμματισμού», κατ’ εμέ δεν βοηθά προς αυτήν την κατεύθυνση, θολώνει την πολιτική βούληση της Κυβέρνησης και του καθ’ ύλην αρμοδίου Υπουργείου και της πολιτικής ηγεσίας. 
        Η πρότασή μου είναι να γίνει η βελτίωση ως εξής: «Ό,τι ίσχυε για τα εντός εθνικού προγράμματος εμβόλια να ισχύσει και για τα καινούργια», τα οποία τα χαρακτηρίζετε γι’ αυτόν ακριβώς το λόγο, ως «εκτός εθνικού προγράμματος».
        Το λέω αυτό, κύριε Υπουργέ, για έναν πάρα πολύ απλό λόγο. Για παράδειγμα σήμερα δεν έχουμε τέτοιες συνθήκες. Αύριο μπορεί να δημιουργηθούν συνθήκες μιας ενδεχόμενης επιδημίας. Βεβαίως το γεγονός ότι βάζετε μια συμμετοχή και βελτιώνετε επομένως τις συνθήκες για εκείνους τους ασφαλισμένους οι οποίοι πλήρωναν το 100% είναι μια πρόοδος, όμως κατά την άποψή  μου δεν επιλύει το πρόβλημα, αφού αυτό που μ’ ενδιαφέρει και μας ενδιαφέρει, είναι να υπάρχει συλλογική ανοσία.
        Η διακινδύνευση, το διακύβευμα είναι η δημόσια υγεία. Και υπό την έννοια αυτή, χωρίς να θέλω ούτε να κινδυνολογήσω ούτε να υπερβάλω, αλλά να συνεισφέρω, θεωρώ ότι εδώ πρέπει να επιμείνετε. Γι’ αυτό εμμένω σε αυτήν τη θέση, την οποία και αρχικώς διατύπωσα και δεν αλλάζω άποψη. Διότι θα πρέπει να ενταχθούν και τα καινούργια εμβόλια, τα οποία θεωρείτε ότι βρίσκονται «εκτός εθνικού προγράμματος», στην ίδια λογική στην οποία εντάσσονται όλα εκείνα, τα οποία συμπεριλαμβάνονται.
        Θα πρέπει δε, να σας αναφέρω το εξής παράδειγμα, το οποίο ισχύει στο σύνολο σχεδόν των χωρών της Ευρωπαϊκής Ένωσης. Εκεί τα ασφαλιστικά ταμεία δεν καλύπτουν τους ασφαλισμένους τους, στην περίπτωση που δεν έχουν υποβληθεί σε προληπτικές εξετάσεις για τη διασφάλιση και για το διακύβευμα της ατομικής υγείας και κατ’ επέκταση της συλλογικής υγείας. 
        Στο θέμα της οδοντιατρικής κάλυψης –για να σας αναφέρω ένα άλλο παράδειγμα, το οποίο ισχύει στη Γερμανία- τα ασφαλιστικά ταμεία χορηγούν δωρεάν κάρτα για οδοντιατρικές εξετάσεις στο σύνολο του πληθυσμού. Και αυτές είναι σε δύο εξαμηνιαίες επισκέψεις στον οδοντίατρο στη διάρκεια της χρονιάς. Στην περίπτωση, όμως, που ο ασφαλισμένος αμελήσει να το κάνει, τότε το ταμείο στην ενδεχόμενη βλάβη του ασφαλισμένου, σε σχέση με το πρόβλημα της υγείας το οποίο θα αντιμετωπίσει εξαιτίας του ότι δεν πήγε προληπτικά να το καλύψει, παρ’ ότι υπάρχει δυνατότητα από την πολιτεία, δεν του καλύπτει τις δαπάνες.
        Έτσι νομίζω πως πρέπει να λειτουργήσουμε, εάν θέλουμε να ανεβάσουμε τους δείκτες της προληπτικής υγείας. Κι έτσι πρέπει να καλύψουμε το θέμα του εθνικού εμβολιασμού, μη διαχωρίζοντας σε εκτός και εντός εθνικού προγράμματος εμβόλια.
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
         ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Παπακώστα.
        Το λόγο έχει ο κ. Χάϊδος.
       ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
        Κύριε Υπουργέ, θα είμαι σύντομος. Εξάλλου, μίλησα τέσσερις φορές έως τώρα γι’ αυτό το νομοσχέδιο.
        Θα εκφράσω κάποιες απόψεις για τρία μόνο άρθρα. 
        Θα αρχίσω από το άρθρο 46 και θα πω ότι είναι σωστή η απόσυρση των διατάξεων, που αφορούσαν την υπαγωγή στον Ο.Α.Ε.Ε. των επιχειρήσεων που λειτουργούν στα χωριά και είχαν ασφάλεια του Ο.Γ.Α.. Αποκαλύπτει, όμως, την προχειρότητα, με την οποία νομοθετείτε. 
        Επανειλημμένως σας θέσαμε αυτά τα ζητήματα και στην Επιτροπή. Την τελευταία στιγμή, βέβαια, δεχθήκατε τις απόψεις μας και το αποσύρατε. Απλώς επιβεβαιώνεται και η δική μας άποψη, έστω κι αν εσείς ισχυρίζεστε ότι δέχεστε και τις σωστές προτάσεις.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Γιατί είμαστε εδώ;
       ΧΡΗΣΤΟΣ ΧΑΪΔΟΣ: Θα συνεχίσω με το άρθρο 59, παράγραφος 4, όπου θεσπίζεται η συμμετοχή των ασφαλισμένων στις προληπτικές εξετάσεις, που έως τώρα ήταν δωρεάν και μάλιστα με απόφαση Υπουργού. 
        Αυτό, κατά τη γνώμη μου, φανερώνει την πρόθεση της Κυβέρνησης να μεταφέρει υποχρεώσεις των ταμείων προς τους ασφαλισμένους και δείχνει και την ανακολουθία μεταξύ διακηρύξεων και πράξεων. Λέτε ότι είναι προτεραιότητα η πρόληψη, αλλά ταυτόχρονα εισάγετε τη συμμετοχή σε προληπτικές εξετάσεις. Και δεν μας καλύπτουν οι προφορικές σας δεσμεύσεις, ότι θα καθορίσετε εσείς τις εξετάσεις και τον τρόπο, γιατί σήμερα είστε και αύριο μπορεί να μην είστε. Πρέπει με κάποιο σαφή, διαφανή και μόνιμο τρόπο να καθοριστούν αυτά τα ζητήματα και όχι με την προφορική δέσμευση του εκάστοτε Υπουργού.
        Εξάλλου, αυτή η ρύθμιση θα είναι αναποτελεσματική και επιζήμια για τα ταμεία, γιατί η αύξηση της νοσηρότητας θα αυξήσει και το κόστος για την αντιμετώπιση των ασθενειών.
        Τέλος, έρχομαι στο άρθρο 63, όπου θεσπίζεται το κίνητρο περιορισμού της εισφοροδιαφυγής και της μείωσης του χρόνου απονομής των συντάξεων και της καταβολής των πάσης φύσεως παροχών για τους ασφαλισμένους σε όλους τους φορείς της κοινωνικής ασφάλισης και στο προσωπικό της Γενικής Γραμματείας Κοινωνικών Ασφαλίσεων πριν του Ι.Κ.Α.-Ε.Τ.Α.Μ.. 
        Γιατί εξαιρείτε τους εργαζόμενους του Ι.Κ.Α., που αποτελεί το μεγαλύτερο ασφαλιστικό τομέα της χώρας, από αυτήν τη ρύθμιση; Εξάλλου, έχει μεγάλη έλλειψη προσωπικού το Ι.Κ.Α. και καθυστερούν οι συντάξεις και οι άλλες παροχές για μεγάλο χρονικό διάστημα.
        Η εισφοροδιαφυγή αναφέρεται σε μεγαλύτερο ποσοστό στο Ι.Κ.Α., όπου αποτελεί περίπου το 80% του συνόλου της σε όλα τα ταμεία. 
        Γιατί, λοιπόν, εξαιρούνται οι εργαζόμενοι στο Ι.Κ.Α.; Αισθάνονται αδικία και ανισότητα. 
        Απαλείψτε, λοιπόν, αυτήν την εξαίρεση και περιλάβετε και τους υπαλλήλους του Ι.Κ.Α. σε αυτήν τη ρύθμιση, αποδίδοντάς τους το κίνητρο που θα δώσετε στους άλλους εργαζόμενους στα ασφαλιστικά ταμεία.
        Ολοκληρώνοντας, θα αναφερθώ με δύο λέξεις στην τροπολογία για την ευνοϊκή ρύθμιση των οφειλών των εργολάβων προς το Ι.Κ.Α..
        Κατά τη γνώμη μου αυτή η ρύθμιση είναι επιζήμια και για το Ι.Κ.Α., γιατί με αυτόν τον τρόπο θα καθυστερήσει να πάρει τα χρήματα που δικαιούται.
        Τα επιχειρήματα που χρησιμοποιείτε είναι έωλα. Θα μπορούσατε να πληρώσετε τις οφειλές του κράτους για ήδη τελειωμένα έργα, τα οποία οφείλετε εδώ και δύο χρόνια προς τους εργολάβους, έτσι ώστε να μπορέσουν να ανταποκριθούν στις άμεσες ανάγκες και να μη μεταφέρετε αυτήν την υποχρέωση της πολιτείας απέναντί τους στο ΙΚΑ, το οποίο έχει τόσα πολλά ελλείμματα.
        Ευχαριστώ.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Χάϊδο. 
        Η κ. Φουντουκίδου που είναι και η τελευταία ομιλήτρια έχει το λόγο.
       ΠΑΡΘΕΝΑ ΦΟΥΝΤΟΥΚΙΔΟΥ: Κύριε Πρόεδρε, είναι γεγονός ότι πολλές φορές δεν μπορεί ο κοινός νομοθέτης, όσο διορατικός και να είναι, να προβλέψει τις περιπτώσεις που δημιουργούνται από την εφαρμογή του νόμου. Κάποιες παρενέργειες, κάποιες παραλείψεις και πάντως οι πραγματικές συνθήκες ζωής και τα πραγματικά περιστατικά που και εμείς σαν δέκτες των αιτημάτων των πολιτών καταγράφουμε, ξεπερνάνε τη δυνατότητα πρόβλεψης κάποιων περιπτώσεων. 
        Ακριβώς αυτές οι περιπτώσεις, συσσωρευμένες επί χρόνια, δημιουργούν σε κάποιες κατηγορίες συμπολιτών μας οξύτατα προβλήματα που είτε τους αποκλείουν από το βασικό τους δικαίωμα στην ασφάλιση, είτε το περιορίζουν ή θίγουν κάποια επιμέρους οικονομικά δικαιώματά τους.
        Αυτές, λοιπόν, τις ανισότητες έρχεται να αμβλύνει ένα νομοσχέδιο πολύ σημαντικό που στη συντριπτική πλειοψηφία αυτό ακριβώς κάνει, διευρύνει δηλαδή την ασφαλιστική βάση ανάμεσα στους συμπολίτες μας. 
        Άκουσα με πολύ μεγάλη προσοχή τους συναδέλφους να το χαρακτηρίζουν ρουσφετολογικό, ότι κάνει παζάρια, μικροδιευθετήσεις, ότι είναι αποσπασματικό κ.λπ.. Γιατί; Γιατί έρχεται να ρυθμίσει αυτά ακριβώς που μέχρι τώρα παρέλειπε να κάνει ο νομοθέτης και παρέλειπαν να ακούνε οι πολιτικές ηγεσίες επί χρόνια; 
        Στο σύνολο του νομοσχεδίου, εγώ εκφράζω την ικανοποίησή μου, γιατί ακριβώς από την άλλη μεριά ακούμε και άναρθρες κραυγές. Μάλιστα, ήταν κραυγές που τρομοκράτησαν το σύνολο των ασφαλισμένων ότι τέλος πάντων πάει η Κυβέρνηση να διευρύνει τα όρια ηλικίας συνταξιοδότησης.
        Ερωτώ, λοιπόν, το εξής: Στην ουσία, εδώ, έχουμε κάποιες διευθετήσεις που διευκολύνουν συμπολίτες μας να βγουν στη σύνταξη. Είναι δηλαδή αρνητική η ρύθμιση του άρθρου 45 που δίνει τη δυνατότητα σε ασφαλισμένους κύριας και επικουρικής ασφάλισης να συμπληρώσουν έξι μήνες ή να πάρουν εκατόν πενήντα ημερομίσθια, ώστε να αποκτήσουν ασφαλιστικό δικαίωμα; 
        Είναι αρνητική η ρύθμιση –τα λέω επιλεκτικά- με την οποία αναγνωρίζεται ο χρόνος ασφάλισης μέχρι πενήντα μέρες, προκειμένου να θεμελιώσει ο άλλος δικαίωμα σύνταξης αναπηρίας; 
        Είναι κακό το ότι δίνεται μία παράταση διευθέτησης των εκκρεμοτήτων στο Ταμείο Ασφάλισης Ελευθέρων Επαγγελματιών μέχρι τις 31/3/2003;
        Φυσικά, εκφράζω και την απόλυτη ικανοποίηση μου για τη ρύθμιση του άρθρου 61, παράγραφος 6, σύμφωνα με την οποία οι μητέρες ανύπαντρων παιδιών με ποσοστό αναπηρίας άνω του 67%, καθώς και οι σύζυγοι με την προϋπόθεση –τη σωστή δικλίδα ασφαλείας- να έχουν δεκαετή έγγαμο βίο, μπορούν να θεμελιώσουν δικαίωμα με επτάμισι χιλιάδες ένσημα ή με είκοσι πέντε χρόνια ασφάλισης, ανεξάρτητα από το χρόνο υπαγωγής στην ασφάλισή τους.
        Θεωρώ σωστή την κίνηση του κύριου Υπουργού να αποσύρει τις διατάξεις του άρθρου 46 που αφορούσε την ένταξη στον Ο.Α.Ε.Ε. των επαγγελματιών σε περιοχές, σε οικισμούς, άνω των χιλίων διακοσίων κατοίκων.
        Είναι σωστό, κύριε Υπουργέ και δεν θα ήθελα να επανέλθει με αυτήν τη λογική. Διαφωνούσα σ’ αυτό και ιδεολογικά, αλλά η ιδεολογία αυτή μετατρέπεται σε πολιτική θέση και στάση. Ήταν ένα κίνητρο, προκειμένου να ενισχύσουμε τις μικρές περιοχές και επιτρέπεται και η απόκλιση από το Σύνταγμα και από πολλές άλλες περιπτώσεις.
        Φυσικά, εδώ, εμείς περιμένουμε μέτρα στήριξης των χωριών και της υπαίθρου. Δεν θα ενισχύσουμε το κλίμα αστυφιλίας. Πολύ περισσότερο, νομίζω ότι αυτή η ρύθμιση θα γινόταν και μπούμερανγκ, γιατί ήταν αδύνατον να ανταποκριθούν αυτές οι κατηγορίες των επαγγελματιών στις υποχρεώσεις του Ο.Α.Ε.Ε., όταν έχουν να καλύψουν Α.Ε.Π.Ι., Ο.Α.Ε. και ό,τι άλλο μπορείτε να φανταστείτε. 
        Συνεπώς υπερθεματίζω αυτήν την πραγματικά πολύ σωστή ρύθμιση.
        Εκεί όμως που πάλι από πολιτική θέση πρέπει να διαφωνήσω, κύριε Υπουργέ, είναι η ρύθμιση του άρθρου 53 που αφορά τους εποχικά εργαζόμενους. Και το κάνω αυτό, γιατί είμαι σε μία περιοχή όπου χίλιοι πεντακόσιοι με χίλιοι οκτακόσιοι συμπολίτες μου ασφαλισμένοι στον Ο.Γ.Α. εποχικά το καλοκαίρι εργάζονται σε κονσερβοποιία, κιβωτοποιία και σε άλλες τέτοιες επιχειρήσεις, συμπληρώνουν εκατό ένσημα και με εκατό ημέρες ασφάλισης παίρνουν το επίδομα του Ο.Α.Ε.Δ. και ξεχειμωνιάζουν. Αυτό, λοιπόν, κρατούσε χρόνια ολόκληρα την οικονομία αυτών των οικογενειών και φυσικά, τον οικονομικό ιστό της περιοχής μου. 
        Με τη ρύθμιση, λοιπόν, που εισάγετε εσείς και τους αποκλείετε από την ασφάλιση του Ι.Κ.Α.-Ε.Τ.Α.Μ., θεωρώ -εκτός αν μου δώσετε διαφορετική διευκρίνηση ή είναι στις προθέσεις σας να προβλέψετε κάτι άλλο- ότι δεν θα δικαιούνται του επιδόματος του Ο.Α.Ε.Δ., γεγονός που ανατρέπει, όπως σας είπα, τον οικονομικό ιστό της ευρύτερης περιοχής μου. Μιλάω για το Νομό Πέλλας, αλλά φαντάζομαι ότι και σε άλλες περιοχές αντιμετωπίζουν το ίδιο πρόβλημα. Ως εκ τούτου, είμαι υποχρεωμένη να το καταψηφίσω, κύριε Υπουργέ, εκτός αν δεχθείτε κάποιες διορθωτικές διατυπώσεις ή μου κάνετε άλλες διευκρινήσεις. 
        Επίσης, κύριε Υπουργέ, θα ήθελα να πω με αφορμή το ότι πραγματικά στο άρθρο 61 έχετε σημαντικές διευκρινίσεις, ότι θα πρέπει να δούμε και κάποια χρονίζοντα θέματα δικαιούχων σύνταξης αναπηρίας από τον Ο.Γ.Α.. Είστε και εσείς από επαρχιακή πόλη, πολιτεύεστε σε περιφέρεια και φαντάζομαι ότι είστε και εσείς δέκτης των ίδιων δίκαιων αιτημάτων. Και εξηγούμαι: Ασφαλισμένος του Ι.Κ.Α. έχει 50% αναπηρία, 80% αναπηρία, 100% αναπηρία. Παίρνει, λοιπόν, σύνταξη αναλογικά για όλα αυτά. Δηλαδή, υπάρχει μία διαβάθμιση. 
        Επίσης, ασφαλισμένος του Ο.Γ.Α. έχει 67% αναπηρία –ο όγκος των περιπτώσεων- και ελάχιστες, πολύ ελάχιστες –μετρημένες ούτε στα δάκτυλα του ενός χεριού- είναι οι περιπτώσεις που παίρνει τη σύνταξη του 100%. Τι σημαίνει αυτό; Είναι πολίτες δεύτερης κατηγορίας; Δεν έχουν δικαίωμα σε ίση αντιμετώπιση; Δεν έχουν δικαίωμα στην αξιοπρέπεια, που είναι συνταγματικό βασικό τους δικαίωμα; Δεν μπορεί ο ανάπηρος σε ποσοστό 80% να ζει μ’ αυτό το επίδομα που παίρνει από τον Ο.Γ.Α.. 
        Ασφαλώς, θα πρέπει να προβλεφθεί μία διαβάθμιση σε ποσοστά και σε οικονομικές παροχές και βέβαια, ίσως αυτό –ίσως οικονομικά, αν μπορούμε να μιλάμε στην πολιτική μόνο για οικονομικά μεγέθη- να είχε και κάποια σημασία όταν ήταν το βοήθημα του Ο.Γ.Α. και δεν ήταν ταμείο κύριας ασφάλισης. Από τη στιγμή όμως που μετατράπηκε σε ταμείο κύριας ασφάλισης και υπάρχει ο θεσμός της πρόσθετης ασφάλισης, νομίζω ότι δεν δικαιολογείται αυτή η απόκλιση. 
        Δεύτερον -το οποίο είναι και αδιανόητο σε μία πολιτισμένη κοινωνία και όμως συμβαίνει- συνταξιούχος του Ο.Γ.Α. που καταστεί ανάπηρος μετά τη συνταξιοδότησή του λόγω ορίου ηλικίας, δεν δικαιούται να πάρει περισσότερη σύνταξη και συμπαράσταση όταν έχει αναπηρία 100%. 
        Με την αύξηση του προσδόκιμου επιβίωσης και με τα συχνότατα εγκεφαλικά που αποτελούν αιτία θανάτου, πάρα πολλοί συμπολίτες μας αποκλείονται από το δικαίωμα να έχουν συμπαράσταση και να αυτοεξυπηρετούνται. Αυτό σημαίνει ότι αν δεν έχουν την φιλοτιμία των οικείων τους, τους πετάμε στον Καιάδα, κύριε Υπουργέ; Μπορεί αυτή να είναι αντίληψη δική μας; Φαντάζομαι ότι αυτό είναι κάτι που δεν σας εκφράζει, κάτι που πρέπει να το δούμε και μάλιστα επειγόντως.
        Σας επισημαίνω ότι και τα νοσοκομεία ακόμα δεν δέχονται να περιθάλψουν ή να φιλοξενήσουν τέτοιες περιπτώσεις. Τους καταδικάζουμε λοιπόν ή να υποχρεώνονται στους οικείους, που και αυτοί σήμερα έχουν τις δικές τους υποχρεώσεις με ό,τι κόστος αυτό συνεπάγεται ή εν πάση περιπτώσει, στην αναξιοπρέπεια. 
        Και το τρίτο που είναι πρακτικά λειτουργικό και ίσως –δεν ξέρω- να μπορούσε να ρυθμιστεί και με άλλο τρόπο πλην της νομοθετικής ρύθμισης, αφορά τα καθημερινά προβλήματα που νομίζω ότι αντιμετωπίζονται, δηλαδή τους ανίατους ασθενείς. Τους καλούμε, λοιπόν, σε μία επιτροπή, όπου και διαπιστώνεται το ανίατο της ασθένειας. Μετά από μία διετία λοιπόν, σύρουμε ξανά αυτούς τους ανθρώπους με τα φορεία και τους οικείους τους έξω στους διαδρόμους – τραγικές σκηνές- για να διαπιστώσουμε το αυτονόητο, δηλαδή ότι το ανίατο είναι ανίατο. Θεωρώ, λοιπόν, ότι μπορεί να καταργηθεί αυτή η δεύτερη φορά εξέτασης. 
        Ελπίζω λοιπόν σ’ εσάς, κύριε Υπουργέ, με τη γνωστή ευαισθησία που ξέρω ότι σας διακρίνει σ’ αυτά τα θέματα και την ευαισθησία στα ακούσματα των συμπολιτών μας, ότι κάποιες από τις ρυθμίσεις αυτές θα τις λάβετε σοβαρά υπ’ όψιν σ’ ένα επόμενο νομοσχέδιο. 
        Ευχαριστώ. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Φουντουκίδου.
       ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, δεν έχω μιλήσει έως τώρα. Πιστεύω ότι δικαιούμαι να έχω το λόγο.
       ΠΡΟΕΔΡΕΥΩΝ (Σωτήρης Χατζηγάκης): Κατ’ αρχήν, ούτως ή άλλως, λόγω και της ονομαστικής σας εορτής πλην των άλλων, θα σας έδινα το λόγο. 
        Ορίστε, κύριε Αγγελόπουλε, έχετε το λόγο. Όμως, μόνο για τρία λεπτά, για να μπορέσουμε να ολοκληρώσουμε τη συζήτηση.
       ΝΙΚΟΛΑΟΣ ΑΓΓΕΛΟΠΟΥΛΟΣ: Και λίγο παραπάνω, κύριε Πρόεδρε.
        Δεν μίλησα καθόλου και το νομοσχέδιο είναι τεράστιο. 
        Κύριε Πρόεδρε, κυρίες και κύριοι συνάδελφοι, κλείνοντας αυτήν την εξαντλητική –θα έλεγα- διαδικασία συζήτησης ενός πράγματι μεγάλου νομοσχεδίου, θα πω τα εξής: 
        Άκουσα από τους συναδέλφους της Αντιπολίτευσης ιδιαίτερα, αλλά και της Συμπολίτευσης μια σειρά από ενδιαφέρουσες παρατηρήσεις και προτάσεις, αλλά και μια σειρά από παρατηρήσεις και προτάσεις οι οποίες εμπεριέχουν το στοιχείο της αντιφατικότητας μεταξύ τους. 
        Πραγματικά θέλω να πιστεύω ότι πολλές από αυτές τις παρατηρήσεις ίσως οφείλονται σε άγνοια του νομοθετικού πλαισίου που ισχύει, το ρόλο που έχουν να επιτελέσουν οι φορείς της κοινωνικής ασφάλισης: Από τη μια μεριά μιλάμε για αύξηση των δαπανών υγείας. Από την άλλη μεριά μάς κατατίθεται μια σειρά από προτάσεις για πρόσθετες καλύψεις από τους κλάδους υγείας. Δεν μπορώ να καταλάβω πώς με το 3%, που είναι η εισφορά προς τους κλάδους ασθένειας, θα μπορούσε αυτό να καλυφθεί, πέρα από την όποια επιχορήγηση από τον κρατικό προϋπολογισμό. 
        Ξέρετε, ο ρόλος των ασφαλιστικών ταμείων δεν είναι να είναι φορείς άσκησης πρόνοιας προς αναξιοπαθούντες πολίτες. Το σύστημα κοινωνικής ασφάλισης έχει μια συγκεκριμένη δομή. Έρχεται να καλύψει συγκεκριμένα ζητήματα που δεν έχουν καμία σχέση, αν θέλετε, με αυτό που λέμε πολλές φορές «άσκηση κοινωνικής πολιτικής στον τομέα της πρόνοιας».
        Θα μπορούσαμε να βάλουμε μέσα στα ασφαλιστικά ταμεία χίλια δυο πράγματα ή χίλιες δυο αδικίες ή χίλιες δυο παρατηρήσεις. Βέβαια, αυτό είναι αντιφατικό ως προς αυτό που ακούστηκε και χαρακτήρισε το νομοσχέδιο, ως προς την αντιφατική ένσταση που έθεσαν πάρα πολλοί συνάδελφοι της Αντιπολίτευσης.
        Πρέπει, επίσης, να πω ότι οι αντιρρήσεις των συναδέλφων της Αντιπολίτευσης περιορίστηκαν σε τέσσερις-πέντε διατάξεις, που πραγματικά και εκεί πάλι ίσως δεν κατάλαβαν τι συμβαίνει. Άκουσα συνάδελφο να λέει ότι το άρθρο 39 του ν. 2084/1992 πρέπει να ισχύσει και για τα ενοικιαζόμενα δωμάτια. Ποιος είπε ότι δεν ισχύει; Ισχύει για τους παλιούς ασφαλισμένους, όπως προέβλεπε ο ν. 2084/1992. Δράττομαι της ευκαιρίας να πω ότι πραγματικά αυτή η περιπτωσιολογία και οι αναφορές και οι προτάσεις που έγιναν από πλευράς συναδέλφων οφείλονται και στο γεγονός ότι πριν από το ν. 2084/1992 δεν υπήρχε ενιαίο πλαίσιο ασφάλισης για όλους τους Έλληνες πολίτες.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Ο ν. 2084/1992, αν θέλετε, η μεγάλη του προσφορά προς την κοινωνική ασφάλιση ήταν ότι για πρώτη φορά καθιέρωσε ενιαίους κανόνες ασφάλισης για αυτούς που μπαίνουν στην αγορά εργασίας και, κατ’ επέκταση, στην κοινωνική ασφάλιση μετά της 1-1-1993.
        Θέλω να ευχαριστήσω το ΠΑ.ΣΟ.Κ. για την πρόταση ονομαστικής ψηφοφορίας στο άρθρο 28. Πραγματικά, η πρόταση αυτή έρχεται να επιβεβαιώσει ότι η πλειοψηφία των συναδέλφων δεν κατάλαβε το μέγεθος του προβλήματος που αντιμετωπίζουν σήμερα οι επιχειρήσεις στην αγορά, που ανάμεσα σ’ αυτές περιλαμβάνονται, όπως ακούστηκε και επισημάνθηκε και από συνάδελφο της Αντιπολίτευσης, και δημοτικές επιχειρήσεις, ή επιχειρήσεις του ευρύτερου δημόσιου τομέα. Δεν οφείλουν σήμερα μόνο οι ιδιώτες και το «κακό μεγάλο κεφάλαιο». Είπαμε και στη συζήτηση επί της αρχής ότι οι μεγάλοι οφειλέτες προς τα ασφαλιστικά ταμεία δεν ξεπερνούν τους εκατόν πενήντα. 
        Επίσης θα ήθελα να πω –και για να το διευκρινίσουμε- ότι κριτήριο για τον προσδιορισμό του φορέα ασφάλισης του κάθε εργαζόμενου είναι η μορφή απασχόλησης. 
        Δεν είναι ούτε τα πληθυσμιακά, ούτε τα οικονομικά ούτε τα γεωγραφικά κριτήρια. Αν αρχίσουμε να μπαίνουμε σ’ αυτήν τη λογική, τότε το σύστημα κοινωνικής ασφάλισης θα γίνει σουρωτήρι. Είναι που είναι σουρωτήρι, θα το κάνουμε ακόμη περισσότερο γιατί δυστυχώς ο κάθε Βουλευτής κάτω από την πίεση κοινωνικών ομάδων, αδυναμιών οι οποίες παρατηρούνται ιδιαίτερα στις εκλογικές περιφέρειες, θα καταθέτει μία πρόταση αναπροσαρμογής του ασφαλιστικού συστήματος στα δεδομένα κάθε περιοχής ή στα δεδομένα κάποιων κοινωνικών ομάδων.
        Θα ήθελα πριν κλείσω να επισημάνω και κάτι άλλο. Ακούστηκε ότι με το ν.3106/2003 λύθηκε το πρόβλημα της μεταφοράς προσωπικού στους πρώην βρεφονηπιακούς σταθμούς ή στα ιδρύματα, προς τους δήμους ή σε νομικά πρόσωπα δημοσίου δικαίου. Κρίθηκε το εργασιακό σκέλος. Το θέμα του εφάπαξ δεν κρίθηκε ποτέ. Γιατί πρέπει να γνωρίζουν οι συνάδελφοι ότι οι μισοί ίσως οι περισσότεροι απ’ αυτούς τους εργαζόμενους δεν είχαν εισφορά για εφάπαξ. 
        Θα ήθελα επίσης να πω ότι μέχρι το 2003 που έγινε η μεταφορά, το ύψος της εφάπαξ αποζημίωσης ήταν στη διακριτική ευχέρεια του διοικητού ή του προέδρου του κάθε ιδρύματος. Και πολλές φορές ποίκιλε ανάλογα με το χρώμα το πολιτικό που είχε ο κάθε εργαζόμενος, από 1 έως 6.000.000. Στο Π.Ι.Κ.Π.Α. που είχαν εισφορές το πρόβλημα λύνεται. Και έρχεται η Κυβέρνηση μετά από διαπραγματεύσεις, το Υπουργείο Απασχόλησης σε συνεννόηση με το Υπουργείο Υγείας, να καλύψουν την οικονομική δαπάνη που απαιτείται. Είναι αυτό που λέμε οι λογαριασμοί οι απλήρωτοι -δεν θέλω να μπω σ’ αυτήν τη λογική- που έμειναν πίσω.
        Κυρίες και κύριοι συνάδελφοι, πιστεύω ότι με ατελέσφορες συζητήσεις του στυλ ποιος προσέφερε περισσότερα ή ποιος άφησε περισσότερα χρέη φεύγοντας πίσω του –βέβαια αυτό τον κίνδυνο ο Συνασπισμός και το Κ.Κ.Ε. δεν τον έχει- δεν λύνονται τα μεγάλα ζητήματα που συνδέονται με το σύστημα κοινωνικής ασφάλισης. Εκτός αν συμπράξετε μαζί μας. Αν συμπράξετε μαζί μας, θα γίνεται κυβέρνηση.
        Ευχαριστώ.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
        Η κ. Χριστοφιλοπούλου έχει το λόγο.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
        Στην ολοκλήρωση αυτού του νομοσχεδίου θα ήθελα να επισημάνω τα εξής: Ένα νομοσχέδιο κρίνεται από τη φιλοσοφία του. Ένα νομοσχέδιο κρίνεται από την Αντιπολίτευση και από ορισμένες διατάξεις στις οποίες μπορεί να έχει καίρια αντίρρηση. Άρα, το γεγονός ότι εμείς καταψηφίζουμε περίπου είκοσι από τα εβδομήντα άρθρα αυτού του νομοσχεδίου, σε καμία περίπτωση δεν αλλάζει την άποψή μας ότι πρόκειται για ένα, όπως είπα και πριν, αποσπασματικό, περιπτωσιολογικό νομοσχέδιο, το οποίο ήταν και εξαιρετικά πρόχειρο.
        Κύριε Πρόεδρε, κλείνοντας αυτήν τη συζήτηση θα ήθελα να επισημάνω ίσως τα πιο κορυφαία από τα σημεία εκείνα για τα οποία διαφωνούμε.
        Κυρίες και κύριοι συνάδελφοι της Νέας Δημοκρατίας και κύριε Υπουργέ, τώρα αν εσείς επαίρεστε γι’ αυτήν τη ρύθμιση χρεών που φέρατε, καλώς κάνετε. Όμως, εμείς θα σας ξαναπούμε ότι όχι μόνο τους ίδιους σας τους εαυτούς διαψεύσατε –τον ίδιο σας τον πρώην Υπουργό, την ίδια την Κυβέρνηση πανηγυρικά μέσα σ’ ένα χρόνο- αλλά διαψεύσατε και κάθε προσδοκία υγιούς επιχειρηματία ότι θα κάνατε μια χρηστή διαχείριση του θέματος έσοδα-Ι.Κ.Α., διαχείριση-Ι.Κ.Α.. Και όχι μόνο αυτό, αλλά επιβραβεύετε για πρώτη φορά κάποιους κακοπληρωτές εργολάβους δημοσίων έργων οι οποίοι μπορούν να τραβούν μόνο με ένα 3% των οφειλών τους δημόσιο χρήμα, και βεβαίως να παίρνουν ασφαλιστική ενημερότητα και να υποβάλουν ξανά υποψηφιότητες για νέους διαγωνισμούς.
        Για όλα αυτά η Αξιωματική Αντιπολίτευση δεν είναι καθόλου ευχαριστημένη. Είναι έντονα καταγγέλλουσα και βεβαίως δεν πρόκειται να σας δώσει καθόλου συγχωροχάρτι, ούτε και μετά από την ολοκλήρωση αυτής της συζήτησης στη Βουλή.
        Το δεύτερο σημείο είναι όπως είπα πάλι η υφαρπαγή σιγά-σιγά μέσα από κερκόπορτες, μέσα από παραθυράκια, των κοινωνικών δικαιωμάτων και ειδικότερα του δικαιώματος των ασφαλισμένων σε δωρεάν προληπτικές ιατρικές εξετάσεις. Εν προκειμένω, όπως είπα το πρωί, το κλείσατε για τα εμβόλια. 
        Να καλέσω άλλη μια φορά τον Υπουργό, να πάρει πίσω όχι μόνο το άρθρο 28, αλλά και την παράγραφο 4 του άρθρου 59 
        Τρίτον, οι λοιπές διατάξεις οι λεγόμενες βρίθουν και αυτές δώδεκα θέσεων στο Υπουργείο Απασχόλησης για τους ακολούθους στο εξωτερικό χωρίς κριτήρια, χωρίς διαδικασία. Γιατί; Πώς; Επιτροπές επιτροπών επιτροπάτων! Ένα σύστημα ολόκληρο γύρω-γύρω από μία ήδη θεσμοθετημένη ειδική γραμματεία αμφιβόλου σκοπιμότητας και αμφιβόλου δραστηριότητας. 
        Άρα, λοιπόν, κύριε Πρόεδρε, και ολοκληρώνω σ’ ένα λεπτό, θα πρέπει κατά τη γνώμη μας να αποσυρθούν έστω και τώρα την τελευταία στιγμή οι συγκεκριμένες διατάξεις και θα πρέπει να υπάρχει μια πλέον ξεκάθαρη πολιτική σε ό,τι αφορά το ασφαλιστικό επάνω από το τραπέζι χωρίς διαρροές, χωρίς λαγούς, χωρίς «τη μια έτσι, την άλλη γιουβέτσι», ένα ασφαλιστικό σύστημα στο οποίο θα είναι προσδιορισμένη η πολιτική διαχείριση του σήμερα, κυρίες και κύριοι συνάδελφοι της Νέας Δημοκρατίας, που δεν γίνεται γιατί δεν εφαρμόζονται οι νόμοι. Αλλά βεβαίως και το αύριο, το οποίο το παραπέμπετε στους λαγούς και τους επιτίμους και τους διάφορους και δεν βγαίνετε καθαρά να πείτε την άποψή σας. Διαβεβαιώνετε και μετά ρίχνετε τη διαρροούλα σας. Ξαναδιαβεβαιώνετε και ξαναρίχνετε τη διαρροούλα σας. Έτσι κυβερνάτε διά των διαρροών αλληλοαναιρούμενοι, αλληλοδιαρρέοντες. Αυτή δεν είναι πολιτική για το ασφαλιστικό σύστημα. 
        Ευχαριστώ πολύ, κύριε Πρόεδρε. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου. 
        Ορίστε, κύριε Τσιόγκα, έχετε το λόγο. 
       ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, στο άρθρο 69 αναφέρεστε στο πρόγραμμα απασχόλησης ανέργων στη «ΝΑΥΣΙ». Εμείς συμφωνούμε, όμως βάζετε ένα ανώτατο όριο. Λέτε 1.300 ευρώ και απ’ αυτό τους δίνετε το 75%. Δηλαδή, 975 ευρώ. Στο ίδιο άρθρο δίνετε σε άλλους σε επιτροπές έξοδα κίνησης που δεν θα ξεπερνούν το μισθό του Προέδρου του Αρείου Πάγου. Γιατί δηλαδή αυτοί που φωνάζουν να τους δώσετε αυξήσεις στους μισθούς και στα μεροκάματα δεν τους δίνετε και εδώ δίνετε 5, 6, 7.000 ευρώ έξοδα κίνησης το μήνα στο καθέναν, όσα παίρνει ο Πρόεδρος του Αρείου Πάγου; 
        Δεύτερον, είμαστε σύμφωνοι και με τη ρύθμιση των λίγων εργαζομένων στην «ΕΛΛΕΝΙΤ» και προς αυτήν την κατεύθυνση θέλουμε να υπάρξει και ρύθμιση για τους εργαζόμενους στα διαλογητήρια, συσκευαστήρια, κιβωτοποιεία, στα εργοστάσια κονσερβοποιίας, στα τυροκομεία και στα εκκοκκιστήρια βάμβακος, οι οποίοι δεν παίρνουν από πουθενά. Θέλουμε να δοθεί έκτακτη οικονομική ενίσχυση 1.000 ευρώ. Θέλουμε να ενταχθούν στο ν. 1836 σαν συνέχεια των άλλων εργαζομένων και θέλουμε να υπάρξει και μία τροποποίηση της διάταξης του Ο.Α.Ε.Δ. να παίρνουν Ταμείο Ανεργίας ως εποχικά απασχολούμενοι, όπως και οι άλλοι με εκατό ένσημα. Αναφέρθηκε και από Βουλευτές της Συμπολίτευσης αυτό το ζήτημα. Αυτό έχει σχέση και με την ασφάλιση του Ο.Γ.Α., γιατί αυτοί θα πεταχτούν τελείως απέξω, όπως αναφέρθηκε και από άλλους ομιλητές. 
        Στα εργοστάσια, λοιπόν, κονσερβοποιίας, στα τυροκομεία, στα εκκοκκιστήρια βάμβακος, στα διαλογητήρια, στα κιβωτοποιεία θεωρούμε ότι είναι μεγάλη ανάγκη ακόμη και στα καπνεργοστάσια που είναι και στην περιοχή σας, να υπάρξει μια ρύθμιση γι’ αυτούς τους εργαζόμενους, έτσι ώστε να παίρνουν και αυτοί κάτι για να βγάλουν το χειμώνα. 
        Ακόμη, ένα δεύτερο ζήτημα για το χρόνο κύησης και λοχείας, όπως αυτός ορίζεται με το άρθρο 7 της εθνικής γενικής συλλογικής σύμβασης εργασίας του 2000 που κυρώθηκε με το άρθρο 11 του ν. 2874 και στο οποίο οι ασφαλισμένοι του Τ.Σ.Π.Ε.Α.Θ. και της Τ.Σ.Α.Υ.Τ. δεν εργάζονται να αναγνωρίζεται ως πραγματικός χρόνος στην ασφάλιση με την καταβολή των προβλεπομένων εισφορών ασφαλισμένου και εργοδότη που αντιστοιχούν στις αποδοχές του μήνα που υποβάλλεται η αίτηση αναγνώρισης. 
        Τρίτο ζήτημα το καθεστώς καταβολής των εκτελωνιστικών ασφαλιστικών εισφορών ενσήμου κατά παραστατικό να δοθεί προθεσμία μέχρι 31-12-2008. Οι συντάξεις των συνταξιοδοτηθέντων με τις διατάξεις του πρώην ταμείου ασφάλισης τυπογράφων και μισθωτών γραφικών τεχνών, το οποίο έχει συγχωνευτεί στις 27 Αυγούστου 1992 με το ν. 2076 στο Ι.Κ.Α. αναπροσαρμόζονται υπολογιζόμενες επί του συνόλου των συντάξιμων αποδοχών. 
        Κύριε Υπουργέ, να αναπροσαρμόσετε τις συντάξεις τους γιατί οι συντάξεις που παίρνουν σήμερα είναι εξευτελιστικές. 
        Επίσης οι ιδιοκτήτριες εταιρείες εφημερίδων, περιοδικών, τηλεοπτικών ή ραδιοφωνικών σταθμών καθώς και ιστοσελίδων προκειμένου να μετέχουν στην κρατική διαφήμιση και στις υποχρεωτικές δημοσιεύσεις, διακηρύξεις, πλειστηριασμούς, ανακοινώσεις, ισολογισμούς υποχρεούνται κατ’ αναγκαιότητα να προσκομίζουν φορολογική ενημερότητα, ασφαλιστική ενημερότητα απ’ όλα τα ταμεία των εργαζομένων που απασχολούν, καθώς και πιστοποιητικό ελέγχου από το Σώμα Επιθεώρησης Εργασίας από το οποίο να διαπιστώνεται η τήρηση των διατάξεων της εργατικής νομοθεσίας.
        Επίσης, οι μέρες εργασίας που έχουν αναγνωριστεί ως χρόνος ασφάλισης για ιατροφαρμακευτική περίθαλψη στο Ι.Κ.Α.-Ε.Τ.Α.Μ. αναγνωρίζονται και ως χρόνος ασφάλισης για τη συνταξιοδότηση του ασφαλισμένου σε κάθε περίπτωση. Ο περιορισμός του αριθμού των κατ’ έτος συνυπολογιζομένων ημερών ασφάλισης που προβλέπεται από την παράγραφο 2 του άρθρου 10 του ν. 825/1978 για τη συμπλήρωση των χρονικών προϋποθέσεων συνταξιοδότησης λόγω τριακονταπενταετίας δεν ισχύει για το σύνολο των ασφαλισμένων των πρώην Τ.Α.Τ. μέχρι και την έναρξη ισχύος του νόμου του 1992.
        Επίσης, θέλουμε προϋπόθεση για την πραγματοποίηση διαφήμισης ή παντός επί πληρωμή δημοσιεύματος, καθώς και όλων των εκ του ν. 2190/20 προβλεπομένων δημοσιεύσεων του δημοσίου…
       ΠΡΟΕΔΡΕΥΩΝ (Σωτήρης Χατζηγάκης): Είναι κατατεθειμένες αυτές, κύριε Τσιόγκα. Προχωρήστε για την οικονομία του χρόνου. Είναι πέντε η ώρα, έχουμε εφτά ώρες εδώ.
       ΔΗΜΗΤΡΙΟΣ ΤΣΙΟΓΚΑΣ: Για την οικονομία του χρόνου θα πω μία τελευταία φράση και κλείνω, κύριε Πρόεδρε.
        Επειδή το κατέθεσαν και άλλοι Βουλευτές για αμειβόμενους ποδοσφαιριστές να παραταθεί στις 31/12/2007 ο χρόνος.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
        Ο κ. Λεβέντης -που είναι και ο τελευταίος ομιλητής- έχει το λόγο.
       ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
        Ο εισηγητής της Πλειοψηφίας μίλησε για περιπτωσιολογικές αναφορές από πλευράς Αντιπολίτευσης, αλλά νομίζω ότι όλο το νομοσχέδιο είναι περιπτωσιολογικό και αποσπασματικό και απ’ αυτήν την άποψη δεν νομίζω ότι είναι ευθύνη της Αντιπολίτευσης το γιατί αντιμετωπίζεται μ’ αυτόν τον τρόπο. 
        Επειδή έχει κατατεθεί μία σειρά από τροπολογίες οι οποίες όμως δεν έχουν τύχη και δεν θα συζητηθούν, αλλά ο κύριος Υπουργός υποσχέθηκε ότι θα ληφθούν σοβαρά υπ’ όψιν, εγώ θα ήθελα επιγραμματικά να αναφέρω ότι στο Τ.Σ.Π.Ε.Α.Θ. είναι ασφαλισμένοι όλοι οι δημοσιογράφοι και οι διοικητικοί υπάλληλοι-μέλη της Ένωσης Συντακτών ημερησίων εφημερίδων Αθηνών, της Ε.Σ.Η.Ε.Α.. Για λόγους ισονομίας και ενιαίας αντιμετώπισης και επειδή το εν λόγω θέμα εκτός από τους άμεσα ενδιαφερόμενους το ζητούν η Γ.Σ.Ε.Ε. και το Ε.Κ.Α. προτείνουμε και οι τεχνικοί που εργάζονται στις ίδιες επιχειρήσεις με τους αναφερόμενους δημοσιογράφους και διοικητικούς υπαλλήλους να ασφαλίζονται στο Τ.Σ.Π.Ε.Α.Θ.. 
        	Επίσης, η συμμετοχή ενός Μέσου Μαζικής Επικοινωνίας στην προβολή, διαφήμιση ή ενημέρωση του έργου κρατικών και ευρύτερων συμφερόντων φορέων πρέπει να γίνεται από έντυπα και ηλεκτρονικά μέσα επικοινωνίας των οποίων οι ιδιοκτήτες κατά τα ελάχιστα πληρούν τη νομιμότητα. Απ’ αυτήν την άποψη θα πρέπει να υποχρεούνται κατ’ αναγκαιότητα να προσκομίζουν φορολογική ενημερότητα, ασφαλιστική ενημερότητα από όλα τα ταμεία των εργαζομένων που απασχολούν, καθώς και πιστοποιητικό ελέγχου από το Σώμα Επιθεώρησης Εργασίας και να έχουν καταβάλει το αγγελιόσημο. 
        Επίσης, η παροχή δυνατότητας στους ασφαλισμένους που συνταξιοδοτούνται και έχουν αναγνωρίσει χρόνο στρατιωτικής υπηρεσίας να θεμελιώσουν δικαίωμα σύνταξης κατ’ εξαίρεση των διατάξεων της παραγράφου 1 του άρθρου 1 του ν. 1358. Πάρα πολλοί δημοσιογράφοι που έχουν αναγνωρίσει το δικαίωμα αυτό όσον αφορά και τη στράτευση ζητούν να επανέλθει εν ισχύ το άρθρο 4 του ν. 1358.
        Αναφέρατε, κύριε Υπουργέ, ότι η δημοτική επιχείρηση Ζακύνθου ευνοήθηκε και κατηγορηθήκατε γι’ αυτό. Τώρα υπάρχει ένα σοβαρότατο πρόβλημα με χίλιους εργαζόμενους και περισσότερο στις Αχαρνές στο Μενίδι και πεντακόσιοι ογδόντα στα Άνω Λιόσια οι οποίοι έχουν σοβαρό πρόβλημα γιατί δεν μπορούν να πληρωθούν παρά το ότι υπάρχουν χρήματα γιατί δεν μπορούν να πάρουν φορολογική ενημερότητα. Παρακαλούμε να ληφθεί υπ’ όψιν για να φροντίσετε κι αυτούς τους ανθρώπους οι οποίοι, αν θέλετε, είναι σεισμόπληκτοι, έχουν μύρια όσα προβλήματα και βέβαια καλύπτουν πάγιες και διαρκείς ανάγκες. 
        Υπάρχει και ένα τελευταίο θέμα με τις τροπολογίες που κατέθεσε το Υπουργείο Παιδείας όσον αφορά την αναπλήρωση των διδακτικών ωρών. Βέβαια εμείς λέμε ότι η ευθύνη για την απώλεια των διδακτικών ωρών δεν οφείλεται στους εκπαιδευτικούς αλλά στην Κυβέρνηση για την αδιάλλακτη στάση που κράτησε στα δίκαια αιτήματα των δασκάλων για αναβαθμισμένη δημόσια και δωρεάν εκπαίδευση με μισθούς αξιοπρέπειας όσο και για την πολιτική προσλήψεων που ακολουθεί.
        Και βέβαια τα μέτρα αντιμετωπίζουν με λογιστικό και όχι με ουσιαστικό τρόπο το πρόβλημα. Αντί να μιλάμε για κάλυψη της αναγκαίας ύλης, μιλάμε για κάλυψη χαμένων ωρών. Αυτό που ενδιαφέρει, είναι να καλυφθεί η ύλη. Από αυτήν την άποψη υπάρχουν τρόποι να περιοριστούν οι ώρες οι οποίες δεν εκπληρώνουν το σχολικό πρόγραμμα, όπως οι εκδρομές, που και αυτές βέβαια προσφέρουν και άλλες επισκέψεις, γιορτές κ.λπ., συν αναδιάταξη του ωρολόγιου προγράμματος και περιορισμό των διδακτικών επισκέψεων, ημιαργιών, γιορτών κ.λπ..
        Όσον αφορά την τροπολογία για την προσχολική αγωγή, καθιερώνει ένα έτος υποχρεωτικό για την προσχολική ηλικία. Εμείς λέμε ότι είναι απαραίτητη η προσχολική αγωγή και δυστυχώς από αυτήν την άποψη πάρα πολλά παιδιά δεν τη λαμβάνουν, με συνέπεια όταν πάνε στο δημοτικό να μην μπορούν να εγκλιματιστούν και να παρακολουθήσουν, όπως τα άλλα παιδιά. Εδώ, αν θέλετε, υπάρχει και ένας ταξικός χαρακτήρας, γιατί πάρα πολλά παιδιά ως τώρα δεν πήγαιναν στο νηπιαγωγείο για λόγους που είχαν σχέση με τα οικονομικά των οικογενειών τους.
        Πιστεύουμε, λοιπόν, ότι είναι προς θετική κατεύθυνση και ψηφίζουμε αυτήν την τροπολογία, αλλά νομίζουμε ότι παρ’ όλα αυτά για άλλη μια φορά δεν αντιμετωπίζονται συνολικά τα προβλήματα της παιδείας. Εδώ θα πρέπει να είναι δύο τα έτη της προσχολικής υποχρεωτικής εκπαίδευσης. Γίνεται μια καλή αρχή. Πιστεύουμε ότι πρέπει να ολοκληρωθεί και βέβαια η προσχολική αγωγή πρέπει να συνδεθεί στενότερα, οργανωτικά και λειτουργικά, με το δημοτικό σχολείο, ώστε να εξασφαλίζεται η ομαλή μετάβαση από τη μια βαθμίδα στην άλλη. Σε κάθε περίπτωση θεωρούμε την προσχολική εκπαίδευση αναπόσπαστο και αναγκαίο μέρος της δημόσιας δωρεάν υποχρεωτικής εκπαίδευσης. 
        Ευχαριστώ.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λεβέντη.
        Δεν υπάρχει άλλος ομιλητής. 
        Κατ’ εξαίρεση και με την άδεια της Βουλής θα δώσουμε για δύο λεπτά το λόγο στην κ. Χριστοφιλοπούλου να πει δύο κουβέντες για μία τροπολογία. 
        Ορίστε, κυρία Χριστοφιλοπούλου, έχετε το λόγο.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, θα ήθελα ιδιαίτερα να σταθώ στην τροπολογία που αφορά τους εργαζόμενους χημικούς μηχανικούς σε βαριές βιομηχανίες. 
        Θεωρούμε αυτήν τη ρύθμιση, κύριε Υπουργέ, πάρα πολύ δίκαιη και θέλουμε να δεσμευτείτε και να δείτε πάρα πολύ σοβαρά το ζήτημα, διότι πραγματικά η μόνη κατηγορία εργαζομένων σε βαριές βιομηχανίες κάτω από ιδιαίτερα ανθυγιεινές συνθήκες που δεν είναι ασφαλισμένοι στα βαρέα και ανθυγιεινά, είναι οι χημικοί μηχανικοί. 
        Επίσης, να ενώσω και εγώ τη φωνή μου ως εισηγήτρια του νομοσχεδίου για την τροπολογία-προσθήκη που έχει κατατεθεί για τους πτηνοτρόφους. Προερχόμενοι από μία περιοχή που έχει πτηνοτροφικές επιχειρήσεις, που δεν είναι άλλη από τη Μεγαρίδα, αλλά και για όλη την Ελλάδα, πραγματικά η ρύθμιση την οποία εμείς αυτήν τη στιγμή προτείνουμε και ζητάμε να αντικατασταθούν οι εργοδοτικές ασφαλιστικές εισφορές με τις συνολικές ασφαλιστικές εισφορές και να μην υποχρεωθούν αυτοί οι άνθρωποι να πληρώσουν και πρόστιμα επί πλέον, θεωρούμε ότι είναι δίκαιη, κύριε Υπουργέ.
        Επιπλέον, θα ήθελα να τονίσω ότι το θέμα στο οποίο αναφέρθηκε ο  κ. Αγγελόπουλος για τους εργαζόμενους στους βρεφονηπιακούς σταθμούς και τα προνοιακά ιδρύματα, κατά τη γνώμη μας λύνεται με τις τρεις τροπολογίες που έχουμε καταθέσει. Δείτε τις πολύ προσεκτικά. Θεωρούμε ότι αποτελούν απάντηση στο πρόβλημα. 
        Τέλος, θέλω κύριε Πρόεδρε, να παρακαλέσω και να καταγγείλω μαζί το γεγονός ότι αυτήν τη στιγμή έχει μπει προς συζήτηση μια τροπολογία άσχετη με το νομοσχέδιο, η τροπολογία του Υπουργείου Παιδείας, η οποία από όσο γνωρίζω, εισήχθη παρά τη διαφωνία του ΠΑ.ΣΟ.Κ., και θα περάσει. Θα περάσει βέβαια κατά πλειοψηφία, αλλά δεν είναι έτσι. 
        Ξέρετε πολύ καλά, κύριε Πρόεδρε, ότι έχει συμφωνηθεί αλλιώς. Οι άσχετες με τα νομοσχέδια τροπολογίες, όπως αυτή του Υπουργείου Παιδείας, δεν θα περνούν, εάν δεν υπάρχει ομόφωνη άποψη των κομμάτων στη Διάσκεψη των Προέδρων. 
        Παρακαλώ πολύ, κύριε Πρόεδρε, να αποσύρετε την τροπολογία.
       ΠΡΟΕΔΡΕΥΩΝ (Σωτήρης Χατζηγάκης): Όσον αφορά τις τροπολογίες, πολλές φορές όταν έχουν κάποιο ιδιαίτερο χαρακτήρα, εισάγονται. Εισάγονται τροπολογίες, οι οποίες έμμεσα έχουν σχέση με κάποιο νομοσχέδιο. Δεν είναι η πρώτη φορά που γίνεται αυτό. Στη λογική αυτή εισάγεται και αυτή η τροπολογία.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όχι τέτοια. Με συγχωρείτε, αλλά υπάρχει συμφωνία … 
       ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει συμφωνία. Στη Διάσκεψη των Προέδρων είμαι εγώ. Δεν υπάρχει τέτοια συμφωνία.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, με συγχωρείτε ένα λεπτό. Επειδή δεν είναι στην Αίθουσα ο Κοινοβουλευτικός μας Εκπρόσωπος, η κατεύθυνση που έχουμε εμείς είναι ότι δεν πρέπει να περάσουν τροπολογίες, αν δεν έχουν και τη δική μας σύμφωνη γνώμη. 
        Απλώς είπαμε ότι ορισμένες από αυτές τις τροπολογίες είτε στον αριθμό είτε στη σχετικότητα θα είναι με κάποια λογική και με κάποιο περιορισμό, με κάποια φειδώ. Αυτό είναι κάτι το οποίο γίνεται.
       ΠΡΟΕΔΡΕΥΩΝ (Σωτήρης Χατζηγάκης): Όχι, κυρία Χριστοφιλοπούλου, είναι λάθος αυτό. Δεν είναι έτσι. Δηλαδή δεν έχει αποφασιστεί αυτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εν πάση περιπτώσει, κύριε Πρόεδρε, επιφυλάσσομαι τότε. Εκφράζω τη διαφωνία μας και λέω μόνο μία τελευταία κουβέντα προς τον κύριο Υπουργό και προς το Σώμα, ότι υπάρχει μία τροπολογία που αφορά τους εκτελωνιστές. Θεωρώ, κύριε Υπουργέ, ότι είναι ένας κλάδος, ο οποίος έτσι και αλλιώς είναι προς την έξοδο, ότι αλλάζει. Ξέρω ότι έχετε ακούσει από πολλούς για τους εκτελωνιστές. Είναι ένα χρονίζον πρόβλημα και παρακαλώ πολύ να το δείτε με κατανόηση. Πρόκειται για πάρα πολύ λίγους εργαζόμενους και για μόλις δύο χρόνια.
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Απασχόλησης και Κοινωνικής Προστασίας κ. Τσιτουρίδης.
       ΣΑΒΒΑΣ ΤΣΙΤΟΥΡΙΔΗΣ (Υπουργός Απασχόλησης και Κοινωνικής Προστασίας): Θα ήθελα να ευχαριστήσω τις συναδέλφισσες και τους συναδέλφους, οι οποίοι στο διάστημα των τελευταίων εβδομάδων πήραν το λόγο επί του σχεδίου νόμου που παρουσίασε η Κυβέρνησή μας. 
        Με το νομοσχέδιο αυτό η Κυβέρνηση εκτιμά ότι κάνει ένα σημαντικό βήμα νοικοκυρέματος και εξορθολογισμού του ασφαλιστικού μας συστήματος και επισημαίνω ότι απλά είναι ένα βήμα. Η αντιμετώπιση αυτών των θεμάτων παράλληλα με την εφαρμογή της ισχύουσας νομοθεσίας θέτει τις βάσεις για την αναγκαία μεταρρύθμιση, η οποία θα λάβει χώρα στην επόμενη τετραετία.
        Εμείς, κυρίες και κύριοι συνάδελφοι, συνεργαστήκαμε ως Κυβέρνηση με την Εθνική Αντιπροσωπεία, ακούσαμε τους συναδέλφους Βουλευτές, δεχθήκαμε ορθολογικές προτάσεις, τροποποιήσαμε ό,τι κρίναμε ότι μπορούσε και έπρεπε να τροποποιηθεί τώρα και δεσμευθήκαμε ότι πολλά από τα θέματα, τα οποία παρουσίασαν οι συνάδελφοι όλων των πτερύγων, και θα εξεταστούν και θα αντιμετωπισθούν στο πλαίσιο των δυνατοτήτων που έχουν η οικονομία μας και τα ασφαλιστικά μας ταμεία.
        Υπήρξαν κάποιοι χαρακτηρισμοί ως προς την προχειρότητα της Κυβέρνησης, όταν η Κυβέρνηση απεδέχθη ορθολογικά πράγματα που είπαν οι συνάδελφοι. Νομίζω ότι, όταν λέγονται αυτά, δεν τιμούμε πριν από όλα το ρόλο μας ως μελών της Εθνικής Αντιπροσωπείας, αλλά και ότι η Κυβέρνηση δεν τιμάται, όταν είναι εδώ για να αποδεχθεί στο πλαίσιο της αναγκαίας και αυτονόητης συζήτησης με την Εθνική Αντιπροσωπεία πράγματα τα οποία προτείνουν οι συνάδελφοι Βουλευτές. Εμείς πιστεύουμε ότι ενισχύεται ο ρόλος και της Κυβέρνησης και του Κοινοβουλίου, όταν στο πλαίσιο αυτού του διαλόγου αποδεχόμαστε, τροποποιούμε και δεχόμαστε οτιδήποτε μπορεί να αντιμετωπισθεί σε αυτήν τη συζήτηση. Άρα, λοιπόν, είναι δύναμη για όλους μας το να προχωρούμε έτσι και όχι με προχειρότητα ή αδυναμία της Κυβέρνησης.
        Κυρίες και κύριοι συνάδελφοι, θα τελειώσω, λέγοντας για μια ακόμα φορά ότι εμείς δεν φιλοδοξούσαμε να παρουσιάσουμε ούτε μίνι ασφαλιστικό, όπως ελέχθη, ούτε να λύσουμε τα μεγάλα προβλήματα του ασφαλιστικού, η επίλυση των οποίων είναι μπροστά. Η μεταρρύθμιση θα προκύψει από μία διαδικασία μακράς και δημόσιας πληροφόρησης και διαβούλευσης και διαλόγου η οποία ξεκίνησε, θα ενταθεί στο αμέσως επόμενο διάστημα, κατά τη διάρκεια της οποίας συζήτησης και διαβούλευσης νομίζω ότι όλοι θα συμβάλουμε, αν αποφύγουμε στείρες αντιπαραθέσεις και δογματισμούς που συνήθως αποτρέπουν την προώθηση ενός διαλόγου και όλοι θα συμβάλουμε, αν δεν αποδίδουμε στους άλλους προθέσεις τις οποίες δεν έχουν. Αν παρερμηνεύουμε, σκοπίμως ή μη, προθέσεις, θέσεις και απόψεις, τότε δεν νομίζω ότι συμβάλλουμε στην προώθηση αυτού του διαλόγου.
        Θα ξαναπώ πολύ σύντομα ότι το σύστημα, κατά την άποψη της δικής μας Κυβέρνησης, αυτής της τετραετίας και της άλλης που φιλοδοξούμε να είμαστε, θα διατηρήσει τα βασικά χαρακτηριστικά του ισχύοντος συστήματος. Δηλαδή ο χαρακτήρας θα παραμείνει δημόσιος, υποχρεωτικός και αναδιανεμητικός και η τριμερής χρηματοδότηση θα συνεχίσει να αποτελεί τη βάση αυτού του συστήματος. Αυτή είναι η ξεκάθαρη θέση μας. Οποιαδήποτε άλλη παρερμηνεία μάλλον δεν αφορά την Κυβέρνηση, αλλά κρίνει αυτούς, οι οποίοι έρχονται να προσθέσουν ανασφάλεια σε πολίτες, σε εργαζόμενους οι οποίοι οφείλουν να γνωρίζουν ποια είναι τα δικαιώματά τους. 
        Κανείς, λοιπόν, δεν πρόκειται να θιγεί. Όλοι οι Έλληνες σήμερα γνωρίζουν υπό ποίους όρους και ποίες προϋποθέσεις βγαίνουν στη σύνταξη και θα συνεχίσουν να γνωρίζουν. Άρα δεν προσφέρουμε καλές υπηρεσίες, εάν συμβάλλουμε σ’ ένα κλίμα τρομολαγνείας, φοβίας. Σήμερα κάποιοι σπεύδουν να βγουν στην πρόωρη σύνταξη και είναι οι μόνοι οι οποίοι θα χάσουν, όπως έχασαν και το 1999 όσοι παρασύρθηκαν από ένα τέτοιο κλίμα.
        Τέλος, έχουμε όλοι χρέος να διαμορφώσουμε ένα σύστημα κοινωνικής ασφάλισης που θα είναι ορθολογικό, που θα έχει μακροχρόνια προοπτική και κοινωνικά δίκαιο. Η Κυβέρνηση θα προχωρήσει με όλους όσους πιστεύουν ότι μπορούν να συμβάλουν στην προσπάθεια αυτή, γιατί η προσπάθεια και η μεγάλη μεταρρύθμιση αφορά όλους μας και κυρίως αφορά τις γενιές που θα έρθουν μετά από εμάς. Γι’ αυτό η Κυβέρνηση δεν έχει ούτε κρυφή ατζέντα ούτε είναι δογματική ούτε έχει κρυφές θέσεις. Θα προχωρήσουμε με όσους δείξουν την ευθύνη να έρθουν να συμβάλουν σε αυτήν την πορεία.
        Ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της ενότητας των άρθρων 45 έως 71 και των υπουργικών τροπολογιών 836/72, 871/106 και  872/107 και θα γίνει η ψήφισή τους χωριστά. 
        Ερωτάται το Σώμα: Γίνεται δεκτό το άρθρο 45 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 45 έγινε δεκτό ομόφωνα.
        Ερωτάται το Σώμα: Γίνεται δεκτό το άρθρο 46, όπως τροποποιήθηκε από τον κύριο Υπουργό;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 46 έγινε δεκτό κατά πλειοψηφία, όπως τροποποιήθηκε από τον κύριο  Υπουργό.
        Ερωτάται το Σώμα: Γίνεται δεκτό το άρθρο 47 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 47 έγινε δεκτό ομόφωνα ως έχει.
        Ερωτάται το Σώμα: Γίνεται δεκτό το άρθρο 48 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 48 έγινε δεκτό ομόφωνα ως έχει.
        Ερωτάται το Σώμα: Γίνεται δεκτό το άρθρο 49 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 49 έγινε δεκτό ομόφωνα ως έχει.
        Ερωτάται το Σώμα: Γίνεται δεκτό το άρθρο 50 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 50 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο 51;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 51 έγινε δεκτό κατά πλειοψηφία.
        Ερωτάται το Σώμα: Γίνεται δεκτό το άρθρο 52;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 52 έγινε δεκτό κατά πλειοψηφία.
        Ερωτάται το Σώμα: Γίνεται δεκτό το άρθρο 53;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 53 έγινε δεκτό κατά πλειοψηφία.
        Ερωτάται το Σώμα: Γίνεται δεκτό το άρθρο 54 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 54 έγινε δεκτό ομόφωνα ως έχει.
        Ερωτάται το Σώμα: Γίνεται δεκτό το άρθρο 55 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 55 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο 56, ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 56 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο 57, όπως τροποποιήθηκε από τον κύριο  Υπουργό;
       ΟΛΟΙ  ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 57 έγινε δεκτό ομόφωνα, όπως τροποποιήθηκε από τον κύριο Υπουργό.
        Ερωτάται το Σώμα: Γίνεται δεκτό το άρθρο  58, όπως τροποποιήθηκε από τον κύριο Υπουργό;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 58 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
        Ερωτάται το Σώμα: Γίνεται δεκτό το άρθρο 59, όπως τροποποιήθηκε από τον κύριο Υπουργό;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 59 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
        Ερωτάται το Σώμα: Γίνεται δεκτό το άρθρο 60 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 60 έγινε δεκτό ομόφωνα ως έχει.
        Ερωτάται το Σώμα: Γίνεται δεκτό το άρθρο 61 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 61 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο 62 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 62 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο 63 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 63  έγινε δεκτό ομόφωνα  ως έχει.
        Ερωτάται το Σώμα: Γίνεται δεκτό το άρθρο 64 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 64 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο 65 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 65 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο 66 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 66 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο  67, όπως τροποποιήθηκε από τον κύριο Υπουργό;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 67  έγινε δεκτό  κατά πλειοψηφία, όπως τροποποιήθηκε από τον κύριο Υπουργό.
        Ερωτάται το Σώμα: Γίνεται δεκτό το άρθρο  68, όπως τροποποιήθηκε από τον κύριο Υπουργό;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 68  έγινε δεκτό κατά πλειοψηφία, όπως τροποποιήθηκε από τον κύριο Υπουργό.
        Ερωτάται το Σώμα: Γίνεται δεκτό το άρθρο 69 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 69 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο 70 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 70 έγινε δεκτό κατά πλειοψηφία ως έχει.
        Ερωτάται το Σώμα: Γίνεται δεκτό το άρθρο 71 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 71 έγινε δεκτό ομόφωνα ως έχει.
        Ερωτάται το Σώμα: Γίνεται δεκτή η τροπολογία με γενικό αριθμό 836 και ειδικό 72;
       ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 836 και ειδικό 72 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
        Ερωτάται το Σώμα: Γίνεται δεκτή η τροπολογία με γενικό αριθμό 871 και ειδικό 106;
       ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία.
       ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
       ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 871 και ειδικό 106 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
        Ερωτάται το Σώμα: Γίνεται δεκτή η τροπολογία με γενικό αριθμό 872 και ειδικό 107;
       ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
       ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 872 και ειδικό 107 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
        Εισερχόμαστε στη ψήφιση του ακροτελεύτιου άρθρου. 
        Ερωτάται το Σώμα: Γίνεται δεκτό το ακροτελεύτιο άρθρο; 
       ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
       ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό, κατά πλειοψηφία. 
        Συνεπώς, το νομοσχέδιο του Υπουργείου Απασχόλησης και Κοινωνικής  Προστασίας: «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας» έγινε δεκτό επί της αρχής και επί των άρθρων. 
        Η  ψήφισή του στο σύνολο αναβάλλεται για άλλη συνεδρίαση. 
        Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
        Με τη συναίνεση του Σώματος και ώρα 17.16΄ λύεται η συνεδρίαση για αύριο ημέρα Πέμπτη 7 Δεκεμβρίου 2006 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου  του  Υπουργείου Οικονομίας και Οικονομικών «Ενσωμάτωση στο εθνικό δίκαιο της οδηγίας 2005/19/Ε.Κ. σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις», σύμφωνα με την ημερήσια διάταξη, που έχει διανεμηθεί. 
       Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ 6-12-06	ΣΕΛ. 5



