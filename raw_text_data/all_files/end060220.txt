ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΠΗ΄

Δευτέρα 20 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Α. Διαμαντοπούλου και Α. Ακριβάκη, σελ.
3. Ανακοινώνεται ότι τη συνεδρίαση παρακολουθούν μαθητές από την Σχολή ξεναγών Θεσσαλονίκης, σελ.
4. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 21 Φεβρουαρίου 2006, σελ.
4. Συζήτηση αναφορών και  ερωτήσεων:
α) Προς τον Υπουργό Αγροτικής Ανάπτυξης και Τροφίμων σχετικά με την εγκατάλειψη της καλλιέργειας βιομηχανικής ντομάτας στο νομό Ηλείας, σελ.
β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την νομιμοποίηση των συμβασιούχων στο Αριστοτέλειο Πανεπιστήμιο Θεσσαλονίκης κ.λπ., σελ.
γ) Προς τον Υπουργό Οικονομίας και Οικονομικών σχετικά με την εθελουσία έξοδο στον ΟΤΕ κ.λπ., σελ.
δ) Προς τον Υπουργό Αιγαίου και Νησιωτικής Πολιτικής, σχετικά με τον τακτικό Προϋπολογισμό του Υπουργείου, σελ.
ε) Προς τον Υπουργό Μεταφορών και Επικοινωνιών σχετικά με την υπογειοποίηση του προαστιακού σιδηροδρόμου στην περιοχή των Σεπολίων κ.λπ., σελ.
5. Συζήτηση Επερώτησης Βουλευτών του ΠΑΣΟΚ αρμοδιότητας Υπουργείου Εμπορικής Ναυτιλίας σχετικά με τις εξελίξεις στο Λιμενικό Σώμα, σελ.

ΟΜΙΛΗΤΕΣ

Α. Επί του προσωπικού θέματος:
ΚΕΦΑΛΟΓΙΑΝΝΗΣ Ε., σελ.
ΡΗΓΑΣ Π., σελ.

Β. Επί των Επικαίρων Ερωτήσεων:
ΑΝΔΡΕΟΥΛΑΚΟΣ Α., σελ.
ΑΝΤΩΝΑΚΟΠΟΥΛΟΣ Π., σελ.
ΔΟΥΚΑΣ Π., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΝΙΚΟΛΑΪΔΟΥ Β., σελ.
ΠΑΥΛΙΔΗΣ Α., σελ.
ΤΣΟΥΡΗ Ε., σελ.
ΧΟΥΡΜΟΥΖΙΑΔΗΣ Γ., σελ.

Γ. Επί της Επερώτησης:
ΔΙΑΜΑΝΤΟΠΟΥΛΟΥ Α., σελ.
ΔΡΑΓΑΣΑΚΗΣ Ι., σελ.
ΚΕΦΑΛΟΓΙΑΝΝΗΣ Ε., σελ.
ΚΟΥΣΕΛΑΣ Δ., σελ.
ΜΑΓΓΙΝΑΣ Β., σελ.
ΠΑΡΑΣΚΕΥΑΣ Ι., σελ.
ΠΑΥΛΙΔΗΣ Α., σελ.
ΠΡΩΤΟΠΑΠΑΣ Χ., σελ.
ΡΗΓΑΣ Π., σελ.
ΤΣΟΥΡΗ Ε., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΠΗ΄
      Δευτέρα 20 Φεβρουαρίου 2006
      Αθήνα, σήμερα στις 20 Φεβρουαρίου 2006, ημέρα Δευτέρα και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Παναγιώτη Αντωνακόπουλο, Βουλευτή Ηλείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά, με την οποία ο Σύλλογος Μηχανολόγων Ηλεκτρολόγων Νομού Πέλλης επισημαίνει τα προβλήματα που προκύπτουν από την εφαρμογή της ισχύουσας νομοθεσίας για την εγκατάσταση καυσίμου αερίου στα νέα κτίρια του Νομού Πέλλης.
      2) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Τήνου ζητεί τη διατήρηση των απογευματινών ακτοπλοϊκών δρομολογίων σύνδεσης της Τήνου και της Μυκόνου με τον Πειραιά και τη Ραφήνα.
      3) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά, με την οποία ο Δήμος Αγίου Στεφάνου Αττικής ζητεί να υπογειοποιηθούν οι γραμμές του Ο.Σ.Ε. που διέρχονται από την περιοχή του.
      4) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά, με την οποία ο Δήμος Μαραθώνος Αττικής ζητεί η τελετή έναρξης του Μαραθωνίου Δρόμου να πραγματοποιείται στο Μαραθώνα Αττικής.
      5) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά, με την οποία ο Σύλλογος Φυσικού και Πολιτιστικού Περιβάλλοντος Ηρακλείου «ΤΑΛΩΣ» ζητεί την ίδρυση Εφορείας Εναλίων Αρχαιοτήτων Κρήτης με έδρα την πόλη του Ηρακλείου.
      6) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά, με την οποία τα Σωματεία της ΟΦΑΕ ζητούν τη λήψη μέτρων για την ορθή λειτουργία της ΟΦΑΕ.
      7) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά, με την οποία η Ένωση Αστυνομικών Υπαλλήλων Νομού Χίου  ζητεί ενημέρωση σχετικά με τη χορήγηση επιδόματος.
      8) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία το Τμήμα Μαγνησίας του Τεχνικού Επιμελητηρίου Ελλάδας ζητεί την ολοκλήρωση ων απαλλοτριώσεων στο ειδικό τμήμα Γορύτσας- Αγριάς.
      9) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία ο Σύνδεσμος Επιχειρήσεων Δημοσιεύσεων – Διαφημίσεων ζητεί να δοθεί το δικαίωμα δημοσιεύσεων του Δημοσίου στα διαφημιστικά γραφεία. 
      10) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά, με την οποία η Πανελλήνια Ένωση Βιοεπιστημόνων ζητεί  το μάθημα της Βιολογίας να προστεθεί στις βασικές γνώσεις της εκπαίδευσης.
      11) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο Σύλλογος Ιδιοκτητών Κέντρων Ξένων Γλωσσών Ηρακλείου Κρήτης επισημαίνει τα προβλήματα που αντιμετωπίζουν τα Κέντρα Ξένων Γλωσσών  από την ανεξέλεγκτη δραστηριότητα της οικοδιδασκαλίας.
      12) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία το Θρακικό Κέντρο- Εταιρεία Θρακικών Μελετών ζητεί την ένταξη της Ιστορίας της Θράκης, στα βιβλία Ιστορίας της Πρωτοβάθμιας Εκπαίδευσης.
      13) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά, με την οποία ο Δήμαρχος Ηρακλείου Κρήτης ζητεί την υπαγωγή του Δήμου του στις ευεργετικές διατάξεις των άρθρων  1 έως 6 του Ν.999/79.
      14) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο κ. Θεόδωρος  Καραμάνης ζητεί τη σύνδεση της Ιονίας Οδού με τον κόμβο Κουβαρά και τη διέλευσή της από την ευρύτερη περιοχή του Ξηρομέρου Αιτωλ/νίας.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Σητείας Λασιθίου ζητεί την τοποθέτηση μηχανικών στο γραφείο Πολεοδομίας Σητείας.
      16) Ο Βουλευτής Νομού Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά, με την οποία ο Δήμος Αγίου Στεφάνου Αττικής ζητεί την υπογειοποίηση των γραμμών του Ο.Σ.Ε., που διέρχονται από την περιοχή του.
      17)   Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά, με την οποία ο Δήμος Ολύμπου Λάρισας ζητεί  έκτακτη οικονομική ενίσχυση για την αντιμετώπιση έκτακτων αναγκών που δημιουργήθηκαν από χιονοπτώσεις.  
      18) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο Δήμος Ολύμπου Λάρισας ζητεί  έκτακτη οικονομική ενίσχυση για την αντιμετώπιση έκτακτων αναγκών που δημιουργήθηκαν από χιονοπτώσεις.  
      19) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο Δήμος Γόννων Λάρισας ζητεί την επίσπευση των διαδικασιών για την καταβολή του ποσού αποκατάστασης  των σεισμοπλήκτων δημοτών του. 
      20) Η Βουλευτής Νομού Αττικής κ.  ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ  κατέθεσε αναφορά, με την οποία  καταγγέλλονται ελλείψεις υγιεινής του Γενικού Νοσοκομείου Κιλκίς και ελλιπή πυροπροστασία.
      21) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Δήμαρχος Ηρακλείου Κρήτης ζητεί την υπαγωγή του Δήμου του στις ευεργετικές διατάξεις των άρθρων 1 έως 6 του Ν.999/79.
      22) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά, με την οποία ο Δήμαρχος Ηρακλείου Κρήτης ζητεί την υπαγωγή του Δήμου του στις ευεργετικές διατάξεις των άρθρων 1 έως 6 του Ν.999/79.
      23) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ- ΣΗΦΟΥΝΑΚΗ κατέθεσε αναφορά, με την οποία η Ομοσπονδία Εξωραϊστικών-Πολιτιστικών-Οικιστικών Συλλόγων Ερέτριας ζητεί να διοριστεί στην Ερέτρια γιατρός του ΙΚΑ και  να υπογραφεί σύμβαση με ιδιώτη μικροβιολόγο για την εξυπηρέτηση των ασφαλισμένων του.
      24) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Δήμος Αγιάς Λάρισας ζητά να ενισχυθεί οικονομικά, ώστε να αντιμετωπίσει προβλήματα, που προκάλεσαν οι πρόσφατες χιονοπτώσεις στην περιοχή του.
      25) Ο Βουλευτής Λέσβου κ. ΣΤΑΥΡΟΣ ΣΚΟΠΕΛΙΤΗΣ και  η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά  με την οποία η Τοπική Ένωση Δήμων και Κοινοτήτων Νομού Λέσβου ζητεί τη μη απελευθέρωση  των ακτοπλοϊκών ναύλων.
      26) Ο Βουλευτής Λέσβου κ.  ΣΤΑΥΡΟΣ ΣΚΟΠΕΛΙΤΗΣ και η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία η Τοπική Ένωση Δήμων και Κοινοτήτων Νομού Λέσβου ζητεί την αύξηση των θέσεων  των εργαζομένων στα  Κ.Ε.Π..
      27) Οι Βουλευτές Λέσβου και Α΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Μορφωτικός – Εκπολιτιστικός – Αθλητικός Σύλλογος Λήμνου «ΛΗΜΝΟΣ» ζητεί να ενισχυθούν οικονομικά οι πολιτιστικές του δραστηριότητες. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6376/13-1-06 ερώτηση του Βουλευτή κ. Αναστάσιου Χωρέμη δόθηκε με το υπ’ αριθμ. 912/31-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 2131/24-1-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή Κ. Τ. Χωρέμη.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 6465/17-1-06 ερώτηση των Βουλευτών κ.κ. Σταύρου Σκοπελίτη και Ελπίδας Παντελάκη δόθηκε με το υπ’ αριθμ. 934/31-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 005343/24-1-2006 έγγραφο του Προέδρου του Οργανισμού Πληρωμών και Ελέγχου Κοινοτικών Eνισxύσεων Πρoσανατoλισμoύ και Eγγυήσεων (ΟΠΕΚΕΠΕ) σε απάντηση της ανωτέρω ερώτησης των Βουλευτων κ.κ. Σ. Σκοπελίτη, Ε. Παντελάκη.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 6526/17-1-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 942/31-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 2130/24-1-2006 έγγραφο το Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Μ. Στρατάκη.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 6528/17-1-06 ερώτηση του Βουλευτή κ Βασίλειου Οικονόμου δόθηκε με το υπ’ αριθμ. Β-128/31-1-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6528/17-1-2006 που κατέθεσε στη Βουλή ο Βουλευτής κ. Βασίλης Οικονόμου, σας διαβιβάζουμε το με αριθμό 48 Δ.Σ./26-1-2006 έγγραφο του Οργανισμού Αστικών Συγκοινωνιών Αθηνών (Ο.Α.Σ.Α), με το οποίο παρέχονται πληροφορίες και στοιχεία σχετικά με το θιγόμενο σε αυτή θέμα.
      Ο Υπουργός
      ΜΙΧΑΛΗΣ ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 6719/23-1-06 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. Β-137/31-1-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6719/23-1-2006 που κατέθεσε στη Βουλή ο Βουλευτής κ. Πέτρος Κατσιλιέρης, σας διαβιβάζουμε το με αριθμό 43228/31-1-2006 έγγραφο του οργανισμού Σιδηροδρόμων Ελλάδος, με το οποίο παρέχονται στοιχεία και πληροφορίες σχετικά με το θιγόμενο σε αυτή θέμα.
      Ο Υπουργός
      ΜΙΧΑΛΗΣ ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 5447/2-12-05 ερώτηση του Βουλευτή κ. Αθανασίου Τσούρα δόθηκε με το υπ’ αριθμ. 125/27-1-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης του Βουλευτή κ. Α. Τσούρα με αρ. πρωτ. 5447/2-12-05, σχετικά με το ανωτέρω θέμα, σας γνωρίζουμε ότι σύμφωνα με το αρ. 14 του Ν. 2289/95 (όπως τροποποιήθηκε με το Ν. 3054/02), το ειδικό επίδομα πετρελαιοειδών καταβάλλεται για την παροχή κινήτρων παραγωγικότητας στους υπαλλήλους του Υπουργείου Ανάπτυξης.
      Τα εποπτευόμενα από το Υπουργείο Ανάπτυξης Ερευνητικά Κέντρα είναι αυτοτελή νομικά πρόσωπα (ΝΠΔΔ και ΝΠΙΔ) και το προσωπικό τους, ερευνητικό και μη, δεν αποτελεί προσωπικό του Υπουργείου Ανάπτυξης. Επισημαίνεται επίσης, ότι το προσωπικό ορισμένων ερευνητικών κέντρων, ανάλογα με το αντικείμενο και το χώρο εργασίας, λαμβάνει άλλα επιδόμάτα τα οποία δεν δίδονται αντίστοιχα στο προσωπικό του Υπουργείου Ανάπτυξης.
      Τέλος, το αίτημα αυτό θα συνεξετασθεί ενόψει το νέου μισθολογίου.
      Ο Υπουργός
      Δ. ΣΙΟΥΦΑΣ»
      7. Στην με αριθμό 6178/9-1-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. Β-13-5/31-1-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 6178/9-1-06 ερώτηση, που κατέθεσε στη Βουλή των Ελλήνων ο Βουλευτής κ. Ι. Δραγασάκης με θέμα «Επιβαρύνσεις των καταναλωτών από τον τρόπο αναγραφής των τιμών στις συσκευασίες ορισμένων κατηγοριών προϊόντων», σας γνωστοποιούμε τα ακόλουθα:
      1. ΣΧΕΤΙΚΑ ΜΕ ΤΟ Π.Δ. 786/78 ΟΠΩΣ ΤΡΟΠΟΠΟΙΗΘΗΚΕ ΜΕ ΤΟ Π.Δ. 290/02
      Τα ως άνω Π.Δ. πού βρίσκονται σε ισχύ και εκδόθηκαν, με πρόταση του Υπουργού Αγροτικής Ανάπτυξης και Τροφίμων, ορίζουν ειδικότερα τα παρακάτω: 
      α) Κατά τις γενικότερες διατάξεις του άρθρου 17 του Π.Δ. 786/78, σε συνδυασμό και με το άρθρο 20 παράγρ.2 του εν λόγω Π.Δ., όπως τροποποιήθηκε με το Π.Δ 290/92,τα κατεψυγμένα αλιεύματα πρέπει να είναι συσκευασμένα, με την επιφύλαξη βέβαια των διατάξεων της παραγρ.6 του άρθρου 17 του Π.Δ. 786/78,όπου σαφώς ορίζεται ότι δεν είναι υποχρεωτικά συσκευασίας τα εν λόγω αλιεύματα, πού έχουν αρχικά συσκευασθεί χύμα σε κιβώτια και εν συνεχεία συντηρούνται μέσα σε ψυκτικούς συντηρητές καταστημάτων λιανικής πώλησης.
      β) Πέραν αυτών, με την .παράγρ.7 του άρθρου 17 του Π.Δ. 786/78, όπως προστέθηκε με το άρθρο 1 του Π.Δ. 290/92,πού σχετίζεται με το ποσοστό του επίπαγου των κατεψυγμένων αλιευμάτων, σαφώς προκύπτει ότι ο επίπαγος αυτός αναφέρεται και στα συσκευασμένα και στα χύμα κατεψυγμένα αλιεύματα. Ειδικότερα όμως, με το άρθρο 1 του Π.Δ. 290/92, ορίζεται ότι τα ποσοστά επίπαγου των κατεψυγμένων αλιευμάτων 10% και 15%, ανάλογα με την μορφή του αλιεύματος, συνδέονται ευθέως και με θέματα προστασίας των οικονομικών συμφερόντων του καταναλωτικού κοινού, αφού στην ρύθμιση αυτή γίνεται αναφορά στην κατανάλωση κατεψυγμένων αλιευμάτων με ποσοστιαία αναλογία επίπαγου έτσι ώστε ο επίπαγος να μην θεωρείται ως επιβάρυνση του προϊόντος.
      2. ΣΧΕΤΙΚΑ ΜΕ ΤΑ ΑΓΟΡΑΝΟΜΙΚΑ ΜΕΤΡΑ ΠΕΡΙ ΤΟΝ ΕΠΙΠΑΓΟ ΤΩΝ ΚΑΤΕΨΥΓΜΕΝΩΝ ΑΛΙΕΥΜΑΤΩΝ.
      Κατά τις γενικές διατάξεις του άρθρου 8 της Αγορανομικής Διάταξης 14/89, η αγοραπωλησία των πάσης φύσεως τροφίμων διενεργείται σε καθαρό βάρος, εκτός και αν ορίζεται διαφορετικός τρόπος από την ως άνω Α.Δ.
      Με δεδομένο ότι, για πρώτη φορά, αναφορά περί τον επίπαγο των κατεψυγμένων αλιευμάτων γίνεται με την Α.Δ 17/2003, αυτονόητο είναι και νομικώς δεκτό ότι, πριν την εν λόγω Α.Δ., η γενική αρχή του άρθρου 8 της Α.Δ 14/89, όοον αφορά τα αλιεύματα αυτά, βρίσκονταν σε αντίθεση με το Π.Δ. 290/92,αφού το μεν αγορανομικό μέτρο δεν αναγνώριζε αγοραπωλησίες στο είδος σε βάρος με επίπαγο, το δε Π.Δ. αναγνώριζε κάτι τέτοιο, όπως προαναφέρεται.
      Πέραν όμως αυτών, θα πρέπει να γίνει κατανοητό ότι, πριν ακόμη την εκδήλωση των αγορανομικών μέτρων περί τον επίπαγο, έκδηλα ήταν φαινόμενα πρακτικών επιχειρήσεων εμπορίας του είδους να καταστρατηγούν το Π.Δ. 290/92,διαθέτοντας στον καταναλωτή και σε Ευαγή Ιδρύματα (Νοσοκομεία κ.λπ.) κατεψυγμένα αλιεύματα με πολύ υψηλό επίπαγο (π.χ. 50%,100%,150% κ.ο.κ), προκαλώντας τις έντονες διαμαρτυρίες και καταγγελίες των αγοραστών.
      Όπως ήταν λοιπόν επόμενο, το θέμα ανησύχησε και τα Υπουργεία Αγροτικής Ανάπτυξης-Τροφίμων και Aνάπτυξης αλλά και τον ΕΦΕΤ, με αποτέλεσμα, σε συνεργασία και των τριών αυτών Φορέων, να εκδοθεί, το πρώτο η Α.Δ. 17/2003,πού εν συνεχεία βελτιώθηκε με την όμοια 4/2004.
      Με την εκδήλωση λοιπόν των αγορανομικών μέτρων περί τον επίπαγο των κατεψυγμένων αλιευμάτων, όπως αυτά ισχύουν σήμερα, σημειώνουμε τα κατωτέρω:
      α) Οι επιχειρήσεις, εφόσον το επιθυμούν, μπορούν να πωλούν κατεψυγμένα αλιεύματα σε καθαρό βάρος, ανεξάρτητα του επίπαγου 10% ή 15%, που φέρουν τα είδη αυτά.
      β) Κατά παρέκκλιση των γενικών αρχών του άρθρου 8 της Α.Δ 14/89, είναι δυνατή η πώληση κατεψυγμένων αλιευμάτων χύμα ή συσκευασμένων, εφόσον το ποσοστό επίπαγου πού φέρουν δεν υπερβαίνει το ποσοστό 10% και 15%, κατά περίπτωση.
      γ) Σε περίπτωση που το ποσοστό επίπαγου υπερβαίνει τα ως άνω ποσοστιαία όρια, τότε 	απαγορεύεται η διάθεση του είδους σε χύμα μορφή, ενώ για τα συσκευασμένα η διάθεση γίνεται υποχρεωτικά μόνο σε καθαρό βάρος.
      δ) Σε επίπεδο λιανικής πώλησης κατεψυγμένων αλιευμάτων με επίπαγο, σημειώνουμε ότι, προκειμένου να διασφαλισθεί το καταναλωτικό κοινό από πλευράς ενημέρωσής του, ιδιαίτερα για τις περιπτώσεις όπου το είδος σε συσκευασία πωλείται σε τιμή βάρους με επίπαγο μέχρι 10% και 15%, κατά περίπτωση, θεσπίζεται υποχρέωση στον λιανοπωλητή όπως μέσω τοποθετημένης πινακίδας ενημερώνει τον καταναλωτή επί των κατωτέρω στοιχείων:
      - Βάρος συσκευασία με επίπαγο
      - Καθαρό βάρος συσκευασίας
      - Τιμή πώλησης συσκευασίας
      - Τιμή πώλησης ανά κιλό, κατόπιν αναγωγής της τιμής βάρους της συσκευασίας με τον επίπαγο σε τιμή βάρους ανά κιλό με επίπαγο.
      Εκείνο πού πρέπει να γίνει κατανοητό είναι ότι η Αγορανομική Διάταξη περί τον επίπαγο ουδόλως υπεισέρχεται σε θέματα υγείας του καταναλωτικού κοινού, δεδομένου ότι στο θέμα αυτό γίνεται αναφορά στην παρ.6 του άρθρου 17 του Π.Δ. 786/78, όπου ορίζεται ότι ο επίπαγος είναι αναγκαίος για την προστασία των κατεψυγμένων αλιευμάτων από αφυδάτωση, οξείδωση και τάγγιση.
      Τέλος σας γνωστοποιούμε ότι κατά τις γενικές διατάξεις της παραγράφου 1 του άρθρου 8 της Αγορανομικής Διάταξης 14/89, οι αγοραπωλησίες όλων των ειδών διατροφής διενεργούνται σε καθαρό βάρος.
      Επειδή λοιπόν, κατά τα αγορανομικώς ισχύοντα, πουθενά δεν γίνεται αναφορά ότι είδη τροφίμων πωλούνται σε αστράγγιστο βάρος, πλην της ειδικότερης περίπτωσης των κατεψυγμένων αλιευμάτων με επίπαγο, αυτονόητο είναι ότι η παράγραφος 1 του άρθρου 8 της ΑΔ. 14/89, που επιβάλλει τις πωλήσεις τροφίμων σε καθαρό βάρος δεν αντιτίθεται προς την Κ.Υ.Α. Ζ1-404/14-6-2001.
      3. ΑΠΟΨΕΙΣ ΤΟΥ ΕΦΕΤ ΕΠΙ ΤΩΝ Π.Δ ΚΑΙ ΤΗΣ ΑΓΟΡΑΝΟΜΙΚΗΣ ΔΙΑΤΑΞΗΣ
      Στην αρμόδια Διεύθυνση περιήλθε το από 17-3-2005 πρακτικό σύσκεψης πού έγινε στον ΕΦΕΤ.
      Κατά το πρακτικό αυτό συνάγονται τα ακόλουθα.
      α) Η αναγκαιότητα τροποποίησης των ανωτέρω Π.Δ. σε τρόπο ώστε να απαγορευθεί παντελώς η εμπορία-διακίνηση των κατεψυγμένων αλιευμάτων σε χύμα μορφή έτσι ώστε αυτά να διατίθενται μόνο συσκευασμένα.
      Επί των ανωτέρω την αποκλειστική αρμοδιότητα έχει το Υπουργείο Αγροτικής Ανάπτυξης και Τροφίμων. 
      β) Η Αγορανομική Διάταξη 4/2004 «Περί τον επίπαγο των κατεψυγμένων αλιευμάτων» ρυθμίζει με σαφήνεια ζητήματα προς όφελος του καταναλωτή.
      Εκ των ανωτέρω σαφώς πλέον προκύπτει η ορθότητα των αγορανομικών μέτρων περί τον επίπαγο των κατεψυγμένων αλιευμάτων.
      Ύστερα από τα παραπάνω αυτονόητο είναι ότι σε περίπτωση πού το Υπουργείο Αγροτικής Ανάπτυξης-Τροφίμων ρυθμίσει το θέμα ώστε τα κατεψυγμένα αλιεύματα να διατίθενται αποκλειστικά και μόνο συσκευασμένα, τότε χωρεί και ανάλογη τροποποίηση της Α.Δ. με βάση τα τυχόν νέα αυτά δεδομένα.
      Κατά τα λοιπά αρμόδιο για απάντηση είναι το Υπουργείο Αγροτικής Ανάπτυξης στο οποίο και διαβιβάζεται η ερώτηση.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      8. Στην με αριθμό 6404/13-1-06 ερώτηση του Βουλευτή κ. Χρίστου Βερελή δόθηκε με το υπ’ αριθμ. Β13-27/2-2-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμ. 6404/13-1-06, ερώτηση που κατέθεσε στη Βουλή των Ελλήνων ο Βουλευτής κ. Χρ. Βερελής με θέμα «Λειτουργία Ασφαλιστικών Εταιρειών», σας γνωστοποιούμε τα ακόλουθα:
      1. Ο έλεγχος όλων των ασφαλιστικών εταιρειών που εποπτεύουμε για την επάρκεια του Περιθωρίου Φερεγγυότητας και των Τεχνικών Αποθεμάτων για την χρήση 2004, ολοκληρώθηκε με την αποσταλείσα στις 14/10/2005 επιστολή σ΄ όλες τις ασφαλιστικές εταιρείες, γνωστοποιώντας τα αποτελέσματα ελέγχου, την τελική διαμόρφωση των ίδιων κεφαλαίων των, ή την υποχρέωση αναμόρφωσης αυτών λόγω των παρατηρήσεων του ελέγχου και την υποβολή τυχόν ενστάσεων τους εντός 10 ημερών.
      Στη συνέχεια, με τη γνωστοποίηση στις 6/12/05 των τελικών αποτελεσμάτων του ελέγχου χρήσης 2004 ανακοινώθηκε και η απόφαση της πολιτικής ηγεσίας να καλυφθούν οι διαφορές με αυξήσεις κεφαλαίου κατά 50% έως 30/1/2006 και το υπόλοιπο 50% έως 30/6/2006.
      Η καταβολή της α΄ δόσης έως 31/1/06 θα επιτρέψει τη χορήγηση του Πιστοποιητικού Φερεγγυότητας και Τεχνικών Αποθεμάτων χρ. 2004, έως 15/2/2006.
      Η μη συμμόρφωση με την καταβολή της β΄ δόσης θα επιφέρει την άρση της πιστοποίησης της επάρκειας του Περιθωρίου Φερεγγυότητας & Τεχνικών αποθεμάτων.
      Όσον αφορά την Ασφαλιστική Εταιρεία «ΑΣΤΡΑ», είχε ελεγχθεί και αυτή όπως και οι άλλες ασφαλιστικές εταιρείες για την επάρκεια του Περιθωρίου Φερεγγυότητας και είχε ενημερωθεί σχετικά για την υποχρέωσή της για .αναμόρφωση των Ίδιων Κεφαλαίων της για κάλυψη του Περιθωρίου Φερεγγυότητας.
      Επειδή όμως στην εν λόγω εταιρεία ο έλεγχος ανέδειξε και άλλες σημαντικές παραβάσεις της ασφαλιστικής νομοθεσίας, αποφασίσθηκε μετά από ομόφωνη γνωμάτευση της Επιτροπής Ιδιωτικής Ασφάλισης (ως συν/νη απόφαση) η ανάκληση της άδειας σύστασης και λειτουργίας (Κ3-101/04-01-2006).
      Όσον αφορά την ασφαλιστική εταιρεία «ΓΑΛΑΞΙΑΣ» ελέγχθηκε και αυτή όπως όλες. Διαπιστώθηκαν διαφορές από τον έλεγχο, ενημερώθηκε για την υποχρέωσή της για αναμόρφωση των Ίδιων Κεφαλαίων της για κάλυψη του Περιθωρίου Φερεγγυότητας, καθώς επίσης κρίθηκε και για την συμπεριφορά της λόγω καταγγελιών για καθυστερήσεις αποζημιώσεων δικαιούχων ασφαλίσματος.
      Οι μέτοχοί της, μέσα στην προβλεπόμενη προθεσμία που της είχε ορισθεί, κατέβαλαν στο ταμείο της το ποσό των 2.000.000 ευρώ ως αύξηση του μετοχικού της κεφαλαίου και βελτίωση της ρευστότητάς της.
      Επιπλέον για την εν' λόγω εταιρεία ισχύουν οι λοιπές ρυθμίσεις και υποχρεώσεις που καθορίστηκαν για όλες τις εταιρείες του κλάδου.
      2. α) Για τις εταιρείες κλάδου ζωής 
      Η υπογραφή από νόμιμα εξουσιοδοτημένο αναλογιστή για την συγκρότηση και σύνθεση των μαθηματικών αποθεμάτων ήταν υποχρεωτική και περιγράφεται λεπτομερώς εκ νέου στο Π.Δ. 23/05 (ΦΕΚ 31/Α/14/2/05)
      β) Για τις ασφαλιστικές επιχειρήσεις Ζημιών
      Ο εξουσιοδοτημένος αναλογιστής έχει ευθύνη για τον υπολογισμό όλων των τεχνικών αποθεμάτων πλην του αποθέματος εκκρεμών ζημιών. (Π.Δ. 23/05 ΦΕΚ 31/A/14/2/05).
      Η υποχρέωση ισχύει από της δημοσίευσης του Π.Δ. 23/05 δηλαδή χρήση 2005
      3. Τέλος σχετικά με τα Κεφάλαια του Επικουρικού Αστικής Ευθύνης Αυτοκινήτου είναι ικανά να καλύψουν τις υποχρεώσεις του έναντι των ασφαλισμένων που θα υπαχθούν σ' αυτό λόγω της ανάκλησης της άδειας σύστασης και λειτουργίας της ΑΣΤΡΑ ΑΣΦΑΛΙΣΤΙΚΗ.
      Συν/να (1 αποφ. Ανάκλησης Κ3-101/04-01-06)
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω προς το Σώμα το δελτίο αναφορών και ερωτήσεων της Τρίτης 21 Φεβρουαρίου 2006, ώρα 18.00΄ .
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 6374/12-1-2006 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας  και Δημοσίων Έργων, σχετικά με τη διόρθωση των κακοτεχνιών του οδικού δικτύου στο νομό Ηρακλείου προς αποτροπή των τροχαίων ατυχημάτων.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 5699/16-12-2005 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την ίδρυση και λειτουργία νέων μονάδων υποκατάστασης στον Οργανισμό Κατά των Ναρκωτικών (Ο.ΚΑ.ΝΑ.).
      Επίσης, κύριοι συνάδελφοι, έχω την τιμή να ανακοινώσω στο Σώμα ότι τη  Δευτέρα 27 Φεβρουαρίου 2006 και ώρα 18.30΄ θα διεξαχθεί προ ημερησίας διατάξεως συζήτηση με πρωτοβουλία του Προέδρου του Συνασπισμού Ριζοσπαστικής  Αριστεράς  κ. Αλέξανδρου Αλαβάνου σε επίπεδο Αρχηγών κομμάτων με θέμα την ανεργία των νέων και τη λήψη  μέτρων κοινωνικής προστασίας.
      Ο Πρωθυπουργός και Πρόεδρος της Νέας Δημοκρατίας κ. Κώστας Καραμανλής μας γνωρίζει ότι Κοινοβουλευτικός  Εκπρόσωπος της Νέας  Δημοκρατίας ορίζεται ο Βουλευτής Αιτωλοακαρνανίας κ. Βασίλειος Μαγγίνας.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 459/13-2-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Αγροτικής Ανάπτυξης και Τροφίμων, σχετικά με την εγκατάλειψη της καλλιέργειας βιομηχανικής ντομάτας στο Νομό Ηλείας.
      Η επίκαιρη ερώτηση του κ. Αντωνακόπουλου έχει ως εξής:
      «Μεγάλη αναστάτωση έχει προκαλέσει στους καλλιεργητές της βιομηχανικής ντομάτας η απόφαση της Πανελλήνιας Ένωσης Κονσερβοποιών για μείωση της τιμής της κατά 10%. Πρόκειται για την δεύτερη συνεχή μείωση της τιμής, γεγονός που έχει κάνει την καλλιέργεια ασύμφορη.
      Όλοι οι τοματοπαραγωγοί είναι ανήσυχοι και ανασφαλείς, αφού είναι αδύνατο να καλλιεργήσουν κάτω από αυτές τις συνθήκες και το μέλλον διαγράφεται δυσοίωνο και αβέβαιο.
      Η αθέτηση της υπόσχεσης του Υπουργείου σας για την πραγματοποίηση σύσκεψης, στις αρχές Ιανουαρίου, με σκοπό τη διενέργεια διαπραγματεύσεων και τον καθορισμό τιμών, αποτελεί καθοριστικό παράγοντα της κατάστασης που έχει δημιουργηθεί, δεδομένου ότι θα μπορούσαν να έχουν συγκρατηθεί οι τιμές, και να έχουν στηριχθεί οι παραγωγοί.
      Ερωτάσθε κύριε Υπουργέ,
      Σε ποιες πρωτοβουλίες πρόκειται να προβείτε για την αντιμετώπιση της κατάστασης;»
      Θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, ο συνάδελφος με την ερώτησή του αγγίζει ένα πολύ μεγάλο θέμα, το θέμα της βιομηχανικής ντομάτας, που αποτελεί μία από τις πλέον σημαντικές καλλιέργειες στη χώρα μας. Δυστυχώς, τα τελευταία χρόνια η καλλιέργεια αυτή διέρχεται μία πολύ μεγάλη κρίση.
      Η κρίση οφείλεται στο γεγονός ότι λόγω εισαγωγών τοματοπολτού, κυρίως από την Κίνα στην Ευρωπαϊκή Ένωση, όχι απευθείας στη χώρα μας, αλλά σε άλλες χώρες της Ευρωπαϊκής Ένωσης έχει δημιουργηθεί αυτή η κρίση στην αγορά. Υπάρχουν μεγάλα αποθέματα τα οποία δεν μπορούν να διατεθούν. Οι τιμές έχουν πέσει σε πολύ χαμηλά επίπεδα. 
      Όλος ο κλάδος, η μεταποίηση, η βιομηχανία διέρχεται μία μεγάλη κρίση. Οι επιχειρήσεις αντιμετωπίζουν οικονομικά προβλήματα. Οι τιμές των παραγωγών σε όλη την Ευρωπαϊκή Ένωση έχουν συμπιεστεί. Πολλές βιομηχανίες δεν είναι σε θέση μέχρι στιγμής να πληρώσουν την εμπορική αξία του προϊόντος και γενικά υπάρχει μία δύσκολη κατάσταση στην ευρωπαϊκή αγορά τοματοπολτού αλλά και στην ελληνική αγορά. 
      Το Υπουργείο Αγροτικής Ανάπτυξης και Τροφίμων, με συνδυασμένες και συντονισμένες ενέργειες, από την περυσινή χρονιά προσπαθεί να περιορίσει το πρόβλημα που έχει δημιουργηθεί στον τομέα αυτό. Έχουμε πάρει μία σειρά από μέτρα, έχουμε προχωρήσει σε μια σειρά από ενέργειες, έτσι ώστε να περιορίσουμε το πρόβλημα και τη ζημιά που υφίστανται οι Έλληνες τοματοπαραγωγοί.
      Αναφέρεστε στη σύσκεψη που υποσχέθηκα να κάνω μετά την επίσκεψή μου στην Ηλεία. Η σύσκεψη αυτή δεν έγινε στις αρχές Ιανουαρίου, όπως είχα πει, αλλά έγινε πολύ νωρίτερα. Έγινε στις 20.12.2005 στο Υπουργείο Αγροτικής Ανάπτυξης και Τροφίμων και ελήφθησαν μια σειρά από μέτρα έτσι ώστε να μειωθεί το κόστος παραγωγής του προϊόντος στο χωράφι, να στηριχθούν οι τοματοπαραγωγοί. Αυτά τα μέτρα ήδη προχωρούν, ενώ παράλληλα πιέστηκαν οι μεταποιητές έτσι ώστε να διαμορφωθούν τιμές σε ικανοποιητικά για τους αγρότες επίπεδα.
      Αναφέρετε στην ερώτησή σας ότι η Πανελλήνια Ένωση Κονσερβοποιών αποφάσισε μείωση της τιμής κατά 10%. Σας πληροφορώ ότι η Πανελλήνια Ένωση Κονσερβοποιών δεν έχει πάρει καμία απόφαση. Δεν έχει αποφασίσει για μείωση της τιμής κατά 10%. Μάλιστα σε επικοινωνία που είχα μαζί τους μου είπαν ότι κάτι τέτοιο είναι αδύνατον να γίνει, διότι αμέσως οι ομάδες των τοματοπαραγωγών θα πάνε στην Επιτροπή Ανταγωνισμού.
      Την επόμενη Παρασκευή ή τη Δευτέρα –μάλλον τη Δευτέρα- θα γίνει μία τελική σύσκεψη στο Υπουργείο Αγροτικής Ανάπτυξης και Τροφίμων, όπου θα συμμετέχουν όλοι οι εμπλεκόμενοι φορείς, δηλαδή οι εκπρόσωποι των τοματοπαραγωγών, οι μεταποιητές, το εμπόριο, η Π.Α.Σ.Ε.Γ.Ε.Σ., η Σ.Υ.Δ.Α.Σ.Ε., η Γ.Ε.Σ.Α.Σ.Ε., έτσι ώστε να δούμε πώς διαμορφώνεται η αγορά τοματοπολτού στη χώρα μας και στην Ευρωπαϊκή Ένωση, πώς διαμορφώνεται η φετινή εσοδεία βιομηχανικής τομάτας για να μπορέσουμε να πάρουμε τις καλύτερες αποφάσεις για τη στήριξη των παραγωγών.
      Πάντως, θέλω να σας πω ότι για πρώτη φορά τη χρονιά που μας έρχεται θα εφαρμοστεί κοινή υπουργική απόφαση και θα υλοποιηθεί πρόγραμμα της Ευρωπαϊκής Ένωσης που θα αφορά τις διαδικασίες παραγωγής και εμπορίας φυτών βιομηχανικής τομάτας που θα δώσει τη δυνατότητα να μειωθεί το κόστος παραγωγής κατά 50 έως 70 ευρώ ανά στρέμμα. Θεωρούμε ότι είναι κάτι πάρα πολύ σημαντικό και ότι θα βοηθήσει τους παραγωγούς μας να συνεχίσουν την καλλιέργεια, παράλληλα δε θα δώσει μια νέα προοπτική στο προϊόν. 
      ΠΡΟΕΔΡΕΥΩΝ (Γεώργιος Σούρλας): Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κανείς δεν διαφωνεί ότι το άνοιγμα των αγορών και η εισαγωγή επεξεργασμένης τομάτας από την Κίνα στην Ευρωπαϊκή Ένωση δημιουργεί προβλήματα. Αρκεί όμως αυτά τα προβλήματα τουλάχιστον να επιμερίζονται αναλογικά, γιατί εδώ κάποιοι θέλουν τα κέρδη τους να αυξάνονται συνεχώς -οι οποίοι λέγονται βιομήχανοι και έχουν τη μεταποιητική βιομηχανία ή την κονσερβοποιία- σε βάρος των παραγωγών.
      Ήδη πέρυσι είχαμε μείωση της τιμής της βιομηχανικής τομάτας γύρω στο  10%. Έχουμε μείωση πάνω από τριακόσιες χιλιάδες τόνους της παραγωγής στη χώρα. Φέτος, ήδη στα ΣΑΥ έχουν προϊδεάσει τον κόσμο ότι θα απαιτούν και άλλη μείωση. Σας λέγω, λοιπόν, στην Ηλεία είναι αδιαπραγμάτευτη η μείωση να είναι μέχρι 5%. Τώρα το τι λένε σε σας ή γενικώς αν αγοράζουν χρόνο για να σύρουν τον κόσμο στο παρά πέντε, δηλαδή να αρχίσει να φυτεύει, να καλλιεργεί τομάτα χωρίς ουσιαστικά να ξέρει τι θα πάρει, αυτό είναι εκβιασμός, δεν είναι κοινωνική δικαιοσύνη, δεν είναι κοινωνική συνοχή.
      Γνωρίζετε πολύ καλά -ίσως καλύτερα από τον καθένα, γιατί έχετε άμεση σχέση με το χώρο- ότι τα εμπόδια αυξάνονται, ότι το κόστος παραγωγής αυξάνεται, ότι έχουμε συνεχώς μείωση της τιμής. Είχατε δεσμευθεί γι’ αυτή τη σύσκεψη. Πράγματι την κάνατε, αλλά δεν έχει αποτέλεσμα διότι πάλι είμαστε στα ίδια, πράγμα που σημαίνει ότι κάποιοι δεν υπολογίζουν το κράτος -και ποιοι μπορεί να είναι αυτοί- ή εσείς δεν αξιοποιείτε το ρόλο που μπορείτε να έχετε. Γιατί είναι θράσος αυτό, να έρχονται και να αφήνουν το χρόνο. Μέχρι τις 10 Μαρτίου πρέπει να έχουν υπογράψει. Είναι 20 του Φλεβάρη σήμερα. Δηλαδή πότε θα ξέρουν την τιμή; Πρέπει, λοιπόν, να είμαστε τυπικοί απέναντι στους κανονισμούς. 
      Από την άλλη, φαίνεται ότι υπάρχει μία γενικότερη επίθεση στους παραγωγούς. Πέρσι και πρόπερσι δεν τήρησαν το χρονοδιάγραμμα παραλαβής του προϊόντος. Έπαιζαν με τις ημερομηνίες. Έδιναν ημερομηνίες σε ημέτερους για να «απορροφήσουν» το προϊόν και όταν έδιναν σ’ αυτούς που δεν ήταν ημέτεροι, το προϊόν είχε σαπίσει στα χωράφια. Ήταν, δηλαδή, απρόσφορη η απόδοση της ημερομηνίας. Τριάντα χιλιάδες τόνοι βιομηχανική ντομάτα σάπισαν πέρσι στην Ηλεία και ζητούσαν αποζημιώσεις βεβαίως από σας. Γιατί να μην πληρώσουν αυτοί οι οποίοι είναι υποχρεωμένοι και αθέτησαν το λόγο τους; 
      Γνωρίζετε πολύ καλά ότι πάμε στην αναθεώρηση του κανονισμού της βιομηχανικής ντομάτας. Υπάρχει πρόταση, κύριε Υπουργέ; Θα είναι πλήρης ή μερική η αποσύνδεση της επιδότησης από την παραγωγή; Είναι πολύ σημαντικά αυτά τα ζητήματα. 
      Γνωρίζετε ότι οι χώρες του Ο.Π.Ε.Κ. και η Κίνα πιέζουν να μειωθεί στο 50% η επιδότηση που καταβάλλει η Ευρωπαϊκή Ένωση στην ελληνική βιομηχανική ντομάτα και γενικότερα. Όλα αυτά είναι απειλές για την ελληνική κοινωνία και οικονομία. 
      Εν πάση περιπτώσει, πιστεύω ότι πρέπει να κινητοποιήσουμε τις παραγωγικές δυνάμεις. Δεν μπορούν όλα με κλειστούς όρους κράτους να λυθούν. Χρειάζεται συμμετοχή, αλλά το κράτος είναι «ατμομηχανή» ανάπτυξης, είναι το «στρατηγείο», είναι ο επιτελής σ’ αυτόν τον αγώνα.
      Πρέπει επιτέλους να καταλάβουμε ότι δεν είμαστε μόνο διοικητική βαθμίδα ως κοινωνία, ότι πρέπει να βάλουμε στο παιχνίδι αυτό τη σύγκρουση των συμφερόντων και τις παραγωγικές τάξεις και τους παραγωγούς. 
      Μην αποφεύγετε λοιπόν τις συσκέψεις με ανοιχτές τις πόρτες, με όλους τους Βουλευτές μέσα, Συμπολίτευσης και Αντιπολίτευσης, με τους συνεταιρισμούς. Χρειάζεται μεγάλη πίεση και τη χρειάζεστε κι εσείς αυτήν τη συμπαράσταση γιατί πράγματι σε διαπραγματεύσεις διοικητικού χαρακτήρα με στημένες πλειοψηφίες δεν μπορεί να έλθει αποτέλεσμα. 
      Είμαι σίγουρος ότι θα υπάρξει μία παρέμβασή σας, αρκεί όμως να γνωρίζετε ότι οι αντιδράσεις και οι αντιστάσεις θα είναι πολύ ισχυρές, γι’ αυτό και η παρέμβαση της πολιτείας πρέπει να είναι ισχυρότατη.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θέλω να σας πω ότι το συγκεκριμένο προϊόν, τη βιομηχανική ντομάτα, τη γνωρίζω πολύ καλά διότι παράγεται και στη δική μου περιοχή και διότι υπήρξα επί σειρά ετών διευθυντής πωλήσεων σε μεγάλη συνεταιριστική βιομηχανία τοματοπολτού, επομένως ξέρω πολύ καλά το προϊόν.
      Θέλω να διαβεβαιώσω τον κύριο συνάδελφο ότι εμείς ασκούμε μεγάλες πιέσεις έτσι ώστε να μην έχουμε μείωση τιμών στους τοματοπαραγωγούς. Όμως, και μόνο που αναφέρατε το γεγονός ότι μειώθηκε η παραγωγή κατά τριακόσιους χιλιάδες τόνους, αυτό δείχνει ότι ο κλάδος συνολικά περνάει μία μεγάλη κρίση. Και μόνο το γεγονός ότι μεγάλες επιχειρήσεις οι οποίες επί σειρά ετών δεν είχαν δημιουργήσει κανένα πρόβλημα και είχαν άριστες σχέσεις με τους τοματοπαραγωγούς βρίσκονται σήμερα σε δύσκολη οικονομική κατάσταση, αυτό δείχνει ότι όντως υπάρχει μεγάλη κρίση.
      Θέλω να σας πω ότι μία σειρά από μέτρα έχουν ληφθεί έτσι ώστε να στηριχθεί το εισόδημα των τοματοπαραγωγών. Σας ανέφερα τα ολοκληρωμένα προγράμματα της Ευρωπαϊκής Ένωσης που «τρέχουν» για πρώτη φορά, έτσι ώστε να έχουμε μία ουσιαστική μείωση του κόστους παραγωγής. Πρέπει να σας πω ότι ήδη πολλές ομάδες παραγωγών μετά από δική μας πίεση κάνουν μαζικές αγορές εφοδίων, φυτοφαρμάκων και λιπασμάτων για να μειωθεί το κόστος παραγωγής. 
      Πρέπει επίσης να σας πω ότι έχουν επιταχυνθεί όλες οι διαδικασίες έτσι ώστε φέτος για πρώτη φορά να πληρωθούν τις επιδοτήσεις σε πολύ συντομότερο χρονικό διάστημα από κάθε άλλη χρονιά. 
      Πρέπει να ξέρετε ότι θα γίνει και δεύτερη σύσκεψη. Έγινε ήδη μία σύσκεψη με ανοικτές πόρτες. Μπορείτε να έλθετε κι εσείς και οποιοσδήποτε άλλος συνάδελφος Βουλευτής, ώστε να διαπιστώσετε ότι εμείς ασκούμε ουσιαστικές πιέσεις στη μεταποίηση για να πληρώσει ικανοποιητικές τιμές στους αγρότες. Πρέπει, όμως, να γίνει σαφές ότι ο κλάδος διέρχεται μία κρίση. Οι πρώτες ενδείξεις που έχουμε για τη χρονιά που ήδη διανύουμε είναι αρκετά καλές, δηλαδή τα αποθέματα εξαντλούνται. 
      Θεωρούμε ότι ο τοματοπολτός που εισάγεται από την Κίνα είναι πολύ χαμηλότερης ποιότητας από τον ευρωπαϊκό τοματοπολτό και αυτό οι μεγάλες βιομηχανίες που κάνουν κέτσαπ και άλλες μορφές σος το έχουν καταλάβει. 
      Πιστεύουμε, λοιπόν, ότι θα πάμε σε τιμές πολύ καλύτερες από τις προηγούμενες χρονιές και θα δοθεί η δυνατότητα γενικότερα στον κλάδο να ανακάμψει. 
      Πιστεύουμε επίσης ότι θα μειωθεί ουσιαστικά το κόστος παραγωγής στο χωράφι. Κάνουμε ουσιαστικές παρεμβάσεις και στον τομέα των εφοδίων, των φυτοφαρμάκων, των λιπασμάτων, των φυτών για να μπορέσουμε να στηρίξουμε τους αγρότες. Είμαστε σε μία μεταβατική χρονιά. 
      Ρωτήσατε σχετικά με τη νέα ΚΟΑ που διαμορφώνεται τώρα όσον αφορά τη βιομηχανική ντομάτα. 
      Πρέπει να ξέρετε ότι ομάδες ντοματοπαραγωγών ακόμη δεν έχουν ξεκαθαρίσει αν οι ίδιοι θέλουν να πάμε σε μερική ή σε ολική αποσύνδεση. Εμείς σε όλες τις αποφάσεις που παίρνουμε, λαμβάνουμε πολύ σοβαρά υπ’ όψιν τις αποφάσεις που θα μας φέρουν οι ομάδες ντοματοπαραγωγών. Πάντως σας διαβεβαιώνω ότι με πολύ μεγάλη υπευθυνότητα μελετούμε τη μεταρρύθμιση που θα γίνει στην ΚΟΑ των οπωροκηπευτικών και ότι θα πάρουμε τις καλύτερες δυνατές αποφάσεις προς όφελος των Ελλήνων αγροτών.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμεθα στη συζήτηση της δεύτερης με αριθμό 480/14.2.2006 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εσωτερικών, Δημόσιας Διοίκησης και Αποκέντρωσης και Εθνικής Παιδείας και Θρησκευμάτων, σχετικά με τη νομιμοποίηση των συμβασιούχων στο Αριστοτέλειο Πανεπιστήμιο Θεσσαλονίκης κ.λπ.. 
      Αναλυτικότερα, η επίκαιρη ερώτηση του κ. Χουρμουζιάδη έχει ως εξής:
      «Παρά τις επανειλημμένες υποσχέσεις της Κυβέρνησης για τη μονιμοποίηση των συμβασιούχων εργαζομένων στο Αριστοτέλειο Πανεπιστήμιο Θεσσαλονίκης (Α.Π.Θ.), συνεχίζεται το καθεστώς της ομηρίας τους. Ουσιαστικά με το Π.Δ. 164/2004 μένει εκτός μονιμοποίησης ένας μεγάλος αριθμός εργαζομένων. Ακόμη όμως και στην περίπτωση εκείνων που υπάγονται στο προαναφερόμενο π.δ. και ενώ έχει ολοκληρωθεί ο έλεγχος του Α.Σ.Ε.Π., δεν προχωρούν οι σχετικές διαδικασίες, με αποτέλεσμα να συνεχίζεται η ομηρία τους. 
      Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση για να αντιμετωπίσει τα παραπάνω προβλήματα.»
      Στην ερώτηση του κ. Χουρμουζιάδη θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος.
      Κύριε Υπουργέ, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και  Αποκέντρωσης): Αγαπητέ συνάδελφε, το Υπουργείο Εθνικής Παιδείας και Θρησκευμάτων κατήρτισε και προώθησε στο Υπουργείο Εσωτερικών, Δημόσιας Διοίκησης και Αποκέντρωσης δύο σχέδια Κοινών Υπουργικών Αποφάσεων, με τις οποίες συστήνονται τριακόσιες ενενήντα οκτώ θέσεις εργασίας ιδιωτικού δικαίου αορίστου χρόνου, για να ενταχθούν οι συμβασιούχοι που εργάζονται στο Αριστοτέλειο Πανεπιστήμιο και για τους οποίους τόσο το Υπηρεσιακό Συμβούλιο του Πανεπιστημίου όσο και το Α.Σ.Ε.Π. έκρινε ότι πληρούν τις προϋποθέσεις του άρθρου 11 του Προεδρικού Διατάγματος 164/2004. 
      Ήδη, η μία εκ των δύο Κ.Υ.Α. υπεγράφη από εμένα στις 16 του μηνός. Βρίσκεται εις χείρας του κ. Δούκα και από διαβεβαιώσεις που έχω από τον κ. Δούκα αύριο, το πολύ την Τετάρτη, θα βρίσκεται στο Εθνικό Τυπογραφείο για να λάβει αριθμό. 
      Όσον αφορά την άλλη, Κ.Υ.Α. που αφορά εκατόν σαράντα τρεις συμβασιούχους, υπήρξε μία εμπλοκή, διότι μεταξύ των εκατόν σαράντα τριών υπάρχουν και τέσσερις δικηγόροι για τους οποίους προφανώς εκ παραδρομής το Α.Σ.Ε.Π. εθεώρησε ότι υπάγονται στα κριτήρια του άρθρου 11 του προεδρικού διατάγματος 164/2004, πράγμα βεβαίως που δεν είναι ορθό. 
      Έγινε επαφή μεταξύ του Υπουργείου Εσωτερικών και του Α.Σ.Ε.Π.. Διεπίστωσαν ότι πράγματι αυτό ήταν λάθος. Ανακαλούν για τους τέσσερις δικηγόρους και εντός των ημερών τους αφαιρούμε και εμείς και στέλνουμε το θέμα στο Υπουργείο Οικονομικών. Δηλαδή, εκτιμώ ότι μέχρι το πρώτο δεκαήμερο του Μαρτίου θα έχει ολοκληρωθεί ο κύκλος και θα έχουν ενταχθεί. Βεβαίως σας τιμά αυτή σας η αγωνία και η ανησυχία, αλλά νομίζω ότι θα τακτοποιηθούν εντός των ημερών όλοι αυτοί. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Θα μου επιτρέψετε, κύριε Υπουργέ, να πω ότι η απάντησή σας στέκεται σε κάποια στοιχεία και περιγράφει το πρόβλημα όπως το είπατε, αλλά δεν είναι σαφής και δεν είναι τελειωτική. Αυτή η αναμονή τελικά για την τακτοποίηση και των τριακοσίων ενενήντα οκτώ και των άλλων δεν είναι σαφής αν θα τελειώσει, αν δεν τελειώσει και διαδίδουν και διάφορα. Ιδιαίτερα μάλιστα για το Υπουργείο Πολιτισμού, έχει ακουστεί ότι η διαδικασία τελικά της οριστικής τακτοποίησης θα φτάσει μέχρι το 2008. 
      Αλλά στο Πανεπιστήμιο της Θεσσαλονίκης υπάρχει ένα άλλο πρόβλημα. Είναι ένας μεγάλος αριθμός συμβασιούχων, οι οποίοι είχαν συμβάσεις, κύριε Πρόεδρε, με τους εργολάβους και αυτούς τελικά το Α.Σ.Ε.Π. και το προεδρικό διάταγμα 164 δεν τους καλύπτει. Είναι ένας μεγάλος αριθμός. Από αυτούς ένας μεγάλος αριθμός είναι που δουλεύει με συμβάσεις πάνω από δέκα χρόνια κι όμως τελικά δεν καλύφτηκαν από τις διαδικασίες του Α.Σ.Ε.Π., όπως προβλεπόταν από το προεδρικό διάταγμα 164.
      Νομίζω είναι ένα θέμα μιας πολιτικής απόφασης να λυθεί και το θέμα αυτό των εργαζομένων που τόσα χρόνια στηρίζουν τελικά τη λειτουργία του Αριστοτέλειου και τελικά αυτοί έχουν εξαιρεθεί, γιατί είχαν την ατυχία να έχουν συμβάσεις με τους εργολάβους. Κι όμως αν χρειαζότανε αυτοί να πάρουν άδεια, την άδεια την έπαιρναν από τον Πρύτανη, δεν την έπαιρναν από τον εργολάβο. Ήταν οργανικά στοιχεία της λειτουργίας του Πανεπιστημίου κι όμως τώρα μ’ αυτή την τακτοποίηση αυτοί βλέπουν τον εαυτό τους να είναι έξω από οποιαδήποτε ρύθμιση.
      Άρα, δεν θα πρέπει, κύριε Υπουργέ, να λυθεί μόνο το θέμα των μεν –δηλαδή, αυτών των οποίων το θέμα λύθηκε από τις διαδικασίες του Α.Σ.Ε.Π. με βάση το π.δ. 164- αλλά να ληφθεί μία πρόνοια και για τους άλλους, που και μεγάλος ο αριθμός τους είναι και τελικά η περιπέτειά τους είναι αρκετά δραματική.
      Θα πρέπει λοιπόν, κύριε Υπουργέ, και γι’ αυτούς να ληφθεί μία μέριμνα και είναι στο χέρι σας με μία πολιτική απόφαση τελικά να αντιμετωπίσετε το πρόβλημα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ορίστε, κύριε Υπουργέ, έχετε το λόγο για να δευτερολογήσετε. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, από τα στοιχεία τα οποία έχω εις χείρας μου προκύπτει ότι περί το μήνα Δεκέμβριο ολοκληρώθηκε η διαδικασία στο Α.Σ.Ε.Π.. Ήδη σας διαβεβαίωσα ότι εντός της εβδομάδος η Κοινή Υπουργική Απόφαση για τους διακόσιους πενήντα πέντε θα έχει πάρει ΦΕΚ, οπότε απ’ εκεί και πέρα αντιλαμβάνεστε ότι διαβιβάζεται στο Αριστοτέλειο Πανεπιστήμιο και καλούνται να ορκιστούν. 
      Για τους άλλους σας εξήγησα ότι υπήρξε μία εμπλοκή, η οποία καθαρίζεται εντός της εβδομάδος. Έχουμε έλθει σε επαφή με το Α.Σ.Ε.Π., ανακαλούν για τους τέσσερις και αμέσως το προωθούμε στο Υπουργείο Οικονομικών. 
      Εδώ έχω τα στοιχεία τα οποία αποδεικνύουν ότι αυτά, τα οποία σας λέω, δεν είναι αόριστα και θα κατατεθούν στα Πρακτικά της Βουλής για να τα πάρετε. Εκεί θα δείτε ότι είναι απολύτως συγκεκριμένα.
      Όσον αφορά το άλλο θέμα που θέτετε –δηλαδή, για την κατηγορία για την οποία προφανώς εκρίθη από το Α.Σ.Ε.Π. ότι δεν πληρούνται οι προϋποθέσεις του άρθρου 11 του π.δ. 164- γι’ αυτό δεν μπορούμε να κάνουμε τίποτα.
      Εγώ σας θυμίζω το εξής, κύριε συνάδελφε. Αυτό το προεδρικό διάταγμα εγκρίθηκε κατά την επεξεργασία του από το οικείο τμήμα του Συμβουλίου της Επικρατείας με οριακή πλειοψηφία μιας ψήφου. Εκεί εκρίθη η συνταγματικότητά του. Αντιλαμβάνεστε, λοιπόν, ότι αν είχαμε κριτήρια πιο πολύ ελαστικά θα εκρίνετο αντισυνταγματικό το προεδρικό διάταγμα. 
      Ήδη δε έχει γίνει προσφυγή, η οποία θα κριθεί από την Ολομέλεια του Συμβουλίου της Επικρατείας και περιμένουμε να δούμε τι θα αποφανθεί το Συμβούλιο της Επικρατείας γι’ αυτές τις ρυθμίσεις που κάναμε. Δηλαδή, η Κυβέρνηση κινούμενη μέσα στα πλαίσια του Συντάγματος –των νέων ρυθμίσεων που ομοφώνως ψηφίσαμε όλες οι πτέρυγες της Βουλής το 2001- έκανε το καλύτερο δυνατόν, αφού άγγιξε τα όρια της συνταγματικής νομιμότητας. Δεν μπορούσαμε να κάνουμε τίποτα παραπάνω. 
      Και εμείς λυπούμεθα διότι θα μείνει μία κατηγορία απέξω, αλλά νομίζω ότι το Σύνταγμα είναι ο υπέρτατος νόμος τον οποίο όλοι πρέπει να σεβόμεθα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η τρίτη επίκαιρη ερώτηση με αριθμό 474/14.2.2006 του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Δικαιοσύνης, σχετικά με την πλήρωση των κενών οργανικών θέσεων των Δικαστικών Υπαλλήλων κ.λπ. διαγράφεται λόγω κωλύματος του κυρίου Υπουργού.
      Επίκαιρες ερωτήσεις δευτέρου κύκλου:
      Θα συζητηθεί η τρίτη επίκαιρη ερώτηση με αριθμό 476/14.2.2006 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την εθελουσία έξοδο στον Ο.Τ.Ε. κ.λπ.. 
      Αναλυτικότερα η επίκαιρη ερώτηση του κ. Λεβέντη έχει ως εξής:
      «Μέχρι σήμερα το Τ.Α.Π.-Ο.Τ.Ε. και κατ’ ακολουθία και το Ταμείο Αρωγής αδυνατούν να εκδώσουν τις αποφάσεις συνταξιοδότησης όσων κάνουν χρήση της εθελούσιας εξόδου γιατί δεν έχει εκδοθεί ακόμη η προβλεπόμενη Κοινή Υπουργική Απόφαση του ν. 3371/05 που θα ρυθμίζει τις υποχρεώσεις του Ο.Τ.Ε. προς το Τ.Α.Π.-Ο.Τ.Ε. και προς το Ταμείο Αρωγής.
      Με τρεις μήνες καθυστέρηση δόθηκε τελικά η απαραίτητη οικονομική μελέτη και έτσι άνοιξε ο δρόμος για την έκδοση επιτέλους της Κοινής Υπουργικής Απόφασης. Το κόστος όμως, το οποίο αναφέρεται στη μελέτη αυτή είναι προφανώς υποτιμημένο, πράγμα το οποίο δημιουργεί εύλογα ερωτηματικά για τις σκοπιμότητες τις οποίες εξυπηρετεί. Η υποτίμηση είναι προφανής και με βάση της δικές μας εκτιμήσεις, αλλά και με βάση τις εκτιμήσεις του Ο.Τ.Ε. για το κόστος του εγχειρήματος οι οποίες είναι κατά πολύ μεγαλύτερες από ό,τι τελικά ανακοινώθηκε.
      Την ίδια ώρα ο Ο.Τ.Ε. αθετεί τη δική του δέσμευση και υπογραφή για τη χορήγηση άτοκου δανείου προς το Ταμείο Αρωγής προκειμένου αυτό να ανταποκριθεί στις υποχρεώσεις που απορρέουν από την υλοποίηση της εθελούσιας και ζητά το δάνειο να είναι έντοκο.
      Επειδή είναι προφανής ο κίνδυνος ένα μεγάλο μέρος του κόστους να φορτωθεί στους ασφαλισμένους και στα ταμεία τους ερωτώνται οι κύριοι Υπουργοί:
      1. Τι σκοπιμότητες εξυπηρετεί η υποτίμηση του κόστους του όλου εγχειρήματος;
      2. Τι μέτρα προτίθενται να πάρουν, ώστε να τηρηθεί η υπογραφείσα Συλλογική Σύμβαση Εργασίας και ο πρόσφατος νόμος για τη χορήγηση από τον Ο.Τ.Ε. μακροχρόνιου και άτοκου δανείου προς τον κλάδο εφ’ άπαξ του Ταμείου Αρωγής Προσωπικού Ο.Τ.Ε.;»
      Στην ερώτηση του κ. Λεβέντη θα απαντήσει ο Υφυπουργός Οικονομίας και Οικονομικών κ. Δούκας.
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, σχετικά με την παραπάνω ερώτηση, θα έλεγα, πρώτον, ότι το πρόγραμμα εθελουσίας εξόδου για τον Ο.Τ.Ε. συνεχίζεται κανονικά, σύμφωνα με το άρθρο 74 του ν. 3371/2005. 
      Δεύτερον, θέλω να υπενθυμίσω σε όλους ότι η ρύθμιση για την οποία συζητάμε, είναι αποτέλεσμα συναίνεσης της Διοίκησης του Ο.Τ.Ε. και των εργαζομένων και, τρίτον, ότι δεν υπάρχει καμία υποτίμηση του κόστους και καμία σκοπιμότητα.
      Για τον υπολογισμό του κόστους του προγράμματος –κυρίως όσον αφορά τη δεύτερη φάση, δηλαδή για τέσσερις χιλιάδες οκτακόσιους ενενήντα υπαλλήλους- έγινε ειδική οικονομική μελέτη, από ανεξάρτητο μελετητικό γραφείο και αναλύει τα κόστη ως εξής: Κύρια σύνταξη 567.000.000 ευρώ, επικουρική σύνταξη 104.000.000 ευρώ και εφάπαξ αρωγή 25,6 εκατομμύρια ευρώ, σύνολο δηλαδή περίπου 697.000.000 ευρώ.
      Σ’ αυτά πρέπει να προσθέσουμε: τα κίνητρα αποχώρησης που έδωσε ο Ο.Τ.Ε. και θα πληρώσει ο Ο.Τ.Ε., δηλαδή περίπου 60.000.000 ευρώ. Το λογιστικό κόστος των εφάπαξ που οφείλονται από τον Ο.Τ.Ε. και είναι 103.000.000 ευρώ –ενώ 137.000.000 ευρώ έχουν ήδη χρεωθεί στα βιβλία του Ο.Τ.Ε.. Πρέπει, επίσης, να προσθέσουμε 25.000.000 ευρώ για την πρώτη φάση του προγράμματος της εθελουσίας εξόδου και άλλα 53.000.000 ευρώ περίπου που είναι η διαφορά από διάφορες παραδοχές που γίνονται σχετικά με τη θνησιμότητα των υπαλλήλων, το ρυθμό αύξησης των συντάξεων και το προεξοφλητικό επιτόκιο.
      Αυτά είναι σύνολο 938.000.000 ευρώ περίπου. Αν προσθέσουμε και τα 137.000.000 ευρώ που ανέφερα προηγουμένως που είναι ήδη χρεωμένα στα βιβλία του Ο.Τ.Ε., φτάνουμε σ’ ένα γενικό σύνολο περίπου 1,1 δισεκατομμύρια ευρώ.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Η συνεισφορά του ελληνικού δημοσίου συνίσταται στην υποχρέωση μεταβίβασης –εξωχρηματιστηριακά και χωρίς αντάλλαγμα- στο Τ.Α.Π.-Ο.Τ.Ε. μετοχών που αντιστοιχούν στο 4% του μετοχικού κεφαλαίου του Ο.Τ.Ε.. Οι μετοχές αυτές θα καταβληθούν μόλις ολοκληρωθεί η διαδικασία που έχει κινηθεί από την Ευρωπαϊκή Επιτροπή και εφόσον προκύψει ότι είναι συμβατή με τους κανόνες ανταγωνισμού της Ευρωπαϊκής Ένωσης.
      Όσον αφορά τον τρόπο δανειοδότησης του κλάδου αρωγής του εν λόγω ταμείου από τον Ο.Τ.Ε., θα ληφθούν υπ’ όψιν όλες οι παράμετροι ώστε να τηρηθούν οι όροι του προγράμματος εθελουσίας εξόδου, με παράλληλη διασφάλιση της οικονομικής βιωσιμότητας του κλάδου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο αγαπητός συνάδελφος κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, από την απάντησή σας, αν αθροίσουμε όλα αυτά όπως είπατε και εσείς, προκύπτει ότι δεν είναι πια 700.000.000 ευρώ, αλλά είναι πάνω από 1.100.000.000 ευρώ. Είναι ένα μεγάλο ποσό. 
      Εμείς, βέβαια, είμαστε αντίθετοι στη ρύθμιση αυτή που έγινε για την εθελούσια έξοδο. Μάλιστα, δεν είμαστε μόνο εμείς, αλλά ήταν και όλη η Αντιπολίτευση, ήταν και η Γ.Σ.Ε.Ε. και όλοι οι εργαζόμενοι, γιατί αυτό προοιωνίζεται μια σειρά από άλλες εξελίξεις, οι οποίες δεν θα είναι εις όφελος των εργαζομένων, αλλά εις βλάβη αυτών και –πιστεύω- της εθνικής οικονομίας στο σύνολό της.
      Από την άλλη πλευρά, ο Ο.Τ.Ε. πρέπει να δώσει ένα δάνειο το οποίο θα έπρεπε να είναι άτοκο. Το δάνειο αυτήν τη στιγμή που θέλει να δώσει ο Ο.Τ.Ε., το ζητάει να είναι έντοκο. Αυτό ποιος θα το επιβαρυνθεί; Θα το επιβαρυνθούν οι εργαζόμενοι; Θα το επιβαρυνθεί το ελληνικό δημόσιο; Τι ακριβώς θα γίνει;
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Η κοινή υπουργική απόφαση η οποία θα έπρεπε να έχει βγει ήδη, καθυστερεί. Και δεν είναι μόνο ότι είναι οι εφτακόσιοι από αυτούς που έχουν ενταχθεί ήδη στην εθελούσια έξοδο και που περιμένουν να συνταξιοδοτηθούν μ’ αυτόν τον τρόπο, αλλά είναι και οι άλλοι πεντακόσιοι ή εξακόσιοι που περιμένουν στη συνέχεια, που έχει προσδιοριστεί δηλαδή για να αποχωρήσουν.
      Επομένως πιστεύω ότι εδώ είναι τρία τα θέματα. Πρώτον, καθυστερεί η κοινή υπουργική απόφαση, δεύτερον ο Ο.Τ.Ε. το δάνειο αυτό που επρόκειτο να δώσει δεν το δίνει άτοκο, αλλά το δίνει έντοκο και, τρίτον, το ποσό αυτό δεν είναι, όπως είχε ανακοινωθεί, γύρω στα 650.000.000 ευρώ ή 700.000.000 ευρώ, αλλά είναι πάνω από 1.100.000.000 ευρώ, όπως άλλωστε το είχε ανακοινώσει και ο Ο.Τ.Ε., με τα στοιχεία που παραθέσατε και εσείς παραδέχεστε.
      Το ερώτημα είναι αυτά από πού θα καταβληθούν και ποιος θα τα πληρώσει.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Κύριε Υπουργέ, έχετε το λόγο. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, νομίζω ότι ήμουν πολύ σαφής. 
      Πρώτον, θα γίνει, ότι έχει ήδη συμφωνηθεί. Εφόσον ο Ο.Τ.Ε. πάει καλύτερα, ύστερα από το πρόγραμμα αυτό, αυτό θα ωφελήσει και τους εργαζομένους. Ας μην ξεχνάμε ότι ήταν με τη συναίνεση των εργαζομένων όλη αυτή η διαδικασία. Οι ίδιοι το δέχτηκαν με ενθουσιασμό το πρόγραμμα αυτό και είναι λίγο παράταιρο να λέμε ότι δεν συμφωνούμε με κάτι που και η διοίκηση κρίνει ότι είναι καλό για το μέλλον του Ο.Τ.Ε. -και εφόσον είναι καλό για το μέλλον του Ο.Τ.Ε. θα είναι καλό και για τους εργαζόμενους του Ο.Τ.Ε..
       Ήμουν, κύριε Πρόεδρε, πολύ αναλυτικός, όσον αφορά τα επιμέρους κόστη του προγράμματος αυτού. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ακολουθεί η με αριθμό 457/13-2-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελπίδας Τσουρή –άρτι αφιχθείσης- προς τον Υπουργό Αιγαίου και Νησιωτικής Πολιτικής, σχετικά με τον τακτικό προϋπολογισμό του Υπουργείου.
      ΕΛΠΙΔΑ ΤΣΟΥΡΗ: Φταίει η απεργία των πλοίων, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Αναλυτικότερα το περιεχόμενο της επίκαιρης ερώτησης της κυρίας συναδέλφου σε περίληψη έχει ως εξής:
      «Στο γενικότερο πλαίσιο υποβάθμισης των αρμοδιοτήτων του Υπουργείου έρχεται να προστεθεί και για τη χρονιά που πέρασε, όπως άλλωστε έγινε και για το 2004, τροποποίηση του τακτικού προϋπολογισμού του Υπουργείου Αιγαίου και Νησιωτικής Πολιτικής και απόδοση των χρημάτων στις πέντε νομαρχίες του Αιγαίου.
      Η εικόνα που διαμορφώνει ο απλός πολίτης είναι ότι το Υπουργείο δεν έχει σχεδιασμό για πραγματοποίηση έργων στα νησιά του Αιγαίου, ελλείπει η ολοκληρωμένη νησιωτική πολιτική, ενώ η συγκεκριμένη τακτική, λίγες μέρες πριν την εκπνοή του έτους, οδηγεί και σε απώλεια πόρων.
      Ερωτάται ο κύριος Υπουργός: 
      1. Τι είδους τροποποίηση του τακτικού προϋπολογισμού του Υπουργείου πραγματοποιήθηκε και με ποια αιτιολογία;
      2. Πόσα χρήματα δόθηκαν στις πέντε νομαρχίες του Αιγαίου, πόσα μένουν στον τακτικό προϋπολογισμό του Υπουργείου και ποιοι είναι οι στόχοι που θέτει το Υπουργείο για την επίτευξη ολοκληρωμένης νησιωτικής πολιτικής για το έτος 2006;»
      Ο Υπουργός Αιγαίου και Νησιωτικής Πολιτικής κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευχαριστώ, κύριε Πρόεδρε.
      Καλωσορίζω τη συνάδελφο, την ταλαιπωρηθείσα να έλθει από τη Χίο εδώ για να ασκήσει τον κοινοβουλευτικό έλεγχο. Λόγω αυτής της περιπετείας, θα είμαι πολύ προσεχτικός. Δεν θέλω να σας ταλαιπωρήσω περισσότερο, κυρία Τσουρή.
      Κυρία συνάδελφε, οι Υπουργοί κάνουν διαχείριση και οι Υπουργοί οφείλουν να κάνουν καλή διαχείριση. Οφείλουν να κινούνται μέσα στα πλαίσια του εγκεκριμένου προϋπολογισμού και να φροντίζουν, όπου δίδουν χρήμα, να πιάνει τόπο.
       Εσείς σήμερα γιατί με ελέγχετε; Διότι κατά τη διαχείριση του 2004 και του 2005, οι πέντε νομαρχίες της ζώνης ευθύνης του Υπουργείου μας, Νομοί Λέσβου, Χίου, Σάμου, Κυκλάδων και Δωδεκανήσου έτυχαν ειδικής μεταχειρίσεως, ασυνήθους μεταχειρίσεως, αν συγκριθεί η παρούσα μεταχείριση με αυτή των κυβερνήσεων που εστηρίζοντο και στην ψήφο σας.
       Τι έγινε τις δύο τελευταίες χρονιές; Το 2004 η Νομαρχιακή Αυτοδιοίκηση Δωδεκανήσου επροικοδοτήθη με 1.300.000 ευρώ περίπου, ή των Κυκλάδων με 650.000 ευρώ, της Λέσβου με 883.500 ευρώ, της Σάμου με 585.000 ευρώ και της Χίου, από την οποία προέρχεσθε, με 565.000 ευρώ.
      Το 2005, με αναδιάρθρωση των σχετικών κωδικών του τακτικού προϋπολογισμού και με έγκριση βεβαίως του αρμόδιου Υπουργείου, δηλαδή του Υπουργείου Οικονομικών, η Νομαρχιακή Αυτοδιοίκηση Δωδεκανήσου πήρε 600.000 ευρώ, ή των Κυκλάδων 450.000 ευρώ, ή της Λέσβου 500.000 ευρώ, ή της Σάμου 350.000 ευρώ και η δική  σας 350.000 ευρώ.
      Ο νομός σας, κυρία Τσουρή, το 2003 πήρε 131.500 ευρώ και το 2002 –κάνω αναγωγή σε ίσο αριθμό ετών- 25.000 ευρώ! Το τονίζω αυτό. Η Νομαρχιακή Αυτοδιοίκηση Χίου το 2002, από το Υπουργείο Αιγαίου, όπως απεκαλείτο τότε το Υπουργείο μας, πήρε 25.000 ευρώ και το 2005 πήρε 350.000 ευρώ. Δεν τα πήρε στην τύχη.
      Με επιστολή μου προς το Νομάρχη σας, τον κ. Πολύδωρο Λαμπρινούδη, μετά από τις συζητήσεις που είχαμε, τις επισκέψεις μου, τις περιοδείες, τις επισκέψεις τις δικές του στο Υπουργείο, τον επληροφόρησα ότι ικανοποιείται αίτημά του. Οι 350.000 αυτές να διατεθούν, οι μεν 250.000 για τη βελτίωση οδού δικτύου βορείας Χίου από Δήμο Αμανής προς Δήμο Καρδαμύλων και οι 100.000 για τον ηλεκτροφωτισμό περιοχής Έπους, επί της οδού Χίου-Βολισού. Και η δεύτερη αυτή χειρονομία αποτελεί συνέχεια της προηγουμένης του 2004. Τι θέλω να σας πω. Τίποτα δεν γίνεται στην τύχη, τίποτε δεν γίνεται κατά τη βούληση του ομιλούντος, αλλά σε συνεννόηση με τους νομάρχες, τον δικό σας καλή ώρα, μέσα στα πλαίσια του εγκεκριμένου προϋπολογισμού και δε νομίζω πως αυτό αποτελεί απόδειξη ή ένδειξη υποβαθμίσεως του Υπουργείου. Ένα Υπουργείο που καθημερινά είναι κοντά στους νησιώτες και με μια άλλη αντίληψη από αυτήν που είχατε εσείς.
      Επίσης θέλω να σας πω ότι μάλλον δεν έχετε αντιληφθεί, ποιοι είναι οι στόχοι του Υπουργείου μας, γι’ αυτό και με ρωτάτε για μια ακόμη φορά. Δεν είναι οι στόχοι εκείνοι της προηγουμένης κυβερνητικής περιόδου, κυβέρνηση ΠΑ.ΣΟ.Κ. δηλαδή; Συντηρούμε ό,τι βρήκαμε σε ήπιο τόνο και μπήκαμε στην αναπτυξιακή διαδικασία. Γι’ αυτό εσείς στο νομό σας, θα δείτε ότι στα μικρά νησιά που έχετε, στις Οινούσσες και στα Ψαρά,  ολοκληρώθηκε η προπαρασκευή και σύντομα θα αναπτυχθεί το πρόγραμμα των τριών ετών, 2006, 2007, 2008, ύψους 120.000.000 ευρώ, με συμπληρωματικά έργα υποδομής για τα «κενά» που δεν εκαλύφθησαν από το Π.Ε.Π. του βορείου Αιγαίου, στην περιοχή σας …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τα υπόλοιπα στη δευτερολογία σας.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): … και από τον «ΘΗΣΕΑ».
      Αναλογεί σε κάθε νησάκι, κυρία Τσουρή, 1.000.000 ευρώ, επιπρόσθετη ενίσχυση, για κάλυψη αυτών των κενών στις υποδομές των μικρών νησιών. Αυτή είναι η τακτική μας, αυτός είναι ο σχεδιασμός μας και αυτή είναι και η νοοτροπία με την οποία κινούμεθα, και καθ’ όσον αφορά σε αυτήν καθ’ αυτήν την ερώτησή σας, πάντοτε μέσα στα πλαίσια του εγκεκριμένου προϋπολογισμού.
      Τονίζω μόνο, κύριε Πρόεδρε, τη διαφορά. Ο νομός σας, κυρία Τσουρή, η Νομαρχιακή Αυτοδιοίκηση λίγα έλαβε από τον τακτικό προϋπολογισμό του Υπουργείου μας στο 2002, 25.000 ευρώ και στο 2005 –γι’ αυτό και με ελέγχετε φαντάζομαι- 350.000 ευρώ. 
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Τσουρή έχει το λόγο.
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε.
      Πράγματι, πρέπει να ομολογήσω ότι οι νησιώτες εμβρόντητοι παρακολουθούν ένα θαύμα να εξελίσσεται τα τελευταία δυο χρόνια στο Αιγαίο, μια κοσμογονία, την οποία η Κυβέρνηση ονομάζει νησιωτική πολιτική. Πράγματι, το Υπουργείο Αιγαίου, μετονομάστηκε σε Υπουργείο Αιγαίου και Νησιωτικής Πολιτικής και πράγματι ο Πρωθυπουργός σε αυτά τα δυο χρόνια που μεσολάβησαν και μόλις πρόσφατα έκρινε ότι όλα βαίνουν καλώς. 
      Οι νησιώτες, παρακολουθούν αυτά τα θαύματα με μεγάλη κατάπληξη και παράλληλα γνωρίζουν ότι κάποιοι κακοπροαίρετοι, κάποιοι κακοί άνθρωποι προσπαθούν να οικοδομήσουν, να κατασκευάσουν μια εικονική πραγματικότητα. Διότι, κύριε Πρόεδρε, είναι εικονική πραγματικότητα τα κονδύλια τα οποία παραμένουν, χωρίς να απορροφούνται στα συρτάρια του Υπουργείου Αιγαίου και στις 30 Δεκεμβρίου κάθε  χρόνο μοιράζονται στις νομαρχίες του Αιγαίου κακήν κακώς, όπως διαπιστώσατε με ραβασάκι του Υπουργού, ανάλογα με τις επιθυμίες του και με τρόπο βέβαια διόλου αντικειμενικό.
      Αποτέλεσμα, οι νομαρχίες να αποδύονται σ’ έναν αγώνα δρόμου, ώστε να μπορέσουν μέσα σε μια μέρα, μέχρι την 31η Δεκεμβρίου να αποδεχθούν και να μη χαθούν αυτά τα χρήματα, κάτι που δεν γίνεται πάντα εφικτό. Για παράδειγμα η Νομαρχία της Σάμου, η οποία δεν πρόλαβε να ολοκληρώσει τη διαδικασία και τα κονδύλια επεστράφησαν στα ταμεία του κράτους. Είναι εικονική πραγματικότητα ότι παρ’ όλα αυτά, κονδύλι 2.000.000 ευρώ, επεστράφη αζήτητο από το Υπουργείο Αιγαίου, πρωτοχρονιάτικο δωράκι στον κ. Αλογοσκούφη. Είναι εικονική πραγματικότητα ότι αντί για την υλοποίηση της κυβερνητικής εξαγγελίας για παροχή δωρεάν εισιτηρίων στους κατοίκους των μικρότερων νησιών, οι κάτοικοι των Ψαρών είδαν τις τιμές των άλλων να αυξάνονται από 100% έως 400%. Είναι εικονική πραγματικότητα αυτή που ζήσαμε όλοι το καλοκαίρι με την ακτοπλοΐα, όπως εικονική πραγματικότητα είναι ο αποκλεισμός των νησιών, επί πέντε μέρες  τώρα, εξ αιτίας της απεργίας της Πανελλήνιας Ναυτικής Ομοσπονδίας.
      Γνωρίζουν, κύριε Πρόεδρε, οι νησιώτες ότι για όλα αυτά τα εικονικά, αλλά και για όσα θα ακολουθήσουν φταίει το ΠΑ.ΣΟ.Κ., που κυβερνά τη χώρα και το οποίο εφαρμόζει πολιτική ειδικής μεταχείρισης και υποστήριξης των νησιωτικών περιοχών, όπως δήλωσε ο Πρωθυπουργός του ΠΑ.ΣΟ.Κ., κ. Κώστας Καραμανλής!! Και βέβαια οι νησιώτες αντιλαμβάνονται και κοιμούνται πλέον ήσυχοι, μετά και την πρόσφατη δήλωση του Υπουργού Αιγαίου στον ανασχηματισμό που προηγήθηκε την περασμένη εβδομάδα, ότι το καράβι του Υπουργείου συνεχίζει στο Αιγαίο το ταξίδι του, έχοντας μάλιστα και καλό καπετάνιο. Μόνο, που αν ο καπετάνιος, κύριε Υπουργέ, δεν έχει αντιληφθεί ότι το καράβι βάζει νερά, το πιθανότερο είναι να το οδηγήσει σε ναυάγιο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Τσουρή. 
      Ο κύριος Υπουργός έχει το λόγο. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρία συνάδελφε, σας ευχαριστώ. Σας ευχαριστώ γιατί με προσέχετε.
      ΕΛΠΙΔΑ ΤΣΟΥΡΗ: Σαν τα μάτια μου!
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Είναι εξαιρετικό μια γυναίκα να προσέχει έναν Υπουργό. Ώστε προσέχετε τι δηλώνω. 
      ΕΛΠΙΔΑ ΤΣΟΥΡΗ: Με μεγάλη προσοχή!
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Επαναλαμβάνω, το Υπουργείο μας ταξιδεύει καλά στο Αιγαίο και με φουρτούνες και με καλό καπετάνιο κυρία Τσουρή. 
      ΕΛΠΙΔΑ ΤΣΟΥΡΗ: Αποδεδειγμένα, κύριε Υπουργέ. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν πήρατε είδηση τι γίνεται στο χωριό σας; Δεν πήρατε είδηση ότι επιτέλους θεμελιώθηκε το νέο νοσοκομείο των 8.000 τετραγωνικών μέτρων; Το περιφέρατε από γραφείο σε γραφείο. 
      ΕΛΠΙΔΑ ΤΣΟΥΡΗ: Μην ξύνεστε στην γκλίτσα του τσοπάνη. Δικά μας έργα είναι αυτά. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν πήρατε είδηση το φράγμα Κατράρη;  Δεν πήρατε είδηση δρόμους; Δεν πήρατε είδηση ότι επιτέλους κλείσαμε πληγές; Και δεν πάω μακριά, εκεί που ποτέ δεν έχετε πάει. Δεν σας πάω στα άλλα νησιά. Δεν σας κατεβάζω κάτω στο Αιγαίο, στην Κάσσο, δεν σας πάω στην Κάρπαθο. Σας πάω μέσα στο σπιτικό σας. Αυτή είναι η νησιωτική πολιτική. Ξεσκαλώσαμε ό,τι είχατε μέσα στα συρτάρια χρόνια. Αναπορρόφητα δισεκατομμύρια επί δισεκατομμυρίων. Αυτά κάνουμε κυρία  Τσουρή.
      ΕΛΠΙΔΑ ΤΣΟΥΡΗ: Αναφέρεστε σε έργα του ΠΑ.ΣΟ.Κ. Δικό σας πείτε μας. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Να ξαναγυρίσω στην ερώτησή σας. Για κάντε ένα τηλέφωνο στο νομάρχη σας. Είναι δυσαρεστημένος που πήρε 350.000 ευρώ με υπογραφή του ομιλούντος και κατόπιν συνεννοήσεως, μέσα στο πρόγραμμά μας, για να καλύψει ανάγκες που εσείς τόσα χρόνια δεν καλύψατε; Τι ήταν οι ανάγκες; Ηλεκτροφωτισμός κυρία Τσουρή. Πάρτε τον κ. Λαμπρινούδη τηλέφωνο. Είναι δυσαρεστημένος και γι’ αυτό φέρνετε το θέμα στη Βουλή; Είναι δυσαρεστημένος οι υπόλοιποι νομάρχες; Να διαλέξω κάποιον στην τύχη. Ο Νομάρχης Κυκλάδων το 2002 πήρε δώρο 32.500 ευρώ δι’ υπογραφής προκατόχου μου και επί ημερών μου, την πρώτη χρονιά, πήρε 650.000 ευρώ και τη δεύτερη χρονιά 450.000 ευρώ. 
      ΕΛΠΙΔΑ ΤΣΟΥΡΗ: Επιχορηγήσεις λοιπόν. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρία Τσουρή, πνίξατε τα νησάκια, γι’ αυτό, ξέρετε σας το ξεπλήρωσαν. Να επαναλάβω το σλόγκαν; Μην ξεχνάτε το 9-4. Γίνανε εκλογές το 2004 και ο λαός του Αιγαίου, οι Αιγιάτες, ανέδειξαν εννέα Βουλευτές της Νέας Δημοκρατίας και τέσσερις του ΠΑ.ΣΟ.Κ. Ξεκαθαρισμένα πράγματα. 
      ΕΛΠΙΔΑ ΤΣΟΥΡΗ:  Μην ξύνεστε στην γκλίτσα του τσοπάνου. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πότε θα γίνει η σούμα; Έ, στις άλλες εκλογές. 
      ΕΛΠΙΔΑ ΤΣΟΥΡΗ: Στις επόμενες εκλογές θα δούμε. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ίσαμε  τότε  εδώ είμαστε. Νησιωτική πολιτική κύριε συνάδελφε. 
      ΠΑΝΑΓΙΩΤΗΣ ΡΗΓΑΣ: …(δεν ακούστηκε)
      ΕΛΠΙΔΑ ΤΣΟΥΡΗ: Ολοκληρωμένη ….
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Εκατόν είκοσι εκατομμύρια σπαρταριστά ευρώ για τα μικρά νησιά, ούτε στο χάρτη δεν τα είχατε.   
      ΠΑΝΑΓΙΩΤΗΣ ΡΗΓΑΣ: Μόνο που δεν έχει πλοία για να πάνε. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αυτή επί του παρόντος η απάντηση. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ. 
      Δεύτερη είναι η με αριθμό 479/14-2-2006 επίκαιρη ερώτηση της Βουλευτή του Κομμουνιστικού Κόμματος Ελλάδος κ. Βέρας Νικολαϊδου προς τους Υπουργούς Μεταφορών και Επικοινωνιών και Περιβάλλοντος, Χωροταξίας και Δημοσίων Έργων, σχετικά με την υπογειοποίηση του προαστιακού σιδηρόδρομου στην περιοχή των Σεπολίων κ.λπ..
      Το περιεχόμενο της επίκαιρης ερώτησης της κ. Νικολαϊδου σε περίληψη έχει ως εξής:
      «Οι κάτοικοι, οι μαζικοί φορείς και οι δήμοι των δυτικών συνοικιών της Αθήνας αγωνίζονται εδώ και χρόνια ενάντια στην επίγεια επέκταση των γραμμών του Προαστιακού. Πρόσφατα με κινητοποίησή τους στα Σεπόλια επανέφεραν το θέμα ζητώντας να γίνει υπογειοποίηση των γραμμών. 
      Η αντίδραση των κατοίκων πηγάζει από το γεγονός ότι η επίγεια επέκταση των γραμμάτων του Προαστιακού θα δημιουργήσει ένα τείχος που θα χωρίσει την πόλη στα δύο ενώ ταυτόχρονα θα έχει τραγικές συνέπειες για το λιγοστό πράσινο και τους ελεύθερους χώρους της περιοχής. 
      Ερωτώνται οι κ.κ. Υπουργοί εάν η Κυβέρνηση προτίθεται να ικανοποιήσει το δίκαιο αίτημα των κατοίκων ώστε να μπει φραγμός στη συνεχή υποβάθμιση της περιοχής τους».
      Στην ερώτηση της κ. Νικολαϊδου θα απαντήσει ο Υπουργός Μεταφορών και Επικοινωνιών κ. Λιάπης. 
      Κύριε Υπουργέ, έχετε το λόγο. 
      ΜΙΧΑΗΛ - ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Πραγματικά είναι πολύ κρίσιμη η ερώτηση της συναδέλφου κ. Νικολαΐδου, από το Κ.Κ.Ε., γιατί κάποια στιγμή πρέπει να πούμε την αλήθεια και να αποκατασταθεί η πραγματικότητα, αγαπητή κυρία συνάδελφε. 
      Κατ’ αρχάς θα πρέπει να τονίσω ότι η υπογειοποίηση των γραμμών είναι ένα τεχνικά παρά πολύ δύσκολο έργο. Και σε επίπεδο κατασκευής και με πολλές επιπτώσεις. Και ασφαλώς πολύ πιο ακριβό. Γι’ αυτό αναζητήσαμε την καλύτερη δυνατή λύση. Μια ρεαλιστική λύση για την περιοχή και ασφαλώς για τους κατοίκους της περιοχής, λύνοντας μια σειρά από προβλήματα. Αλλά και κατά την άποψή μας, αναβαθμίζοντας την ποιότητα της ζωής στην ευρύτερη περιοχή με περισσότερο πράσινο και λιγότερο θόρυβο. Και κυρίως –και αυτό είναι το ζητούμενο- με μεγαλύτερη ασφάλεια για τους κατοίκους της περιοχής. 
      Θα μου επιτρέψετε, κυρία Νικολαΐδου να πάω σε μια αναλυτικότερη έκθεση των απόψεών μας γι’ αυτό το τμήμα για το οποίο εγκαλούμεθα: Πειραιάς-Τρεις Γέφυρες. 
      Πρώτον, θα ελαχιστοποιηθεί η ηχορύπανση. Και αυτό θα γίνει με την κυκλοφορία ηλεκτροκινούμενων συρμών, αλλά και με τη βελτίωση της ποιότητας της γραμμής. Δηλαδή, θα υπάρχουν νέοι ελαστικοί σύνδεσμοι στις γραμμές, νέοι στρωτήρες κ.ο.κ, μειώνοντας έτσι δραστικά το θόρυβο που προκαλείται σήμερα από την κύλιση των συρμών στις παλιότερες γραμμές.
      Δεύτερον, θα μηδενιστούν οι εκπομπές ρύπων της ηλεκτροκίνησης. Καμία επιβάρυνση του περιβάλλοντος. 
      Τρίτον, θα εκσυγχρονιστεί ο σιδηροδρομικός σταθμός Αθηνών και Πειραιά με αναπλάσεις των χώρων, δημιουργία χώρων πρασίνου, αλλά και δημιουργία χώρων αναψυχής. Θα γίνει δηλαδή μια ουσιαστική αναβάθμιση των περιοχών αυτών. 
      Τέταρτον, θα κατασκευαστούν πολλές νέες σιδηροδρομικές στάσεις. Επιτρέψτε μου να σας αναφέρω ορισμένες: στην Λεύκα, στον Ρέντη, στον Ταύρο, στα Θυμαράκια, στο Βοτανικό, με συνέπεια την καλύτερη εξυπηρέτηση του επιβατικού κοινού. Πρακτικά αυτά που σας λέω αντιστοιχούν με τη δημιουργία ενός επιφανειακού μετρό λόγω της πυκνότητας των στάσεων. 
      Ειδικότερα για τα Σεπόλια. Με τα έργα που εκτελούνται και τον σχεδιασμό, ο σιδηροδρομικός διάδρομος που υπάρχει σήμερα θα παραμείνει στο σημερινό επίπεδο. Και προβλέπεται η κατασκευή πληθώρας ανισόπεδων διαβάσεων τόσο των πεζών όσο και των οχημάτων. Και αυτά δεν θα διευκολύνουν την ενοποίηση της πόλης και όχι τον διαχωρισμό για τον οποίο μας εγκαλείτε: Και πρέπει να σας πω, κυρία Νικολαΐδου, ότι θα υπάρχουν πεζογέφυρες με ασανσέρ κάθε διακόσια μέτρα παρέχοντας στους κατοίκους ασφαλή και εύκολη μετακίνηση. 
      Και η κυκλοφορία των οχημάτων θα διευκολυνθεί. Θα ανακουφιστεί συνολικά η περιοχή με την κατασκευή ανισόπεδης διάβασης οχημάτων στα Σεπόλια, ειδικά στην κάτω διάβαση Δομοκού, μειώνοντας φυσικά και την περιβαλλοντική όχληση. 
      Νομίζω, κυρία Νικολαΐδου ότι είναι ένα μεγάλο έργο, ένα έργο πνοής. Είναι ένα έργο που θα διευκολύνει την κίνηση των Αθηναίων και είναι ένα έργο που έγινε στα μέτρα του δυνατού με τις οικονομικές δυνατότητες που έχουμε σήμερα και με τις τεχνικές αξιολογήσεις του έργου. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Η συνάδελφος, κ. Νικολαΐδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Κύριε Υπουργέ, από την απάντηση που δώσατε και την περιγραφή των θετικών, της μελέτης υποθέτω που έχετε σαν Υπουργείο, φαίνεται ότι δεν υπάρχει διάθεση να απαντήσετε θετικά στο αίτημα των κατοίκων μιας πολύ βεβαρημένης περιοχής. Από τα Σεπόλια μέχρι το λόφο Σκουζέ είναι περισσότεροι από 300.000 κάτοικοι που επιμένουν -και νομίζουμε ότι έχουν δίκιο- ότι αν προχωρήσετε σ’ αυτήν την κατασκευή στην κυριολεξία χωρίζεται στα δυο το συγκεκριμένο κομμάτι, πέρα από τις περιβαλλοντικές επιπτώσεις που θα έχει. 
      Δεν είναι τυχαίο ότι σήμερα υπάρχουν πέντε διαβάσεις οι οποίες θα γίνουν δυο με βάση τη μελέτη. Σ’ ένα μεγάλο μήκος θα κοπούν όλα τα δέντρα. Μιλάτε για καινούρια ανάπλαση. Φυσικά θα καταστραφεί το πάρκο Δαβέργη, το Μουσείο Σιδηροδρόμου, καταργείται η πόλη σιδηροδρόμου και μια σειρά άλλες αρνητικές επιπτώσεις. 
      Σας είναι σίγουρα γνωστό ότι εκκρεμεί η έκδοση απόφασης μιας προσφυγής που έχουν κάνει οι κάτοικοι. 
      Η προσφυγή συζητήθηκε στην Ολομέλεια του Συμβουλίου της Επικρατείας και όπου με βάση την αναμονή αυτής της απόφασης υπάρχει και η απόφαση, θα έλεγα, της Επιτροπής Αναστολών ότι μέχρι να εκδοθεί η απόφαση του Συμβουλίου της Επικρατείας δεν επιτρέπεται να γίνει η παραμικρή πρόσβαση. 
      Είπατε ότι είναι ένα έργο δύσκολο. Δεν σας λέμε ότι είναι εύκολο. Υπάρχει όμως, το προηγούμενο όπου κατά την αντιμετώπιση της κατασκευής του μετρό ξεπεράστηκαν όλες οι δυσκολίες, ακόμη και κάποιοι υπόγειοι αγωγοί που ήταν σε μεγάλο βάθος και περισσότεροι του ενός. Εάν υπάρχει θέληση αυτά ξεπερνιούνται. 
      Είπατε, επίσης, σε κάποια συνέντευξη –δεν ξέρω φυσικά εάν αυτό αληθεύει- ότι το έργο γίνεται προσωρινά και μετά από δεκαπέντε χρόνια θα δούμε την υπόγεια αντιμετώπιση. Αυτό και εάν δεν στέκει λογικά, αν έχει ειπωθεί από εσάς ή άλλο παράγοντα του Υπουργείου.
      Εμείς στηρίζουμε το αίτημα των κατοίκων, γιατί το βλέπουμε ότι είναι λογικό και ότι δεν υπάρχουν τεχνικά αδιέξοδα. Η επιστήμη σήμερα έχει προχωρήσει τόσο που αυτά αντιμετωπίζονται. Αντίθετα, θα βοηθήσετε στην πρόσβαση των κατοίκων και από τις δυτικές συνοικίες προς το κέντρο και αντίθετα. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Μεταφορών και Επικοινωνιών, κ. Λιάπης. 
      ΜΙΧΑΗΛ - ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Πρώτον, να σας πω ότι η πρόθεση του Υπουργείου είναι αυτό το έργο να είναι οριστικό. Κανένας δεν μιλά ότι μετά από δεκαπέντε χρόνια θα αντικατασταθεί με κάποιο άλλο. 
      ΒΕΡΑ ΝΙΚΟΛΑΪΔΟΥ: Ακούστηκε.
      ΜΙΧΑΗΛ - ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Σας τα διευκρινίζω για να τα βάλουμε και σε κάποια σειρά. 
      Δεύτερον, έχετε δίκιο. Η υπόθεση βρίσκεται στην Ολομέλεια του Συμβουλίου της Επικρατείας. Έχει ανασταλεί η κοπή των δέντρων, αλλά και ορισμένες εργασίες. Πειθαρχούμε στην απόφαση και ελπίζουμε ότι με την οριστική απόφαση του Συμβουλίου της Επικρατείας να μπορέσουμε να συνεχίσουμε τις εργασίες. 
      Πάντως, το έργο έτσι και αλλιώς το βλέπετε, προβλέπουμε να ολοκληρωθεί εντός του τρέχοντος έτους. 
      Θέλω, επίσης, να σας πω ότι δεν βάζουμε κανένα τείχος. Και πρέπει να σας το πω αυτό με μια λογική απλή αναφορά. Όλες οι μεγαλουπόλεις στον κόσμο, Λονδίνο, Βρυξέλλες, Παρίσι, Νέα Υόρκη, απανταχού, έχουν τρένα που διασχίζουν αυτές τις μεγαλουπόλεις. Και ο λόγος είναι ότι αυτοί οι σχεδιασμοί των τρένων έγιναν εδώ και εκατό-διακόσια χρόνια. Το ίδιο, λοιπόν, συμβαίνει και στην Αθήνα. Αυτή η γραμμή υπήρχε. Και θα παραμείνει. Και απλώς τη βελτιώνουμε και την εκσυγχρονίζουμε. Περιορίζουμε την ηχορύπανση, όπως είπα και προηγουμένως, διότι θα είναι ηλεκτροκινούμενα τα τρένα.
      Θα σας πω και κάτι άλλο και θέλω να σας βεβαιώσω γι’ αυτό. Θα γίνουν αναπλάσεις χώρων. Θα φυτέψουμε πάνω από τρεισήμισι χιλιάδες δέντρα σε όλη την περιοχή. Θα ενοποιηθεί, επίσης, ο σταθμός Αθηνών και ο σταθμός Πελοποννήσου και θα γίνει μια αξιοποίηση του χώρου που θα είναι επ’ ωφελεία των κατοίκων. 
      Τέλος, για να έρθω και στα Σεπόλια, εξειδικευμένα. Στην οδό Σιώκου θα δοθούν σε χρήση περίπου πέντε στρέμματα για χώρους πρασίνου και αναψυχής. Όλα αυτά δεν είναι επ’ ωφελεία των κατοίκων; 
      Εγώ, κυρία Νικολαΐδου, σας λέω ειλικρινά ότι είναι ένα μεγάλο έργο με πολύ δύσκολο σχεδιασμό πράγματι, το ομολογώ, διότι περνάει από το κέντρο της Αθήνας. Αλλά δεν διαχωρίζει την Αθήνα στους απ’ εδώ και στους απ’ εκεί. Θα υπάρχουν αναπλάσεις. Είναι ένα σύγχρονο έργο, το οποίο τελικά θα διευκολύνει την κίνηση των συμπολιτών μας, ένα έργο μακρόπνοο και ένα έργο το οποίο όχι μόνο θα διευκολύνει την κίνηση αλλά θα δώσει και άλλο χρώμα, άλλη εικόνα στην πρωτεύουσά μας. 
      Σας ευχαριστώ. 
      ΒΕΡΑ ΝΙΚΟΛΑΪΔΟΥ: Εάν η απόφαση είναι αρνητική τι θα γίνει; 
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Δεν μπορώ να σας δώσω απάντηση αυτήν τη στιγμή. 
      ΠΡΟΕΔΡΕΥΩΝ (Γεώργιος Σούρλας): Η Βουλευτής κ. Άννα Διαμαντοπούλου και ο Βουλευτής κ. Αλέξανδρος Ακριβάκης ζητούν ολιγοήμερη άδεια απουσίας στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τις ζητηθείσες άδειες 
      Ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 30/17/7-12-2005 επερώτηση, είκοσι Βουλευτών του ΠΑ.ΣΟ.Κ., των κυρίων Ιωάννη Διαμαντίδη, Ροδούλας Ζήση, Χρήστου Πρωτόπαπα, Ιωάννη Μανιάτη, Ελπίδας Τσουρή, Παναγιώτη Ρήγα, Κωνσταντίνου Καίσερλη, Μιχαήλ Καρχιμάκη, Βασιλείου Κεγκέρογλου, Ιωάννη Παρασκευά, Εμμανουήλ Στρατάκη, Δημητρίου Βαρβαρίγου, Χρύσας Αράπογλου, Παναγιώτη Αντωνακόπουλου, Γιάννη Κουτσούκου, Δημητρίου Κουσελά, Ευάγγελου Παπαχρήστου, Ιωάννη Δριβελέγκα, Γεωργίου Ανωμερίτη και Άννας Διαμαντοπούλου, προς τον Υπουργό Εμπορικής Ναυτικλίας, σχετικά με τις εξελίξεις στο Λιμενικό Σώμα. 
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει Κοινοβουλευτικό Εκπρόσωπο για τη συζήτηση της σημερινής επερώτησης τη Βουλευτή κ. Άννα Διαμαντοπούλου. 
      Ομοίως, ο Πρόεδρος του Συνασπισμού Ριζοσπαστικής Αριστεράς, κ. Αλέξανδρος Αλαβάνος ορίζει ως Κοινοβουλευτικό Εκπρόσωπο το Βουλευτή κ. Ιωάννη Δραγασάκη. 
      Το λόγο έχει ο πρώτος επερωτών συνάδελφος κ. Παναγιώτης Ρήγας. 
      ΠΑΝΑΓΙΩΤΗΣ ΡΗΓΑΣ: Ευχαριστώ πολύ, κύριε Πρόεδρε.
      Κύριε Υπουργέ, απευθύνομαι κατ’ ευθείαν σ’ εσάς και σας ερωτώ, χωρίς το ερώτημά μου να είναι ρητορικό: Έχετε συνειδητοποιήσει πού έχετε οδηγήσει με την πολιτική σας την κατάσταση στο χώρο της ακτοπλοΐας και της ναυτιλίας; Έχετε συνειδητοποιήσει ότι τελικά αυτήν τη στιγμή με την πολιτική σας ο νησιωτικός χώρος είναι αποκλεισμένος, βρίσκεται απομονωμένος και οι εργαζόμενοι στο χώρο της θάλασσας βρίσκονται σε απόγνωση; Έχετε συνειδητοποιήσει ότι με τα ελλείμματα της πολιτικής, με την ανυπαρξία της πολιτικής αλλά και με την καταστροφική και ανερμάτιστη πολιτική σας σε κάποια άλλα θέματα έχετε φέρει την κατάσταση έτσι, ώστε να μη σας εμπιστεύεται κυριολεκτικά κανείς; Σήμερα ούτε οι νησιώτες σας ακούν και σας εμπιστεύονται ούτε οι εργαζόμενοι σας εμπιστεύονται ούτε βεβαίως οι ακτοπλόοι έχουν καμία εμπιστοσύνη στο Υπουργείο και σε σας. Έχετε κυριολεκτικά διαλύσει τα πάντα. 
      Και βεβαίως βρισκόμαστε σήμερα σε μία τέτοια κατάσταση, όπου η αναξιοπιστία του Υπουργείου Εμπορικής Ναυτιλίας έχει φέρει τον κλάδο των εργαζομένων να βρίσκεται σε μία κινητοποίηση, που δημιουργεί σίγουρα σοβαρά κοινωνικά προβλήματα στα νησιά. Όμως, οι νησιώτες ξέρετε τι λένε; Ότι και πριν από την απεργία η κατάσταση για πάρα πολλά νησιά δεν ήταν καλύτερη. Τα φορτηγά που περιμένουν σήμερα στον Πειραιά, με τον ίδιο τρόπο πριν από μία εβδομάδα περίμεναν, γιατί το μοναδικό πλοίο των δυτικών Κυκλάδων είχε χαλάσει και δεν υπήρχε κανένα να το αντικαταστήσει. Τα μικρότερα νησάκια έχουν συνηθίσει τον τελευταίο καιρό σε αποκλεισμούς, έχουν μάθει να ζουν στην απομόνωση με την πολιτική που ασκείται. Τους φαίνεται, λοιπόν, ότι αυτή η απεργία είναι, αν θέλετε, μία παρένθεση που κάνει τα πράγματα σίγουρα χειρότερα και ότι, όταν λήξει, κύριε Υπουργέ, η κατάσταση θα συνεχίσει να είναι η ίδια με τη δική σας πολιτική, μια πολιτική απομόνωσης, εγκατάλειψης, μια πολιτική που φέρνει το σχετικό χώρο σε εποχές του παρελθόντος, τότε που πριν από το ’81 μιλούσαμε για την ξεχασμένη Ελλάδα. Χωρίς υπερβολή, εκεί οδηγούμαστε, στην εποχή της ξεχασμένης Ελλάδας.
      Και βεβαίως η πολιτική σας είναι σε όλους τους τομείς η ίδια. Και μιας και το αντικείμενο της επίκαιρης επερώτησής μας είναι η κατάσταση στο Λιμενικό Σώμα, και σε αυτόν τον τομέα η πολιτική σας έχει ακριβώς τα ίδια απολύτως χαρακτηριστικά. Σήμερα το Υπουργείο είναι κυριολεκτικά υπό διάλυση. Τα προβλήματα που απασχολούν το Λιμενικό Σώμα εντοπίζονται στο θέμα των μεταθέσεων, στο θέμα των κρίσεων, στο θέμα της εκπαίδευσης, στο θέμα της επάρκειας προσωπικού, στο θέμα της στελέχωσης των υπηρεσιακών μονάδων του Λιμενικού Σώματος και βεβαίως και στα θέματα που προεκλογικά πάρα πολύ ανεβάσατε και σπεκουλάρατε σε αυτά. Υποσχεθήκατε πάρα πολλά θεσμικά και οικονομικά και σήμερα δεν κάνατε τίποτα. 
      Ξέρετε πολύ καλά ότι η Ομοσπονδία των Λιμενικών εξαιτίας της πολιτικής που ακολουθήσατε στο θέμα των μεταθέσεων προσέφυγε -υποθέτω για πρώτη και μοναδική φορά στα χρονικά του Λιμενικού Σώματος- στον εισαγγελέα του Ναυτοδικείου εγκαλώντας την Επιτροπή Μεταθέσεων για μη εφαρμογή κριτηρίων στις μεταθέσεις τις οποίες κάνατε. Και έγινε πραγματικά όργιο. Μεταθέσατε δυόμισι χιλιάδες λιμενικούς χωρίς κριτήρια. Τους μεταθέσατε με εντελώς αναξιοκρατικό και μεροληπτικό τρόπο. Μεταθέσατε χίλιους οκτακόσιους αρχικά και τους υπόλοιπους στη συνέχεια. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν μου επιτρέπετε, να θυμάστε ότι οι περισσότεροι από αυτούς με δική τους αίτηση. Με δική τους αίτηση!
      ΠΑΝΑΓΙΩΤΗΣ ΡΗΓΑΣ: Θα μου τα θυμίσετε, κύριε Υπουργέ, όταν τοποθετηθείτε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, με διακόπτετε.
      ΠΑΝΑΓΙΩΤΗΣ ΡΗΓΑΣ: Και καλό θα ήταν να τα θυμίσει η Επιτροπή Μεταθέσεων και στους ίδιους όταν και αν κληθεί μετά την άσκηση δίωξης –αν υπάρχει από τον εισαγγελέα- μετά τη μήνυση την οποία έχουν υποβάλει.
      Θα σας έλεγα, λοιπόν, ότι ενώ εβρίσκετο εν ισχύι ένα συγκεκριμένο  προεδρικό διάταγμα, το 190/2003 –που είχε τεθεί εν ισχύι μετά από διαβούλευση, μετά από συγκρότηση συγκεκριμένης επιτροπής, στην οποία συμμετείχαν εκπρόσωποι της Ομοσπονδίας των Λιμενικών- το οποίο είχε αρχίσει να τίθεται σε εφαρμογή μόλις το 2004 με διάφορες κανονιστικές πράξεις, το καταργήσατε και κάνατε τις μεταθέσεις χωρίς να το εφαρμόσετε. Και το 2005 φέρατε ένα καινούργιο προεδρικό διάταγμα, το 222, το οποίο προέκυψε ως κεραυνός εν αιθρία, χωρίς κανένας να το γνωρίζει, χωρίς να υπάρχει καμία εκ των προτέρων διαβούλευση, χωρίς να έχει προηγηθεί κανένας διάλογος, χωρίς να έχουν κατατεθεί οι απόψεις της Ομοσπονδίας. 
      Βεβαίως, κύριε Υπουργέ, ξέρω πολύ καλά ότι θα απαντήσετε πως όλα αυτά δεν ισχύουν. Μα, δεν είναι η πρώτη φορά. Τα περιμένουμε αυτά. Δεν μας εκπλήσσετε. Σε κάθε συνάντηση που κάνουμε στην Επιτροπή Παραγωγής και Εμπορίου, σε κάθε ερώτησή μας εδώ στην Ολομέλεια βγαίνετε και λέτε πράγματα τα οποία είναι εντελώς αναληθή. Δεν έχω, λοιπόν, καμία απορία για το τι θα απαντήσετε σε αυτά. 
      Ένα πράγμα, όμως, είναι αλήθεια: Δεν συμμετείχε η Ομοσπονδία των Λιμενικών στην επεξεργασία του συγκεκριμένου προεδρικού διατάγματος. Και όχι μόνο δεν το ήξερε η Ομοσπονδία των Λιμενικών, αλλά δεν το ήξερε και η φυσική ηγεσία του Υπουργείου Εμπορικής Ναυτιλίας. Ο Αρχηγός του Λιμενικού Σώματος αγνοούσε το συγκεκριμένο προεδρικό διάταγμα. Και για να αποδειχθεί η αλήθεια αυτών που λέω, συγκάλεσε την Επιτροπή Κρίσεως των Ενστάσεων με το παλαιό προεδρικό διάταγμα. Ο άνθρωπος στην απόφασή του για να συγκαλέσει την Επιτροπή Κρίσεων δεν επικαλέστηκε το προεδρικό διάταγμα το οποίο ήταν εν ισχύι, γιατί το αγνοούσε και κάλεσε την επιτροπή με το προηγούμενο προεδρικό διάταγμα. 
      Έτσι, λοιπόν, αποδεικνύεται ότι με αιφνιδιασμούς, με απαράδεκτες πρακτικές, με ένα προεδρικό διάταγμα το οποίο το φέρατε εν μία νυκτί, προχωρήσατε σε όλες αυτές τις μεροληπτικές και εντελώς αυθαίρετες μετακινήσεις. Και θα μου πείτε ότι κάνατε αυτές τις μετακινήσεις για να υπάρξει μία αποκέντρωση από την υπερσυσσώρευση προσωπικού στα κεντρικά λιμεναρχεία, για να μπορέσει και η περιφέρεια να έχει προσωπικό στις υπηρεσιακές μονάδες.
      Ελάτε, όμως, που δεν συνέβη αυτό, κύριε Υπουργέ. Μεταθέσατε δυόμισι χιλιάδες λιμενικούς χωρίς να απαντήσετε στοιχειωδώς στο μεγάλο και ισχύον αίτημα των λιμενικών και των τοπικών κοινωνιών να στελεχωθούν τα λιμεναρχεία.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, μου επιτρέπετε μία διακοπή;
      ΠΑΝΑΓΙΩΤΗΣ ΡΗΓΑΣ: Όχι, κύριε Υπουργέ. Θα τα πείτε στην ομιλία σας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, πρέπει να ξέρετε ότι ακόμα δεν έχει γίνει καμία μετάθεση με το νέο προεδρικό διάταγμα. Για να διευκολυνθείτε. Καμία μετάθεση με το νέο προεδρικό διάταγμα!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αφού δεν επιθυμεί ο ομιλητής, σας παρακαλώ μη διακόπτετε.
      ΠΑΝΑΓΙΩΤΗΣ ΡΗΓΑΣ: Δεν έχει γίνει καμία μετάθεση με το νέο προεδρικό διάταγμα, γιατί τις κάνατε καταργώντας το προηγούμενο, ενώ ήταν εν ισχύι και θέσατε σε ισχύ το προεδρικό διάταγμα αφού είχατε κάνει τις μεταθέσεις. Αυτό, λοιπόν, δείχνει ότι πράγματι εκείνη τη στιγμή δεν είχατε τη βούληση να εφαρμόσετε προεδρικό διάταγμα. Γι’ αυτό τις κάνατε εκ των προτέρων και το θέσατε σε εφαρμογή στη συνέχεια.
      Κύριε Υπουργέ, ξέρετε πολύ καλά πώς έγιναν οι μεταθέσεις. Έγιναν από μία επιτροπή, επικεφαλής της οποίας βρισκόταν ο γνωστός υπαρχηγός του Λιμενικού Σώματος, το αγαπημένο σας παιδί, το μακρύ σας χέρι μέσα στο Υπουργείο, ο κ. Μόσχος. Αυτός ήταν επικεφαλής της Επιτροπής Μεταθέσεων. 
      Τι εστί κ. Μόσχος; Αυτός που καταδικάστηκε πρόσφατα σε επτά μήνες για ηθική αυτουργία σε πλαστογραφία υπαλλήλου, για παράβαση καθήκοντος. Αυτόν είχατε για να εγγυηθεί τις αξιοκρατικές μεταθέσεις. Αυτόν βάλατε επικεφαλής της Επιτροπής Μεταθέσεων. 
      Αυτά, λοιπόν, κάνατε όσον αφορά τις μεταθέσεις. Γι’ αυτό αντέδρασε η Ομοσπονδία των Λιμενικών Υπαλλήλων. Γι’ αυτό προσέφυγε στον εισαγγελέα του Ναυτοδικείου. Γι’ αυτό προσέφυγε και στο Συμβούλιο Επικρατείας σε βάρος των αποφάσεων της επιτροπής. Και γι’ αυτό εκ των υστέρων, κύριε Υπουργέ, τους καλείτε να σας καταθέσουν τις προτάσεις τους, για να αλλάξετε και πάλι το προεδρικό διάταγμα. 
      Είναι γνωστά βέβαια αυτά τα τερτίπια. Αυτή τη στιγμή το Λιμενικό Σώμα είναι ανάστατο. 
      Δεν πετύχατε, όμως, με τις κινήσεις σας ούτε να στελεχώσετε επαρκώς τα λιμεναρχεία της περιφέρειας. Ενώ αυτοί που υπηρετούν σήμερα στο Λιμενικό Σώμα είναι περίπου επτά χιλιάδες διακόσια ογδόντα άτομα, αντιστοιχούν με το 75% περίπου του προσωπικού που είναι αναγκαίο σύμφωνα με το νόμο για να στελεχωθούν 100% οι οργανικές θέσεις των λιμεναρχείων, υπάρχουν λιμεναρχεία που λειτουργούν με οργανική σύνθεση κάτω του 50%. Κυρίως είναι λιμεναρχεία τα οποία βρίσκονται σε κρίσιμες περιοχές και σε νησιωτικές περιοχές.
      Έτσι, λοιπόν, η κατάσταση σήμερα είναι κυριολεκτικά απαράδεκτη. Ακούσαμε στη Βουλή να λέτε ότι θεωρούσαν παλαιά οι λιμενικοί πως μια μετάθεση σε πενήντα χιλιόμετρα ήταν μετάθεση. Λέτε ότι κάνατε μια τομή, υποστηρίζοντας ότι δεν είναι μετάθεση να μεταθέτεις κάποιον πενήντα χιλιόμετρα από την έδρα που υπηρετεί. Ναι, αλλά ξεχάσατε να πείτε ότι αυτό το κάνατε μόνο για την περιφέρεια. Δεν το κάνατε για τις υπηρεσίες της Αθήνας και του Πειραιά. Θα πρέπει να ακούσει ο κόσμος ότι μετάθεση και ενός χιλιομέτρου σε υπηρεσίες της Αθήνας και του Πειραιά θεωρείται μετάθεση. Τα πενήντα χιλιόμετρα τα σκεφθήκατε μόνο για την περιφέρεια, ενώ στο κέντρο θεωρείται μετάθεση ακόμα και τη μετακίνηση από το γραφείο της μιας πλατείας στην απέναντι πλατεία.
      Για όλα αυτά, λοιπόν, θα πρέπει να απαντήσετε, κύριε Υπουργέ. Δεν έχετε καμία πολιτική και κανένα σχεδιασμό για την αύξηση –την ποσοτική έστω- του προσωπικού του Λιμενικού Σώματος. Το Λιμενικό Σώμα είναι τέσσερις χιλιάδες υπηρετούντες το 2000. Με το ν. 2935/2001 άρχισε η σταδιακή αύξηση των υπαλλήλων του Λιμενικού Σώματος, με στόχο σύμφωνα με το νόμο στο τέλος του 2006 να υπηρετούν στο Λιμενικό Σώμα δέκα χιλιάδες εκατόν πενήντα έξι υπάλληλοι. 
      Από το τέλος του 2003, δεν έχετε προσλάβει κανέναν λιμενικό. Θα μου πείτε ότι κάνετε οικονομία. Την οικονομία να τη σκεφθείτε για τους αγροφύλακες που πάτε να προσλάβετε και όχι σε μια υπηρεσία η οποία είναι χρήσιμη, η οποία σύμφωνα με τις κοινοτικές οδηγίες πρέπει να στελεχώνει σύγχρονες υπηρεσίες και να φυλάσσει τα ανατολικά θαλάσσια σύνορα της Ευρωπαϊκής Ένωσης.
      Εδώ, λοιπόν, θα πρέπει να μας απαντήσετε ποιος είναι ο σχεδιασμός σας για την αύξηση του προσωπικού του Λιμενικού Σώματος, όπως προβλέπει ο νόμος. Πότε θα φθάσουμε τους δέκα χιλιάδες εκατόν πενήντα έξι υπαλλήλους, όπως ορίζει ο νόμος μέχρι το τέλος του 2006;
      Το αποτέλεσμα ξέρετε ποιο είναι; Μέσα στο 2006, εάν συνεχιστεί αυτή η κατάσταση, οι υπάλληλοι θα έχουν μειωθεί στους έξι χιλιάδες οκτακόσιους και θα πηγαίνουμε συνεχώς προς τα κάτω.
      Απαντήστε, λοιπόν, κύριε Υπουργέ. Τι σκοπεύετε να κάνετε; Και αν δεν σκοπεύετε να κάνετε τίποτα, τουλάχιστον υλοποιείστε το καθολικό αίτημα να μπαίνουν πλέον στο Λιμενικό Σώμα με πανελλαδικές εξετάσεις οι λιμενοφύλακες και οι υπαξιωματικοί. Αλλά για να μπαίνουν από τις πανελλαδικές εξετάσεις, θα πρέπει να έχετε προχωρήσει και ένα άλλο θέμα που είναι η Ακαδημία του Λιμενικού Σώματος, την οποία έχετε σταματήσει, την οποία δεν προχωράτε. Θα πρέπει, λοιπόν, και γι’ αυτό το θέμα να απαντήσετε. Σκοπεύετε, όπως έγινε με το Πυροσβεστικό Σώμα, να εισάγονται στο Λιμενικό με πανελλαδικές εξετάσεις οι λιμενοφύλακες; Και αν το σκοπεύετε αυτό, τι θα κάνετε με την Ακαδημία του Λιμενικού Σώματος; Θα την προχωρήσετε; 
      Έχουμε το θέμα, λοιπόν, της εκπαίδευσης και της περαιτέρω ποιοτικής αναβάθμισης του Λιμενικού Σώματος, γιατί επί ΠΑ.ΣΟ.Κ. το Λιμενικό Σώμα έγινε ένα Σώμα το οποίο στέκεται, έχει μια εικόνα που είναι ιδιαίτερα ευπρόσωπη, έχει μια παρουσία, στους χώρους όπου έχει αρμοδιότητες και καθήκοντα, η οποία γίνεται αποδεκτή από την κοινή γνώμη. Άλλαξε εντελώς η εικόνα και το πρόσωπο του Λιμενικού Σώματος, εξ αιτίας της πολιτικής που ακολουθήθηκε όλα αυτά τα χρόνια. Εσείς αυτήν την πολιτική την εγκαταλείψατε και σήμερα δεν έχετε καμία πολιτική ούτε για το θέμα της ποσοτικής επάρκειας των υπηρετούντων στο Λιμενικό Σώμα ούτε για το θέμα της ποιοτικής αναβάθμισης του Λιμενικού Σώματος.
      Όμως, κύριε Υπουργέ, και στο θέμα των μέσων υπάρχει μια σημαντικότατη υστέρηση.
      Αυτήν τη στιγμή σε ολόκληρη την Ελλάδα υπάρχουν παροπλισμένα σκάφη δίωξης του Λιμενικού Σώματος. Μόνο στις Κυκλάδες–και σας έχω κάνει ερώτηση γι’ αυτό- το σκάφος του Λιμενικού της Σύρου παραμένει οκτώ μήνες ανεπισκεύαστο. Το προσωπικό ασχολείται με το να φυλάσσει το σκάφος. Στην Κεφαλλονιά δύο σκάφη είναι ανεπισκεύαστα. Τα ελικόπτερα του Λιμενικού παραμένουν καθηλωμένα στο έδαφος.
      Θα πρέπει να απαντήσετε τι συμβαίνει και με τον εξοπλισμό του Λιμενικού Σώματος.
      Επίσης, κύριε Υπουργέ, θα πρέπει να μας πείτε επιτέλους τι έγινε με αυτά τα περίφημα θεσμικά και οικονομικά αιτήματα τα οποία είχατε υιοθετήσει και εσείς και ο κύριος Πρωθυπουργός προεκλογικά. Τι θα κάνετε με τα 140 ευρώ αύξηση –τόσα είχατε υποσχεθεί- στο μισθό του σημαιοφόρου; Ξέρετε πόσα δώσατε; Δώσατε 10 ευρώ με το ζόρι. Αυτή ήταν η αύξηση που δώσατε. 
      Τι έγινε με το ανθυγιεινό και το επικίνδυνο του επαγγέλματος του λιμενικού; Το είπατε επίδομα ειδικών συνθηκών 8 ευρώ. Πού είναι το νέο μισθολόγιο το οποίο θα άρει τις αδικίες όπως είχατε υποσχεθεί; 
      Κοροϊδεύατε, κύριε Υπουργέ, όπως κορόιδευε και ο κύριος Πρωθυπουργός, όπως κοροϊδέψατε όλες τις κοινωνικές ομάδες σ’ αυτήν τη χώρα. Κοροϊδεύατε τους λιμενικούς, κοροϊδεύατε τους αστυνομικούς, κοροϊδεύατε τους ένστολους, κοροϊδεύατε τους αγρότες.
      Για όλους αυτούς τους λόγους έχει καταρρακωθεί και η εικόνα σας στο Υπουργείο Εμπορικής Ναυτιλίας και η εικόνα της Κυβέρνησης και του Πρωθυπουργού. 
      Σας ρωτάμε, λοιπόν, να μας απαντήσετε: Τι θα κάνετε με όλες αυτές τις εκκρεμότητες που υπάρχουν σήμερα στο Λιμενικό Σώμα; Τι θα κάνετε με την ανυπαρξία πολιτικής στο Υπουργείο Εμπορικής Ναυτιλίας; Απαντήστε, κύριε Υπουργέ, μήπως διασώσετε έστω ψήγματα από την αξιοπιστία σας, γιατί πραγματικά δεν σας πιστεύει πια κανένας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρήγα.
      Το λόγο έχει ο επερωτών συνάδελφος κ. Χρήστος Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πραγματικά με πλήρη τρόπο ο εισηγητής μας κ. Ρήγας περιέγραψε την κατάσταση που επικρατεί σήμερα και στη ναυτιλία και στο Λιμενικό Σώμα. Αλλά φοβάμαι  ότι η κατάσταση πάει από το κακό στο χειρότερο. Το καλοκαίρι βιώσαμε τι σημαίνει η λέξη «πλήρες αδιέξοδο» και τη βύθιση της αξιοπιστίας ενός Υπουργείου και ενός Υπουργού στο βυθό του Αιγαίου.  
      Άλλαξε η κατάσταση; Όχι μόνο δεν άλλαξε, αλλά όπως ακούσαμε και πριν από τον κ. Ρήγα, πάει από το κακό στο χειρότερο. Δεν υπάρχει άνθρωπος ο οποίος να είναι ικανοποιημένος απ’ αυτήν την κατάσταση. Πάνω από όλα μη ικανοποιημένοι και εξαιρετικά ανασφαλείς για το τι θα γίνει το καλοκαίρι είναι οι πολίτες και κυρίως οι κάτοικοι των νησιών και κυρίως όσοι έχουν σχέση με την οικονομική και κοινωνική ζωή των νησιών.
      Αλλά εγώ θα πω ότι φθάνουμε στο σημείο για πρώτη φορά να βλέπουμε ένα Υπουργείο το οποίο όλοι, οι πάντες, δεν εμπιστεύονται. Από πού να ξεκινήσω; Να ξεκινήσω από τη χθεσινή συνέντευξη διευθύνοντος συμβούλου μεγάλης ακτοπλοϊκής εταιρείας, ο οποίος λέει ότι είναι, αν μη τι άλλο, τραγελαφικό να μην έχουν εγκριθεί ακόμη τα φετινά δρομολόγια; Δεν το λέω εγώ, το λένε οι ίδιοι οι ακτοπλόοι, οι οποίοι βεβαίως εξυπηρετούν τα συμφέροντά τους. Και το Υπουργείο Εμπορικής Ναυτιλίας παραπαίει και παλινωδεί από τη μία μεταξύ των απόψεων που έχουν οι ακτοπλόοι και από την άλλη μεταξύ της εφαρμογής του νόμου, τον οποίο αρνείται να εφαρμόσει. Και φεύγουμε από εκεί.
      Αυτές τις μέρες έχουμε πάλι ένα άλλο σήριαλ στην περιπέτεια που λέγεται πορεία και πολιτική του Υπουργείου Εμπορικής Ναυτιλίας. Παρακολουθούμε τα θλιβερά πράγματι φαινόμενα, την αγωνία των κατοίκων. Και θα αναφέρω χαρακτηριστικά την αγωνία των κατοίκων και των παραγωγών της Κρήτης από τη μεγάλη απεργία που γίνεται αυτές τις μέρες από την Πανελλήνια Ναυτική Ομοσπονδία. Τι γίνεται μ’ αυτήν την ιστορία; Ο κόσμος περιμένει συγκεκριμένες απαντήσεις.
      Σήμερα, εξερχόμενος από το γραφείο του Πρωθυπουργού, ο κ. Τσιτουρίδης, ο νέος Υπουργός Απασχόλησης και Κοινωνικής Προστασίας, δηλώνει: «Σε ευαίσθητα ζητήματα τα οποία απασχολούν την Ελλάδα του σήμερα, αλλά αφορούν και τις γενιές που έρχονται, η Κυβέρνηση θα συνεχίσει να πορεύεται έχοντας ως γνώμονα την ανάγκη…» -προσέξτε- «…της διαρκούς διαβούλευσης, της συνεννόησης και της κοινωνικής λογοδοσίας». Έτσι θα συνεχίσουμε, όπως λέει ο κ. Τσιτουρίδης. Και νομίζει κανείς πως ακούει –διότι αντιγραφή είναι αυτά- τις πρόσφατες ομιλίες του Αρχηγού της Αξιωματικής Αντιπολίτευσης και Προέδρου του ΠΑ.ΣΟ.Κ. κ. Γιώργου Παπανδρέου. 
      Μας μιμείστε φραστικά. Χαιρόμαστε γι’ αυτό. Δεν έχουμε καμία αντίρρηση να το κάνετε. Αλλά, ρε παιδιά, αφού το κάνετε που το κάνετε στα λόγια, κάντε το τουλάχιστον και στην πράξη. 
      Στην πράξη κάνετε το ακριβώς αντίθετο. Στην πράξη δημιουργείτε ανασφάλεια και φοβικότητα στους πολίτες. Δεν λύνετε τα προβλήματά τους και όταν αυτή η ανασφάλεια στην οποία βρίσκονται, για παράδειγμα τα ζητήματα της απασχόλησης και της ασφάλισης των ναυτικών, τα οποία γεννούν πρόβλημα, γεννούν φοβικότητα, γεννούν ανασφάλεια για το μέλλον, δημιουργούν σοβαρά ερωτηματικά σε αυτούς τους ανθρώπους, δεν τα λύνετε, δεν κουβεντιάζετε σοβαρά. Αναλαμβάνετε δεσμεύσεις που δεν υλοποιείτε. Δεν είστε σε θέση να δώσετε συγκεκριμένες απαντήσεις και χρονοδιαγράμματα. 
      Και όταν δημιουργείτε από την πολιτική σας αντιδράσεις, τότε τι κάνετε; Είτε εξαφανίζεστε είτε στρέφετε τη μία κοινωνική ομάδα κατά της άλλης. Τι γίνεται, για παράδειγμα, στην Κρήτη; Λένε εδώ πέρα οι Κρητικοί ότι πέντε μέρες αναζητούν την Κυβέρνηση και τους εκπροσώπους της. Πέντε μέρες σας ψάχνουν, κύριε Κεφαλογιάννη, για υπεύθυνη ενημέρωση. Πέντε μέρες τώρα, κύριε Κεφαλογιάννη, καμία πρωτοβουλία, καμία ενέργεια για να αρθεί ο οικονομικός και κοινωνικός αποκλεισμός του νησιού. Στο μόνο που στοχεύετε είναι μία έντεχνη προσπάθεια να στραφούν οι μεν κατά των δε, οι παραγωγοί κατά των ναυτικών, εργαζόμενοι κατά άλλων εργαζομένων. 
      Αυτό δεν γίνεται μόνο στη συγκεκριμένη απεργία, γίνεται σε όλες τις περιπτώσεις. Πρόσφατα είδαμε τον Πρωθυπουργό και τον Υπουργό Οικονομικών να το καλλιεργεί με αφορμή μια σειρά άλλες κινητοποιήσεις, τις οποίες η ίδια η πολιτική του δημιούργησε. Έτσι δεν μπορούμε να συνεχίσουμε. Αυτή δεν είναι πολιτική. Οι υποσχέσεις, τα μεγάλα λόγια, η αδυναμία υλοποίησης, η αδυναμία της πράξης, η εγκατάλειψη, η απουσία, το κρυφτούλι, η αδυναμία του οποιουδήποτε χειρισμού, η αδυναμία να δώσετε λύσεις και να διαβουλευτείτε, όταν υπάρχουν προβλήματα, δεν μπορεί να συνεχιστεί. 
      Κύριε Υπουργέ, για να κλείσω την πρώτη τοποθέτησή μου, είναι κρίμα πραγματικά που δεν μπορείτε να βοηθήσετε την Κρήτη σήμερα, παρ’ ότι η Κρήτη σας βοήθησε ιδιαίτερα και μείνατε στην Κυβέρνηση μετά τον τελευταίο ανασχηματισμό. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρωτόπαπα. 
      Το λόγο έχει η κ. Τσουρή. 
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε. 
      Όπως επισημάνθηκε, διαπιστώθηκε και την προηγούμενη εβδομάδα στην Επιτροπή Παραγωγής και Εμπορίου της Βουλής κατά τη συζήτηση του νομοσχεδίου του Υπουργείου Εμπορικής Ναυτιλίας ότι η μέχρι σήμερα κυβερνητική πολιτική –και αυτό είναι μία διαπίστωση από όλους τους εμπλεκομένους στο χώρο φορείς- χαρακτηρίζεται από έλλειψη σχεδίου, ανυπαρξία οποιουδήποτε προγραμματισμού, αντιφατικές εξαγγελίες, ανολοκλήρωτες πρωτοβουλίες και βέβαια ανυπαρξία οποιουδήποτε αποτελέσματος. 
      Ειδικά στο χώρο του Λιμενικού Σώματος, για τον οποίο συζητάμε σήμερα, είναι εμφανής νομίζω και αποδεικνύεται από τα στοιχεία τα οποία κατάθεσε ο εισηγητής μας η απουσία οποιασδήποτε πολιτικής βούλησης και πολύ περισσότερο μέτρων και πολιτικών για τον εκσυγχρονισμό και τη βελτίωση των παρεχομένων υπηρεσιών. Το μόνο δείγμα γραφής το οποίο η σημερινή Κυβέρνηση έχει να επιδείξει στο συγκεκριμένο χώρο είναι το προεδρικό διάταγμα για τις μεταθέσεις, με το οποίο ο Υπουργός προσπάθησε να αποκτήσει ένα εργαλείο χειραγώγησης και ομηρίας, καταστρατήγησης οποιασδήποτε έννοιας αξιοκρατίας και διαφάνειας και επαναφοράς του πάλαι ποτέ άκρατου κομματισμού και ευνοιοκρατίας. 
      Είπε ο κύριος Υπουργός προηγουμένως ότι δεν είχε καμία σχέση η μηνυτήρια αναφορά της Πανελλήνιας Ομοσπονδίας στον εισαγγελέα του Ναυτοδικείο τον Ιανουάριο του 2005. Μα φυσικά οι διώξεις, οι δυόμισι χιλιάδες μεταθέσεις μάλλον, οι οποίες έγιναν από τον Ιούνιο του 2004 μέχρι τον Ιούνιο του 2005, καταστρατηγώντας τις διατάξεις του προηγούμενου προεδρικού διατάγματος του 2003 με εντελώς αδιαφανή κριτήρια, έγιναν πριν την υποβολή της μηνυτήριας αναφοράς. Στη συνέχεια υπεβλήθη η μηνυτήρια αναφορά και αναγκάστηκε ο Υπουργός να τροποποιήσει το προηγούμενο προεδρικό διάταγμα εν αγνοία ακόμα και του Αρχηγού του Λιμενικού Σώματος. Μετά, εκ των υστέρων και αφού κινητοποιήθηκαν οι πάντες, οι φορείς, οι συνδικαλιστές, τα κόμματα της Αντιπολίτευσης, ανακάλυψε ο Υπουργός και κάλεσε τους πάντες στο διάλογο. Ο διάλογος δηλαδή για το Υπουργείο Εμπορικής Ναυτιλίας είναι το έσχατο μέσο με το οποίο αντιμετωπίζεται ένα μείζον θέμα πολιτικής σημασίας. 
      Βέβαια πρέπει να θυμίσουμε ότι μετά από όλα αυτά, μετά από όλη αυτήν την εξέλιξη, ο κύριος Υπουργός θα πρέπει να έχει αντιληφθεί ότι ο αυταρχισμός και οι εποχές του «αποφασίζουμε και διατάσσουμε» έχουν παρέλθει, έστω και αν κάνει ο ίδιος ό,τι μπορεί για να τις αναβιώσει. Είπε την προηγούμενη εβδομάδα στη Βουλή -και χρησιμοποιώ τις λέξεις του από τα Πρακτικά- ότι με το προεδρικό διάταγμα περί μεταθέσεων δεν θα μπορούν κάποιοι έξυπνοι να έχουν το αμετάθετο οκτώ χρόνια στην Κυλλήνη και από εκεί άλλα οκτώ χρόνια υπηρετώντας με μετάθεση στο Κατάκολο, ενώ κάποιοι άλλοι παίζουν καθημερινά τη ζωή τους κορώνα-γράμματα στα Ίμια. 
      Βεβαίως και συμφωνούμε και πολύ σωστά μέχρι εδώ. Παρέλειψε όμως να πει ότι από το προεδρικό διάταγμα εξαιρείται η Αθήνα και η Θεσσαλονίκη. Δηλαδή μία μετάθεση από το Υπουργείο Εμπορικής Ναυτιλίας στο Κεντρικό Λιμεναρχείο Πειραιά βεβαίως και λογαριάζεται σαν μετάθεση, ενώ ο άλλος που υπηρετεί στα Ίμια ή σε ένα νησί του Αιγαίου θα πρέπει να έχει «μπάρμπα στη Κορώνη», κύριε Υπουργέ, τελικά.  
      Δεύτερον, δεν εφαρμόσατε ποτέ το ν. 3925/2001 στον οποίο προβλεπόταν αύξηση των οργανικών θέσεων του Λιμενικού Σώματος μέχρι το 2006 σε δέκα χιλιάδες εκατόν πενήντα έξι άτομα. Μας είπε ο Πρόεδρος των Λιμενικών την προηγούμενη εβδομάδα στη Βουλή ότι οι προσλήψεις σταμάτησαν στο τέλος του 2003 με αποτέλεσμα αυτήν τη στιγμή να είναι επτά χιλιάδες διακόσιοι ογδόντα. Πρόπερσι ήταν επτά χιλιάδες εξακόσιοι. Του χρόνου θα φθάσουν στους έξι χιλιάδες εξακόσιους. Αυτή η κατάσταση θα επιδεινωθεί και με την εφαρμογή του κώδικα ασφαλείας στα πλοία και στις λιμενικές εγκαταστάσεις. Αυτό σημαίνει ακόμα μία μείωση χιλίων οκτακοσίων λιμενικών που θα την υποστεί το Λιμενικό Σώμα με ό,τι αυτό συνεπάγεται.
      Θα έχουμε απαξίωση του επιχειρησιακού εξοπλισμού του Λιμενικού Σώματος. Διακόσια πενήντα πλωτά σκάφη κατήγγειλε ο Πρόεδρος της Ομοσπονδίας ότι αυτή τη στιγμή είναι σε αχρησία επειδή κάποιες μικροβλάβες ασήμαντου κόστους δεν επιδιορθώνονται. Αλλά δεν είναι μόνο οι λιμενικοί οι οποίοι καταθέτουν την απαισιοδοξία και την αγωνία τους. Μόλις στην προηγούμενη εβδομάδα ο Πρόεδρος των Ακτοπλόων Εφοπλιστών κ. Στρίντζης μας είπε ότι ούτε λίγο ούτε πολύ το σύστημα την ακτοπλοΐας είναι λίγο στον αέρα. Για πρώτη φορά οι άνεργοι ναυτικοί ξεπέρασαν τις τρεις χιλιάδες. Το Νοέμβριο του 2003 ήταν χίλιοι οκτακόσιοι σαράντα οκτώ. Το Φλεβάρη του 2006 είναι τρεις χιλιάδες είκοσι τρεις από τους οποίους μόνο οι χίλιοι τριακόσιοι πενήντα ένας είναι επιδοτούμενοι.
      Επί δύο εβδομάδες σχεδόν απεργεί η Πανελλήνια Ναυτική Ομοσπονδία και ζούμε αυτές τις εικόνες από τα Μέσα Μαζικής Ενημέρωσης και όχι μόνο. Προσπαθείτε να δημιουργήσετε συνθήκες ζούγκλας, μία κοινωνία ανθρωποφάγων στρέφοντας κοινωνικές ομάδες εναντίον άλλων κοινωνικών ομάδων, εργαζομένους εναντίον άλλων εργαζομένων. Και εσείς παρακολουθείτε αμέτοχοι, ουδέτεροι παρατηρητές, μοιραίοι και άβουλοι αντάμα. Ζήσαμε σκηνές βίας στο Ηράκλειο και στα Χανιά, επεισόδια, βιαιοπραγίες και απειλές εφοπλιστών στη Ρόδο, απειλές, διώξεις και παραπομπές συνδικαλιστών στα δικαστήρια, τρομοκρατία παντού.
      Επιδιώκετε να ξαναγυρίσετε τη χώρα πίσω στο 1990. Θα έχετε την ίδια τύχη που είχε και η τότε κυβέρνηση. Μόνο που για μία ακόμη φορά θα αφήσετε πίσω σας αποκαΐδια.
      (Χειροκροτήματα από την πτέρυγα του ΠΑ.ΣΟ.Κ.)
       ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μην ξεχνάτε ότι τα ίδια λέγαμε και εμείς το 1981 και μείναμε είκοσι χρόνια στην αντιπολίτευση. 
      ΠΡΟΕΔΡΕΥΩΝ (Γεώργιος Σούρλας): Ο κ. Παρασκευάς έχει το λόγο.
      ΙΩΑΝΝΗΣ ΠΑΡΑΣΚΕΥΑΣ: Κύριε Υπουργέ, θα σας αφιερώσω παραφρασμένα μία παροιμία.
      ΠΡΟΕΔΡΕΥΩΝ (Γεώργιος Σούρλας): Κάποια μαντινάδα.
      ΙΩΑΝΝΗΣ ΠΑΡΑΣΚΕΥΑΣ: Δεν καταλαβαίνει από μαντινάδες ο Υπουργός.
      Υπάρχει, κύριε Υπουργέ, μία παροιμία που λέει ότι ο καλός ο καπετάνιος στην φουρτούνα φαίνεται. Όμως, για εσάς ισχύει ότι ο κακός ο καπετάνιος μόνο φουρτούνες φέρνει και ανακατωσούρα και πάει το καράβι του στην ξέρα.
      Κύριε Υπουργέ, έχετε διαπιστώσει ότι στη δεκαεννιάμηνη θητεία σας στο Υπουργείο έχετε κατακτήσει επαξίως τον τίτλο του πυρπολητή της ακτοπλοΐας και του εκθεμελιωτή των πάντων; Πάντως με περισσή παλικαριά και αξιοσύνη κατεδαφίσατε την ακτοπλοΐα. Δεν έμεινε τίποτα όρθιο. Τα νησιά έμειναν χωρίς πλοία. Οι κάτοικοι έμειναν χωρίς ελπίδα μ’ ένα αύριο χωρίς προοπτική. Αναρωτιέμαι τι άλλο έχει απομείνει όρθιο και τι άλλο περιλαμβάνει αυτή η περίφημη επανίδρυση του κράτους, γιατί και το π.δ. 222/2005 αυτήν τη στόχευση είχε. Τι σημαίνει άραγε; Κατάργηση κάθε θεσμικής λειτουργίας; Κατεδάφιση κάθε κανόνα αξιοκρατίας και αντικειμενικής χρήσης; Εφαρμογή απόλυτης κομματοκρατίας; Άσκηση εξουσίας βασισμένης στην αρχή του ενός ανδρός; Εξανδραποδισμός κάθε εκπροσώπου των εργαζομένων; Εφαρμογή μιας ανάλγητης πολιτικής στην υπηρεσία συμφερόντων;
      Κάνατε μία προσπάθεια να αναδιαρθρώσετε τον Οργανισμό Λιμένος Πειραιώς. Τον διαλύσατε, κύριε Υπουργέ, με τις παράνομες παρεμβάσεις και το μόνο που καταφέρατε ήταν να δημιουργήσετε σύγχυση και αναταραχή. Σήμερα όλα τα πλοία είναι δεμένα και οι εργαζόμενοι στην ακτοπλοΐα είναι στους δρόμους. Οι θαλάσσιες μεταφορές είναι νεκρωμένες και ο κύριος Υπουργός περί άλλων τυρβάζει και μας καλεί σε διάλογο. Μεγάλη διαφορά συμπεριφοράς, κύριε Υπουργέ, από τη μεριά σας. Θυμάστε με πόση στοργή και αγάπη αντιμετωπίσατε τα προβλήματα των εφοπλιστών; 
      Θυμάστε, κύριε Υπουργέ, με πόση γαλαντομία ικανοποιείτε κάθε αίτημά τους; Πόσο γαλαντόμος, όμως, είστε απέναντι στα προβλήματα των εργαζομένων; Μήπως οι εργαζόμενοι είναι αυτοί που φταίνε για όλα τα κακά του κόσμου και τα δεινά της δύσμοιρης ελληνικής ναυτιλίας; 
      Αφού, κύριε Υπουργέ, δώσατε λύση σ’ όλα αυτά μέσα σε μια νύχτα εν κρυπτώ και παραβύστω, χωρίς καμία συζήτηση για να καλύψετε ουσιαστικά τον τρόπο και τις μεθόδους, με τις οποίες κάνατε όλες αυτές τις μεταθέσεις, εκδώσατε το π.δ. 222/05. 
      Είναι σαφή τα κριτήρια της μοριοδότησης για τις μεταθέσεις, που εφαρμόσατε στο ενδιάμεσο των δύο προεδρικών διαταγμάτων. Πρώτον, έπρεπε κάποιος να είναι πολιτικός φίλος του Υπουργού. Δεύτερον, θα έπρεπε να έχει κομματική ταυτότητα της Νέας Δημοκρατίας και τρίτον, θα έπρεπε να είναι ενταγμένος στη μεγάλη οικογένεια των «δικών μας παιδιών». Διαφορετικά δεν θα μπορούσε να έχει την οποιαδήποτε ευνοϊκή μεταχείριση. 
      Ήταν ανάγκη, κύριε Υπουργέ, να μπει και το Λιμενικό Σώμα στο στόχαστρο της μανίας σας γι’ αυτήν τη δήθεν επανίδρυση; Θα έπρεπε να οδηγηθεί και το Λιμενικό Σώμα σε διάλυση και σε παραλυσία; Δεν είναι σε γνώση σας ότι οι λιμενικοί σταθμοί είναι υποστελεχωμένοι; Δεν σας είναι γνωστό ότι δεν μπορούν να εκπληρώσουν την αποστολή τους, λόγω έλλειψης μέσων και λόγω του ότι τα περισσότερα σκάφη είναι δεμένα; 
      Γιατί, κύριε Υπουργέ, δεν συμπληρώνετε τα κενά που υπάρχουν; Γιατί δεν λειτούργησε ακόμη η Ακαδημία; Γιατί αναστατώνετε το Λιμενικό Σώμα με άδικες, αναξιοκρατικές και μεροληπτικές μετακινήσεις; Είναι άραγε πολυτιμότερη η κομματική ιδιοτέλεια και σκοπιμότητα από την εύρυθμη λειτουργία του Λιμενικού Σώματος; Γιατί καταρρακώνετε υπολήψεις και επαγγελματικές σταδιοδρομίες; 
      Κύριε Υπουργέ, από τη θέση του Υπουργού Εμπορικής Ναυτιλίας πέρασαν αρκετοί Υπουργοί και θα περάσουν και άλλοι. Δεν είναι μεγάλος ο χρόνος που θα παραμείνετε εκεί. Γι’ αυτόν το χρόνο της παραμονής σας, που είναι και μικρός, σεβαστείτε τουλάχιστον τους θεσμούς, σεβαστείτε τη ναυτιλία, και την ποντοπόρο και την ακτοπλοΐα. Δείτε με σεβασμό, εκτίμηση και συμπάθεια τους άνδρες του Λιμενικού Σώματος και σεβαστείτε τους εργαζόμενους στην ακτοπλοΐα. 
      Κύριε Υπουργέ, δεν στηρίζεται η ελληνική ναυτιλία μόνο στους εφοπλιστές, υπάρχουν και άλλοι παράγοντες. Ευτυχώς για την ελληνική ναυτιλία, τους εργαζόμενους, το συμφέρον της χώρας δεν θα είναι μακρύς ο χρόνος της δικής σας παραμονής και της Νέας Δημοκρατίας στην Κυβέρνηση της χώρας. Δεν αντέχει ο τόπος άλλους ερασιτεχνισμούς. Σας ταιριάζει απ’ ό,τι φαίνεται καλύτερα η Αντιπολίτευση, γιατί είχατε μαθητεύσει πάρα πολλά χρόνια και είχατε μάθει καλά αυτόν το ρόλο. Δεν είναι δυνατόν να κυβερνηθεί ο τόπος με Υπουργούς επί προθεσμία και έναν Πρωθυπουργό, ο οποίος κυβερνά εξ αποστάσεως. Ο τόπος έχει ανάγκη υπεύθυνης πολιτικής, σεβασμού της ιστορίας του και πίστης στις δυνατότητες και στις προοπτικές του. Εσείς δεν μπορείτε να χτίσετε. Μόνο γκρεμίζετε και δεν αφήνετε τίποτα όρθιο. Έφυγε η μπογιά, κύριε Υπουργέ και ο ελληνικός λαός βλέπει το πραγματικό πρόσωπο αυτής της παράταξης. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Σας ευχαριστώ, κύριε Παρασκευά.
      Το λόγο έχει ο κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το τελευταίο χρονικό διάστημα γινόμαστε όλοι μάρτυρες μιας άνευ προηγουμένου επίθεσης της Κυβέρνησης στους εργαζόμενους, στο συνδικαλιστικό κίνημα, στις εργασιακές σχέσεις. Μιας επίθεσης που κατ’ εμέ έχει ένα διπλό στόχο, να ικανοποιηθούν όλες οι αξιώσεις συγκεκριμένων ισχυρών οικονομικών συμφερόντων για τη μείωση στο ελάχιστο του εργασιακού κόστους, ώστε να μεγαλώσουν ακόμη περισσότερο τα κέρδη τους. Δεύτερον, έχει ως στόχο την απαξίωση, αλλά και τη διάλυση του συνδικαλιστικού κινήματος, τον έλεγχο των θεσμών και του κράτους από το κυβερνών κόμμα. 
      Κορύφωση βέβαια αυτής της επίθεσης αποτελεί η αμφισβήτηση των συλλογικών διαπραγματεύσεων και η προσπάθεια κατάργησης των κλαδικών συμβάσεων στο χώρο των τραπεζών, που ξεκινάει αν θέλετε, από το χώρο των τραπεζών. 
      Η Κυβέρνηση και συγκεκριμένα ο Υπουργός Οικονομίας και Οικονομικών, με τις εμπρηστικές του δηλώσεις, τις ακραίες απόψεις του καταστρέφει κάθε έννοια κοινωνικού διαλόγου και κοινωνικής ειρήνης και ανάβει θα έλεγα το πράσινο φως για τις πιο ακραίες και αντικοινωνικές επιθυμίες των εργοδοτών.
      Στον ευαίσθητο χώρο της εμπορικής ναυτιλίας, η Κυβέρνηση, με τη στάση της, εξώθησε την Π.Ν.Ο. σε συνεχιζόμενες απεργιακές κινητοποιήσεις με ολέθριες επιπτώσεις, για τους παραγωγούς, για τη διακίνηση των αγροτικών προϊόντων, αλλά και για την κάλυψη των αναγκών συγκεκριμένων περιοχών της χώρας και ιδιαίτερα της νησιωτικής Ελλάδας. Έτσι, κατά την προσφιλή της τακτική και μέθοδο, οδήγησε σε σύγκρουση τους παραγωγούς με τους ναυτεργάτες.
      Δείτε, κύριε Υπουργέ, τι γίνεται τις τελευταίες ημέρες, το τελευταίο χρονικό διάστημα στην Κρήτη, αλλά και σε μία σειρά από άλλα νησιά. Πέντε ημέρες τώρα παρακολουθείτε αυτήν την κατάσταση ή μάλλον κρύβεστε, και σιωπάτε, αντί να αναλάβετε τις ευθύνες σας. Είναι φανερό, αγαπητές και αγαπητοί συνάδελφοι, ότι η Κυβέρνηση δεν λειτουργεί πλέον ως εντολοδόχος του ελληνικού λαού, αλλά ως εντολοδόχος συγκεκριμένων οικονομικών συμφερόντων.
      Στο χώρο του Λιμενικού Σώματος, ο κ. Κεφαλογιάννης συμπεριφέρεται είκοσι τρεις μήνες τώρα με νοοτροπία και πρακτική Λουδοβίκου «l’ etat c’ est moi». Επεχείρησε να εκθεμελιώσει τα πάντα. Αντί να υλοποιήσει το π.δ. 190/2003, ένα προεδρικό διάταγμα το οποίο είχε εκδοθεί μετά από ουσιαστικό διάλογο με τους λιμενικούς και την ομοσπονδία τους, ένα προεδρικό διάταγμα που προέβλεπε αντικειμενικά κριτήρια στις μετακινήσεις του προσωπικού τού Λιμενικού Σώματος, καθιερώνοντας τη διαφάνεια και την αξιοκρατία σ’ αυτόν τον τομέα, το κατήργησε σε μία νύχτα. 
      Με το νέο προεδρικό διάταγμα το οποίο μονομερώς επέβαλε, νομιμοποίησε την αυθαιρεσία, την αδιαφάνεια και τον κομματισμό. Κατά το δεύτερο εξάμηνο του 2004, κύριε Υπουργέ, και όλο το 2005, μετακινήθηκε το 1/3 του Λιμενικού Σώματος -πάνω από δύο χιλιάδες τετρακόσια άτομα- χωρίς να ληφθούν υπόψη τα κριτήρια που προέβλεπε το π.δ.190. 
      Παράλληλα, βέβαια, με το νέο προεδρικό διάταγμα, το οποίο εκδώσατε και το οποίο, όπως πάρα πολύ σωστά ανέφερε ο εισηγητής του ΠΑ.ΣΟ.Κ., δεν το γνώριζε ούτε ο Αρχηγός του Λιμενικού Σώματος, κρατάτε ουσιαστικά σε ομηρία και τα 2/3 των λιμενικών, που δεν έχουν μετακινηθεί. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα κάνω χρήση και του χρόνου της δευτερολογίας μου. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Κουσελά. 
      ΔΗΜΗΤΡΙΟΣ ΚΟΥΣΕΛΑΣ: Στο Λιμεναρχείο της Καλαμάτας, που είναι η ιδιαίτερη πατρίδα μου, μετακινήθηκε το 30% και πλέον του προσωπικού και το 50% του προσωπικού του Λιμεναρχείου της Πύλου, χωρίς να υπάρχει κανένα, μα, κανένα από τα κριτήρια, τα οποία προβλέπονταν.  
      Οι απαντήσεις που πήραμε από εσάς, όταν ασκήσαμε κοινοβουλευτικό έλεγχο, γι’ αυτές τις μετακινήσεις, αποτελούν κυριολεκτικά εμπαιγμό για τη νοημοσύνη μας. Επίσης αποτελεί πρόκληση η στασιμότητα δεκατεσσάρων ανωτάτων και ανωτέρων αξιωματικών του Λιμενικού Σώματος στις κρίσεις του 2005, παρ’ ότι όπως γνωρίζετε, είχαν άριστη αξιολόγηση, κατά παράβαση του κανονισμού κρίσεων του Λιμενικού Σώματος. 
      Το πιο χαρακτηριστικό παράδειγμα αποτελεί η περίπτωση του Στάθη Αναγιάννη, αντιπλοιάρχου του Λιμενικού Σώματος, ο οποίος, ενώ είχε άριστα σε όλα τα φύλλα ποιότητας και τα δελτία του, έμεινε –επαναλαμβάνω- κατά παράβαση του κανονισμού στάσιμος, αυτός και δεκατρείς άλλοι. 
      Δεύτερον, παρά την πρόβλεψη του ν. 3079/2002 για αύξηση του προσωπικού, ώστε το 2006 να υπηρετούν δέκα χιλιάδες εκατόν πενήντα έξι άτομα στο Λιμενικό Σώμα, δεν έγινε καμία πρόσληψη ούτε κατά το 2004 ούτε κατά το 2005. Το αποτέλεσμα είναι ότι, ενώ εσείς επαίρεστε από τη μια πλευρά για το ότι αναβαθμίζετε δήθεν συγκεκριμένα λιμεναρχεία, από την άλλη τα λιμεναρχεία υποβαθμίζονται, από την έλλειψη του αναγκαίου προσωπικού και στελεχών που είναι απαραίτητοι για την αποτελεσματική τους λειτουργία. 
      Η έλλειψη, όμως, επιχειρησιακού σχεδιασμού και η εγκατάλειψη φαίνεται και από την κατάσταση των περιπολικών σκαφών. Το καλοκαίρι του 2005 για πρώτη φορά ήταν σε ακινησία, λόγω βλαβών, εκατόν επτά από τα διακόσια πενήντα περιπολικά σκάφη, που διέθετε τότε το Λιμενικό, ποσοστό δηλαδή 42%, που είναι  πρωτοφανές για το Λιμενικό Σώμα, αφού ποτέ κατά το προηγούμενο χρονικό διάστημα το ποσοστό αυτό δεν είχε υπερβεί το 10%.
      Είναι ή δεν είναι αυτό απαξίωση των επιχειρησιακών μέσων, που το Λιμενικό Σώμα απέκτησε χάριν των θυσιών του ίδιου του ελληνικού λαού. Και ένα ερώτημα είναι, πόσα από τα σκάφη αυτά σήμερα είναι επιδιορθωμένα και μπορούν επιχειρησιακά να ενεργοποιηθούν.
      Ο κύριος Πρωθυπουργός, αλλά κι εσείς ξεχάσατε τις δεσμεύσεις σας για αύξηση κατά 140 ευρώ το μήνα στους βασικούς μισθούς των λιμενικών και των υπόλοιπων Σωμάτων Ασφαλείας. Αντί για αυτές τις αυξήσεις έχουμε μια εισοδηματική πολιτική που μόνο αυξήσεις δεν δίνει! Ο κ. Αλογοσκούφης δεν τόλμησε να βγει ο ίδιος στα μέσα ενημέρωσης και να ανακοινώσει τη σχετική τροπολογία, την έστειλε με fax  και περιμένουμε να έρθει το επόμενο διάστημα στη Βουλή. Αυτή η εισοδηματική πολιτική μειώνει τα εισοδήματα όχι μόνο των λιμενικών, αλλά και του δημόσιου τομέα και του ευρύτερου δημόσιου τομέα. 
      Τι να πει άλλωστε κάποιος για τη δέσμευση, που προεκλογικά είχατε αναλάβει ότι θα κατατάσσατε τους εργαζόμενους στο Λιμενικό στα ανθυγιεινά και επικίνδυνα επαγγέλματα και θα δίνατε το αντίστοιχο επίδομα! Αντί αυτού δώσατε ένα επίδομα ειδικών συνθηκών 10 ευρώ το μήνα, με κλιμάκωση για τα επόμενα τέσσερα χρόνια.
       Όσο για την αναγκαία τήρηση των κανόνων υγιεινής και ασφάλειας στο χώρο του Λιμενικού Σώματος, σε εφαρμογή του ν.3144/2003, ακόμα δεν έχει υπάρξει κανένα, μα, κανένα προεδρικό διάταγμα, που να υλοποιεί το συγκεκριμένο νόμο, ούτως ώστε να εναρμονιστούν οι κανόνες υγιεινής και ασφάλειας με τα όσα συμβαίνουν στον υπόλοιπο δημόσιο και ιδιωτικό τομέα.
      Τέλος,  δεν προωθείτε αυτό που ο ίδιος ο ν. 3079/2002 προέβλεπε για τη δημιουργία της Ακαδημίας  Λιμενικού. 
      Όλα τα παραπάνω δείχνουν ότι, όπως και σε τόσους άλλους χώρους έτσι και στο χώρο του Λιμενικού, η Κυβέρνηση αποδεικνύεται αναξιόπιστη σε σχέση με τις δεσμεύσεις που ανέλαβε απέναντι στους εργαζόμενους του Λιμενικού Σώματος. Αποδεικνύεται ότι κινείται με στενά κομματικά και παραταξιακά κριτήρια, που όχι μόνο δεν ενδυναμώνουν, αλλά αποδυναμώνουν και την ενότητα που απαιτείται και την αποτελεσματικότητα του συγκεκριμένου Σώματος. 
      Τέλος, η Κυβέρνηση αποδεικνύεται αναποτελεσματική και ανίκανη να διαχειριστεί σωστά, πόσω μάλλον να ενισχύσει έναν εξαιρετικά ευαίσθητο και σημαντικό χώρο για την ασφάλεια της χώρας μας, όπως είναι το Λιμενικό. Σας πρέπει, λοιπόν, κύριε Υπουργέ, να ξανακαθίσετε και να μαθητεύσετε για άλλη μια φορά στα θρανία της Αντιπολίτευσης προκειμένου να μάθετε να κυβερνάτε σωστά αυτόν τον τόπο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Πάντως κανένα θρανίο δεν είναι υποτιμητικό. Και το κυβερνητικό και το αντιπολιτευτικό έχουν την αξία τους.
      Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι,  πραγματικά προσήλθα σήμερα στην Αίθουσα της Εθνικής Αντιπροσωπείας για να συγχαρώ την Αξιωματική Αντιπολίτευση βλέποντας την ανακοίνωση την οποία εξέδωσε για ένα πάρα πολύ σοβαρό θέμα, το οποίο αφορά την απεργία της Πανελλήνιας Ναυτικής Ομοσπονδίας. Με την απεργία καταστρέφονται τα εισοδήματα άλλων κοινωνικών τάξεων, ιδιαίτερα στη νησιωτική Ελλάδα. Χαίρομαι που αποφασίσατε ότι πρέπει να συμβάλετε κι εσείς από τη μεριά της Αξιωματικής Αντιπολίτευσης, ούτως ώστε να εκτονωθεί αυτή η κατάσταση. Δυστυχώς αυτό που είδα στη χθεσινή ανακοίνωση στα ηλεκτρονικά Μέσα Μαζικής Ενημέρωσης και διάβασα στον έντυπο Τύπο, σήμερα δεν ήταν σύμφωνο με το  πνεύμα της επερώτησης. 
      Απευθύνατε ένα σωρό χαρακτηρισμούς κατηγορώντας το ΥΕΝ και πάντα στο τέλος το «κερασάκι της τούρτας» ήταν η εξυπηρέτηση των συμφερόντων των εφοπλιστών.
      Σας έχω πει και άλλη φορά ότι δεν θα αφήνω τίποτε αναπάντητο. Αυτό να γίνει σαφές. Και αυτό παρά την προσωπική εκτίμηση που έχω στον καθένα από τους επερωτώντες Βουλευτές και αυτούς που ανέπτυξαν την επερώτηση και βεβαίως και αυτούς που την υπογράφουν. Η Βουλή είναι ένα βήμα που πρέπει κάποιος να μιλά πολιτικά και με επιχειρήματα.
      Αρχίζω πάλι από το προσφιλές σας θέμα «εξυπηρέτηση των συμφερόντων». Αντί απαντήσεως –γι’ αυτό έφερα και τα ντοκουμέντα, όπως ο κύριος Αντιπρόεδρος παρατήρησε- θα σας διαβάσω τι γράφει η απόφαση της 1ης Φεβρουαρίου 2002 Φ.Ε.Κ. 8 Ιουλίου 2002 –δεν θα σας πω για τον Υπουργό που το υπέγραψε, θα τον βρείτε μόνοι σας- όπου λέει: «Ναύλος διακεκριμένης θέσης με προσαύξηση 50%. Ναύλος διακεκριμένης θέσης Α΄, Β΄ προσαύξηση 80%. Ναύλος διακεκριμένης θέσης Α΄ κατηγορίας 100% μέχρι 300%. Ναύλος οικονομικής θέσης για πλοία κάτω των δέκα ετών 20%. Ναύλος οικονομικής θέσης ταχύπλοων πλοίων αύξηση 100%». Αυτά ως μια απλή απάντηση για τα συμφέροντα και ποιος τα εξυπηρετεί. 
      ΠΑΝΑΓΙΩΤΗΣ ΡΗΓΑΣ: Έχει ξαναγίνει αυτό που λέτε.
      ΧΡΗΣΤΟΣ ΠΡΩΤΟΠΑΠΑΣ: Τα έχουμε ξαναπεί.
      ΠΡΟΕΔΡΕΥΩΝ (Γεώργιος Σούρλας):  Παρακαλώ, κύριοι συνάδελφοι, να μη γίνεται καμία διακοπή. Θα έχετε το λόγο σε λίγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Απαντήστε. Σας έδωσα και την ημερομηνία υπογραφής και το Φ.Ε.Κ. στο οποίο είναι δημοσιευμένο.
      Τώρα νιώθω την ανάγκη και λόγω του σοβαρού θέματος που έχει δημιουργηθεί με την απεργία, πρώτα απ’ όλα να κάνω μια έκκληση στους εκπροσώπους της Πανελλήνιας Ναυτικής Ομοσπονδίας. Η πολιτεία είναι ανοικτή στο διάλογο. Ήδη ο Υπουργός Εμπορικής Ναυτιλίας δύο φορές κάλεσε στο γραφείο του τους εκπροσώπους της Πανελλήνιας Ναυτικής Ομοσπονδίας, έδωσε συγκεκριμένες και σαφείς απαντήσεις για όλα τα αιτήματα της απεργίας, τις οποίες θα καταθέσω και στα Πρακτικά.
      Θέλω να απευθύνω έκκληση να συνεχισθεί ο διάλογος. Στη δημοκρατία με το διάλογο, με τη συναίνεση, με την ωριμότητα και με την ανακοίνωση του κόμματος που έχει καταθέσει τη σημερινή επερώτηση, θα βρεθεί τρόπος συζήτησης και προσέγγισης. Και βεβαίως θέλουμε να αποφύγουμε με κάθε τρόπο αυτό που έγινε στο παρελθόν, παραδείγματος χάριν με την υπογραφή που έβαλε ο τότε Πρωθυπουργός και ο αρμόδιος Υπουργός επί κυβερνήσεων ΠΑ.ΣΟ.Κ. σε μορφές οι οποίες καλό είναι να αποφεύγονται, όταν υπάρχουν θέματα και αιτήματα συγκεκριμένων επαγγελματικών τάξεων.
      Αυτό το καταθέτω στα Πρακτικά για να μοιραστεί και στους συναδέλφους.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θέλω επίσης να σας πω δύο λόγια για τα αιτήματα της απεργίας. Υπάρχει μια σειρά από θεσμικά αιτήματα τα περισσότερα από τα οποία έχουν ήδη επιλυθεί από το Υπουργείο Εμπορικής Ναυτιλίας. Υπάρχει, όμως, και μια σειρά οικονομικών θεμάτων τα οποία συζητούνται και με τα συναρμόδια Υπουργεία και βεβαίως θα γίνουν και συναντήσεις με τους Υπουργούς επί των οικονομικών για να λυθεί αυτό το θέμα. Αυτό που απεύχεται η σημερινή Κυβέρνηση είναι να στρέφεται όπως είδαμε χθες στην Κρήτη, η μια τάξη απέναντι στην άλλη, κάποιοι να δείχνουν ότι περιφρουρούν την απεργία στον Πειραιά και κάποιοι άλλοι να χρειάζεται να κλεισθούν μέσα στα πλοία, γιατί μια άλλη κοινωνική ομάδα η οποία πλήττεται, αντιδρά και μάλιστα με έναν τρόπο, ο οποίος μπορεί να δημιουργήσει και κάποιες άλλες παρενέργειες. Βεβαίως, αυτό δεν έχει κομματική ή πολιτική χροιά, διότι εκεί ήταν παρόντες συνάδελφοι Βουλευτές όλων των κομμάτων, η Νομαρχιακή και Τοπική Αυτοδιοίκηση, οι εκπρόσωποι των συνεταιριστικών και συνδικαλιστικών οργανώσεων χωρίς πολιτικό χρώμα, ακριβώς για να ασκήσουν και αυτοί από την πλευρά τους μια πίεση, να περάσουν ένα μήνυμα ότι κάποια πράγματα μπορούν να επιλυθούν με τον καλύτερο τρόπο και προς όφελος όλων.
      Το πρώτο αίτημα τέθηκε και πραγματικά θα ήθελα -και στη δευτερολογία σας και όταν μιλήσει η Κοινοβουλευτική σας Εκπρόσωπος κ. Διαμαντοπούλου- να ξέρω τη θέση του Πανελλήνιου Σοσιαλιστικού Κινήματος πάνω στο θέμα της απεργίας. Γιατί δεν την κατάλαβα από τις τοποθετήσεις τις δικές σας και μάλιστα πιστεύω ότι είστε σε σύγχυση, λόγω της γραπτής ανακοίνωσης του κόμματος και των δικών σας προφορικών τοποθετήσεων. 
      ΑΝΝΑ ΔΙΑΜΑΝΤΟΠΟΥΛΟΥ: Ποια είναι η δική σας θέση;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα σας πω: Εξασφάλιση του συνταγματικά κατοχυρωμένου δικαιώματος της εργασίας και άμεση απορρόφηση όλων των προσφερομένων για εργασία Ελλήνων ναυτικών. 
      Το δικαίωμα της εργασίας είναι συνταγματικά κατοχυρωμένο για όλες τις κοινωνικές τάξεις. Ποιος το αμφισβητεί; Παραβιάζονται –νομίζω- ανοικτές πόρτες για όλα τα κόμματα. Όμως, δεν μπορεί κάθε τάξη να έχει ως βασικό αίτημα της απεργίας ότι πρέπει να βρουν όλοι δουλειά! Τότε πρέπει να έχουμε μια ζούγκλα σε όλη τη Ελλάδα, γιατί καμιά τάξη δεν μπορεί να απορροφήσει όλους τους ανέργους της. Είναι, όμως, κοινή υποχρέωση της πολιτείας και των αρμοδίων Υπουργών να λαμβάνουν μέτρα και να παίρνουν αποφάσεις, που να επιλύουν αυτά τα θέματα. 
      Τι κάναμε εμείς; Επιδοτήσαμε τις ασφαλιστικές εισφορές στον τομέα της κρουαζιέρας. Ήρθαν τέσσερα κρουαζιερόπλοια στην ελληνική σημαία, ενώ δεν είχαμε κανένα την προηγούμενη περίοδο, τα προηγούμενα χρόνια. Λύσαμε το 13% της ανεργίας των ναυτικών και το 32% των επιδοτούμενων ναυτικών. Και αυτό έγινε με 400.000 ευρώ. 
      Τι άλλο κάναμε; Με προνομιακό τρόπο και γι’ αυτό θέλω να ευχαριστήσω όλα τα κόμματα της Αντιπολίτευσης -και τη σημερινή Αξιωματική Αντιπολίτευση, η οποία ψήφισε το συγκεκριμένο άρθρο 21 στο ν. 3409/2005 …
      ΧΡΗΣΤΟΣ ΠΡΩΤΟΠΑΠΑΣ: Δεν το ψηφίσαμε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν το ψηφίσατε; Δεν πειράζει. Θα καταγραφεί, αν δεν το ψηφίσατε. Εγώ πάντως είχα την εντύπωση ότι ψηφίσατε την κατά προνομιακό τρόπο εργασία των Ελλήνων ναυτικών στα λιμάνια. Αν δεν το ψηφίσατε…
      ΧΡΗΣΤΟΣ ΠΡΩΤΟΠΑΠΑΣ: Για τις κρουαζιέρες μιλάμε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι, για τις κρουαζιέρες, αλλά για την κατά προνομιακό τρόπο εργασία. Δηλαδή θα έχουν προτεραιότητα οι Έλληνες ναυτικοί να εργάζονται σε όλα τα λιμάνια της χώρας. Το ψηφίσατε ή δεν το ψηφίσατε; 
      ΧΡΗΣΤΟΣ ΠΡΩΤΟΠΑΠΑΣ: Το ψηφίσαμε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό λέω και εγώ. 
      Λοιπόν, το άρθρο 21 του ν. 3409/2005 το ψήφισαν τα περισσότερα κόμματα του ελληνικού Κοινοβουλίου, γιατί είχε και λογική: Μειώνει την ανεργία. Πήραμε, λοιπόν, και αυτό το μέτρο. 
      Τρίτον, κάναμε αυτό που δεν υπήρχε στην προηγούμενη νομοθεσία, στη νομοθεσία επί των κυβερνήσεων του ΠΑ.ΣΟ.Κ.. Υποχρεώσαμε τα πλοία σε δεκάμηνη υπηρεσία. Γιατί εμείς δεν είμαστε υπέρ των εφοπλιστών, ούτε θα ισχυριστώ ότι το σημερινό κόμμα της Αξιωματικής Αντιπολίτευσης ήταν υπέρ των εφοπλιστών, μιας και δεν είχε μεριμνήσει να επιλύσει αυτό που επιλύσαμε εμείς με το άρθρο 18 του ν. 3409/2005. Δηλαδή όποιο πλοίο δρομολογείται στις γραμμές του Αιγαίου και στα Δωδεκάνησα και στις Κυκλάδες και στην Κρήτη και στο βόρειο Αιγαίο κ.λπ. έχει υποχρεωτική δεκάμηνη υπηρεσία. 
      Την εποχή του ΠΑ.ΣΟ.Κ. μπορούσε να έρθει εκτάκτως, να δουλέψει τρεις μήνες, και να πάρει τον «αφρό» της κίνησης του καλοκαιριού. Γνωρίζετε, η κίνηση το καλοκαίρι είναι παραπάνω από το 50% της συνολικής ετήσιας κίνησης Αυτό, λοιπόν, εμείς το λύσαμε. 
      Το δεύτερο αίτημα είναι η δεκάμηνη στελέχωση της δημόσιας υπηρεσίας. Η δεκάμηνη στελέχωση της δημόσιας υπηρεσίας έγινε, όπως σας είπα, με το άρθρο 18 του ν. 3409/2005 και επειδή υπήρχε μια αμφισβήτηση από την Πανελλήνια Ναυτική Ομοσπονδία, κανείς ενυπογράφως δεν «στοιχημάτιζε» (αν επιτρέπεται να το κάνουν αυτό συνδικαλιστές και πολιτικοί) την παραίτησή του συμπεριλαμβανομένου και του Βουλευτή ή του Υπουργού. Η δεκάμηνη υποχρεωτική δρομολόγηση των πλοίων ισχύει κατά τρόπο σαφή και απόλυτο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Τα πλοία θα φύγουν; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διπλασιασμός του εφάπαξ και τα φορολογικά. Αυτό είναι το τρίτο αίτημα. Δεν τα είχε δώσει η προηγούμενη κυβέρνηση. 
      Βεβαίως, το εφάπαξ των ναυτικών είναι πάρα πολύ χαμηλό. Τι είπαμε εμείς; Είπαμε ότι θα γίνει μια προσπάθεια να διπλασιαστεί το εφάπαξ των ναυτικών, διότι κάθε κατηγορία πολιτών έχει ένα ευπρεπές εφάπαξ. Όμως, οι ναυτικοί έχουν ένα πολύ χαμηλό εφάπαξ, το οποίο δεν είναι μεγαλύτερο από λίγες χιλιάδες ευρώ. 
      Δώσαμε πέρσι εμείς για πρώτη φορά 25% αύξηση στο εφάπαξ και μάλιστα αναδρομικά από 1/1/2005. Και τώρα γίνεται συζήτηση για να δώσουμε και το φετινό. Ο χρόνος ακόμα δεν έχει κλείσει. Πέρσι δόθηκε το μήνα Μάρτιο. Γίνεται συζήτηση με το Υπουργείο Οικονομίας για να εξευρεθούν οι πόροι, για να καλυφθεί και αυτό το έλλειμμα του παρελθόντος.
      Φορολογικά, για πενήντα χρόνια, από τη δεκαετία του 1950, οι Έλληνες ναυτικοί είχαν αφορολόγητο σε εισοδήματα, για τα οποία αυτοί οι άνθρωποι δούλεψαν στο εξωτερικό και συνεισέφεραν στην ανάπτυξη της οικονομίας. Δεν είναι η δική μας Κυβέρνηση, η οποία κυβερνούσε το 1996, που αύξησε τη φορολογία των κατωτέρων πληρωμάτων από 0% σε 6% και των ανωτέρων πληρωμάτων από 3% σε 9%. Η κυβέρνηση του ΠΑ.ΣΟ.Κ. ήταν.
      Και βεβαίως, κατάλαβε το λάθος η κυβέρνηση του ΠΑ.ΣΟ.Κ. και το 2002 ή το 2003 –δεν έχω τώρα πρόχειρα τα χαρτιά μου, στη δευτερολογία, αν κάποιος έχει απορία, μπορώ να πω και το Φ.Ε.Κ. και όλα τα στοιχεία- μείωσε από το 9% για τα ανώτατα πληρώματα στο 6% και από το 6% στο 3% για τα κατώτερα πληρώματα.
      Και υπάρχει ένα αίτημα –για μένα λογικό- της Πανελλήνιας Ναυτικής Ομοσπονδίας να μειωθεί πάλι σε αυτό που ήταν για πενήντα χρόνια, στο 0% και στο 3% ή στο 1% και στο 4%. Συζητείται το θέμα με το Υπουργείο Οικονομικών. Δικά σας λάθη, παραλείψεις ή, αν θέλετε, λογικές του Υπουργείου των Οικονομικών κατά την εποχή του ΠΑ.ΣΟ.Κ. προσπαθούμε να διορθώσουμε. Αυτά είναι τα αιτήματα της απεργίας.
      Άλλο θέμα: Κάλυψη του κρατικού προϋπολογισμού από τις παροχές όλων των ταμείων, του Ν.Α.Τ., του Κ.Ε.Α.Ν., του Ε.Λ.Ο.Ε.Ν.. Κυρίες και κύριοι συνάδελφοι, γνωρίζετε ότι το 1980 το Ναυτικό Απομαχικό Ταμείο, το Ν.Α.Τ., είχε 400.000.000 ευρώ πλεόνασμα; Γνωρίζετε ότι το Νοσοκομείο στα Μελίσσια έγινε με χρήματα του Ν.Α.Τ., χωρίς μία δραχμή από τον κρατικό προϋπολογισμό, γιατί και τότε είχαμε προβλήματα λόγω των πετρελαϊκών κρίσεων;
      Γνωρίζετε ότι σήμερα το ελληνικό δημόσιο, ο Έλληνας φορολογούμενος πληρώνει πάνω από 400.000.000.000 παλαιές δραχμές, 1,1 δισεκατομμύρια ευρώ ετησίως, κυρίες και κύριοι συνάδελφοι, για να καλύψει τα ελλείμματα της δεκαετίας του 1980 και του 1990; Είναι η δική μας η Κυβέρνηση, που στα μέσα της δεκαετίας του 1980 έδωσε τη δυνατότητα συνταξιοδότησης σε κάποιες ομάδες; Δεκαεπτά χιλιάδες άτομα, χωρίς ένα ένσημο στο Ν.Α.Τ. συνταξιοδοτήθηκαν στην ανώτατη κλίματα, χωρίς μία δραχμή εισφορά τη δεκαετία του 1980! Να, πώς ήρθαν τα χρέη των 1,1 δισεκατομμυρίων ευρώ.
      Ξέρετε ότι στον προϋπολογισμό του 1994, που συνέταξε ο κ. Χριστοδουλάκης, είχατε προβλέψει 570.000.000 ευρώ για το Ν.Α.Τ.; Ξέρετε ότι ο Έλληνας φορολογούμενος και η πολιτεία πλήρωσε στο τέλος του οικονομικού έτους 750.000.000; Ξέρετε ότι με αυτήν τη ροή χρεοκοπίας του Ναυτικού Απομαχικού Ταμείου εγγράψαμε εμείς στον αξιόπιστο φετινό προϋπολογισμό 970.000.000 ευρώ ή 400.000.000.000 παλιές δραχμές; Αυτή είναι η πολιτική. Και τι έρχεται και λέει η πολιτεία, που είναι και αίτημα της Π.Ν.Ο.; Λέει να διασφαλίσουμε τη χρεοκοπία που μας κληροδοτήσατε. Και λέει η πολιτεία, όπως έκανε το 2004 και το 2005, ότι τα εξασφαλίζει αυτά. Αυτό είναι το αίτημα.
      Βεβαίως, υπάρχει και το θέμα, που συζητείται, για την αναβάθμιση της ναυτικής εκπαίδευσης. Κυρίες και κύριοι συνάδελφοι, δύο νομοσχέδια έχουμε εισηγηθεί από το Υπουργείο Εμπορικής Ναυτιλίας. Το ένα είναι για τις καταδύσεις, ένα νομοσχέδιο που την εποχή του ΠΑ.ΣΟ.Κ. πηγαινοερχόταν για είκοσι χρόνια στο Υπουργείο Πολιτισμού. Και θέλω ιδιαίτερα να ευχαριστήσω και την πρώην Υπουργό Πολιτισμού κ. Πετραλιά και τον Πρωθυπουργό, βεβαίως, που συνηγόρησε σε αυτό το νομοσχέδιο. Και χαίρομαι που το ψήφισε και το Πανελλήνιο Σοσιαλιστικό Κίνημα, μετά από 20 χρόνια που πηγαινοερχόταν, επί της αρχής και επί των περισσοτέρων άρθρων, με πρωτοβουλία των εισηγητών και το κάναμε νόμο του κράτους.
      Και σήμερα ποιο νομοσχέδιο εισηγούμαστε; Το νομοσχέδιο για την ανωτατοποίηση της ναυτικής εκπαίδευσης, ένα νομοσχέδιο που επίσης για είκοσι χρόνια πηγαινοερχόταν στο Υπουργείο Παιδείας.
      Τι κάνουμε δηλαδή; Αδιαβάθμητες σχολές που δεν είχαν καμία αξία, τις κάνουμε Ανώτατα Εκπαιδευτικά Ιδρύματα, ισότιμα των Τ.Ε.Ι.. Αυτή είναι η αμαρτία μας; Γιατί είναι θέμα της απεργίας. Και τι έχει; Θα το κουβεντιάσουμε βεβαίως στην Ολομέλεια την άλλη εβδομάδα και δεν θα επεκταθώ σ’ αυτό το θέμα. Υπάρχει και το άρθρο 28, το οποίο με βάση τα αιτήματα της Πανελλήνιας Ναυτικής Ομοσπονδίας θεωρήθηκε ως casus belli, διότι υποτίθεται ότι θα μείωνε τις συντάξεις. 
      Οι άξιοι συνάδελφοι της Αξιωματικής Αντιπολίτευσης γνωρίζουν πολύ καλά -δεν έχω καμία αμφιβολία γι’ αυτό- ότι το άρθρο 73 παράγραφος 2 του Συντάγματος απαγορεύει σε οποιονδήποτε Υπουργό και σε οποιοδήποτε νομοσχέδιο να συμπεριλάβει διάταξη που σχετίζεται με το ασφαλιστικό. Αυτό είναι σαφές, καθαρό, κρυστάλλινο. Είναι μόνο οι διατάξεις. 
      Συμφωνήσαμε και το κατάλαβαν και στην Π.Ν.Ο. και νομίζω ότι το κατάλαβε και η Βουλή. Γι’ αυτό έγινε και μια πολύ σοβαρή συζήτηση στην Επιτροπή, πιστεύω να γίνει και στην Ολομέλεια και επικαλούμαι και την καλή σας μαρτυρία. Δεν νομίζω ότι είναι κοινός τόπος της προηγούμενης εικοσαετίας ή της εικοσιπενταετίας από τη Μεταπολίτευση, ο κάθε Υπουργός να δέχεται τόσες τροποποιήσεις για τη βελτίωση ενός νομοσχεδίου. Και σας παρακαλώ να καταθέσετε τις βελτιώσεις αυτές και στην Ολομέλεια, διότι μία είναι η φιλοδοξία του Υπουργείου Εμπορικής Ναυτιλίας και της Κυβέρνησης: Τα νομοσχέδια, να γίνονται σε συνεργασία με τη Βουλή. Ξέρετε –και επικαλούμαι την καλή σας μαρτυρία- ότι δεχθήκαμε πάρα πολλές τροποποιήσεις, γιατί η μόνη φιλοδοξία μας είναι αυτά τα νομοσχέδια που θα ψηφισθούν από το Υπουργείο Εμπορικής Ναυτιλίας, να έχουν διάρκεια μέσα σε διάστημα δεκαετιών, όπως γινόταν σε άλλες εποχές, στην εποχή του Μεσοπολέμου, με πολύ σημαντικούς νομοθέτες εκείνης της εποχής, Υπουργούς. Και βεβαίως η κορωνίδα όλων αυτών των πρωτοβουλιών ανήκει πριν από τον Κωνσταντίνο Καραμανλή, στον Ελευθέριο Βενιζέλο. Ακόμα και σήμερα συζητούμε νομοθετήματα του 1915, του 1920 για τις ανώνυμες εταιρείες, για τον πολιτισμό, για τα αγροτικά κ.λπ.. Αυτή είναι η μόνη μας φιλοδοξία.
      ΧΡΗΣΤΟΣ ΠΡΩΤΟΠΑΠΑΣ: Με την ανεργία των ναυτικών τι θα γίνει; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα πούμε για την ανεργία...
      ΒΑΣΙΛΕΙΟΣ ΚΕΓΚΕΡΟΓΛΟΥ: Τα πλοία θα φύγουν;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα φύγουν όλα. 
      Για την ανεργία, λοιπόν, που την εποχή την προηγούμενη αυξανόταν καθημερινά. Εμείς με την επιδότηση της εργασίας στον τομέα της κρουαζιέρας, λύσαμε το 13% της ανεργίας. Άνθρωποι που θα πληρώνονταν από το Γραφείο Ευρέσεως Ναυτικής Εργασίας με 295 ευρώ, θα πληρώνονται τώρα με μίνιμουμ συλλογική σύμβαση 1.900 έως 7.500 ευρώ, που είναι οι αποδοχές των πλοιάρχων. Η αγορά δίνει πάνω από 10.000 ευρώ. 
      Και να πω και στη Βουλή -γιατί το είπα στην Επιτροπή και σε κάποιο κανάλι- ότι οι καμαρότοι που με εγκάλεσαν, διότι είπα ότι έχουν συλλογική σύμβαση 2.000 ευρώ και παίρνουν και άλλες 2.500 ευρώ φιλοδωρήματα, κατά δική τους ομολογία -εγώ θα καταθέσω στην Ολομέλεια, όταν θα γίνει η συζήτηση για το νομοσχέδιο, τα πραγματικά στοιχεία- είναι 2075 ευρώ οι συλλογικές τους συμβάσεις και παίρνουν -κατά δική τους δήλωση- 850 και παραπάνω ευρώ φιλοδώρημα, δηλαδή 3.000 ευρώ. Ακόμη και αν προσεγγίσω σ’ αυτήν την εκτίμηση, συγκρίνει κανείς τα 3.000 ενός μεσαίου στελέχους με τα 300 ευρώ τα οποία παίρνει ως άνεργος, χωρίς να μπορεί να καλύψει τις βασικές του ανάγκες; 
      Αυτά είναι τα αιτήματα. Ο διάλογος είναι ανοικτός, θέλουμε τη δική σας συνηγορία και βοήθεια για να εξασφαλίσουμε την εργασιακή ειρήνη και να επιλύσουμε τα θέματα. 
      Τώρα ας έρθω και στις αιτιάσεις συγκεκριμένων συναδέλφων για συγκεκριμένα θέματα. Με κατηγορήσατε  …
      ΧΡΗΣΤΟΣ ΠΡΩΤΟΠΑΠΑΣ: Τα πλοία θα φύγουν;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όποιο πλοίο έχει τη δυνατότητα, βεβαίως -γιατί θα το δεχθούν οι εργαζόμενοι, θα το δεχθεί και ο πλοιοκτήτης και θα μας κάνει αίτηση, όπως έγινε με τα πλοία του Βόλου που ήδη απέπλευσαν- μέσα από δημοκρατικό διάλογο, γιατί και οι Βουλευτές ανέβηκαν στον καταπέλτη και οι συνδικαλιστές και συζήτησαν με τους εργαζόμενους. Οι εργαζόμενοι αποφάσισαν μόνοι τους, χωρίς φόβο και πίεση, να αποπλεύσουν.
      Έφυγε το πλοίο και κάνει το συγκεκριμένο δρομολόγιο, όπως έφυγαν και τα υδροπτέρυγα. Από ό,τι πληροφορούμαι, θα γίνει και σε άλλες περιοχές, μέσα από δημοκρατικό διάλογο, όχι όπως γινόταν κάποιες εποχές στο παρελθόν. Δεν θέλω τώρα να βγάλω αυτά τα έγγραφα και να αρχίσουμε να μιλάμε για το τι έγινε το 2002. Κύριε Πρωτόπαπα, ήσασταν κυβερνητικός εκπρόσωπος και τα θυμάστε πολύ καλά. Αν χρειαστεί, στη δευτερολογία, εδώ είμαστε να τα συζητήσουμε με διάλογο, με συναίνεση, με πρωτοβουλία. 
      Βεβαίως, εμείς θα προστατέψουμε και την εργασία. Δεν θα επιτρέψουμε σε κανένα να προπηλακίσει αυτούς που με ελεύθερη βούληση αποφάσισαν να δρομολογήσουν τα πλοία. Διότι όντως στα Δωδεκάνησα –βλέπω εδώ τους αγαπητούς μου συναδέλφους- και στις Κυκλάδες και στην Κρήτη υπάρχουν προβλήματα. 
      Εμείς δεν θα στερήσουμε το εισόδημα και το βιος ανθρώπων, οι οποίοι οδηγήθηκαν στο παρελθόν στη χρεοκοπία. Και το γνωρίζετε πολύ καλά. Δεν αντιδρούν τα στελέχη του ΠΑ.ΣΟ.Κ. της Ιεράπετρας -και της Νέας Δημοκρατίας και του Κομμουνιστικού Κόμματος και του Συνασπισμού- διακομματικά και χωρίς κομματικές ταμπέλες για κανέναν άλλο λόγο, το έχουν βιώσει στο πετσί τους. Χρεοκόπησαν και με τα ληστρικά επιτόκια, τα οποία υπήρχαν εκείνη την εποχή, χρεοκόπησαν και οι επιχειρήσεις τους και βγήκαν οι περιουσίες τους στο σφυρί. Αυτή είναι η έκκληση…
      ΑΝΝΑ ΔΙΑΜΑΝΤΟΠΟΥΛΟΥ: Το 1993 ήταν ληστρικά τα επιτόκια, κύριε Υπουργέ, δεν το θυμάστε καλά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μέχρι σήμερα, εντάξει. Όλα αυτά τα επιτόκια…
      ΧΡΗΣΤΟΣ ΠΡΩΤΟΠΑΠΑΣ: Τι θα κάνετε με τα πλοία, για να εξυπηρετηθούν οι παραγωγοί; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …με τη βοήθεια και τη συνεργασία…
      (Θόρυβος από την πτέρυγα του ΠΑ.ΣΟ.Κ.)
      ΒΑΣΙΛΕΙΟΣ ΚΕΓΚΕΡΟΓΛΟΥ: …(Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …του αγαπητού μου συναδέλφου, του Βασίλη του Κεγκέρογλου, που και αυτός ήταν παρών μαζί με το Γιάννη Πλακιωτάκη, το Γιώργο Δεικτάκη και το συνάδελφό μας από το Λασίθι, τον κ. Καρχιμάκη και όλους τους άλλους συναδέλφους, βεβαίως έχουν περάσει τα μηνύματα και προσβλέπουμε σε μία καλύτερη πορεία τις επόμενες ημέρες όσον αφορά αυτό το θέμα. 
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, τι θα γίνει με τα πλοία;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όσον αφορά τώρα το Λιμενικό Σώμα, με κατηγορείτε για το προεδρικό διάταγμα.
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, ο Υπουργός θα πει αυτά που πρέπει να πει. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γιατί με κατηγορείτε, κυρίες και κύριοι συνάδελφοι;  Με κατηγορείτε γιατί…
      ΧΡΗΣΤΟΣ ΠΡΩΤΟΠΑΠΑΣ: Με την απεργία τι θα γίνει; 
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, σας παρακαλώ.
      ΧΡΗΣΤΟΣ ΠΡΩΤΟΠΑΠΑΣ: Όλος ο κόσμος περιμένει να ακούσει. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …γιατί διορθώσαμε μία αταξία, η οποία υπήρχε τα προηγούμενα χρόνια με το ΠΑ.ΣΟ.Κ.; Εσείς δεν γνωρίζετε ότι προεκλογικά μετατέθηκαν τόσοι στη Θεσσαλονίκη, που δεν έχουν καρέκλες να καθίσουν, γιατί έτυχε ο προηγούμενος Υπουργός Ναυτιλίας να έχει καταγωγή από τη Μακεδονία; Δεν γνωρίζετε ότι στη Λιμενική Αρχή Θεσσαλονίκης είναι διπλάσιοι οι λιμενικοί από τις οργανικές θέσεις; 
      Δεν γνωρίζετε ότι στις Κυκλάδες και στα Δωδεκάνησα, που δεν θέλει να πάει κανείς λόγω κόστους, έχουμε το 30% των οργανικών θέσεων; Δεν γνωρίζετε ότι για τις μεταθέσεις από το Κατάκολο στην Κυλλήνη και από την Κυλλήνη στο Κατάκολο είχαν οκτώ χρόνια το αμετάθετο; 
      Γιατί κατηγορείτε τον Υπουργό Εμπορικής Ναυτιλίας; Γιατί είπε ότι όποιος έχει καθίσει δέκα χρόνια σε μία περιοχή, δεν έχει το αμετάθετο, διότι υπάρχουν άνθρωποι που κάθισαν είκοσι τέσσερα χρόνια σε μία περιοχή και, επίσης, επειδή είπε ότι θεωρείτε ενιαία περιφέρεια τα πενήντα χιλιόμετρα; Μου θέσατε ένα θέμα. Θέσατε το θέμα της Αττικής. 
      ΧΡΗΣΤΟΣ ΠΡΩΤΟΠΑΠΑΣ: Τον κ. Μόσχο; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ είμαι πολύ εύκολος στη διαπραγμάτευση αυτή, αλλά σας λέω ότι υπάρχουν ερωτήσεις συναδέλφων Βουλευτών που ερωτούν γιατί μετατέθηκαν στο Λιμεναρχείο του Πειραιά. Γιατί, λέει, έχει πάρα πολύ δουλειά, γιατί υποδέχονται δώδεκα εκατομμύρια πελάτες και τουρίστες στον Πειραιά και κανείς δεν θέλει να πάει εκεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Αν, λοιπόν, εσείς προσωπικά –από τα στελέχη, είτε για κοινωνικούς λόγους είτε για οποιονδήποτε λόγο- έχετε ανθρώπους που θέλουν να έρθουν στο Λιμεναρχείο του Πειραιά ή στα μεγάλα λιμεναρχεία της χώρας και κυρίως στον Πειραιά, να μου τους πείτε. 
      ΧΡΗΣΤΟΣ ΠΡΩΤΟΠΑΠΑΣ: Ανταλλαγή ρουσφετιών θα κάνουμε, κύριε Υπουργέ; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διότι εμείς αναγκαστήκαμε να κάνουμε άγονη γραμμή…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα ήθελα να χρησιμοποιήσω ένα λεπτό από τη δευτερολογία μου, κύριε Πρόεδρε. 
      …για να μπορέσουμε να τα στελεχώσουμε. Ένας και μοναδικός είναι ο Θεός μας: Να στελεχώσουμε φέτος τα Λιμεναρχεία. Σας κάνω επίσης και μία δήλωση: Όπως και πέρυσι, γιατί με κατηγορείτε…
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, ο κ. Σκουλάκης θέτει θέμα για την Κρήτη, γιατί δεν φεύγουν τα πλοία και εσείς αρνείστε να μιλήσετε για την Κρήτη.
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, σας παρακαλώ πάρα πολύ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μη στενοχωριέστε. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε. 
      ΧΡΗΣΤΟΣ ΠΡΩΤΟΠΑΠΑΣ: Η Κρήτη σήμερα υποφέρει. Εσείς εκλέγεστε στην Κρήτη και δεν κάνετε τίποτα για την Κρήτη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είχατε το πεντάλεπτό σας και σας παρακαλώ να το αξιοποιήσετε…
      ΧΡΗΣΤΟΣ ΠΡΩΤΟΠΑΠΑΣ: Δεν μιλάει για την Κρήτη και τελειώνει ο χρόνος.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …καλύτερα στη δευτερολογία σας.
      ΕΜΜΑΝΟΥΗΛ ΣΚΟΥΛΑΚΗΣ: Πείτε μια καλή κουβέντα για διάλογο με την Π.Ν.Ο..
      ΠΡΟΕΔΡΕΥΩΝ (Γεώργιος Σούρλας): Αφήστε τον Υπουργό να μιλήσει, κύριε Σκουλάκη. Μη διακόπτετε.  
      ΧΡΗΣΤΟΣ ΠΡΩΤΟΠΑΠΑΣ: Μα, για την Κρήτη…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς δεν κάναμε τις μεταθέσεις τις οποίες περιγράφατε. Οι περισσότερες είναι…
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σταματήστε σας παρακαλώ. 
      Έχω την εντύπωση, κύριοι συνάδελφοι, ότι προσπαθείτε να δημιουργήσετε τεχνητή κρίση μέσα στη Βουλή. Σας παρακαλώ πάρα πολύ. Έχετε Κοινοβουλευτικό Εκπρόσωπο…
      ΒΑΣΙΛΕΙΟΣ ΚΕΓΚΕΡΟΓΛΟΥ: Να μας πει αν θα φύγουν τα πλοία.
      ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, ακούστε με. Έχετε θέσει ερωτήματα, απαντά ο Υπουργός ... 
      ΧΡΗΣΤΟΣ ΠΡΩΤΟΠΑΠΑΣ: Δεν μας απάντησε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ακούστε με. Έχετε Κοινοβουλευτικό Εκπρόσωπο και υπάρχουν και δευτερολογίες. Σας παρακαλώ, μη διακόπτετε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ, κύριε συνάδελφε, απαντώ με ντοκουμέντα, με συγκεκριμένα στοιχεία και χωρίς χαρακτηρισμούς, όπως κάποιοι άλλοι.
      Σας λέω, λοιπόν, ότι οι περισσότεροι από αυτούς μετατέθηκαν με δική τους αίτηση. Και για να καταλάβετε τη διαφάνεια που υπάρχει στο Υπουργείο Εμπορικής Ναυτιλίας, θα σας πω δύο στοιχεία: Πρώτον, απαγορεύτηκε στις περσινές μεταθέσεις -για να μη δημιουργήσουμε κοινωνική αναστάτωση στη βόρεια Ελλάδα, που εσείς στείλατε διπλάσιους από αυτούς που πρέπει να είναι στις οργανικές θέσεις και δεν έχουν καρέκλες να καθίσουν- να μετατεθεί ούτε ένας λιμενικός. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Όποιος από εσάς μπορέσει να μου κατονομάσει, στις τελευταίες μεταθέσεις, έστω και έναν που έφυγε από τη νότιο Ελλάδα και τα νησιά και πήγε σε Λιμεναρχείο από το Βόλο μέχρι την Αλεξανδρούπολη, να μου το καταθέσει. Και σας λέω ότι και φέτος έχουμε σκεφθεί -και θα το κάνουμε κατά πάσα πιθανότητα πολιτική απόφαση- να απαγορεύσουμε τις μεταθέσεις και πάλι από το Βόλο μέχρι την Αλεξανδρούπολη. Όλες οι μεταθέσεις θα είναι για τα νησιά των Κυκλάδων και των Δωδεκανήσων, όπου ο αριθμός υπηρετούντων είναι κάτω από τις οργανικές θέσεις. Ο καμβάς ο οποίος μας ανοίγεται με τα πενήντα χιλιόμετρα τα δέκα χρόνια, είναι αυτός που θα μας δείξει τον κόσμο εκείνο που ήταν βολεμένος όλα αυτά τα χρόνια με μία πολιτική, την οποία κανείς δεν είχε ερευνήσει –δεν λέω πως έγινε από σκοπιμότητα- και η οποία οδήγησε στο να υπάρχει αυτό το χάος σε ορισμένες περιοχές. Αυτή είναι η πολιτική μας.
      Με ρωτάτε επίσης για την Ακαδημία του Λιμενικού Σώματος. Πρώτα απ’ όλα θα ήθελα να σας παρακαλέσω, όταν καταθέτετε ερωτήσεις και επερωτήσεις να συνεργάζεστε και να συνεννοείστε. Πού τη θέλετε την Ακαδημία; Τη θέλετε στην Αλεξανδρούπολη; Εκεί τη θέλετε. Μπράβο! 
      ΧΡΗΣΤΟΣ ΠΡΩΤΟΠΑΠΑΣ: Η υπεύθυνη Κυβέρνηση τι λέει, κύριε Υπουργέ; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν τη θέλετε, λοιπόν, στην Αλεξανδρούπολη, να μη μου καταθέτετε ...
      ΧΡΗΣΤΟΣ ΠΡΩΤΟΠΑΠΑΣ: Η υπεύθυνη Κυβέρνηση τι λέει; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ακούστε, ήρεμα. Θα σας τα πω εγώ όλα.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι. Τι παίζουμε εδώ; Το παιχνίδι των ερωτοαποκρίσεων; Μιλήστε εσείς, κύριε Υπουργέ και δεν θα απαντά κανένας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να μη μου καταθέτετε λοιπόν ερωτήσεις, όπως ο αγαπητός συνάδελφος, ο κ. Παρασκευάς Ιωάννης, Βουλευτής Δωδεκανήσου και ένας εκ των επερωτώντων, ο οποίος μου ζητάει η Ακαδημία Εμπορικού Ναυτικού –διαβάζω από την ερώτησή του- να πάει στην Κάλυμνο. Μα, κοροϊδεύετε τα νησιά ή συνεννοείστε και είστε σ’ ένα κοινό ...
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Γιατί εξανίστασθε τώρα; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το καταθέτω στα Πρακτικά. Είναι η ερώτηση με αριθμό 7800 και ημερομηνία 16.2.2006 με θέμα «Ίδρυση Ακαδημίας Εμπορικού Ναυτικού στην Κάλυμνο». 
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ακαδημία Εμπορικού Ναυτικού, ονομάζεται και αυτή της Αλεξανδρούπολης. 
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά την προαναφερθείσα ερώτηση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Θόρυβος-διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ηρεμήστε, θα τα πούμε όλα, κύριοι συνάδελφοι! 
      Αλλά για να δούμε για την Αλεξανδρούπολη. Ποιο είναι το ερώτημα; Στην Αλεξανδρούπολη, λοιπόν, για λόγους προεκλογικής σκοπιμότητας. Εγώ είχα την ευκαιρία να το συζητήσω εκείνη την εποχή με όλους τους εκπροσώπους, το Νομάρχη Αλεξανδρούπολης, πρώην Βουλευτή του ΠΑ.ΣΟ.Κ. και αγαπητό συνάδελφο, τους Βουλευτές της Αλεξανδρούπολης όλων των κομμάτων και βάλαμε τα πράγματα επί τάπητος. Και τι είπαμε: Ζητούν από το Υπουργείο Εμπορικής Ναυτιλίας να πληρώνει κάθε χρόνο για χίλιους εκπαιδευόμενους στην Ακαδημία της Αλεξανδρούπολης, ενώ -και από αυτά που εσείς περιγράψατε- το Λιμενικό Σώμα έχει επτά χιλιάδες εξακόσια στελέχη και δέκα χιλιάδες οργανικές θέσεις. Μας μένουν τρεις χιλιάδες οργανικές θέσεις. Αυτές θα καλυφθούν σε δύο χρόνια ή σε τρία. Και αυτό είναι  απάντηση για τα «γαλάζια παιδιά». Το είπατε και μόνοι σας. Δεν έχουμε κάνει ούτε μία πρόσληψη. Για οικονομικούς λόγους; Για οικονομικούς λόγους. Για σκεφθείτε πόσες προσλήψεις έγιναν με συνέντευξη και στο Λιμενικό Σώμα από το παράθυρο, κατά τη δική σας κρίση, στο παρελθόν; 
      Αλλά, πείτε ότι παίρνουμε κάθε χρόνο χίλιους. Τα επόμενα δεκαεπτά χρόνια ποιους θα πάμε εκεί; Και το κατάλαβαν οι άνθρωποι. Και τι συζητούμε; Να πάνε και οι άλλες σχολές, διότι το Υπουργείο Εμπορικής Ναυτιλίας, στο οποίο ουδέποτε προβλέφθηκε από την εποχή εκείνη ούτε ένα ευρώ στον προϋπολογισμό, δεν έχει τη δυνατότητα να καλύψει αυτήν τη δαπάνη. 
      Και λέμε: Όσα στελέχη του Λιμενικού Σώματος έχουμε, όσους αξιωματικούς μετεκπαιδεύουμε, να τους πάμε στην Αλεξανδρούπολη και να βρούμε και άλλους από το Υπουργείο Οικονομικών, από το Υπουργείο Δημοσίας Τάξεως, από το Υπουργείο Προεδρίας για να επιμορφωθούν και αυτοί, γιατί όντως είναι ένα σημαντικό έργο, το ξεκίνησε η προηγούμενη κυβέρνηση και απλώς το έφτιαξε στα χαρτιά, χωρίς να το σκεφθεί, εκτός και αν σκεφτόταν –δεν πιστεύω να είναι αυτή η πραγματικότητα- να καταργήσει όλες τις Ακαδημίες Εμπορικού Ναυτικού, όλες τις Ναυτικές Σχολές σε όλη την Ελλάδα, για να καλύψει τους χίλιους μαθητές που πρέπει να είναι στην Αλεξανδρούπολη γιατί, όπως γνωρίζετε, χίλιοι εκατό και χίλιοι διακόσιοι είναι κάθε χρόνο οι μαθητές σε όλες αυτές τις σχολές. 
      Με κατηγορήσατε για τα μέσα...
      ΒΑΣΙΛΕΙΟΣ ΚΕΓΚΕΡΟΓΛΟΥ: Αφήστε τις Ακαδημίες. Τα πλοία θα φύγουν;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ, σταματάω και το χρόνο σας. 
      Δεν επιτρέπω καμία διακοπή και σ’ αυτό το ύφος. Σας παρακαλώ. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Το ερώτημα είναι αν θα φύγουν τα πλοία.
      ΠΡΟΕΔΡΕΥΩΝ (Ιωάννης Τραγάκης): Το «αφήστε» κ.λπ. κόβεται εδώ μέσα.
      ΧΡΗΣΤΟΣ ΠΡΩΤΟΠΑΠΑΣ: Είναι λογικό να αγωνιούν οι Βουλευτές. Πάλι διχάζουμε τον κόσμο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ρωτάμε αν σαλπάρουν τα πλοία.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πείτε, λοιπόν, εσείς αν είστε με τους αγρότες ή με τους ναυτεργάτες. Περιμένω να ακούσω με ποιους είστε επιτέλους. Με ρωτάτε…
      (Θόρυβος από την πτέρυγα του ΠΑ.ΣΟ.Κ.)
      Γιατί χάνετε την ψυχραιμία σας;
      ΠΡΟΕΔΡΕΥΩΝ (Ιωάννης Τραγάκης): Γιατί είστε έτσι σήμερα; Δεν το καταλαβαίνω. Ηρεμήστε. Μιλάει ο Υπουργός. Είναι σωστό να τον διακόπτετε μονίμως; Σας παρακαλώ πολύ.
      Συνεχίστε, κύριε Υπουργέ.
      (Θόρυβος από την πτέρυγα του ΠΑ.ΣΟ.Κ.)
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, καταλαβαίνω το να μη συμπαθείτε τον Υπουργό… 
      ΠΡΟΕΔΡΕΥΩΝ (Ιωάννης Τραγάκης): Είναι υποχρέωσή μου να σας προφυλάξω, κύριε Υπουργέ, όπως τον κάθε ομιλητή.
      Συνεχίστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Καταλαβαίνω το να θέλετε να μειώσετε την Κυβέρνηση και τον Υπουργό. Καταλαβαίνω –δεν θα το έκανα ποτέ για συνάδελφο- το να λέτε εκφράσεις, όπως «πυρπολητής της ακτοπλοΐας», «Λουδοβίκος ο δέκατος», «αποφασίζουμε και διατάζουμε». 
      Αυτό, κυρία Τσουρή, εμένα να μην μου το ξαναπείτε, διότι η δική μου οικογένεια –το ξέρει πολύ καλά ο κ. Σκουλάκης- κυκλοφορούσε με το «όχι» στη διάρκεια της δικτατορίας. Η δική σας παράταξη έχει και αυτή πολλές περγαμηνές και προσβάλλετε τη δημοκρατική παράδοση της δικής σας παράταξης, γιατί είχε στελέχη όπως το Χαραλαμπόπουλο, όπως το Βερυβάκη…
      ΕΛΠΙΔΑ ΤΣΟΥΡΗ: Εγώ κρίνω την πολιτική σας, όχι την οικογένειά σας.
      ΠΡΟΕΔΡΕΥΩΝ (Ιωάννης Τραγάκης): Ακούστε να δείτε, δεν θα τα πάμε καλά σήμερα. Κυρία Τσουρή, θα αρχίσω να αναφέρομαι προσωπικά στον καθένα σας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):…όπως το Βαλυράκη και πάρα πολλούς άλλους και στο Πολυτεχνείο τους τίμησαν. Λάθη που έγιναν σ’ αυτήν την Αίθουσα, καταδικάστηκαν και από το Κοινοβούλιο και από τον ελληνικό λαό. Το να παρουσιάζονται εδώ τα «πιστεύω» του Παπαδόπουλου, δεν πρέπει να ξαναγίνει. Επειδή είστε συνάδελφος Βουλευτής, νεότερη όλων ημών, σας παρακαλώ πολύ για τέτοιες εκφράσεις να είστε πολύ πιο προσεκτική. 
      Κυρίες και κύριοι συνάδελφοι, κλείνω με μία μόνο παρατήρηση: Εμείς προσπαθούμε να κάνουμε το καθήκον μας με σεβασμό προς όλους, στο Κοινοβούλιο, στους συναδέλφους, στον καθένα ξεχωριστά και βεβαίως στους κοινωνικούς μας εταίρους, τους οποίους σεβόμαστε. Άλλωστε, είμαστε υποχρεωμένοι, αλλά το έχουμε και ανάγκη να συνεργαστούμε μαζί τους και αυτό απευθύνεται στην Πανελλήνια Ναυτική Ομοσπονδία και σε όλους τους φορείς. 
      Δεν θέλουμε να χαρίσουμε σε κανένα τίποτα, όπως δεν χαρίσαμε στην ακτοπλοΐα. Θέλουμε να τηρήσουμε τη νομιμότητα και σε κάθε περίπτωση πιστεύουμε ότι ο τομέας της εμπορικής ναυτιλίας, η ακτοπλοΐα και τα ναυτεργατικά θέματα δεν είναι θέματα αντιπαράθεσης, αλλά είναι θέματα σύνθεσης σ’ έναν τομέα ευαίσθητο, που προσφέρει τα μέγιστα στην ελληνική οικονομία. Φιλοδοξούμε στο Υπουργείο Εμπορικής Ναυτιλίας να έχουμε πρωτοποριακές πρωτοβουλίες. 
      Είμαι πάντα στη διάθεσή σας, και στο Κοινοβούλιο και στην Επιτροπή Παραγωγής και Εμπορίου και στο Εθνικό Συμβούλιο Ναυτιλιακής Πολιτικής -που είναι δικό σας έργο- για να σας αναπτύξω γιατί αυτή η δραστηριότητα είχε παρελθόν, είχε μία πολύ μεγάλη προσφορά στην εθνική οικονομία και θέλουμε να έχει και βάθος χρόνου και στο μέλλον.
      Σας ευχαριστώ, κύριοι συνάδελφοι.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Υπουργό.
      ΒΑΣΙΛΕΙΟΣ ΚΕΓΚΕΡΟΓΛΟΥ: Τα πλοία θα σαλπάρουν; Δεν μας είπατε…
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Διαμαντοπούλου. Θα ήθελα να παρακαλέσω να επιδείξουμε σεβασμό προς την ομιλήτρια. Δεν θα επιτρέψω καμία διακοπή. Κυρία Διαμαντοπούλου, να εκφράσετε ελεύθερα τις απόψεις σας.
      ΑΝΝΑ ΔΙΑΜΑΝΤΟΠΟΥΛΟΥ: Δεν κινδυνεύω, κύριε Πρόεδρε.
      Θέλω να είναι ο Υπουργός στην Αίθουσα. Είναι δυνατό να φεύγει ο Υπουργός από την Αίθουσα; 
      ΠΡΟΕΔΡΕΥΩΝ (Ιωάννης Τραγάκης): Βγήκε για μία στιγμή έξω, θα ξανάρθει. Υπάρχει Υπουργός στα έδρανα.
      ΑΝΝΑ ΔΙΑΜΑΝΤΟΠΟΥΛΟΥ: Περιμένουμε τον Υπουργό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεν κατάλαβα.
      ΑΝΝΑ ΔΙΑΜΑΝΤΟΠΟΥΛΟΥ: Ο παριστάμενος κύριος Υπουργός δεν είναι για το Υπουργείο Εμπορικής Ναυτιλίας, είναι Υπουργός στις νησιώτικες περιοχές.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό.
      Ορίστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Διαμαντοπούλου, υπάρχει περίπτωση εγώ να χάσω την ευκαιρία να μην ακούσω την αγόρευσή σας;
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, δείξατε το πρωί ότι είστε ικανός για πάρα πολλά πράγματα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Απλώς, είναι πολύ ζεστή η ατμόσφαιρα και βγήκα έξω για ένα λεπτάκι. Δεν υπάρχει περίπτωση εγώ να μην ακούσω την αγόρευσή σας.
      ΑΝΝΑ ΔΙΑΜΑΝΤΟΠΟΥΛΟΥ: Απλά δεν θέλω να φυγομαχείτε, ενώ κατηγορείτε άλλους για τέτοια πράγματα δημοσίως, όπως στην τηλεόραση.
      ΠΡΟΕΔΡΕΥΩΝ (Ιωάννης Τραγάκης): Μα, δεν φυγομαχεί. Εδώ είναι. Συνεχίστε.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, δεν ξέρετε τι έγινε το πρωί. Γι’ αυτό σας παρακαλώ να μην επεμβαίνετε, όταν δεν χρειάζεται.
      ΠΡΟΕΔΡΕΥΩΝ (Ιωάννης Τραγάκης): Ακούστε, κυρία Διαμαντοπούλου. Παρατηρήσεις προς το Προεδρείο δεν δέχομαι! Εγώ επεμβαίνω…
      ΑΝΝΑ ΔΙΑΜΑΝΤΟΠΟΥΛΟΥ: Εσείς εξηγείτε εάν φυγομαχεί ή όχι;
      ΠΡΟΕΔΡΕΥΩΝ (Ιωάννης Τραγάκης): Ακούστε κάτι…
      ΑΝΝΑ ΔΙΑΜΑΝΤΟΠΟΥΛΟΥ: Εσείς θα μου πείτε εάν φυγομαχεί;
      ΠΡΟΕΔΡΕΥΩΝ (Ιωάννης Τραγάκης): Ακούστε κάτι. Εγώ επεμβαίνω στη διάρκεια της συζήτησης…
      ΑΝΝΑ ΔΙΑΜΑΝΤΟΠΟΥΛΟΥ: Στη διαδικασία λοιπόν, όχι επί της ουσίας του λόγου μου!
      ΠΡΟΕΔΡΕΥΩΝ (Ιωάννης Τραγάκης): …και είμαι θεματοφύλακας του Κανονισμού! Το τι έγινε το πρωί και πού έγινε, δεν ενδιαφέρει το Προεδρείο! Παρακαλώ! 
      ΑΝΝΑ ΔΙΑΜΑΝΤΟΠΟΥΛΟΥ: Γι’ αυτό μην παρεμβαίνετε στην ουσία του λόγου μου, σας παρακαλώ! Όχι στην ουσία του λόγου μου, στη διαδικασία βεβαίως. Αυτή είναι η δουλειά σας.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, εδώ και πολλά χρόνια έχετε χτίσει το δημόσιο λόγο σας σ’ ένα βασικό στοιχείο, στην επίθεση εναντίον του ΠΑ.ΣΟ.Κ., σε μια επίθεση μετωπική, αλλοπρόσαλλη, χωρίς πάντοτε στοιχεία, αλλά μ’ ένα χαρακτηριστικό: την όξυνση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ το έκανα αυτό;
      ΑΝΝΑ ΔΙΑΜΑΝΤΟΠΟΥΛΟΥ: Για πάρα πολλά χρόνια και σαν Βουλευτής της Αντιπολίτευσης και σαν Υπουργός δεν ασχολείστε ποτέ με το τι θα γίνει, αλλά με το ποιος φταίει. Και φταίει πάντοτε ένας.
      Ήρθατε λοιπόν σήμερα -επειδή έχετε αυτήν την αντίληψη για την πολιτική και για το πώς λειτουργεί η Αντιπολίτευση- με ευχάριστη έκπληξη για την ανακοίνωση του ΠΑ.ΣΟ.Κ.. Γιατί βεβαίως δεν χωρά στη δική σας κουλτούρα το ότι ένα κόμμα μπορεί να βγει με πραγματική πολιτική θέση και χωρίς κραυγές, χωρίς πιέσεις και χωρίς να θέλει να χαϊδέψει αυτιά, αλλά σεβόμενο τα μεγάλα προβλήματα που έχει η χώρα. Βεβαίως, αυτή σας η έκπληξη κράτησε πάρα πολύ λίγο, γιατί αμέσως ο χειμαρρώδης λόγος σας είχε να κάνει και πάλι κυρίως με το ΠΑ.ΣΟ.Κ..
      Θέλω, πριν μπω σε όλα τα επί μέρους ζητήματα, να κάνω ακόμη δυο παρατηρήσεις. Είδε ο κύριος Πρόεδρος, όταν μπήκε στην Αίθουσα, το κλίμα αναμμένο. Ξέρετε γιατί συμβαίνει αυτό, κύριε Πρόεδρε; Συμβαίνει διότι ο κ. Κεφαλογιάννης εξοργίζει την Αίθουσα, χρησιμοποιώντας επανειλημμένα τα ίδια και τα ίδια στοιχεία, δημιουργεί εντυπώσεις, ενώ έχουν δοθεί απαντήσεις στη Βουλή, έχουν δοθεί απαντήσεις στον Τύπο, έχουν συζητηθεί εδώ μέσα. Τα επαναφέρει. Είναι σαν τον παπαγάλο που βήχει, ξαναβήχει και λέει «καλησπέρα». Δεν έχει καινούργια στοιχεία να φέρει και βέβαια όταν η συζήτηση τρέχει, όταν τα προβλήματα καίνε, δεν μπορούμε να ανεχόμεθα τέτοιου είδους προσεγγίσεις.
      Αυτό αφορά και την αναφορά του στις αποφάσεις του κ. Ανωμερίτη για το θέμα της οικονομικής τάξης. Αφορά και τη συνειδητή διαστρέβλωση που έκανε με το θέμα της έδρας για την Ακαδημία των Λιμενικών, αλλά βεβαίως και με τον τρόπο που ολοκλήρωσε βάζοντας τα διλήμματα στο ΠΑ.ΣΟ.Κ.. Ο ίδιος στην αρχή έκανε ύμνους για την ανακοίνωση του ΠΑ.ΣΟ.Κ.. Ο ίδιος στο τέλος τελείωσε με τα διλήμματα με τους ναυτεργάτες και τους αγρότες. 
      Αυτές, λοιπόν, είναι οι βασικές αρχικές παρατηρήσεις, γιατί ο πολιτικός λόγος πραγματικά πρέπει να είναι μεστός, συγκεκριμένος και να απαντά στα προβλήματα και όχι, κύριε Υπουργέ, με φληναφήματα.
      Τώρα το τρίτο στοιχείο, πριν ξεκινήσω, είναι ότι σήμερα καίγεται η Ελλάδα. Σήμερα καίγεται η Κρήτη. Δεν είναι μόνο συγκρούσεις που έχουμε ανάμεσα στις κοινωνικές ομάδες. Έχουμε οικονομική καταστροφή. Έχουμε χιλιάδες τόνους προϊόντων να καταστρέφονται. Οι Κρητικοί βγαίνουν από αγορές. Ξέρετε πολύ καλά ότι υπάρχουν συμβόλαια με Γερμανία, με Δανία. Είστε Βουλευτής Ηρακλείου, δεν θα σας τα πω εγώ αυτά. Ξέρετε πολύ καλά ότι αυτά τα συμβόλαια για ένα πρόβλημα παράδοσης μπορούν  να διακοπούν και οι άνθρωποι να καταστραφούν για τους επόμενους μήνες. 
      Εδώ θα περιμέναμε να μας πείτε τι έκανε το Υπουργείο Εθνικής Οικονομίας. Αν υπάρχει καμιά σύσκεψη κοινή των Υπουργών Εθνικής Οικονομίας, Αγροτικής Ανάπτυξης, Ναυτιλίας. Αν έχετε σκεφτεί κάποια μέτρα. Πώς απαντάτε σ’ αυτούς τους ανθρώπους. Γιατί βεβαίως δεν είναι το θέμα μόνο αν λύνεται ή δεν λύνεται η απεργία. Δεν μπορείτε να μας το πείτε εσείς εάν θα λυθεί η απεργία. Αυτό όμως που περιμένουμε από την Κυβέρνηση την οποία εκπροσωπείτε εδώ μέσα είναι να μας δώσετε μια απάντηση έστω για την Κρήτη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάνετε έκκληση να σταματήσει η απεργία και εσείς όπως κι εμείς; Κάνετε έκκληση για διάλογο; Αυτό είναι το θέμα.
      ΑΝΝΑ ΔΙΑΜΑΝΤΟΠΟΥΛΟΥ: Αυτό έλεγε η ανακοίνωσή μας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάνετε έκκληση στην Π.Ν.Ο. να σταματήσει η απεργία; Αυτή είναι η θέση που πρέπει να μας ξεκαθαρίσετε.
      ΑΝΝΑ ΔΙΑΜΑΝΤΟΠΟΥΛΟΥ: Αυτό έλεγε η ανακοίνωσή μας, την οποία τόσο τιμήσατε.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, αυτό είναι δική σας υπόθεση. Εσείς έχετε την ευθύνη. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, το θέμα της Κρήτης δεν το αναφέρετε καθόλου στην ομιλία σας. Αυτό μας δημιουργεί ένα μεγάλο ερωτηματικό, όχι μόνο γιατί είστε Βουλευτής Κρήτης, όχι μόνο γιατί είστε ο αρμόδιος Υπουργός, όχι γιατί εκπροσωπείτε την Κυβέρνηση εδώ μέσα, αλλά γιατί πρόκειται για μια μεγάλη οικονομική καταστροφή, απέναντι στην οποία δεν μπορείτε να στέκεστε ως παρατηρητής.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Κάνετε έκκληση να σταματήσει η απεργία; Να μας το πείτε αυτό!
      ΑΝΝΑ ΔΙΑΜΑΝΤΟΠΟΥΛΟΥ: Αλλά αυτή είναι η λογική μιας Κυβέρνησης η οποία συνηθίζει να είναι απούσα.
      Και ας έρθω τώρα στα συγκεκριμένα ζητήματα: Για την απεργία. Δεν είναι η πρώτη φορά που στη χώρα υπάρχει απεργία της Π.Ν.Ο. …
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, αυτό είναι για σας.
      ΠΡΟΕΔΡΕΥΩΝ (Ιωάννης Τραγάκης): Τι είναι αυτό δεν κατάλαβα;
      Ένα λεπτό, κυρία Διαμαντοπούλου, διακόπτω το χρόνο σας.
      Κύριε Κεγκέρογλου, είναι θερμή παράκληση και απευθύνομαι προσωπικά σ’ εσάς αυτή τη στιγμή με μεγάλη αυστηρότητα και το τονίζω για τα Πρακτικά αυτό. Αυτό που κάνετε δεν θα το επαναλάβετε. 
      ΒΑΣΙΛΕΙΟΣ ΚΕΓΚΕΡΟΓΛΟΥ:  Υπάρχει πρόβλημα …
      ΠΡΟΕΔΡΕΥΩΝ (Ιωάννης Τραγάκης): Το να αναρτήσετε πίνακα εντός της Αιθούσης είναι απαράδεκτο και σας καθιστώ υπεύθυνο και σας κάνω παρατήρηση…
      ΔΗΜΗΤΡΙΟΣ ΚΟΥΣΕΛΑΣ: Όταν διακόπτει ο κύριος Υπουργός, δεν κάνετε παρατήρηση.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. 
      … και θα προχωρήσω σε άλλα μέτρα αν χρειαστεί. 
      ΔΗΜΗΤΡΙΟΣ ΚΟΥΣΕΛΑΣ: Όταν διακόπτει ο κύριος Υπουργός …
      ΠΡΟΕΔΡΕΥΩΝ (Ιωάννης Τραγάκης): Αυτό δεν θα επαναληφθεί. Θα προχωρήσω σε άλλα μέτρα.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, όταν η Κρήτη καίγεται δεν μπορεί ο Υπουργός να σιωπά. 
      ΠΡΟΕΔΡΕΥΩΝ (Ιωάννης Τραγάκης): Θα προχωρήσω σε άλλα μέτρα.
      ΕΜΜΑΝΟΥΗΛ ΣΚΟΥΛΑΚΗΣ: Μα, είναι δυνατόν!
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε …
      ΠΡΟΕΔΡΕΥΩΝ (Ιωάννης Τραγάκης): Δεν είδατε, κύριε Πρωτόπαπα, γι’ αυτό ...
      ΕΜΜΑΝΟΥΗΛ ΣΚΟΥΛΑΚΗΣ: Παίρνουμε μήνυμα απ’ όλους τους νομάρχες... 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κυρία Διαμαντοπούλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Όταν δεν παίρνουμε απαντήσεις θα ρωτάμε.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, κατανοώ απολύτως το ρόλο σας και την ανάγκη να διαφυλάξετε τη διαδικασία, αλλά θέλω να σας πω ότι δεν είμαι …
      ΒΑΣΙΛΕΙΟΣ ΚΕΓΚΕΡΟΓΛΟΥ: Ερώτημα κάνουμε: Θα σαλπάρουν τα πλοία; Περιμένουμε απάντηση. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε.
      Συνεχίστε, κυρία Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, επαναλαμβάνω ότι κατανοώ το ρόλο σας για την περιφρούρηση της διαδικασίας …
      ΠΡΟΕΔΡΕΥΩΝ (Ιωάννης Τραγάκης): Αυτό είναι προσβολή στο Κοινοβούλιο και δεν επιτρέπω προσβολές στο Κοινοβούλιο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε …
      ΠΡΟΕΔΡΕΥΩΝ (Ιωάννης Τραγάκης): Σηκώνομαι όρθιος για να σας κάνω την τελευταία παρατήρηση, κύριε Κεγκέρογλου, για να καταλάβετε τη σημασία αυτού που κάνετε.
      ΑΝΝΑ ΔΙΑΜΑΝΤΟΠΟΥΛΟΥ: Έχετε καταλάβει ότι δεν είμαστε μαθητές εδώ μέσα, στο Κοινοβούλιο;
      ΠΡΟΕΔΡΕΥΩΝ (Ιωάννης Τραγάκης): Δεν είδατε…
      ΑΝΝΑ ΔΙΑΜΑΝΤΟΠΟΥΛΟΥ: Σας παρακαλώ πολύ, κύριε Πρόεδρε, γιατί η ανοχή η δική μου εξαντλείται.
      ΠΡΟΕΔΡΕΥΩΝ (Ιωάννης Τραγάκης): Δεν είδατε τι έγινε.
      ΑΝΝΑ ΔΙΑΜΑΝΤΟΠΟΥΛΟΥ: Μπορείτε να παρέμβετε για τη διαδικασία …
      ΠΡΟΕΔΡΕΥΩΝ (Ιωάννης Τραγάκης): Βεβαίως.
      ΑΝΝΑ ΔΙΑΜΑΝΤΟΠΟΥΛΟΥ:… αλλά το ύφος σας δεν είναι ανεκτό.
      ΠΡΟΕΔΡΕΥΩΝ (Ιωάννης Τραγάκης): Ακούστε, κυρία Διαμαντοπούλου. 
      Η θέση μου εδώ είναι να διαφυλάττω το κύρος της Αιθούσης για όλες τις πτέρυγες ...
      ΑΝΝΑ ΔΙΑΜΑΝΤΟΠΟΥΛΟΥ: Αυτό το ύφος ….
      ΠΡΟΕΔΡΕΥΩΝ (Ιωάννης Τραγάκης): Αυτό που έγινε ήταν απαράδεκτο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, το δάκτυλο δεν χρειάζεται. Δεν είμαστε παιδιά. 
      (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Δύο φορές αναρτήθηκε πανό μέσα στην Αίθουσα.
      ΧΡΗΣΤΟΣ ΠΡΩΤΟΠΑΠΑΣ: Πώς κάνετε έτσι;
      ΕΛΠΙΔΑ ΤΣΟΥΡΗ: Όταν ο Πρόεδρος κάνει παρατήρηση στον Πρόεδρο το ΠΑ.ΣΟ.Κ. δεν έχετε ανάλογη ευαισθησία όμως.
      ΧΡΗΣΤΟΣ ΠΡΩΤΟΠΑΠΑΣ: Μην κουνάτε το δάχτυλο παρακαλώ.
      ΑΝΝΑ ΔΙΑΜΑΝΤΟΠΟΥΛΟΥ: Κατανοώ και αποδέχομαι τη δεύτερη φάση της παρέμβασής σας που αλλάζει και το ύφος γιατί, κύριε Πρόεδρε, προφανώς δεν μπορούμε ως Βουλευτές να αποδεχθούμε αυτό το ύφος και να μας κουνάτε το χέρι.
      ΠΡΟΕΔΡΕΥΩΝ (Ιωάννης Τραγάκης): Είστε γυρισμένη προς τα εδώ και δεν είδατε τι έγινε.
      ΑΝΝΑ ΔΙΑΜΑΝΤΟΠΟΥΛΟΥ: Κατανοείτε όμως και εσείς ότι εδώ μέσα είναι  Βουλευτές της Κρήτης …
      ΕΛΠΙΔΑ ΤΣΟΥΡΗ: Και όχι μόνο.
      ΑΝΝΑ ΔΙΑΜΑΝΤΟΠΟΥΛΟΥ: …είναι άνθρωποι οι οποίοι έρχονται φορτισμένοι από ένα νησί που καίγεται …
      ΠΡΟΕΔΡΕΥΩΝ (Ιωάννης Τραγάκης): Να ρωτήσουν οι Βουλευτές της Κρήτης και όχι να αναρτήσουν πανό.
      ΑΝΝΑ ΔΙΑΜΑΝΤΟΠΟΥΛΟΥ: Επανέρχομαι τώρα στο θέμα. 
      Υπάρχει μία απεργία …
      ΠΡΟΕΔΡΕΥΩΝ (Ιωάννης Τραγάκης): Συνεχίστε τώρα για να μη διακόψω τη συνεδρίαση και να μην εξέλθει της Αιθούσης ο συνάδελφος. 
      Συνεχίστε.
      ΑΝΝΑ ΔΙΑΜΑΝΤΟΠΟΥΛΟΥ: Υπάρχει μία απεργία σε εξέλιξη. 
      Ο κύριος Υπουργός ξεκινάει πάντοτε τη συζήτηση για το Ν.Α.Τ. και η συζήτηση για το Ν.Α.Τ., εφόσον θέλουμε να την ξεκινήσουμε από το παρελθόν, θα πρέπει να πάμε στο ’50. Θα πρέπει να πάμε σε κυβερνήσεις, οι οποίες αποφάσισαν να βάλουν τα αποθεματικά των ασφαλιστικών στην Εθνική Τράπεζα υποχρεωτικά, να δώσουν θαλασσοδάνεια, να μην έχουν επιδοτήσεις, να μην έχουν επιτόκια. Θα πρέπει να πάμε πολύ μακριά …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κατηγορείτε το Σοφοκλή Βενιζέλο γι’ αυτό;
      ΑΝΝΑ ΔΙΑΜΑΝΤΟΠΟΥΛΟΥ: Ξέρετε πολύ καλά ότι πάμε στη δεκαετία του ’50…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γιατί οι αναγκαστικοί νόμοι είναι του Σοφοκλή Βενιζέλου. Θέλω να το ξέρω αυτό.
      ΑΝΝΑ ΔΙΑΜΑΝΤΟΠΟΥΛΟΥ: Όχι, ξέρετε πολύ καλά ότι όλοι οι Κρητικοί είναι συγγενείς σας, φαντάζομαι.
      Η ιστορία, κύριε Υπουργέ, ξεκινάει πολύ παλιά. Αν θέλουμε να δούμε τα βήματα που έγιναν σ’ όλες τις κυβερνήσεις από τη δεκαετία του ’50 μέχρι σήμερα μπορούμε να συζητάμε ιστορικά. 
      Ξέρετε πολύ καλά ότι το 1974 έγινε μελέτη για το Ν.Α.Τ. και τότε για πρώτη φορά καταγράφεται ότι από τη δεκαετία του ’80 και μετά θα υπάρξει πρόβλημα στο Ν.Α.Τ. λόγω δημογραφικής κατάστασης. Ξέρετε πολύ καλά ότι ήταν εκατόν τριάντα χιλιάδες εργαζόμενοι στη ναυτιλία και σήμερα είναι δεκαπέντε χιλιάδες εργαζόμενοι. Ξέρετε πολύ καλά ότι άλλαξαν τα δεδομένα γιατί πάρθηκαν πολιτικές αποφάσεις, οι οποίες δεν είχαν οικονομικό ορθολογισμό, είχαν όμως πολιτικό ορθολογισμό γιατί έπρεπε η κατώτατη σύνταξη του ναυτικού, ο οποίος έχει σύνταξη με διαφορετικούς όρους απ’ ό,τι οι άλλοι εργαζόμενοι, να δίνεται.
      Και επειδή για δημογραφικούς λόγους και για λόγους ιδιαιτερότητας του ναυτικού επαγγέλματος, υπήρξε το πρόβλημα του Ν.Α.Τ., πάρθηκε η απόφαση να χρηματοδοτείται το Ταμείο από τον κρατικό προϋπολογισμό. 
      Αυτή είναι η πραγματικότητα και σταματήστε να το αναφέρετε μ’ αυτόν τον τρόπο και ουσιαστικά να επιτίθεσθε χρησιμοποιώντας πλαστά στοιχεία.
      Θέλω κάποια στιγμή, κύριε Υπουργέ, επειδή τα είπατε και το πρωί, τα είπατε και τώρα, να μας φέρετε στοιχεία γι’ αυτές τις δεκαεπτά χιλιάδες: πώς μπήκαν, με ποιους όρους, πότε, γιατί. Και να το συζητήσουμε και πολιτικά να δούμε αν έπρεπε, αν ήσασταν αντίθετοι, γιατί το κράτος δεν είναι μόνο για να παριστάνει το λογιστή. Υπάρχουν κοινωνικές ομάδες. 
      Το ΠΑ.ΣΟ.Κ. αποφάσισε και το έκανε αυτό και για τους αγρότες. Οι αγρότες δεν είχαν πληρώσει εισφορές. Όμως, οι αγρότες έχουν σήμερα σύνταξη. 
      Το ίδιο συνέβη σε συγκεκριμένες περιόδους και με τους ναυτικούς, γιατί αυτό ήταν μία ολόκληρη πολιτική που αναβάθμισε το ναυτικό στην πολιτική σκηνή της Ελλάδας.
      Υπάρχουν μια σειρά από αιτήματα. Τα αιτήματα, έτσι όπως τα διαβάζετε, βεβαίως είναι γενικά. Όμως, μήπως δεν ξέρετε ότι για το φορολογικό έγιναν επανειλημμένες συσκέψεις με τον κ. Ρεγκούζα και δεν πήραν καμία απάντηση; Έπειτα ζητούσαν ξανά και ξανά και δεν δίνατε καμιά απάντηση για το «ναι» ή το «όχι» και το «πότε»; 
      Το πρωί βγήκατε με περισσή άνεση και είπατε ότι τα αιτήματα που βάζει η Π.Ν.Ο. είναι δίκαια. Αυτό δεν είναι πολιτική στάση. Δεν μπορεί να είναι δίκαια και να μην ικανοποιούνται. Θα πρέπει μια υπεύθυνη πολιτική να πει ποια είναι δυνατόν να αντιμετωπιστούν, με ποιον τρόπο και σε τι βάθος χρόνου –αυτό είναι κοινωνικός διάλογος- και αν θα υπάρξουν δεσμεύσεις. Τότε θα υπάρξει κοινωνικός διάλογος, ο οποίος θα οδηγήσει στο λύσιμο της απεργίας. Ούτε τα αιτήματα μπορούν να ικανοποιηθούν στο σύνολό τους ούτε μετωπικές συγκρούσεις μπορούν να γίνουν. Ο κοινωνικός διάλογος αφορά μια σειρά από ζητήματα. 
      Μήπως για το Ειδικό Ταμείο Ανεργίας δεν υπήρχε έτοιμη επιτροπή η οποία δούλευε για να υπάρξει ένας διαφορετικός τρόπος αντιμετώπισης του Οργανισμού Ανεργίας για τους…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κυρία συνάδελφε;
      ΑΝΝΑ ΔΙΑΜΑΝΤΟΠΟΥΛΟΥ: Παρακαλώ. 
      ΠΡΟΕΔΡΕΥΩΝ (Ιωάννης Τραγάκης): Κυρία Διαμαντοπούλου, διακόπτω το χρόνο σας. 
      Ορίστε, κύριε Υπουργέ, έχετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Διαμαντοπούλου, θέτετε ένα πολύ σοβαρό θέμα. Πραγματικά, όπως το λέτε, ο κ. Ανωμερίτης είχε ετοιμάσει ένα νομοσχέδιο, το οποίο δεν έτυχε της αποδοχής ούτε της ναυτεργατικής μεριάς, ούτε των πλοιοκτητών και των άλλων ομάδων. 
      Η δική  μου η θέση είναι ότι το κράτος έχει συνέχεια. Το λέτε και εσείς και με βρίσκετε απόλυτα σύμφωνο. Η βασική θέση του Υπουργείου είναι ότι θεωρούμε βάση της συζήτησης το νομοσχέδιο του κ. Ανωμερίτη. Αυτό απέστειλα επισήμως στην Πανελλήνια Ναυτική Ομοσπονδία, για να μου κάνουν συγκεκριμένες νομοτεχνικές παρατηρήσεις, να βρούμε το κόστος και να το καταθέσω ως νομοσχέδιο το οποίο ξεκίνησε επί κ. Ανωμερίτη και κατατίθεται από την Κυβέρνηση σήμερα. 
      Δεν πήρα απάντηση. 
      Ανάμεσα στις θέσεις τις οποίες ανέπτυξα στην Πανελλήνια Ναυτική Ομοσπονδία, είναι να ιδρυθεί επιτροπή –τώρα και πάλι- την οποία θα χρηματοδοτήσει το Υπουργείο Εμπορικής Ναυτιλίας. Όρισα και το νομικό σύμβουλο από τη μεριά του Υπουργείου Εμπορικής Ναυτιλίας και δύο στελέχη του Λιμενικού Σώματος. Παρακάλεσα, επίσης, να ορίσει και η Πανελλήνια Ναυτική Ομοσπονδία άλλα τρία στελέχη –ένα νομικό σύμβουλο και άλλα δύο στελέχη- να καταλήξουμε εντός διμήνου σε συγκεκριμένο νόμο μαζί, να τον κοστολογήσουμε, να το συζητήσουμε με το οικονομικό επιτελείο και να ανοίξει διάλογος με τα κόμματα. 
      Αυτή είναι η αποθέωση της δημοκρατικής διαδικασίας. Μ’ αυτόν τον τρόπο κινηθήκαμε και το κάνω πρόταση και από το επίσημο Βήμα της Βουλής στην Πανελλήνια Ναυτική Ομοσπονδία, καθώς είναι ένα από τα αιτήματά της. 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, είπατε ότι, όταν γίνεται η συζήτηση με πολιτικούς όρους, ξεδιπλώνεται η πραγματικότητα των αιτημάτων και η λειτουργία των θεσμών και των πολιτικών. Βλέπετε ότι σε μία σειρά από ζητήματα υπάρχει περιθώριο συζήτησης. Όμως και μετά από δύο χρόνια θα περίμενε η Π.Ν.Ο. –ή οποιαδήποτε ομοσπονδία- να δει κάποιες θέσεις, θα περίμενε κάτι να έχει προχωρήσει. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχω στείλει εδώ και ενάμιση χρόνο. 
      ΑΝΝΑ ΔΙΑΜΑΝΤΟΠΟΥΛΟΥ: Γι’ αυτό αναφέρθηκα σε συγκεκριμένα ζητήματα και γι’ αυτό  εμείς ως Αντιπολίτευση δεν βγήκαμε να πούμε «είναι δίκαια όλα τα αιτήματα, ικανοποιείστε τα». Εσείς ως Υπουργός είπατε ότι είναι δίκαια τα αιτήματα. 
      Στην πολιτική πρέπει να υπάρξει ιεράρχηση θεμάτων. Γι’ αυτό ο διάλογος   γίνεται πειστικός. Τότε έχουν οι συνδικαλιστές εμπιστοσύνη στους πολιτικούς και οι πολιτικοί στους συνδικαλιστές, όταν όλα είναι δίκαια, όλα είναι εύκολα. «Όλα  θα τα κάνουμε», λέγατε σαν αντιπολίτευση. Μετά κανείς τα βρίσκει μπροστά του, γιατί μια σειρά από δεσμεύσεις –ήδη ο εισηγητής μας αναφέρθηκε σε μια σειρά από δεσμεύσεις- δεν ικανοποιούνται. 
      Αυτό, λοιπόν, που σας λέμε για την απεργία είναι ότι είναι αναγκαίος ο οργανωμένος διάλογος, η  κοινωνική διαβούλευση επί συγκεκριμένων ζητημάτων που δεν αφορά μόνο εσάς βεβαίως, αλλά και το Υπουργείο Οικονομίας και το Υπουργείο Εργασίας και το Υπουργείο Εσωτερικών και μια σειρά από Υπουργεία, με τα οποία η Κυβέρνηση υποχρεούται να συνεργαστεί και να δράσει. 
      Έρχομαι τώρα βεβαίως στο θέμα της  επερώτησης. 
      Κύριε Υπουργέ, θα σας διαβάσω για μισό λεπτό το πρόγραμμά σας με το οποίο εκλεγήκατε. 
      «Δημόσια διοίκηση του τομέα της ναυτιλίας. Στο πλαίσιο της επανίδρυσης του κράτους…» -το οποίο βεβαίως είναι το βασικό στοιχείο σας σε όλες τις πολιτικές- «…θα πάμε σε ριζική αναδιάρθρωση της Δημόσιας Διοίκησης, ειδική μέριμνα για συνεχή βελτίωση των γνώσεων του προσωπικού του Υπουργείου –κυρίως του Λιμενικού Σώματος- μέσω προγραμμάτων μετεκπαίδευσης. Το Λιμενικό Σώμα αναβαθμίζεται σε εξοπλισμό, αναβαθμίζεται σε προσωπικό ικανό να αντιμετωπίσει τις αυξημένες απαιτήσεις στην καταπολέμηση της λαθρομετανάστευσης…» -κ.λπ., κ.λπ.- «…Για τα στελέχη του Λιμενικού Σώματος ισχύουν οι δεσμεύσεις που έχει αναλάβει η Νέα Δημοκρατία για τις Ένοπλες Δυνάμεις και τα Σώματα Ασφαλείας».
      Βεβαίως, εάν διαβάσει κανείς αυτά και δούμε τι έχετε κάνει πολιτικά -όπως θα σας πω τώρα- θα αντιληφθείτε ότι είστε απολύτως ανακόλουθοι, σε σχέση μ’ αυτά που δεσμευτήκατε, έστω και με τόσο γενικό τρόπο. Γιατί στο μόνο που θα συμφωνήσω είναι ότι κάνετε τα ίδια που κάνετε στις Ένοπλες Δυνάμεις και στα Σώματα Ασφαλείας, δηλαδή κομματισμό, μεταθέσεις, επομένως καμία σχέση με αξιοκρατία και επένδυση στο ανθρώπινο δυναμικό. 
      Τι σημαίνει, λοιπόν, η επανίδρυση του κράτους, τι θα ζητούσαμε και τι πρέπει εσείς να απαντήσετε ως Κυβέρνηση; 
      Πολιτική ανθρώπινων πόρων. Τι κάνετε σ' αυτό το Υπουργείο; Υπήρχε ένας νόμος, τον ξέρετε πολύ καλά, ο οποίος είχε συμφωνηθεί και σύμφωνα με αυτόν, μέχρι το 2006 θα έπρεπε να υπάρχουν δέκα χιλιάδες εκατόν πενήντα έξι στελεχωμένες οργανικές θέσεις. Οι θέσεις αυτές σταδιακά είχαν αρχίσει να πληρώνονται από το 2000. Μέχρι το 2003 είχαμε φτάσει στο 70%. Το 2004 και 2005 δεν έγινε τίποτα. Το 2006 δεν υπάρχει κονδύλι στον προϋπολογισμό για στελέχωση των υπηρεσιών οι οποίες, όπως λέτε, πρέπει να καταπολεμήσουν τη λαθρομετανάστευση, το λαθρεμπόριο, την ασφάλεια της ναυσιπλοΐας, την προστασία της θάλασσας κ.λπ..
      Να μας πείτε, λοιπόν, απλά ποια είναι η πολιτική ανθρώπινων πόρων για το Υπουργείο σας. Εμείς είχαμε ένα νόμο και τον ακολουθούσαμε κάθε χρόνο. Να ακούσουμε και τη δική σας πολιτική. 
      Δεύτερο θέμα. Θεσμοί. Πώς λειτουργεί και πώς αναπτύσσεται ένα Υπουργείο; Ποιοι είναι οι θεσμοί; Είναι οι νόμοι, οι κανονιστικές πράξεις που ορίζουν τον τρόπο που προσλαμβάνονται, τον τρόπο που εξελίσσονται οι υπάλληλοι. Υπήρχε ένα προεδρικό διάταγμα, το οποίο είχε γίνει μετά από μεγάλη διαβούλευση. Ήδη αναφέρθηκαν οι συνάδελφοι. Αυτό το προεδρικό διάταγμα έβαζε όρους, έβαζε αρχές, με βάση τις οποίες θα εξελισσόταν το προσωπικό. 
      Κινηθήκατε εκτός του προεδρικού διατάγματος, παρ’ ότι επί των ημερών σας ήρθε για την τελική φάση και την υπογραφή. Προχωρήσατε, όπως είπαν οι συνάδελφοι, χωρίς πλαίσιο σε μεταθέσεις, με τρόπο που εσείς το θελήσατε. Προχωρήσατε σ’ ένα καινούργιο εργαλείο. 
      Σε μια ευνομούμενη πολιτεία και στη δημοκρατία, πώς γίνονται, πώς παράγονται τα θεσμικά εργαλεία; Μέσα από τη διαβούλευση. Μήπως ήξερε κανείς πώς έγινε αυτό το προεδρικό διάταγμα; Κάποια μέρα έμαθαν όλοι, μη εξαιρουμένων και των Αρχηγών, ότι έγινε το προεδρικό διάταγμα. 
      Σας υπενθυμίζω –για να δείτε και την απαξίωση των στελεχών- ότι ο Αρχηγός του Λιμενικού, ο οποίος ήταν Πρόεδρος των εισηγήσεων των μεταθέσεων, έκανε τις απαιτούμενες διαδικασίες στις 31 Οκτωβρίου με το προηγούμενο προεδρικό διάταγμα, ενώ το δικό σας διάταγμα είχε βγει στις 25 Οκτωβρίου. Ούτε αυτός δεν ήξερε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μια διακοπή; 
      ΑΝΝΑ ΔΙΑΜΑΝΤΟΠΟΥΛΟΥ: Θα το πείτε στο τέλος. Μη με διακόψετε ξανά. Νομίζω ότι θα απαντήσετε. 
      Όλα αυτά δείχνουν μια απαξίωση του στελεχιακού δυναμικού του Υπουργείου σας. 
      Έρχομαι στο επόμενο θέμα που είναι, βέβαια, η αξιοκρατία. Γιατί όταν υπάρχει μια πολιτική ανθρώπινου δυναμικού, μετά υπάρχει ένα θεσμικό πλαίσιο, μετά υπάρχει η διαδικασία της διαβούλευσης και μετά υπάρχει μια αξιοκρατική λογική που πρέπει να εμπνέει τη λειτουργία όλων των παραπάνω. 
      Δεν θα σας πω για τις μεταθέσεις και τις καταγγελίες που έγιναν από τους συναδέλφους. Δεν θα σας πω ότι έγιναν με τον τρόπο που έγιναν, πρώτα χίλιες οκτακόσιες και μετά εξακόσιες μεταθέσεις. Εγώ θα ήθελα να μου απαντήσετε, εάν αληθεύει ότι οι εισηγητές των μεταθέσεων των αξιωματικών και υπαξιωματικών είναι αντίστοιχα ο πρόεδρος και γραμματέας της Ένωσής τους. Γιατί εάν συμβαίνει αυτό, τότε πάμε σε μια προφανή σύγκρουση αξιοκρατίας και λειτουργίας μέσα στο Υπουργείο.
      Προχωράμε στα επόμενα θέματα. Έρχομαι στο θέμα της εκπαίδευσης του ανθρωπίνου δυναμικού. Είπαν οι συνάδελφοι πόσο προχωρήσατε το θέμα της Ακαδημίας Λιμενικών και ποια είναι η αντίληψή σας γι’ αυτό. Και βέβαια, να μην πάω στο θέμα του εξοπλισμού, γιατί ξέρετε πολύ καλά τα μεγάλα προβλήματα που υπήρξαν. Ξέρετε ότι το 40% των πλωτών μέσων δεν μπορούσαν να λειτουργήσουν μετά τους Ολυμπιακούς Αγώνες και ότι όλη αυτή την περίοδο δεν μπορεί να αλλαχθεί ούτε μια βίδα σε ένα πλωτό σκάφος, διότι δεν υπάρχουν στοιχειώδη κονδύλια. 
      Όλα αυτά αποδεικνύουν, όχι την επανίδρυση του κράτους, αλλά την κατάρρευση του Υπουργείου Εμπορικής Ναυτιλίας. Και βέβαια, όταν καταρρέει ένα Υπουργείο και ένας μηχανισμός, πώς θέλουμε να αντιμετωπιστούν τα μεγάλα προβλήματα της ακτοπλοΐας; 
      Βεβαίως δεν ξέρουμε αν θα φύγουν πλοία το καλοκαίρι. Μήπως λειτουργούν οι μηχανισμοί του Υπουργείου; Μήπως έχουν γίνει διαδικασίες; Έχουν αρνηθεί και οι εφοπλιστές να καταθέσουν τώρα τις θέσεις τους. Για το 2006 δεν βγήκε τίποτα. Μιλάμε για όλα τα μεγάλα ζητήματα, από το θέμα της απεργίας, μέχρι το θέμα, ποια πλοία θα αποπλεύσουν. Δεν έχουν να κάνουν μόνο με την πολιτική βούληση. Δεν υπάρχει ένας άνδρας, ο οποίος ορίζει την ακτοπλοΐα. Υπάρχει ένα ολόκληρο σύστημα που αποτελείται από χιλιάδες ανθρώπους. Αυτό το σύστημα το έχετε απαξιώσει και το συμπέρασμα αυτής της συζήτησης είναι ότι αντί για την επανίδρυση του κράτους, έχετε προχωρήσει στην απόλυτη κατάρρευση του Υπουργείου Εμπορικής Ναυτιλίας. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μπορώ να κάνω μία μικρή παρέμβαση; 
      ΙΩΑΝΝΗΣ ΔΡΑΓΑΣΑΚΗΣ: Να μιλήσω και εγώ, κύριε Πρόεδρε, και να απαντήσει συνολικά, ο κύριος Υπουργός;
      ΠΡΟΕΔΡΕΥΩΝ (Ιωάννης Τραγάκης): Παρεμβάλλεται ο κ. Μαγγίνας, τον οποίο καλωσορίζουμε, ως Κοινοβουλευτικό Εκπρόσωπο της Νέας Δημοκρατίας.
      (Χειροκροτήματα)
      Ορίστε, κύριε Υπουργέ, έχετε το λόγο για την παρέμβαση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μιλήσατε για χίλιες οκτακόσιες μεταθέσεις ή χίλιες εξακόσιες. Απάντησα ότι αυτό έγινε με δική τους αίτηση, των περισσοτέρων. Σας είπα για το προεδρικό διάταγμα. Σας είπα επίσης, ότι το προεδρικό διάταγμα, όπως γνωρίζετε πολύ καλά γιατί έχετε πλούσια εμπειρία, δεν είναι μία απόφαση με μία μονοκονδυλιά του Υπουργού. Είναι μία διαδικασία, η οποία περνά από το Συμβούλιο της Επικρατείας, βλέπε τη νομιμότητα, γίνεται διάλογος, γίνεται συζήτηση κ.λπ.
      Επικαλείσθε ότι ο Αρχηγός του Λιμενικού Σώματος δεν το είδε. Ο Αρχηγός του Λιμενικού Σώματος έλειπε στην Ιαπωνία σε επταήμερη αποστολή από το Υπουργείο Εμπορικής Ναυτιλίας. Κατηγορήσατε τον Α΄ Υπαρχηγό του Λιμενικού Σώματος για τις μεταθέσεις. Τι να κάνουμε, είναι ο καθ’ ύλην αρμόδιος για τις μεταθέσεις. Ο πρώτος υπαρχηγός –όσοι γνωρίζουν και το γνωρίζετε πολύ καλά στο ΠΑ.ΣΟ.Κ.- είναι ο αρμόδιος για τις μεταθέσεις. 
      Επειδή, όμως, μας κατηγορείτε για όλα αυτά και εγώ θέλω να σας πω μερικά πράγματα, θα σας πω το εξής: Την περίοδο τη δική μας, όχι μόνο αξιοκρατία υπήρχε, αλλά ο Υπουργός Εμπορικής Ναυτιλίας που σας ομιλεί σήμερα, κράτησε τον υπασπιστή και όλο το γραφείο του προηγούμενου Υπουργού Εμπορικής Ναυτιλίας. Και μάλιστα ο υπασπιστής του Υπουργού Εμπορικής Ναυτιλίας της προηγούμενης κυβέρνησης είναι στην καλύτερη θέση στην ΕΜΣΑ στις Βρυξέλλες, όχι γιατί είχε την εύνοια του προηγούμενου και του νέου Υπουργού, αλλά γιατί ο άνθρωπος ήταν άξιος.
      ΑΝΝΑ ΔΙΑΜΑΝΤΟΠΟΥΛΟΥ: Μη λέτε τα γραφεία Υπουργών, μην ανοίξουμε αυτήν την πληγή.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς, δεν κάναμε παρά μόνο επτά μεταθέσεις, επτά αποστρατείες και όλες στη σειρά, γιατί ήταν εισήγηση της ηγεσίας, η οποία ορίστηκε από την προηγούμενη κυβέρνηση και την οποία την κρατήσαμε για πάνω από ενάμιση χρόνο, μέχρι που έληξε η συνταγματική προθεσμία. 
      Να σας πω τώρα και τι έγινε στο παρελθόν; Το 1989 αποστρατεύθηκαν δεκαπέντε άτομα. Το 1994 μόλις εκλέχθηκε το ΠΑ.ΣΟ.Κ. αποστρατεύθηκαν τριάντα τρεις ανώτατοι αξιωματικοί. Το 1992, 20.000.000 για μεταθέσεις. Το 1994, 145.000.000 στοίχισαν στο Υπουργείο Εμπορικής Ναυτιλίας οι μεταθέσεις, (απόφαση 4331). 
      Αυτά, λοιπόν, για να υπάρχουν συγκρίσεις και να μπαίνουν τα πράγματα στη θέση τους, για να είναι όλα σαφή και συγκεκριμένα.
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας κ. Βασίλειος Μαγγίνας έχει το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, είναι προφανές ότι τα θέματα που θίγει η επερώτηση, πολιτικά έχουν υπερκαλυφθεί από την επικαιρότητα, από τη μεγάλη απεργία των ναυτεργατών.
      Εις όσα περιλαμβάνει η επερώτηση, εγώ έχω να κάνω μόνο μία παρατήρηση, λέγοντάς σας, ότι παρά το γεγονός ότι υπάρχουν επιμέρους, αν θέλετε, δίκαιες και ορθές παρατηρήσεις, όλο το πνεύμα και των ομιλητών του ΠΑ.ΣΟ.Κ. κινείται στη λογική ότι υπάρχει μια μακρά σειρά εκκρεμών προβλημάτων, τα οποία προφανώς δεν ανεφύησαν την τελευταία διετία και κατηγορείται η Κυβέρνηση, γιατί όσα προβλήματα υπάρχουν από δεκαετίες, δεν τα επιλύει μέσα σε δύο χρόνια.
      ΑΝΝΑ ΔΙΑΜΑΝΤΟΠΟΥΛΟΥ: Για πείτε μας ένα, κύριε Κοινοβουλευτικέ Εκπρόσωπε.
      ΒΑΣΙΛΕΙΟΣ ΜΑΓΓΙΝΑΣ: Αυτό, κυρίες και κύριοι συνάδελφοι, νομίζω ότι είναι ένα επιχείρημα το οποίο δεν είναι πειστικό. Ωστόσο εγώ θα επιχειρήσω να συμβάλλω στο να πέσουν οι τόνοι. Το έκανε, παρά κάποιες φράσεις οξύτητας, και η συνάδελφος, κ. Διαμαντοπούλου. Πιστεύω ότι όσοι μας ακούνε, ενδιαφέρονται να ακούσουν από εμάς λύση και όχι να ζουν αντιπαραθέσεις και οξύτητες. Θέλω και εγώ να επισημάνω ότι το ΠΑ.ΣΟ.Κ. έκανε, πράγματι, μια προσεκτική τοποθέτηση και αντιπαρέρχομαι τις όποιες οξείες τοποθετήσεις έγιναν εδώ από τους συναδέλφους. Μένω σ’ αυτήν την προσεκτική τοποθέτηση του ΠΑ.ΣΟ.Κ..
      Κυρίες και κύριοι συνάδελφοι, το δικαίωμα της απεργίας –πιστεύω να συμφωνούμε όλοι- είναι και κατοχυρωμένο και ιερό. Και επειδή ακούστηκε από ορισμένους ότι στρέφουμε τη μια ομάδα εργαζομένων ή την μια κοινωνική ομάδα εναντίον της άλλης -στη συγκεκριμένη περίπτωση αγρότες κατά ναυτεργατών, ναυτεργάτες κατά αγροτών κ.λπ.- θέλω να επαναλάβω ότι η Κυβέρνηση σέβεται απολύτως αυτό το δικαίωμα της απεργίας οποθενδήποτε και αν προέρχεται και οποιαδήποτε τάξη εργαζομένων και αν το ασκεί. 
      Είναι χαρακτηριστικό το γεγονός ότι ο κυβερνητικός εκπρόσωπος σήμερα έκανε δυο παρατηρήσεις, έδωσε δυο απαντήσεις που υποδηλώνουν, που υπογραμμίζουν αυτόν το σεβασμό. Είπε ότι ούτε θέμα πολιτικής επιστράτευσης τίθεται, παρά την οξύτητα του προβλήματος κυρίως στην Κρήτη, ούτε πρόκειται να κάνει χρήση πολεμικών σκαφών, οχηματαγωγών του πολεμικού ναυτικού για να μεταφέρει έστω και μικρά φορτηγά. Αυτό, κυρίες και κύριοι συνάδελφοι, είναι σεβασμός στην προσπάθεια που κάνουν οι ναυτεργάτες να επιτύχουν ό,τι επιδιώκουν να επιτύχουν. 
      Υπάρχει όμως και το κοινωνικό σύνολο. Υπάρχει η κοινωνία. Υπάρχουν άλλοι εργαζόμενοι, άλλοι επιχειρηματίες, άλλοι παραγωγοί. Και πιστεύω να συμφωνείτε ότι η απεργία είναι ιερό δικαίωμα αλλά συνεπάγεται -όταν πρέπει να έχουμε ένα υγιή συνδικαλισμό- και  κάποιες υποχρεώσεις. Δεν είναι δυνατόν, δηλαδή, να καταστρέφουμε την περιουσία των άλλων, δεν είναι δυνατόν να στερούμε από εργαζόμενους το εισόδημά τους και μάλιστα με μια λογική η οποία κάθε άλλο οδηγεί σε μια αναπτυξιακή οικονομική πορεία. 
      Κυρίες και κύριοι συνάδελφοι, το είπε και ο κ. Υπουργός. Χρειάζεται διάλογος. Και αυτόν τον διάλογο ήδη τον έχει ξεκινήσει το Υπουργείο Εμπορικής Ναυτιλίας και ασφαλώς πρέπει να τον συνεχίσει. Πρέπει να επιδειχθεί νηφαλιότητα, υπευθυνότητα και να είμαστε σοβαροί απέναντι σε  αυτό το θέμα. Να είναι όλες οι πολιτικές δυνάμεις. 
      Είπα και επαναλαμβάνω ότι κανείς δεν έχει το δικαίωμα να καταστρέφει την περιουσία του άλλου. Να στερεί από τον οιονδήποτε το εισόδημά του. Γι’ αυτό και κάνω και εγώ έκκληση στην Π.Ν.Ο. και παρακαλώ πολύ και την Αξιωματική Αντιπολίτευση -αλλά και τις άλλες πτέρυγες της Βουλής- να ενώσει την φωνή της, να ενώσουμε όλοι μαζί την φωνή μας στην προσπάθεια αυτή η ιστορία να τελειώσει. Ή εν πάση περιπτώσει να επιτραπεί από κάθε λιμάνι να κινηθούν κάποια πλοία, δίκην πλοίων ασφαλείας, όπως το προσωπικό ασφαλείας,  για να διακινηθούν κάποια ευπαθή προϊόντα. Και επαναλαμβάνω και θέλω να πιστεύω ως το τέλος της συνεδρίασης ότι και τα άλλα κόμματα θα συμβάλλουν με την υπεύθυνη πολιτική τοποθέτησή τους στο να προχωρήσουμε, τουλάχιστον, σε μια τέτοια λύση άμεσα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Ιωάννης Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ακούστηκε η φράση εδώ μέσα ότι η Κρήτη φλέγεται. Και αυτό δεν είναι μια υπερβολή. Και περισσότερο ήρθα για να μιλήσω ακριβώς γι’ αυτό το θέμα. Διότι τα μηνύματα που έχουμε δείχνουν μια κατάσταση δραματική. Ιδιαίτερα για τους αγρότες της Κρήτης -για να είμαστε πιο συγκεκριμένοι- που παράγουν πρώιμα κηπευτικά. Χωρίς αυτό να σημαίνει πως δεν υπάρχουν γενικότερα προβλήματα. 
      Οι άνθρωποι έχουν δεχτεί απανωτά πλήγματα. Πλήγμα, πρώτον, η μεγάλη αύξηση στο κόστος των εφοδίων, στο κόστος παραγωγής. Πλήγμα δεύτερον. Πριν από ένα μήνα, κύριε Υπουργέ, αντιμετώπισαν οι παραγωγοί της Ιεράπετρας, αλλά υποθέτω και του Τυμπακίου και των άλλων περιοχών της Κρήτης, πρόβλημα με τις εξαγωγές τους στη Γερμανία, διότι, δυστυχώς, η Κυβέρνηση και γενικά οι κυβερνήσεις δεν έχουν εξασφαλίσει ένα σύστημα πιστοποίησης των προϊόντων, όπως ζητούν οι αλυσίδες στη Γερμανία.
      Πλήγμα τρίτον. Εξαιτίας και αυτού του λόγου υπάρχει υπερπροσφορά κηπευτικών στην εσωτερική αγορά με αποτέλεσμα λόγω και της αισχροκέρδειας των ενδιάμεσων εμπόρων κ.λπ., να πέφτουν οι τιμές. 
      Όταν, λοιπόν, βλέπουμε τώρα το φορτηγό στο Ηράκλειο ή στη Σούδα φορτωμένο με ευαίσθητα κηπευτικά, να μην μπορεί να έλθει στην αγορά, αυτό μεταφράζεται σε μια καταστροφή για τον αγρότη.
      Λέτε. Αφού είναι έτσι τα πράγματα, πιέστε τους ναυτεργάτες ή κάνετε έκκληση στην Π.Ν.Ο. να σταματήσει την απεργία. Ε, δεν είναι αυτή η λύση. Θα ήταν ενδεχομένως αυτό λύση, κύριε Υπουργέ, αν εδώ μας τεκμηριώνατε ότι τα αιτήματα των ναυτεργατών ήταν παράλογα. Αλλά εσείς ο ίδιος εδώ, τεκμηριώσατε ότι τα αιτήματα είναι εύλογα. Είναι δίκαια είπατε. Τα αναγνωρίζετε τα αιτήματα. Επομένως δύο λύσεις υπάρχουν αυτήν τη στιγμή και οι ώρες μετριούνται. Δεν είναι κάτι να το αφήσει κανείς στο μέλλον.
      Η μία λύση είναι να επιχειρήσετε να λύσετε την απεργία με τη βοήθεια των εφοπλιστών μέσω δικαστηρίων. Η δεύτερη είναι να δώσετε μία πολιτική διέξοδο δεσμευόμενος για την αντιμετώπιση των προβλημάτων και αρχίζοντας έναν ουσιαστικό διάλογο. Και το δεύτερο είναι αυτό που πρέπει να γίνει, διότι ακόμα και αν μπορέσει να καμφθεί, ας πούμε, η θέση των ναυτεργατών, μέσω δικαστικών αποφάσεων -δεν το ξέρω αν θα γίνει αυτό- αλλά ακριβώς επειδή τα αιτήματά τους είναι υπαρκτά, εύλογα και δίκαια, το πρόβλημα θα επανέλθει. Αυτή είναι η βασική παρατήρηση που θέλω να κάνω.
      Επίσης, γνωρίζετε ότι οι αντιδράσεις των αγροτών, ακριβώς επειδή υπάρχει και ένα απόθεμα απόγνωσης, θα έλεγα, δεν ξέρει κανείς τι μορφή θα πάρουν. Είναι αντιδράσεις οι οποίες καλύπτονται, βεβαίως, από τους αγροτικούς συλλόγους. Αλλά απ’ ό,τι γνωρίζω στο Ηράκλειο υπάρχει μια κατάσταση –πώς να την περιγράψω- έκρυθμη.
      Τώρα η ομιλία του Υπουργού, όπως ήταν αναμενόμενο, ήταν μία εφ’ όλης της ύλης, να το πω έτσι, αναφορά στα προβλήματα που υπάρχουν περί του χώρου του Υπουργείου Ναυτιλίας. Και φοβάμαι, κύριε Υπουργέ, ότι και από την ομιλία σας φαίνεται ότι υπάρχουν εστίες έντασης οι οποίες πληθαίνουν. Ένταση με το Λιμενικό Σώμα, ένταση με το θέμα της παιδείας –θα το συζητήσουμε στο νομοσχέδιο- ένταξη με τη ναυπηγοεπισκευαστική ζώνη και ένταση με την Π.Ν.Ο.. 
      Πρέπει, λοιπόν, να υπάρξει μια προτεραιότητα κατά τη γνώμη μας, να αρχίσουν να λύνονται προβλήματα και όχι απλώς να γίνεται μια μάχη εντυπώσεων.
      Σε ότι αφορά όλα αυτά τα θέματα διατυπώσατε ένα επιχείρημα ότι τα προβλήματα αυτά έρχονται από το παρελθόν, ότι είναι ευθύνες άλλων. Να το δεχθώ. Αλλά τα προβλήματα ανακυκλώνονται και σε μερικές περιπτώσεις επιδεινώνονται. Παράδειγμα το Λιμενικό Σώμα. 
      Να δεχθώ εγώ ότι υπήρχαν προβλήματα σε ό,τι αφορά τις μεταθέσεις. Γιατί δεν προχωρήσατε σε ένα διάλογο για ένα νέο προεδρικό διάταγμα, ενδεχομένως, ή για τη βελτίωση του προηγούμενου ή για τη βελτίωση του τρόπου εφαρμογής του προηγούμενου διατάγματος, αλλά προχωρήσατε, εν κρυπτώ, σε αλλαγές οι οποίες έχουν δημιουργήσει ένα κλίμα ανασφάλειας διότι καθιστούν τα κριτήρια πιο ασαφή ή και πιο αυθαίρετα, δημιουργούν ένα αίσθημα ομηρίας και υπάρχει όλη αυτή η κατάσταση, που και εκεί μπορεί να οδηγήσει σε απεργίες ή σε οποιεσδήποτε άλλες μορφές αντίδρασης;
      Στο θέμα της παιδείας, επειδή μιλήσατε ξανά εδώ για ανωτατοποίηση της ναυτικής εκπαίδευσης. Τα είπαμε στην επιτροπή, θα τα ξαναπούμε και εδώ.
      Δεν πρόκειται για καμία ανωτατοποίηση. Παραμένει αδιαβάθμιτη η ναυτική εκπαίδευση, δημιουργούνται τεράστια προβλήματα στο υφιστάμενο προσωπικό, γίνεται μία προσπάθεια αναγνώρισης του πτυχίου μετά από την παρέλευση πολλών ετών και, κυρίως μέσα σ’ αυτό το πλαίσιο αυτό το οποίο γίνεται, είναι μία θεσμοθέτηση της ιδιωτικής εκπαίδευσης και με ανησυχεί. Ακούσαμε  στην επιτροπή τον πρόεδρο των εφοπλιστών, στην ουσία, να ζητάει, ενόψει και της Αναθεώρησης του Συντάγματος, όπως είπε, μόνο ιδιωτικοποίηση της εκπαίδευσης. Αυτό ενδιαφέρει τους εφοπλιστές, τουλάχιστον αυτούς που εκπροσωπήθηκαν με τον πρόεδρό τους στην επιτροπή.
      Για την ναυπηγοεπισκευαστική ζώνη, που είναι από τα σοβαρότερα θέματα σε όλο αυτό το παζλ, δεν είναι η στιγμή να συζητήσουμε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γνωρίζετε ότι αυτό δεν είναι θέμα του Υπουργείου Ναυτιλίας.
      ΙΩΑΝΝΗΣ ΔΡΑΓΑΣΑΚΗΣ: Το γνωρίζω, κύριε Υπουργέ, αλλά είστε μοχλός και πίεσης και διεκπεραίωσης. 
      Επισημαίνω μόνο ότι, όταν μιλάμε για ναυπηγοεπισκευαστική ζώνη, μιλάμε, κυρίως, για απασχόληση και ανεργία και μιλάμε και για προστιθέμενη αξία. Εκεί, δυστυχώς από το 1998 που έγινε μία προσπάθεια νομοθετικής ρύθμισης, στην ουσία βρισκόμαστε στο σημείο μηδέν. Δεν υπάρχει ζώνη, δεν υπάρχει μητρώο επιχειρήσεων, δεν υπάρχει πιστοποίηση και σήμανση, δεν υπάρχει χωροθέτηση, δεν υπάρχει φορέας διαχείρισης. Και, ακριβώς, εκεί υπάρχει κίνδυνος να χαθούν και άλλες θέσεις εργασίας, ενώ θα μπορούσαν να δημιουργηθούν.
      Και τελειώνω με το πρόβλημα της απεργίας και των αιτημάτων. Κύριε Υπουργέ, άκουσα με προσοχή αυτά που είπατε. Είπατε και υπενθυμίσατε την πρωτοβουλία της Κυβέρνησης να ψηφίσει το άρθρο με το οποίο δίνεται προτεραιότητα να προσλαμβάνονται ναυτικοί σε λιμάνια και σε άλλους ανάλογους χώρους. Πράγματι, αυτό είναι μία θετική πρωτοβουλία. Δεν εφαρμόζεται όμως. Έχω τη δήλωση του εκπροσώπου των λιμενεργατών του Πειραιά, του κ. Γεωργίου, ο οποίος λέει ότι όλο αυτό το διάστημα έγιναν μόνο οκτάμηνες συμβάσεις, όχι μέσω Α.Σ.Ε.Π., και μόνο τρεις άνεργοι ναυτικοί προσλήφθηκαν. Επομένως οι νόμοι και τα διατάγματα είναι καλά, αρκεί να εφαρμόζονται. Εδώ δεν εφαρμόζονται. 
      Επίσης, είπατε ότι ο διπλασιασμός του εφάπαξ κα το φορολογικό είναι δίκαια αιτήματα. Το Υπουργείο Οικονομικών θα σας παιδέψει. Δεν πρόκειται να τα δεχθεί εύκολα. Το υπό συζήτηση νομοσχέδιο ήταν μία ευκαιρία να έρθει μία ρύθμιση, η οποία έστω κλιμακωτά να δίνει απάντηση σ’ αυτό το πρόβλημα.
      Τέλος, σε ό,τι αφορά την κάλυψη των αιτημάτων εδώ, κύριε Υπουργέ, έχουμε μία ανισότητα, η οποία δεν αφορά στενά εσάς, αλλά την Κυβέρνηση. Όντως, υπήρξε νόμος που διασφαλίζει όχι την κάλυψη των ελλειμμάτων, αλλά το ότι το 1% του εθνικού εισοδήματος θα δίνεται στο Ι.Κ.Α.. Ούτε αυτό δίνεται. Δεν υπάρχει μία αντίστοιχη, με νομοθετικό βάρος, δέσμευση σε ό,τι αφορά τα ελλείμματα του Ν.Α.Τ.. Και θα έπρεπε να είστε εσείς, ο Υπουργός Ναυτιλίας, που θα πίεζε την Κυβέρνηση να υπάρξει μία ανάλογη ρύθμιση.
      Το συμπέρασμα, λοιπόν, για να τελειώσω με το επίκαιρο και άμεσο θέμα, είναι ότι υπάρχει μία απεργία, η οποία αντανακλά όχι ανωριμότητα ή ανευθυνότητα αλλά συσσώρευση αγανάκτησης των εργαζομένων. Έχουν αιτήματα, που και εσείς τα χαρακτηρίζετε δίκαια. Η γνώμη μου είναι ότι η σωστή διέξοδος είναι να υπάρξει άμεση λύση της απεργίας με την ικανοποίηση των αιτημάτων των απεργών από την Κυβέρνηση, έστω αυτών που η Κυβέρνηση θεωρεί εύλογα και δίκαια, και στη βάση αυτή να γίνει διάλογος για τα υπόλοιπα θέματα. 
      Ευχαριστώ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορώ να έχω το λόγο για ένα λεπτό; 
      ΠΡΟΕΔΡΕΥΩΝ (Ιωάννης Τραγάκης): Εσείς πάλι; Θα σας δοθεί η ευκαιρία να δευτερολογήσετε. Δεν θα δευτερολογήσετε; 
      ΧΡΗΣΤΟΣ ΠΡΩΤΟΠΑΠΑΣ: Έχει πάρει δέκα λεπτά από τη δευτερολογία του. 
      ΠΡΟΕΔΡΕΥΩΝ (Ιωάννης Τραγάκης): Πολλές παρεμβάσεις. Όχι, λοιπόν.
      Ορίστε, κύριε Παυλίδη, έχετε το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευχαριστώ, κύριε Πρόεδρε.
      Κυρίες και κύριοι συνάδελφοι, δεν έχω την πρόθεση να περάσω στα ιδιαίτερα της επερωτήσεως. Άλλωστε, ο καθ’ ύλην και επακριβώς αρμόδιος κ. Κεφαλογιάννης ανέπτυξε απόψεις, οι οποίες, τουλάχιστον για όσους γνωρίζουν, περιγράφουν την κατάσταση στο λιμενικό και σε άλλους χώρους του Υπουργείου Εμπορικής Ναυτιλίας. Θέλω μόνο να  πω στους παλαιοτέρους, όταν σ’ αυτήν την Αίθουσα εσυζητούντο θέματα περί το Λιμενικό Σώμα, πως το εντυπωσιακό στοιχείο που ασφαλώς θα είναι στη μνήμη σας –απευθύνομαι κυρίως σ’ εσάς, τους παλαιότερους συναδέλφους- ότι στις δύο κρίσεις το ’94 και το ’95 απεμακρύνθησαν από το λιμενικό περίπου εβδομήντα ανώτατοι και ανώτεροι αξιωματικοί.
      Εκόστισε εκείνη η αποστρατεία γύρω στα 2,5 δισεκατομμύρια δραχμές εκείνης της εποχής. Και ήσαν, κυρία Διαμαντοπούλου, αξιωματικοί ηλικίας τριάντα επτά μέχρι πενήντα, πενήντα δύο ετών. Δηλαδή, το επόμενο βήμα ήταν η συνταξιοδότηση. Και η συνταξιοδότηση πρέπει να έπιανε –αν θυμάμαι σωστά τα νούμερα, κύριε Πρόεδρε- γύρω στα 500.000.000 δραχμές το χρόνο, κατ’ εκείνη την εποχή. Δηλαδή, τα μεγέθη που είχαμε εδώ και δέκα, δώδεκα χρόνια ήταν πολύ εντυπωσιακά. Αυτά απλώς για την ιστορία.
      Κυρίως, όμως, παίρνω το λόγο για να προσθέσω τη φωνή μου στη δική σας φωνή. Κυρία Διαμαντοπούλου, εσείς μου δώσατε την ευκαιρία, ο τρόπος με τον οποίο αναφερθήκατε στην απεργία. 
      Η Κρήτη αυτήν τη στιγμή πάσχει. Πλήττεται πράγματι. Και πλήττεται και για ένα λόγο που τον αναφέρατε δειλά-δειλά, που για εμένα όμως είναι λόγος ουσίας. Δεν είναι μόνο η μεταφορά των πρωίμων, να φτάσουν εδώ στη λαχαναγορά, αλλά και η αγορά έξω, εκτός Ελλάδος. Οι συμβάσεις, δηλαδή, που έχουν υπογράψει, που αν δεν τηρηθούν γνωρίζετε –και λόγω της θητείας σας σε διεθνή οργανισμό- ποιες συνέπειες έχουν για εμάς που αγωνιούμε να πιάσουμε μία θέση και που ο ανταγωνισμός από άλλες χώρες με αγροτικά προϊόντα καραδοκεί να καταλάβει όποιο κενό υπάρξει. 
      Αυτά καθ’ όσον αφορά στην Κρήτη. 
      Τώρα, όμως, το κύμα αυτής της εξαιρετικής καταστάσεως φτάνει και στα υπόλοιπα νησιά. Κι εδώ είναι συνάδελφοι Βουλευτές που είμαι βέβαιος ότι στις εκλογικές τους περιφέρειες οι συμπατριώτες τους θα τους έχουν περιγράψει με ένταση το τι συμβαίνει. Δώδεκα νταλίκες είναι στη Μυτιλήνη αυτήν την ώρα με σφάγια. Η αγορά φωνάζει. Περίμεναν την Τσικνοπέμπτη για να πουλήσουν σφάγια. Οι ολίγοι κτηνοτρόφοι, που μας απέμειναν, αν δεν μετακινηθεί, δεν μεταφερθεί το εμπόρευμα, καταστρέφονται. 
      Κατάφεραν και επιβίωσαν κάποιες ιχθυοκαλλιέργειες και μάλιστα σε χέρια Ελλήνων επιχειρηματιών, που τους γνωρίζετε πολύ καλά, κύριοι συνάδελφοι, εσείς. Περιμένουν το γόνο. Καταστροφή. 
      Γιατί τα περιγράφω αυτά; Όχι για να συγκινήσω εσάς. Δράττομαι της ευκαιρίας μέσα από το Κοινοβούλιο να πω στους φίλους μου ναυτικούς –και φίλους μου όχι τυπικά, αλλά ουσιαστικά, από τα νησάκια μας- ότι ασφαλώς έχουν προβλήματα. Είμαι ο τελευταίος που δεν θα αναγνωρίσει την ύπαρξη εντόνων προβλημάτων στο ναυτικό επάγγελμα και μάλιστα τελείως διαφόρων από εκείνα που αντιμετωπίζει ο εργαζόμενος στην ξηρά.
      Και επειδή αναφερθήκατε στα συναρμόδια Υπουργεία, θα μου επιτρέψετε, κυρία Διαμαντοπούλου, να σας πω το εξής: Αναφέρατε ότι το Υπουργείο Εργασίας δεν έχει αρμοδιότητα. Καλώς δεν έχει. Αρμόδιο για τον ναυτικό, τον εργαζόμενο στη θάλασσα είναι κυρίως το Υπουργείο Ναυτιλίας. Αυτή, λοιπόν, η εργατική τάξη, η θαλασσοδαρμένη και καραβοτσακισμένη δεν πιστεύω να περιμένει πως σε ένα, δύο χρόνια κάποια από τα προβλήματά της θα επιλυθούν πλήρως. Βελτιώσεις ναι, μπορούν να γίνουν, αλλά μόνο με το διάλογο. Οι οικογένειες των περισσοτέρων ναυτικών είναι εγκατεστημένες στα νησιά μας. Αυτές υποφέρουν.
      Κύριε Πρόεδρε, σε λίγο θα έχουμε πρόβλημα στα νοσοκομεία. Σε λίγο θα έχουμε πρόβλημα λειτουργίας των νοσοκομείων. Ήδη τα πρώτα μηνύματα δειλά-δειλά έχουν φτάσει εδώ, στο κέντρο. Όχι μόνο στο Υπουργείο Αιγαίου και Νησιωτικής Πολιτικής. Εδώ, στο κέντρο, στο Κοινοβούλιο. 
      Θεωρώ, λοιπόν, υποχρέωσή μου να υπογραμμίσω την κρισιμότητα της καταστάσεως, να μη ζητήσω αλλαγή πορείας –θα ήταν υπερβολή- αλλά να ζητήσω βελτίωση του πράγματος και συζήτηση ει δυνατόν και απόψε. Ει δυνατόν και απόψε! Να προσέλθουν για συζήτηση εκπρόσωποι της Π.Ν.Ο. ει δυνατόν και απόψε, μόλις τελειώσει εδώ η συζήτηση στη Βουλή. Απόψε! Δεν αντέχει παραπάνω ο κόσμος. Όσες ώρες περνούν, επιδεινώνουν την κατάσταση. 
      Η περιγραφή που έκαμα κατατείνει μόνο σε τούτο: Εσείς, τα μέλη του Κοινοβουλίου, όσα δεν έχετε προσεγγίσει το πρόβλημα, να το κατανοήσετε. 
      Οι φίλοι μας, οι συμπατριώτες μας νησιώτες ναυτικοί, ή από οπουδήποτε αλλού προέρχονται, να κατανοήσουν ότι υπάρχει διάθεση διαλόγου, όπως την εξέφρασε ο συνάδελφος κ. Κεφαλογιάννης, όπως ακούγεται και από άλλα μέλη της Κυβερνήσεως και όπως τη μεταφέρω και εγώ εκ καθήκοντος, αλλά και λόγω προελεύσεως στο Κοινοβούλιο. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ, για την παρέμβασή σας. 
      Κυρίες και κύριοι συνάδελφοι, από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και τους λοιπούς χώρους του Μεγάρου της Βουλής των Ελλήνων, δεκαπέντε σπουδαστές και σπουδάστριες και δύο συνοδοί-καθηγητές από τη Σχολή Ξεναγών Θεσσαλονίκης. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Ρήγας. 
      ΠΑΝΑΓΙΩΤΗΣ ΡΗΓΑΣ: Κύριοι Υπουργοί, είστε καταπληκτικοί. Περιγράψατε με τόσο όμορφο τρόπο τα προβλήματα που απασχολούν τους εργάτες της θάλασσας. Μας τα είπατε τόσο όμορφα. Ο κ. Κεφαλογιάννης τους έδωσε σε όλα δίκιο. Σε ποιους απευθύνετε έκκληση; Ποιους καλείτε να παρέμβουν για να δοθεί λύση στο θέμα; 
      Μας είπατε για την Κρήτη που φλέγεται. Πράγματι, φλέγεται η Κρήτη. Μας περιγράψατε αυτό που συμβαίνει, κοινωνικές ομάδες που συγκρούονται μεταξύ τους. Αφήνετε τον οποιονδήποτε άλλο να βγάλει το φίδι από την τρύπα και μόνο εσείς, που έχετε ιερή υποχρέωση και καθήκον ως Κυβέρνηση να πείτε την άποψή σας και να πάρετε θέση, εμφανίζεστε στο Κοινοβούλιο, αλλά και δημόσια, ως θεατές ενός έργου του οποίου το σενάριο έχετε, κατά κύριο λόγο, εσείς γράψει. Εσείς οδηγήσατε τα πράγματα σ΄ αυτήν την κατάσταση. Είναι δική σας η ευθύνη που σήμερα υπάρχουν αυτά τα προβλήματα στην ακτοπλοΐα, που υπάρχουν αυτά τα προβλήματα σήμερα στην εργασία, που υπάρχουν αυτά τα προβλήματα γενικότερα στη ναυτιλία. 
      Ο κύριος Υπουργός Εμπορικής Ναυτιλίας δημόσια και εδώ μας είπε ότι είναι δίκαια τα αιτήματα των απεργών. Θα του θυμίσω ότι στην τελευταία συνεδρίαση της Επιτροπής Παραγωγής και Εμπορίου, όταν συζητούσαμε άλλο νομοσχέδιο, είχε αποκαλέσει  περίεργη την απεργία και είχε μιλήσει για πολιτικές σκοπιμότητες, τις οποίες εξυπηρετεί. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα σας παρακαλέσω, με την άδεια του Προέδρου, να μη διαστρεβλώνετε, τουλάχιστον επί τη παρουσία μου, αυτά που λέω. Είναι καταγεγραμμένα στα Πρακτικά. Θα παρακαλέσω, όταν ερμηνεύετε τα λεγόμενά μου, να είστε προσεκτικός. 
      ΠΑΝΑΓΙΩΤΗΣ ΡΗΓΑΣ: Έχω την ευθύνη αυτών που λέω, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα σας δοθεί η ευκαιρία να απαντήσετε. 
      ΠΑΝΑΓΙΩΤΗΣ ΡΗΓΑΣ: Και επειδή έχω και πάρα πολύ καλή μνήμη, θα ήθελα να σας θυμίσω ότι παγίως χρησιμοποιείτε -το επισημάναμε και στον κύριο Πρόεδρο προηγουμένως- στοιχεία τα οποία έχουν και κατά το παρελθόν αποδειχθεί ότι είναι ανακριβέστατα. Για να εντυπωσιάσετε, αναφέρατε μία απόφαση του κ. Ανωμερίτη περί του δικαιώματος που έδινε για αυξήσεις μέχρι 300% στα ναύλα των πλοίων. Και την άλλη φορά σας είχαμε φέρει δική σας απόφαση του 2005, εκτός εάν δεν ξέρετε τι είχαμε καταθέσει την προηγούμενη φορά…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Καταθέστε την, λοιπόν. 
      ΠΑΝΑΓΙΩΤΗΣ ΡΗΓΑΣ: Δεν ξέραμε ότι θα την επικαλεστείτε πάλι. Άλλωστε, την κατέθεσα την προηγούμενη φορά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάντε ερώτηση. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, σας παρακαλώ!
      ΠΑΝΑΓΙΩΤΗΣ ΡΗΓΑΣ: Κύριε Πρόεδρε, είναι απόφαση που παγίως επαναλαμβάνεται από όλους τους Υπουργούς και από τον κ. Κεφαλογιάννη, ο οποίος φαίνεται ότι αγνοεί τι υπογράφει, η οποία λέει πόσο μπορεί να είναι η διαφορά του ναύλου ανάμεσα στην οικονομική θέση και στη διακεκριμένη θέση με καμπίνα. Και λέει αυτή η υπουργική απόφαση, παγίως επαναλαμβανόμενη και από τον κ. Κεφαλογιάννη, ότι μπορεί να είναι μέχρι 300% η απόκλιση. Εμφανίζει, δήθεν, ότι ο Υπουργός του ΠΑ.ΣΟ.Κ. υπέγραψε αύξηση του ναύλου 300%. Του έχει πει και ο κ. Ανωμερίτης να μην ξαναχρησιμοποιήσει αυτό το ανακριβές στοιχείο. 
      Επίσης, δεν κάνει μόνο αυτό. Στην Επιτροπή Παραγωγής και Εμπορίου μάς είχε πει ότι για το θέμα του άρθρου 29 οι πλοηγοί είχαν αναγνωρίσει πως κάποιο λάθος συμβαίνει. Είχαν ζητήσει και συγγνώμη. Από την επικοινωνία την οποία είχαμε με τους πλοηγούς, μας λένε πως ουδέποτε συζήτησαν κάτι με τον κύριο Υπουργό. Κανένα αίτημα δεν του έθεσαν. Ο κύριος Υπουργός μας ανέφερε και αυτό το θέμα στην Επιτροπή Παραγωγής και Εμπορίου. 
      Συστηματικά, λοιπόν…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, μου επιτρέπετε; 
      ΠΑΝΑΓΙΩΤΗΣ ΡΗΓΑΣ: Το επιτρέπω, εάν το επιτρέπει και ο κύριος Πρόεδρος.
      ΠΡΟΕΔΡΕΥΩΝ (Ιωάννης Τραγάκης): Αφού το επιτρέπει ο ομιλητής, έχετε το λόγο, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νομίζω ότι αυτά τα πράγματα έχουν διευκρινιστεί. Για του λόγου μου το αληθές απόδειξη είναι ότι τροποποιήθηκε η συλλογική σύμβαση με  δική τους αίτηση, των ρυμουλκών και των ναυαγοσωστών, ακριβώς στο σημείο που προβλέπει το άρθρο 28 και τότε μόνο πήρε την υπογραφή του Υπουργού Εμπορικής Ναυτιλίας και έληξε το θέμα. Ποιο θέμα; Το θέμα το οποίο όριζε ότι αυτές οι συγκεκριμένες κατηγορίες ναυτεργατών είχαν συμφωνήσει με τους εργοδότες, συμπεριέλαβαν όλα τα επιδόματα, πέρα απ’ αυτά που προβλέπει ο νόμος για όλους τους άλλους εργαζομένους και για όλους τους άλλους ναυτικούς, δηλαδή το επίδομα της Κυριακής και όλα τα άλλα και αυξάνονταν μέσα σε μία μέρα κατά 60% οι συντάξεις τους, όταν οι συντάξεις με βάση την εισοδηματική πολιτική τα τελευταία επτά χρόνια αυξάνονται κατά 4%. Κατάλαβαν ότι είναι λάθος. Σας το διάβασα. Σας έδωσα και στην επιτροπή την υπογραφή τους. Άλλαξε η συλλογική τους σύμβαση και συμφωνήσαμε και έκλεισε το θέμα. Γιατί επανέρχεστε σε κάτι που έχει λυθεί; Αυτό είναι το θέμα μας.
      ΠΑΝΑΓΙΩΤΗΣ ΡΗΓΑΣ: Κύριε Πρόεδρε, άκουσα τον κύριο Υπουργό. Επαναλαμβάνω και πάλι ότι αναφέρθηκα στους πλοηγούς και σας δηλώνω κατηγορηματικά με όλη την ευθύνη των λόγων μου ότι το προεδρείο των πλοηγών διαβεβαιώνει ότι…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για τους πλοηγούς έλεγα και εγώ. 
      ΠΑΝΑΓΙΩΤΗΣ ΡΗΓΑΣ: …ουδέποτε υπέβαλε τέτοιο αίτημα στον Υπουργό, ουδέποτε συζήτησε μαζί του και ουδέποτε υπήρξε τέτοιο θέμα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, άλλαξε η συλλογική σύμβαση.
      ΠΑΝΑΓΙΩΤΗΣ ΡΗΓΑΣ: Το λέω δημόσια ως δήλωση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα κάνετε λάθος. Άλλαξε η συλλογική σύμβαση. Τι να σας κάνω τώρα;
      ΠΑΝΑΓΙΩΤΗΣ ΡΗΓΑΣ: Δεν πειράζει. Προτιμώ να εκτίθεμαι παρά να δέχομαι κάθε φορά κάποια στοιχεία που φέρνετε εδώ και αποδεικνύεται πολύ σύντομα ότι δεν ήταν έτσι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα κάνετε λάθος.
      ΠΑΝΑΓΙΩΤΗΣ ΡΗΓΑΣ: Κατ’ εξακολούθηση έχετε χρησιμοποιήσει τέτοια στοιχεία.
      Επίσης, προσπαθήσατε να μας πείσετε ότι, τελικά, οι μεταθέσεις των λιμενικών έγιναν με δικές τους αιτήσεις. Αγνοείτε ότι κάνατε τις μεταθέσεις κατά παράβαση του π.δ. 190/2003. Και αγνοείτε την οργή που ξεσηκώσατε την εποχή εκείνη, το θόρυβο που ξεσηκώθηκε, τις μηνύσεις που υποβλήθηκαν, τη μήνυση που υποβλήθηκε από την ομοσπονδία και έρχεστε και μας λέτε τώρα ότι όλα έγιναν πάρα πολύ νόμιμα και με βάση τις αιτήσεις που οι ίδιοι είχαν υποβάλλει.
      Δεν αναφερθήκατε, βέβαια, πολύ σ’ αυτό το θέμα και παραλείψατε να πείτε και άλλα σημαντικά στοιχεία, τα οποία δεν είναι παραπολιτικά, είναι κατ’ εξοχήν πολιτικά. Όταν αναφέρθηκα εγώ στον Υπαρχηγό κ. Μόσχο δεν αναφέρθηκα γιατί δεν γνωρίζαμε ότι ο υπαρχηγός του Λιμενικού Σώματος είναι υπεύθυνος και επικεφαλής της Επιτροπής Μεταθέσεων. Αναφέρθηκα γιατί ο συγκεκριμένος άνθρωπος, ο οποίος καταδικάστηκε επτά μήνες για πολύ σοβαρά αδικήματα, ήταν ο κύριος υπεύθυνος των μεταθέσεων και των μετακινήσεων. 
      Και ξέρετε ποιος εξήγγειλε, προανήγγειλε και επιβεβαίωνε τις μεταθέσεις στα διάφορα Λιμεναρχεία του Μεσολογγίου, της Χαλκιδικής; Ο πολύ γνωστός σας και πολύ γνωστός σε όλους μας κ. Καλίκας. 
      Κύριε Υπουργέ, ό,τι και να διαψεύσετε πλέον είναι πασίγνωστο σε όλους, σε όσους παροικούν στην Ιερουσαλήμ, ότι αμέσως μετά έρχεται η διάψευση της διάψευσης. Γιατί μέχρι σήμερα τίποτα απ’ αυτά που μας έχετε πει δεν αντέχουν στη βάση κριτικής και στο τέστ αληθείας.
      Ο κ. Καλίκας, λοιπόν, ήταν αυτός –ο γνωστός κύριος αυτός, να μην επαναλάβουμε την ιδιότητά του- ο οποίος εμφανιζόταν περιερχόμενος τα λιμεναρχεία για να δηλώνει αυτά.
      Επίσης, κύριε Υπουργέ, δεν είναι μόνο οι μεταθέσεις, οι προαγωγές, δεν είναι μόνο η αυθαιρεσία, είναι η συνολική σας πολιτική απέναντι στο Λιμενικό Σώμα. Είστε αδιάφοροι για τη στελέχωση των υπηρεσιών από προσωπικό, κυρίως, αυτών που πάσχουν, των νησιών. Είστε αδιάφοροι για την ποιοτική αναβάθμιση και την εκπαίδευση αυτού του προσωπικού. Είστε εντελώς αδιάφοροι για τα αιτήματά τους, θεσμικά και οικονομικά, τα οποία υιοθετήσατε με δημαγωγικό τρόπο προεκλογικά και σήμερα δεν έχετε δώσει ούτε ψίχουλα απέναντι σ’ αυτά που είχατε υποσχεθεί. Απαντήστε, λοιπόν, σε όλα αυτά. 
      Και να ξέρετε και κάτι άλλο, αυτό που είπαμε στην αρχή: Δεν έχει κύρος το Υπουργείο πλέον σε κανέναν από τους εμπλεκόμενους στο χώρο της ακτοπλοΐας. 
      Ούτε οι νησιώτες σας πιστεύουν, ούτε οι ακτοπλόοι σας εμπιστεύονται και κυρίως, οι εργαζόμενοι δεν περιμένουν τίποτα από εσάς. 
      Είναι ένα Υπουργείο, λοιπόν, το οποίο σήμερα έχει χάσει το κύρος του, την αξιοπιστία του και δυστυχώς ο νησιωτικός χώρος, η νησιωτική Ελλάδα δεν περιμένει καλύτερες μέρες από την πολιτική σας στο Υπουργείο, κύριε Κεφαλογιάννη. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μπορώ να έχω το λόγο για δύο λεπτά; Είναι και θέμα προσωπικό, αλλά δεν θέλω να το θέσω σε αυτό το επίπεδο. Σας παρακαλώ πολύ.
      ΠΡΟΕΔΡΕΥΩΝ (Ιωάννης Τραγάκης): Θέτετε θέμα προσωπικό; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Κύριε Πρόεδρε, θα κάνω χρήση των δύο λεπτών που δικαιούμαι από τον Κανονισμό.
      ΧΡΗΣΤΟΣ ΠΡΩΤΟΠΑΠΑΣ: Έχει υπερβεί κατά δέκα λεπτά την πρωτολογία του!
       ΠΡΟΕΔΡΕΥΩΝ (Ιωάννης Τραγάκης): Θέτει θέμα προσωπικό.
      Ορίστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κοιτάξτε, κύριε Πρόεδρε, καταλαβαίνω η συζήτηση καμιά φορά να παίρνει ένα δρόμο –ας πούμε- λίγο πιο ακραίο και οι χαρακτηρισμοί να ξεφεύγουν καμιά φορά. Είναι και θέμα χειρισμού πολλών πραγμάτων και βεβαίως της γλώσσας. Αλλά προσβλητικές απαντήσεις μεταξύ Βουλευτών δεν νομίζω ότι τιμούν το Κοινοβούλιο.
      Δεν θα μιλήσω για το γνωστό θέμα. Υπάρχει μία περίεργη εμμονή της Αξιωματικής Αντιπολίτευσης με το συγκεκριμένο θέμα, το θέμα του Καλίκα. Γι’ αυτό άλλωστε έδωσε και δύο βαθμούς το 2003 το συγκεκριμένο κόμμα. Αλλά επειδή αμφισβητείτε δηλωμένα πράγματα για τα ρυμουλκά και ουσιαστικά με είπατε ψεύτη και αναξιόπιστο, εγώ θα σας καταθέσω ένα στοιχείο. Πιστεύω ότι είστε ένας άνθρωπος με κύρος κοινοβουλευτικό και ήθος και θα μου ζητήσετε συγνώμη. Θα σας το διαβάσω και θα το καταθέσω στα Πρακτικά. Έχει την υπογραφή: «Χριστοφάκης Ιωάννης». Μάλιστα είναι χειρόγραφο και κατατέθηκε στον Υπουργό σε ευρεία σύσκεψη παρουσία όλων των μελών της Π.Ν.Ο.. Θα σας διαβάσω τι γράφει: «Χριστοφάκης Ιωάννης, πρόεδρος της Πανελλήνιας Ένωσης Πληρωμάτων Ρυμουλκών και Ναυαγοσωστικών». Θα μου ζητήσετε συγνώμη, σας παρακαλώ. Είναι χειρόγραφο και μπορεί να πάει σε γραφολόγο, αν είναι τόσο δύσπιστος ο κ. Ρήγας. Λέει: «Σημείωση: Τα ρυμουλκά και ναυαγοσωστικά με τροποποίηση στις συλλογικές συμβάσεις εργασίας αφαίρεσαν τα επιδόματα από τους βασικούς μισθούς και στο εξής δεν υπάρχει κανένα επίδομα ενσωματωμένο σ’ αυτούς. Στο εξής οι συλλογικές συμβάσεις εργασίας ρυμουλκών και ναυαγοσωστικών είναι προσαρμοσμένες –σημειώστε τη λέξη «προσαρμοσμένες»- όπως αυτές των υπολοίπων κατηγοριών των πλοίων». Το καταθέτω για τα Πρακτικά.
      (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΑΝΝΑ ΔΙΑΜΑΝΤΟΠΟΥΛΟΥ: Τι είναι αυτό;
      ΠΑΝΑΓΙΩΤΗΣ ΡΗΓΑΣ: Τι είναι αυτό;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Αυτό σημαίνει ότι δέχθηκαν την τροποποίηση της συλλογικής τους σύμβασης, την άλλαξαν, έβγαλαν τα επιπλέον επιδόματα, τα οποία είχαν συμπεριλάβει, τα προσάρμοσαν με τα επιδόματα που έχουν όλοι οι ναυτικοί και όλοι οι Έλληνες πολίτες στις συλλογικές τους συμβάσεις και λύθηκε το θέμα. Το υπέγραψε και ο Υπουργός. Μπορείτε να μου ζητήσετε, παρακαλώ, συγνώμη για τα πρακτικά; 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Ρήγα, θα σας δώσω το λόγο για μια παρατήρηση.
      ΠΑΝΑΓΙΩΤΗΣ ΡΗΓΑΣ: Για μισό λεπτό, κύριε Πρόεδρε.
      Η τοποθέτηση του Υπουργού στην Επιτροπή Παραγωγής και Εμπορίου στην οποία αναφέρθηκα είναι ότι οι πλοηγοί του ζήτησαν συγνώμη επειδή είχαν με αίτημά τους ζητήσει ουσιαστικά αύξηση 60% των αποδοχών τους σε σχέση με τους υπόλοιπους και από τη στιγμή που κατάλαβαν αυτό το πράγμα ζήτησαν συγνώμη και υπαναχώρησαν. Η ενημέρωση που μου έδωσε -και αυτό ισχυρίστηκα- η Ομοσπονδία τους μέσω του προεδρείου τους ήταν ότι ουδέποτε είχαν απαιτήσει κάτι τέτοιο, ουδέποτε αναφέρθηκαν εγγράφως. Αυτό και κατέθεσα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Σας το κατέθεσα.
      ΠΑΝΑΓΙΩΤΗΣ ΡΗΓΑΣ: Επιμένω λοιπόν και ισχυρίζομαι ότι είναι εντελώς διαφορετικό αυτό που λέει αυτήν τη στιγμή ο Υπουργός και εντελώς διαφορετικό αυτό που είπε στην Επιτροπή ότι δήθεν κατανόησαν το λάθος τους, ζήτησαν συγνώμη και συμφώνησαν. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς κατανοήσατε το θέμα; Είναι όπως σας το είπα στην Επιτροπή; Για τα προσβλητικά σας λόγια ζητάτε συγνώμη;
      ΠΑΝΑΓΙΩΤΗΣ ΡΗΓΑΣ: Κοιτάξτε, τα λόγια μου δεν ήταν καθόλου προσβλητικά. Αναφέρθηκα στο τι μου μετέφερε το προεδρείο της ομοσπονδίας. Επιμένω σε αυτό. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Είστε Βουλευτής. Πρέπει να ελέγχετε.
      ΠΑΝΑΓΙΩΤΗΣ ΡΗΓΑΣ: Εάν υπήρξε προσβλητική αναφορά μου στον κύριο Υπουργό, πραγματικά, που είχε να κάνει με οποιοδήποτε άλλο θέμα, δεν έχω καμία αντίρρηση να ζητήσω συγνώμη, όμως δεν αφίσταμαι καθόλου από τον ισχυρισμό μου για το θέμα των πλοηγών.
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Το λόγο έχει ο συνάδελφος κ. Πρωτόπαπας για τρία λεπτά.
      ΧΡΗΣΤΟΣ ΠΡΩΤΟΠΑΠΑΣ:  Κύριε Πρόεδρε, για το Λιμενικό έχουμε πει αυτά που θέλαμε να πούμε. Ήταν πάρα πολύ σοβαρά και πρέπει να ληφθούν υπ’ όψιν. 
      Κύριε Υπουργέ, υπάρχει ένα θέμα στο οποίο δεν απαντήσατε, παρά τις επανειλημμένες αιτιάσεις μας. Τι θα γίνει με την Κρήτη και την παραγωγή της; Δεν είναι λύση να δημιουργήσετε ρήξεις μεταξύ ναυτεργατών και παραγωγών. Δεν είναι λύση να στρέφετε τη μία κοινωνική ομάδα εναντίον της άλλης. Η πολιτική σας είναι αυτή που προκαλεί τα προβλήματα. Είναι αυτή που προκαλεί τη λιτότητα, που ευθύνεται για τη διευρυμένη ανεργία, για το κλείσιμο επιχειρήσεων, για τα προβλήματα στο ασφαλιστικό, για την ιλαροτραγωδία των μεταρρυθμίσεων των κενών περιεχομένων, είναι η ίδια πολιτική που καθημερινά οδηγεί σε αδιέξοδα. 
      Από όλη αυτήν την πολιτική παρά τις σημερινές δηλώσεις του κ. Τσιτουρίδη λείπει η λέξη διαβούλευση, λείπει η λέξη διάλογος, λείπει η λέξη επιδίωξη κοινωνικής συναίνεσης και συμφωνίας. Αυτές είναι άγνωστες έννοιες και για σας και για την Κυβέρνησή σας. Επιτέλους πάρτε μια πρωτοβουλία. Τι θα κάνετε; Θα αφήσετε να παίζουν ξύλο μεταξύ τους οι κοινωνικές ομάδες; Θα δημιουργήσετε επικίνδυνους για τη συνοχή της κοινωνίας μας κοινωνικούς «αυτοματισμούς»; Είστε Κυβέρνηση. Αντιληφθείτε επιτέλους ότι δεν είστε τροχονόμος. Έχετε ευθύνη να λειτουργεί ομαλά η χώρα, να υπάρχει κοινωνική ομαλότητα και γαλήνη. Πάρτε πρωτοβουλίες διαλόγου. Δεσμευθείτε με χρονοδιαγράμματα. Αναλάβετε συγκεκριμένες δεσμεύσεις. Σταματήστε να κοροϊδεύετε τον κόσμο, όπως επανειλημμένα έχετε πράξει. Σταματήστε να συγκρούεστε με τους πάντες και τα πάντα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Σας παρακαλώ να είστε πιο συγκεκριμένος. Με υβρίζετε χωρίς επιχειρήματα. Αυτό σας εκθέτει. Μην πάμε στην ίδια κατηγορία με την προηγούμενη.
      ΧΡΗΣΤΟΣ ΠΡΩΤΟΠΑΠΑΣ: Πάνω από όλα ενδιαφερθείτε για τους παραγωγούς της Κρήτης, κύριε Υπουργέ. Εκλέγεστε στην Κρήτη. Ενδιαφερθείτε για τα μεγάλα προβλήματα που υπάρχουν αυτήν τη στιγμή στο νησί. Δείξτε στοιχειώδη ευαισθησία. Πέντε μέρες τους έχετε εγκαταλείψει. Πέντε μέρες έχετε εξαφανιστεί και κρύβεστε. Πάρτε τώρα πρωτοβουλίες, κάντε διάλογο και αναλάβετε δεσμεύσεις. Εμείς καλούμε όλους να σταθούν υπεύθυνα, να κατανοήσουν τα προβλήματα που υπάρχουν, να προσπαθήσουν να δώσουν λύσεις και να σταθούν με στάση ευθύνης απέναντι στα ζητήματα της οικονομικής και κοινωνικής ζωής της χώρας, για τα οποία όλοι πρέπει να αγωνιούμε. 
      Πάνω από όλα η Κυβέρνηση οφείλει να καταθέσει πρώτη τη δική της ευθύνη και να αναλάβει πρωτοβουλίες. Τέρμα τα παιχνίδια και το κρυφτούλι. Καλέστε τώρα για διάλογο, αναλάβετε τώρα δεσμεύσεις, ζητήστε τώρα να βοηθήσουν όλοι. Και εμείς θα συμβάλλουμε σε αυτό. Αποκαταστήστε επιτέλους την ομαλή κοινωνική και οικονομική ζωή. Δεν μπορούμε να προχωρήσουμε άλλο έτσι με τον τρόπο που εσείς χειρίζεστε τα θέματα.
      ΠΡΟΕΔΡΕΥΩΝ (Ιωάννης Τραγάκης):  Η κ. Τσουρή έχει το λόγο.
      ΕΛΠΙΔΑ ΤΣΟΥΡΗ: Ο κ. Υπουργός εξέφρασε τη φιλοδοξία του περί κατάθεσης και ψήφισης νομοσχεδίων, τα οποία έχουν ορίζοντα δεκαετιών. Η φιλοδοξία του είναι απολύτως θεμιτή και σεβαστή από όλους μας, μόνο που στη συγκεκριμένη περίπτωση, επειδή μιλάμε για το νομοσχέδιο της ναυτικής εκπαίδευσης, πρέπει να διαπιστώσουμε ότι δεν είναι καν πραγματοποιήσιμο, δεν έχει καν ορίζοντα ενός τετάρτου της δεκαετίας. 
      Δεύτερον, αναφέρθηκε στην ανεργία. Επεσήμανε τη μείωσή της. Προφανώς δεν άκουσε στην πρωτολογία μου ότι επικαλέστηκα στοιχεία του γραφείου ναυτικής εργασίας και όχι δικά μου. Στο τέλος Ιανουαρίου 2006 ο συνολικός αριθμός ανέργων ναυτικών έφθασε τους τρεις χιλιάδες είκοσι τρεις. Για πρώτη φορά ξεπέρασε το ψυχολογικό φράγμα των τριών χιλιάδων. Το Νοέμβριο του 2003 ο αριθμός των καταγεγραμμένων ανέργων ήταν χίλιοι οκτακόσιοι σαράντα οκτώ. Δηλαδή,  η αύξηση ήταν περίπου 40%.
      Κύριε Υπουργέ, αναφερθήκατε στις μεταθέσεις που έγιναν επί ΠΑ.ΣΟ.Κ.. Σας παρακαλώ να μας καταθέσετε τα πρακτικά του συμβουλίου μεταθέσεων για να δούμε πότε έγιναν αυτές οι μεταθέσεις και ποιους αφορούν. Πρέπει να σας υπενθυμίσω ότι επί ΠΑ.ΣΟ.Κ. ίσχυε το Π.Δ. 190/2003, το οποίο είχαν συμφωνήσει και αποδεχθεί όλοι οι εμπλεκόμενοι. Καθιέρωνε απολύτως αντικειμενικά και μοριοδοτημένα κριτήρια μεταθέσεων. Στο δε συμβούλιο μεταθέσεων συμμετείχε εκλεγμένος συνδικαλιστής της Ομοσπονδίας του Λιμενικού Σώματος. Κάτι που εσείς επιδιώκετε να καταργήσετε. 
      Αυτά ήταν τα δεδομένα. Εάν παρόλα αυτά έγιναν μεταθέσεις και ουδείς αντελήφθη τίποτα και ουδείς κατήγγειλε κανέναν, παρακαλώ να μας καταθέσετε τα στοιχεία. Από την άλλη πλευρά για τις δυόμισι χιλιάδες μεταθέσεις, οι οποίες έγιναν μέσα σε ένα χρόνο επί δικής σας Κυβέρνησης δεν είπατε κουβέντα τουλάχιστον για τα κριτήρια και για τις ανάγκες που κλήθηκαν να καλύψουν.
      Αναφερθήκατε στη Βουλή και είπατε ότι στις παραμεθόριες περιοχές, στα νησιά του Αιγαίου έχει καλυφθεί μόνο το 25% των οργανικών θέσεων. Οι μεταθέσεις λοιπόν αυτές ποιες ανάγκες κάλυψαν; Υποθέτω πάντως όχι την ευαισθησία σας για τη φύλαξη των θαλάσσιων συνόρων της χώρας. 
      Και εν πάση περιπτώσει, όσον αφορά το μείζον θέμα των ημερών, την απεργία της Πανελλήνιας Ναυτικής Ομοσπονδίας, εκφράστηκε μια αγωνία από την πλειοψηφία των συναδέλφων -τυχαίνει να είμαστε σήμερα εδώ νησιώτες βουλευτές ως επί το πλείστον- στην οποία δεν πήραμε απάντηση, κύριε Υπουργέ. Πρέπει να πω ότι σε ορισμένα νησιά η κατάστασή τους έχει φθάσει σε οριακό σημείο. Κάποια αντιμετωπίζουν προβλήματα ανεφοδιασμού σε καύσιμα, κάποια άλλα σε φάρμακα και εντός των ημερών θα φανούν και προβλήματα σε τρόφιμα. Αν είναι δυνατόν!
      Όμως σας είχαμε προειδοποιήσει για τη πολιτική σας ότι οδηγεί σε αδιέξοδα. Τα είχαμε επισημάνει και το περασμένο καλοκαίρι και στη διάρκεια του φθινοπώρου και του χειμώνα που μας πέρασε. Έρχεστε τώρα να ζητήσετε από εμάς παρέμβαση και συναίνεση προκειμένου να λυθεί η απεργία της Πανελλήνιας Ναυτικής Ομοσπονδίας με ένα κατάλογο αιτημάτων. Ε, αυτό είναι κάτι που δεν μπορεί να ζητηθεί απ’ την Αξιωματική Αντιπολίτευση, όταν τα πράγματα έχουν φθάσει στο μη παρέκει. Και εμείς δεν μπορούμε να γίνουμε διαιτητές και διαμεσολαβητές  της μιας κοινωνικής κατηγορίας εναντίον της άλλης. Ούτε εσείς μπορείτε να είστε παρατηρητές, δημοσιογράφοι, ρεπόρτερ ή στατιστικολόγοι. 
      Έχετε την ευθύνη διακυβέρνησης της χώρας και οφείλετε να δώσετε λύση στα προβλήματα. Εν πάση περιπτώσει είναι πολιτική όχι μόνο του Υπουργείου Εμπορικής Ναυτιλίας, είναι και κυβερνητική πολιτική σύμφωνα  με την οποία, ατομικά, συλλογικά και κοινωνικά δικαιώματα και κατακτήσεις που ήταν αυτονόητα μέχρι πριν από δυο χρόνια, σήμερα ρίχνονται στον Καιάδα μιας δεξιάς οπισθοδρομικής και φοβικής κυβέρνησης. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κυρία συνάδελφε. 
      Ο συνάδελφος κ. Παρασκευάς έχει το λόγο.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Πριν από οτιδήποτε άλλο με όλο το σεβασμό προς το Προεδρείο θα ήθελα να επισημάνω ότι την τελευταία περίοδο, εμφανίζονται δεξιόστροφες ροπές στο Προεδρείο κατ’ επανάληψη. Θα ήθελα να επισημάνω ότι αυτές οι δεξιόστροφες ροπές κάνουν κακό στην υγεία του Κοινοβουλίου.
      ΠΡΟΕΔΡΕΥΩΝ (Ιωάννης Τραγάκης):  Ένα λεπτό, κύριε συνάδελφε, επειδή αναφέρεστε στο Προεδρείο, δεν αποδέχομαι την παρατήρησή σας.
      ΙΩΑΝΝΗΣ ΠΑΡΑΣΚΕΥΑΣ: Κρατήστε το, κύριε Πρόεδρε. Σας παρακαλώ πάρα πολύ.
      ΠΡΟΕΔΡΕΥΩΝ (Ιωάννης Τραγάκης):  Δεν κρατάω τίποτα. Εγώ δεν αφήνω να πέσει τίποτα κάτω. Κράτησα το χρόνο σας.
      Κάνατε μια παρατήρηση στο Προεδρείο και σας οφείλει απάντηση. Η συμπεριφορά του κυρίου συναδέλφου... 
      ΙΩΑΝΝΗΣ ΠΑΡΑΣΚΕΥΑΣ: Δεν αναφέρομαι όμως σε αυτό το περιστατικό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Τότε πού αναφέρεστε;
      ΙΩΑΝΝΗΣ ΠΑΡΑΣΚΕΥΑΣ: Είπα επί λέξει το εξής: Την τελευταία περίοδο, τον τελευταίο καιρό...
      ΠΡΟΕΔΡΕΥΩΝ (Ιωάννης Τραγάκης):  Δεν υπάρχει τέτοιο θέμα, κύριε συνάδελφε. Αναφέρεστε σε βάθος χρόνου. Σεις το βλέπετε έτσι.
      ΙΩΑΝΝΗΣ ΠΑΡΑΣΚΕΥΑΣ: ...είναι κορυφαία στιγμή δεξιόστροφης ροπής του Κοινοβουλίου, η συμπεριφορά της κυρίας Προέδρου απέναντι στον Αρχηγό της Αξιωματικής Αντιπολίτευσης.
      ΠΡΟΕΔΡΕΥΩΝ (Ιωάννης Τραγάκης):  Τη βλέπετε εσείς με αριστερούς φακούς τη στροφή του Προεδρείου. Συνεχίστε τώρα.
      ΙΩΑΝΝΗΣ ΠΑΡΑΣΚΕΥΑΣ: Εσείς τα βλέπετε με δεξιές διόπτρες. Και γι’ αυτό δεν μπορείτε να διευθύνετε καλά τις συζητήσεις. 
      ΠΡΟΕΔΡΕΥΩΝ (Ιωάννης Τραγάκης):  Συνεχίστε τώρα. 
      ΙΩΑΝΝΗΣ ΠΑΡΑΣΚΕΥΑΣ: Λείπει όμως ο κύριος Υπουργός.
      ΠΡΟΕΔΡΕΥΩΝ (Ιωάννης Τραγάκης):  Είναι άλλος εδώ. Είναι ο κύριος Παυλίδης.
      ΙΩΑΝΝΗΣ ΠΑΡΑΣΚΕΥΑΣ: Δεν είναι το ίδιο. Ο κύριος Παυλίδης δεν έχει καμία σχέση με την επερώτηση.
      ΠΡΟΕΔΡΕΥΩΝ (Ιωάννης Τραγάκης):  Δεν μπορεί να βγει έξω για ένα λεπτό ο άνθρωπος; 
      ΙΩΑΝΝΗΣ ΠΑΡΑΣΚΕΥΑΣ: Τότε, θα περιμένω να γυρίσει.
      ΠΡΟΕΔΡΕΥΩΝ (Ιωάννης Τραγάκης):  Δεν κατάλαβα. Σας είπα υπάρχει Υπουργός άλλος εδώ. Υπάρχει και συναρμόδιος Υπουργός. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Βουλευτές Δωδεκανήσου είμαστε και οι δύο. 
      ΙΩΑΝΝΗΣ ΠΑΡΑΣΚΕΥΑΣ: Εσείς δεν είπατε, κύριε Παυλίδη, προηγουμένως  ότι δεν έχετε καμία σχέση με την επερώτηση; Και δεν έχετε τελικά καμία σχέση με το νομοσχέδιο και όλη την ευθύνη την έχει ο κύριος Κεφαλογιάννης; Να μην σας βάλω να τσακωθείτε μεταξύ σας. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Έχω όμως σχέση με σας.  Εξάλλου είμαστε και δωδεκανησιακά ομογάλακτοι.
      ΙΩΑΝΝΗΣ ΠΑΡΑΣΚΕΥΑΣ: Επειδή είμαστε και ομογάλακτοι δεν θέλω τελικά να σας βάλω να τσακωθείτε με τον κύριο Κεφαλογιάννη. Εποφθαλμιά ο ένας την καρέκλα του αλλουνού,  αλλά...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Αυτό το έχουμε ξεκαθαρίσει. Υπάρχει ιεραρχία και δεοντολογία. Πρέπει να γνωρίζετε ότι τον πρώτο λόγο τον έχει ο κύριος Παυλίδης. Αυτό το καταθέτω με σαφήνεια στη Βουλή.
      ΙΩΑΝΝΗΣ ΠΑΡΑΣΚΕΥΑΣ: Κύριε Υπουργέ, δεν θα ήθελα τελικά να μου το θέσετε ως προσωπικό θέμα. Με έχετε εκπλήξει θετικότατα και είναι αρνητική η έκπληξή μου. Ο ελληνικός λαός που σας ψήφισε και ο κύριος Καραμανλής που σας επέλεξε για Υπουργό, σας επέλεξε για Υπουργό. 
      Εσείς εξελίσσεστε σε έναν πάρα πολύ καλό παραμυθά! Όταν προϊούσης της ηλικίας, αν θα γίνετε παππούς, θα είναι πολύ πολύ ευτυχισμένα τα εγγόνια σας. Θα τους λέτε πάρα πολύ ωραία παραμύθια! Αυτό κάνετε συνεχώς στη Βουλή! 
      Καταθέσατε ένα έγγραφο, μία ερώτηση που σας έδωσα και φαίνεται ότι δεν την διαβάσατε καλά. Εγώ στην ερώτησή μου, σε σχέση με το νομοσχέδιο για τη ναυτική εκπαίδευση, σας έλεγα το εξής: Αφήστε που διαφωνούμε στο μεγαλύτερο μέρος του νομοσχεδίου, γιατί παραχωρείτε ουσιαστικά την κατάρτιση στους ιδιώτες -εκχωρείτε ουσιαστικά όλη τη ναυτική παίδευση και την εκπαίδευση στους ιδιώτες- αλλά θα ήταν ένα θετικό βήμα εάν μπορούσε να ιδρυθεί Ακαδημία Εμπορικού Ναυτικού στο νησί της Καλύμνου με τα προβλήματα τα οποία παρουσιάζει. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Το ερώτημα που έθεσαν οι συνάδελφοι και το ερώτημα που θέτουμε εμείς, αφορά ουσιαστικά την Ακαδημία του Λιμενικού Σώματος, η οποία είναι προγραμματισμένη να γίνει στην Αλεξανδρούπολη και επ’ αυτού δεν απαντήσατε. Αντ’ αυτού, καταθέσατε ουσιαστικά ένα έγγραφο το οποίο δεν έχει καμία σχέση και αυτό αποδεικνύει για άλλη μία φορά ότι περί άλλα τυρβάζετε. 
      Τελικά, έχει γίνει μία αναστροφή του κώνου μέσα σ’ αυτήν την Αίθουσα. Μιλούσατε επί τριάντα επτά, σαράντα λεπτά, πήρατε πέντε φορές το λόγο και διακόψατε τους συναδέλφους και δεν δώσατε καμία απάντηση σε κανένα ερώτημα! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πότε θα λυθεί, κύριε Υπουργέ, η απεργία; Η Αξιωματική Αντιπολίτευση ευθύνεται για την απεργία; Τελικά, το ΠΑ.ΣΟ.Κ. θα πρέπει να αναλάβει την ευθύνη για τη λύση της απεργίας και μας καλείτε να πάρουμε εμείς θέση; Την ευθύνη την έχετε εσείς, κύριε Υπουργέ! Η πολιτική η δική σας οδήγησε την κατάσταση εκεί που βρίσκεται τώρα. Η πολιτική η δική σας είναι αυτή που ανάγκασε τους ναυτεργάτες να αποφασίσουν την απεργία, και οι δικές σας πολιτικές αποφάσεις είναι αυτές που δεν δίνουν τη δυνατότητα διεξόδου. Την ευθύνη την έχετε εσείς και μόνο εσείς. Και όταν τα προϊόντα σαπίζουν στα λιμάνια, και όταν τελικά οι κοινωνικές ομάδες διαπληκτίζονται μεταξύ τους και όταν υπάρχει αυτή η ρήξη του κοινωνικού ιστού, την ευθύνη την έχετε εσείς. 
      Γι’ αυτό, κύριε Υπουργέ, λέμε ότι δεν έχετε την ικανότητα να δώσετε λύση στα προβλήματα. Το μόνο που προσπαθείτε να κάνετε είναι να σκεπάζετε τα προβλήματα κάτω από το χαλί. Όμως, αυτή η περίοδος έχει περάσει! 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Το λόγο έχει η κ. Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κύριε Πρόεδρε.
      Θα ήθελα να κάνω μία πρώτη παρατήρηση για την παρέμβαση του κ. Παυλίδη, ο οποίος αναφέρθηκε πάλι σε ζητήματα του ΠΑ.ΣΟ.Κ., σε μεταθέσεις που έγιναν ή δεν έγιναν και θα ήθελα να σας πω, κύριε Υπουργέ -επειδή το έχετε κάνει και άλλη φορά- ότι εγώ δεν ξέρω, αν τα στοιχεία που λέτε είναι πραγματικά. Η κυρία Τσουρή σας προκάλεσε να καταθέσετε τα στοιχεία. 
      Ας πάρουμε, όμως, την υπόθεση ότι πράγματι τη δεκαετία του ’80 έγιναν κάποιες μεταθέσεις, οι οποίες δεν έπρεπε να γίνουν. Θα πρέπει να βάζετε τον πήχη στα θετικά του ΠΑ.ΣΟ.Κ. και όχι στα λάθη του ΠΑ.ΣΟ.Κ. Εσείς συγκρίνεστε συνεχώς με τα λάθη του ΠΑ.ΣΟ.Κ.. Δεν σας ψήφισε γι’ αυτό ο ελληνικός λαός. 
      Εμείς έχουμε κάνει την αυτοκριτική μας εκεί που έπρεπε και ξέρουμε πολύ καλά το έργο που έχουμε κάνει και γι’ αυτό και στην πρωτολογία μου σας παρουσίασα μία ολόκληρη πολιτική, που αφορούσε και τις πολιτικές στη ναυτιλία, αλλά και στο Λιμενικό Σώμα, ώστε πάνω σ’ αυτές να συζητήσουμε. Αυτή η συνεχής επαναφορά και αυτός ο συνεχής συμψηφισμός και κουραστικός είναι και κανένα αποτέλεσμα δεν έχει. 
      Τώρα, είμαστε όλοι μπροστά σε ένα πολύ μεγάλο πρόβλημα, ένα πρόβλημα με οικονομικές και κοινωνικές διαστάσεις και δεν ξέρουμε πόσο μεγαλύτερες μπορούν να γίνουν. Ουδείς μπορεί να είναι ανεύθυνος και ουδείς μπορεί απλά να λέει μεγάλα λόγια. 
      Μιλήσατε για τους «φίλους» σας ναυτικούς, τους οποίους παρακαλέσατε να το σκεφθούν καλύτερα. Εγώ θα σας πω ότι οι ναυτικοί δεν είναι φίλοι μου ούτε η Π.Ν.Ο. είναι φίλη μου, αλλά είναι ένας κλάδος εργαζομένων τον οποίο σέβομαι βαθύτατα, ένας κλάδος με μεγάλα προβλήματα ο οποίος έχει προσφέρει πάρα πολλά στην ελληνική οικονομία και προσφέρει και σήμερα. 
      Οι ναυτικοί έχουν στα χέρια τους ένα όπλο, την απεργία. Η απεργία ως όπλο και ως εργαλείο μπορεί να γίνει καταχρηστική. Η κατάχρηση της απεργίας πρώτα απ’ όλα απαξιώνει τους ίδιους τους απεργούντες, γιατί έχουν την κατακραυγή της κοινής γνώμης, η οποία τελικά –η κοινωνία- πληρώνει το μεγάλο τίμημα. Έχουμε πολλά τέτοια παραδείγματα στην ιστορία των απεργιών στη χώρα μας. 
      Η απεργία μπορεί να αχρηστευθεί. Μπορεί να έχουμε αχρήστευση του όπλου της απεργίας, όταν η πολιτική και κοινωνική πίεση κάνει ανενεργό αυτό το όπλο και τελικά, οι ίδιοι οι απεργοί, η ίδια η εργατική ομάδα, η ομάδα η οποία θέλει να απεργήσει ακυρώνει από μόνη της αυτήν τη δυνατότητα. Βέβαια, υπάρχει και η χρήση του εργαλείου της απεργίας που είναι ένα δημοκρατικό δικαίωμα κατακτημένο και η σωστή λειτουργία του, η σωστή χρήση του έχει φέρει εξέλιξη και στο εργατικό κίνημα και στις ευρωπαϊκές κοινωνίες μας. 
      Η σωστή χρήση της απεργίας χρειάζεται υπεύθυνους συνδικαλιστές, χρειάζεται υπεύθυνη Κυβέρνηση και χρειάζεται και υπεύθυνη Αντιπολίτευση, κάτι που ως ΠΑ.ΣΟ.Κ. ουδέποτε είχαμε, πρέπει να σας πω, γιατί με πάρα πολύ μεγάλη ευκολία πλειοδοτούσατε και στεκόσασταν δίπλα σε κάθε είδους αίτημα.
      Εμείς σήμερα σ’ αυτήν την πολύ κρίσιμη στιγμή σταθήκαμε εξαιρετικά υπεύθυνα ως Αντιπολίτευση και αυτό γιατί ξέρετε διδασκόμαστε και εμείς από τα λάθη σας. Δεν θέλουμε να μας χειροκροτήσει η κοινωνία και ο λαός μας, θέλουμε να μας εμπιστευτεί για αυτά που λέμε και η στάση μας να γίνει αποδεκτή γι’ αυτόν το λόγο.
      Χρειαζόμαστε τώρα μια υπεύθυνη Κυβέρνηση, μια Κυβέρνηση η οποία δεν χαϊδεύει αυτιά. Και ξέρετε όταν βγαίνει ο Υπουργός και λέει ότι τα αιτήματα είναι δίκαια, οι φίλοι μας, οι αγαπητοί μας, οι έτσι, οι αλλιώς, μεγάλα λόγια, ευχάριστα, χωρίς ουσία και η ουσία στην πολιτική είναι στην αλήθεια. 
      Τι προτείνουμε λοιπόν; Έχουμε φθάσει σε ένα όριο, μετρούν και οι ώρες όπως πολύ σωστά είπαν όλοι. Να κληθεί η Π.Ν.Ο. σε διαπραγμάτευση απόψε. Ο Υπουργός να γίνει σαφής και ειλικρινής και προς τα έξω, λέγοντας από τα οκτώ αιτήματα ποια μπορούν να συζητηθούν και ποια όχι. Εάν υπάρχουν κάποια που δεν υπάρχει δυνατότητα να συζητηθούν, να τοποθετηθεί υπεύθυνα η Κυβέρνηση και να πει. «Αυτά δεν γίνονται γι’ αυτούς τους λόγους». Στα υπόλοιπα στα οποία υπάρχει η δυνατότητα να παρουσιάσει ένα σχέδιο με μακροχρόνιες δεσμεύσεις, να το φέρει στη Βουλή. Εμείς διατυπώνουμε όλη τη διάθεσή μας να συνεργασθούμε σε βάθος χρόνου προς επίλυση μεγάλων ζητημάτων, τα οποία βέβαια δεν είναι ούτε θέμα μιας μέρας, πολλές φορές δεν είναι και θέμα μιας κυβέρνησης. Όμως, η αντιμετώπιση γίνεται μέσα από τέτοιου είδους διάλογο. Οι απλοϊκές προσεγγίσεις «έχετε δίκιο», «εμείς είμαστε μαζί σας, αλλά το κακό ΠΑ.ΣΟ.Κ. που κατέστρεψε τα πάντα δεν μας αφήνει να ικανοποιήσουμε τα δίκαια αιτήματά σας» δεν μπορούν να ξεγελάσουν πια κανέναν.
      Για να είμαστε, λοιπόν, όλοι μας υπεύθυνοι και για να έχει ένα πραγματικό αποτέλεσμα αυτή η συζήτηση, δεσμευτείτε να κινηθείτε προς αυτήν την κατεύθυνση και σας διαβεβαιώ ότι εμείς ως Αντιπολίτευση θα υποστηρίξουμε ένα σχέδιο που αντιμετωπίζει αυτά που μπορούν να αντιμετωπισθούν και σε βάθος χρόνου, γιατί είναι σαφές ότι είναι ένας κλάδος με πολύ μεγάλα προβλήματα.
      Ευχαριστώ.
      (Χειροκροτήματα απ’ όλες τις πτέρυγες)
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για να κλείσετε.
      Χειροκροτήσατε, κύριε Υπουργέ;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Χειροκρότησα, γιατί πραγματικά νομίζω ότι αυτή η επερώτηση πέρα από όλη την κορύφωσή της και από τη δική μου τη μεριά και από τη μεριά της Αντιπολίτευσης, κλείνει όπως πρέπει να κλείσει, υπεύθυνα. Κλείνει υπεύθυνα από τη μεριά της Αξιωματικής Αντιπολίτευσης και θέλω να ευχαριστήσω την κ. Διαμαντοπούλου και τον κ. Δραγασάκη και τους άλλους συναδέλφους. Αυτό δείχνει ποιότητα στη δημοκρατία, δείχνει ότι στο Κοινοβούλιο μπορεί να υπάρχει αντιπαράθεση, μπορεί να υπάρχουν οι ένθεν και ένθεν συζητήσεις με επιχειρήματα και πολλές φορές να ξεφεύγουμε κιόλας, αλλά εδώ είμαστε για να δείξουμε ότι αυτό το πολίτευμα έχει ωριμότητα και ότι μετά από τριάντα πέντε χρόνια έχουμε περάσει όλοι το στάδιο της εφηβείας. Και αυτό το οποίο είπε η κ. Διαμαντοπούλου και ο κ. Δραγασάκης προηγουμένως –και βεβαίως είναι και πρόταση του αγαπητού συναδέλφου του κ. Παυλίδη- το αποδέχομαι. 
      ΠΡΟΕΔΡΕΥΩΝ (Ιωάννης Τραγάκης): Και ο κ. Μαγγίνας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και ο κ. Μαγγίνας, ο Κοινοβουλευτικός μας Εκπρόσωπος,  ο οποίος πρώτος το έθεσε. Το αποδέχομαι λοιπόν, είναι στις προθέσεις μου και έτσι θα ήθελα να κλείσω. Θα υπάρξει άμεση συζήτηση και συνάντηση με την Π.Ν.Ο.. Το μήνυμα από τη Βουλή είναι σαφές. Βεβαίως, η Κυβέρνηση έχει τον πρώτο λόγο και την πρωτοβουλία, εμείς θα αναλάβουμε αυτήν την πρωτοβουλία. Και ελπίζω με αυτήν την ωριμότητα του Κοινοβουλίου και με ένα αίτημα το οποίο υπάρχει από όλην την κοινωνία –περιγράψατε και τις περιοχές, βλέπω και άλλους αγαπητούς συναδέλφους και από την ιδιαίτερη εκλογική μου περιφέρεια, την Κρήτη, την κ. Σχοιναράκη, τον κ. Σκουλάκη και γι’ αυτό το λόγο πιστεύω ότι κάθονται εδώ παρ’ ότι δεν είχαν δικαίωμα να συμμετάσχουν στην επερώτηση– θα αναλάβουμε αυτές τις πρωτοβουλίες και σ’ αυτό το κλίμα που διαμορφώθηκε στη Βουλή σήμερα και με το γενικό αίτημα της κοινωνίας, φεύγω πιο αισιόδοξος ότι θα βρούμε λύση και σύντομα.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. Χαίρομαι ιδιαίτερα που τέλος καλό, όλα καλά. Πήγε πολύ καλά η επερώτηση. 
      ΑΝΝΑ ΔΙΑΜΑΝΤΟΠΟΥΛΟΥ: Πάντως, κύριε Υπουργέ, ελπίζω να μας δώσετε κάποια στοιχεία προς αυτήν την κατεύθυνση.
      ΙΩΑΝΝΗΣ ΔΙΑΜΑΝΤΙΔΗΣ: Όμως, η απεργία συνεχίζεται! 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 30/17/7.12.2005 επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, σχετικά με τις εξελίξεις στο Λιμενικό Σώμα. 
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 9 Φεβρουαρίου 2006 και της Παρασκευής 10 Φεβρουαρίου 2006 και ερωτάται το Σώμα αν συμφωνεί για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς, τα Πρακτικά των συνεδριάσεων της Πέμπτης 9 Φεβρουαρίου 2006 και της Παρασκευής 10 Φεβρουαρίου 2006 επεκυρώθησαν. 
      Ερωτάται το Σώμα: Δέχεσθε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 21.50΄ λύεται η συνεδρίαση για αύριο ημέρα Τρίτη 21 Φεβρουαρίου 2006 και ώρα 18.00΄ με αντικείμενο εργασιών του Σώματος: α) Κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 20-2-2006	ΣΕΛ. 160


