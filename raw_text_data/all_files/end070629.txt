ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΞΑ΄

Παρασκευή 29 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται η οδύνη και η συμπαράσταση για το θάνατο των συμπατριωτών μας και την καταστροφή του φυτικού μας πλούτου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Πρωθυπουργό, σχετικά με τα αποτελέσματα του πρόσφατου Συμβουλίου Κορυφής της Ευρωπαϊκής Ένωσης, τις θέσεις της Χώρας μας κ.λπ., σελ.
β) Προς τον Υπουργό Επικρατείας, σχετικά με τον αποκλεισμό του Κομμουνιστικού Κόμματος Ελλάδας από τα δελτία ειδήσεων και τις ενημερωτικές εκπομπές, σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τη λήψη μέτρων για την ατμοσφαιρική ρύπανση στην Αθήνα λόγω του καύσωνα κ.λπ., σελ.
δ) Προς τον Υπουργό Εθνικής Παιδείας και Θρησκευμάτων, σχετικά με την καταδίκη σχολείου για ηχορύπανση των περιοίκων κ.λπ., σελ.
4. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Δικαιοσύνης σχετικά με τη λειτουργία της Δικαιοσύνης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργού Επικρατείας με αρμοδιότητας Υπουργού Τύπου και Μέσων Μαζικής Ενημέρωσης: «Συγκέντρωση και αδειοδότηση επιχειρήσεων μέσων ενημέρωσης και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΓΕΙΤΟΝΑΣ Κ., σελ.
ΚΑΛΟΓΙΑΝΝΗΣ Σ., σελ.
ΚΑΛΟΣ Γ., σελ.
ΛΕΒΕΝΤΗΣ Α., σελ.
ΜΠΑΚΟΓΙΑΝΝΗ Θ., σελ.
ΡΟΥΣΟΠΟΥΛΟΣ Θ., σελ.
ΣΚΥΛΛΑΚΟΣ Α., σελ.

Β. Επί της επερώτησης:
ΖΩΗΣ Χ., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΟΣΜΙΔΗΣ Σ., σελ.
ΠΑΠΑΓΕΩΡΓΙΟΥ Γ. (Ευβοίας), σελ.
 ΠΑΠΑΔΟΠΟΥΛΟΣ Α., σελ.
ΠΑΠΑΛΗΓΟΥΡΑΣ Α., σελ.
ΣΑΛΑΓΙΑΝΝΗΣ Ν., σελ.
ΣΚΥΛΛΑΚΟΣ Α., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΞΑ΄
      Παρασκευή 29 Ιουνίου 2007
      Αθήνα, σήμερα στις 29 Ιουνίου 2007, ημέρα Παρασκευή και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Νικόλαο Σαλαγιάννη, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Δήμος Πελλάνας Λακωνίας ζητεί την προστασία των αρχαιοτήτων  και τη συνέχιση των ανασκαφών στην περιοχή του.  
      2) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά, με την οποία ο Δήμος Σκιλλούντος Ηλείας ζητεί τον ηλεκτροφωτισμό επικίνδυνων κόμβων επί της εθνικής οδού Πύργου – Κυπαρισσίας.
      3) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά, με την οποία ο Σύλλογος Γονέων και Κηδεμόνων ΤΕΕ Καλύμνου ζητεί τη δημιουργία επαγγελματικής σχολής στην Κάλυμνο.
      4) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Δήμος Χάλκειας Αιτωλ/νίας ζητεί να αλλαχθεί η κατηγοριοποίηση του στο νόμο για την τουριστική ανάπτυξη, από την κατηγορία Δ΄, στην κατηγορία Γ΄.
      5) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία το Περιφερειακό Τμήμα Μαγνησίας ζητεί να ξεκινήσει άμεσα από τον Ο.Σ.Ε. η εκπόνηση μελέτης για την αναβάθμιση της γραμμής Βόλου – Λάρισας.
      6) Οι Βουλευτές Λασιθίου και Μαγνησίας κ.κ. ΜΙΧΑΛΗΣ ΚΑΡΧΙΜΑΚΗΣ και κα ΡΟΔΟΥΛΑ ΖΗΣΗ αντίστοιχα κατέθεσαν αναφορά, με την οποία η κ. Μαρίνα Μυλωνά ζητεί την επαναφορά της στην εργασία της στο Υ.Δ.Τ./Α.Τ. Αλμυρού Μαγνησίας.
      7) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, στο οποίο ζητείται η αποζημίωση των ιδιοκτησιών που θα απαλλοτριωθούν για την κατασκευή του Π.Α.Θ.Ε. Πατρών – Πύργου – Τσακώνας.
      8) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, το οποίο αναφέρεται στις μεγάλες ζημιές που έχουν προκληθεί από τον καύσωνα στις καλλιέργειες καρπουζιών του Νομού Ηλείας.
      9) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία το Δημοτικό Συμβούλιο ΄Εδεσσας Πέλλας ζητεί την κατασκευή του νέου σιδηροδρομικού άξονα ΄Εδεσσας – Θεσσαλονίκης μέσω Γιαννιτσών.
      10) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία εργαζόμενες στο Δήμο Κρύας Βρύσης ζητούν την επίλυση εργασιακού τους προβλήματος από το Α.Σ.Ε.Π..
      11) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά, με την οποία ο Δήμος Βεγορίτιδος Πέλλας ζητεί την άμεση πλήρωση των κενών οργανικών θέσεων του Κέντρου Υγείας ΄Αρνισσας Πέλλας.
      12) Οι Βουλευτές Λαρίσης και Μαγνησίας κ.κ. ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Τ.Ο.Ε.Β. Μάτι – Τυρνάβου Λάρισας ζητεί άμεση οικονομική ενίσχυση για τη συνέχιση της λειτουργίας του.
      13) Οι Βουλευτές Λέσβου και Α΄ Πειραιώς κ.κ. ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία οι Δήμοι Αγίου Κηρύκου, Ευδήλου και Ραχών Ικαρίας ζητούν τη λήψη μέτρων για την αναβάθμιση των παρεχομένων υπηρεσιών υγείας στη νήσο Ικαρία.
      14) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Συντονιστική Επιτροπή εκπροσώπων της Τοπικής Αυτοδιοίκησης και φορέων της Λήμνου διαμαρτύρεται για τον τρόπο αντιμετώπισής τους από τον Υπουργό Εμπορικής Ναυτιλίας.
      15) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία η Β΄ ΄Ενωση Λειτουργών Μέσης Εκπαίδευσης Νομού Κορινθίας και ο Σύλλογος Γονέων και Κηδεμόνων 1ου Δημοτικού Σχολείου Κιάτου  Κορινθίας ζητούν την άμεση απομάκρυνση κεραίας κινητής τηλεφωνίας από τη στέγη του καταστήματος του ΟΤΕ Κιάτου Κορινθίας.
      16) Ο Βουλευτής Καρδίτσης κ. ΚΩΝ/ΝΟΣ ΡΟΒΛΙΑΣ κατέθεσε αναφορά, με την οποία ο Νομάρχης Καρδίτσας ζητεί την αύξηση του ορίου πληρωμών του ειδικού αναπτυξιακού προγράμματος Καρδίτσας (Ε.Α.Π.Ν.Α.-2).
      17) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Μεσολογγίου ζητεί την επανεξέταση της κήρυξης αρχαιολογικών χώρων στην ευρύτερη περιοχή του.
      18) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην καθυστέρηση ένταξης στο σχέδιο πόλης της περιοχής Κάτω Ψαλιδίου στο Ηράκλειο Αττικής.
      19) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η Ένωση Υπαλλήλων Φυλακών Μαλανδρίνου Φωκίδας ζητεί τη χορήγηση επιδόματος στους υπαλλήλους του καταστήματος κράτησης.
      20) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η Ένωση Υπαλλήλων Φυλακών Μαλανδρίνου Φωκίδας ζητεί την παραχώρηση δύο λεωφορείων για τη μεταφορά του προσωπικού από και προς το Κατάστημα Κράτησης Μαλανδρίνου Φωκίδας.
      21) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ  κατέθεσε αναφορά με την οποία το Τοπικό Διαμέρισμα Άνω Μεράς Μυκόνου ζητεί την τροποποίηση προεδρικού διατάγματος που ορίζει το χωροταξικό σχεδιασμό της Μυκόνου.
      22) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ  κατέθεσε αναφορά με την οποία το Δημοτικό Σχολείο Ημεροβιγλίου  Θήρας ζητεί την ένταξή του σε ειδικό πρόγραμμα για ολιγοθέσια σχολεία.
      23) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την αποκατάσταση των κακοτεχνιών που προέκυψαν από τις εργασίες συντήρησης γεφυριών στην περιοχή του Ζαγορίου Ιωαννίνων.
      24) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Ηπείρου διαμαρτύρεται για μεταθέσεις πυροσβεστών.
      25) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την κατασκευή της οδού Καλπάκι – Κόνιτσας με χαρακτηριστικά εθνικής οδού.
      26) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου ζητεί την έγκριση επιδοτούμενων θέσεων προσωπικού μερικής απασχόλησης με βάση το ν. 3250/2004.
      27) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου ζητεί την απόρριψη της πρότασης για άντληση των νερών των ποταμών Βάρδα και Ζαγορίτικου Νομού Ιωαννίνων.
      28) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί την πρόσληψη προσωπικού στο Λιμενικό Σώμα κ.λπ.
      29) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία εργασιακοί σύμβουλοι του Ο.Α.Ε.Δ. – ΚΠΑ Πάτρας ζητούν τη μετατροπή των συμβάσεων εργασίας τους από ορισμένου σε αορίστου χρόνου κ.λπ..
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8889/6-6-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 59481/ΙΗ/25-6-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8889/6-6-2007, την οποία κατέθεσε ο Βουλευτής κ. Γιάννης Σκουλάς, σας γνωρίζουμε τα ακόλουθα:
      Το ΥΠ.Ε.Π.Θ. δεν παρακολουθεί σε κεντρικό ή περιφερειακό επίπεδο στατιστικά στοιχεία που αφορούν δαπάνες για υπηρεσίες που προσφέρονται σε Φροντιστήρια και Κέντρα Ξένων Γλωσσών, καθώς δεν αποτελούν εκπαιδευτικά ιδρύματα.
      Η μοναδική αρμοδιότητα του ΥΠ.Ε.Π.Θ. για το ως άνω θέμα είναι ο καθορισμός, ο έλεγχος και η εποπτεία του πλαισίου που ορίζει την ίδρυση και τη λειτουργία των Φροντιστηρίων και των Κέντρων Ξένων Γλωσσών σύμφωνα με την κείμενη νομοθεσία (α.ν. 2545/1940 - ΦΕΚ 287 Α και α.ν. 284/1968 - ΦΕΚ 68 Α).
      Σε ό, τι αφορά το πρόγραμμα Πρόσθετης Διδακτικής Στήριξης σας γνωρίζουμε ότι υλοποιήθηκε κανονικά κατά το σχολικό έτος 2006-07, με έναρξη από 23-10-2006, σύμφωνα με την αριθμ. 109310/Γ7/19-10-2006 Υπουργική Απόφαση, με θέμα:
      «Οργάνωση προγραμμάτων Πρόσθετης Διδακτικής Στήριξης σχολικού έτους 2006-07».
      Επιπλέον, το πρόγραμμα Ενισχυτικής Διδασκαλίας μαθητών Γυμνασίου λειτούργησε κανονικά, δυνάμει της αριθμ. 56064/Γ7/5-6-2006 Εγκυκλίου του ΥΠΕΠΘ με θέμα «Προετοιμασία προγραμμάτων ΠΔΣ κι Ενισχυτικής Διδασκαλίας 2006-07», όπου προβλέπεται ότι «το πρόγραμμα Ενισχυτικής Διδασκαλίας μαθητών Γυμνασίου θα εξακολουθήσει να υλοποιείται σύμφωνα με την Υπουργική Απόφαση 96734/Γ7/11-09-2003 (ΦΕΚ 1301Τβ΄,12-09-2003)>>.
      Όσον αφορά στο θεσμό των Ολοήμερων Σχολείων σας ενημερώνουμε ότι κατά την τελευταία τριετία ενισχύθηκε ποιοτικά και επεκτάθηκε σε όλες τις περιοχές της χώρας καθώς και σε όλους τους τύπους των σχολείων. Ιδιαίτερη έμφαση δόθηκε στη λειτουργία καθώς και μέσω δωματίων που μισθώνει το ΤΕΙ ή το Πανεπιστήμιο για το σκοπό αυτό.
      Πέραν τούτων, το ΥΠΕΠΘ σε συνεργασία με το Υπουργείο Οικονομίας και Οικονομικών, παρέχει στους φοιτητές και στους σπουδαστές τη δυνατότητα επιλογής μεταξύ δύο επιδομάτων:
      - Του επιδόματος ενοικίου, το οποίο χορηγείται μηνιαίως, για όσα έτη προβλέπονται για την ολοκλήρωση των σπουδών τους.
      -Του στεγαστικού επιδόματος, το οποίο χορηγεί, σύμφωνα με τον ν. 3220/2004 (ΦΕΚ Α, 15), σε προπτυχιακούς φοιτητές που διαμένουν μακράν του τόπου μόνιμης κατοικίας των γονέων τους, ύψους 1.000 ευρώ ετησίως.
      Όσον αφορά στη δωρεάν σίτιση, σύμφωνα με την παρ. 6 του άρθρου 14 του ν. 2817/2000 (ΦΕΚ Α, 78), για την κάλυψη της δαπάνης σίτισης προπτυχιακών φοιτητών και σπουδαστών, εγγράφεται κάθε χρόνο στον προϋπολογισμό του ΥΠΕΠΘ ειδική πίστωση, από την οποία με απόφαση του Υπουργού Εθνικής Παιδείας και Θρησκευμάτων, επιχορηγούνται τα Πανεπιστήμια και τα ΤΕΙ, οι φοιτητικές ή σπουδαστικές λέσχες τους, καθώς και η λέσχη της ΑΣΠΑΙΤΕ.
      Τέλος, σχετικά με τις δαπάνες για την Παιδεία, σας καταθέτουμε πίνακα ετών 1993-2007 στον οποίο εμφανίζεται η ανοδική πορεία των πιστώσεων οι οποίες διατίθενται για την εκπαίδευση από τον γενικό κρατικό προϋπολογισμό.
      Ο Υφυπουργός
      Γ. ΚΑΛΟΣ»
     2. Στην με αριθμό 9408/18-6-07 ερώτηση του Βουλευτή κ. Κων/νου Μπαντουβά δόθηκε με το υπ’ αριθμ. 563/07/21-6-07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Το Υπουργείο Τουριστικής Ανάπτυξης θεωρεί ότι η ανάπτυξη στον τουρισμό πρέπει να βασίζεται -μεταξύ άλλων- και σε σύγχρονες εκπαιδευτικές δομές που θα στηρίξουν την ποιότητα και τον εκσυγχρονισμό. Και, μεταξύ αυτών, φυσικά συγκαταλέγεται η ίδρυση και λειτουργία Τμημάτων Τουριστικής Εκπαίδευσης στα Ανώτατα Εκπαιδευτικά Ιδρύματα της χώρας, όπως και η λειτουργία τμήματος Τουριστικής Διοίκησης και Ανάπτυξης.
      Στο πλαίσιο αυτό, το Υπουργείο συμμετέχει στη συζήτηση, για την εκπαίδευση στον τομέα του τουρισμού, οι οποίες θα είναι σύμφωνες με αυτές τις βασικές προτεραιότητες και στρατηγικές που έχει θέσει για το μέλλον.
      Τα καθ' ύλην θεσμικά αρμόδια όργανα με τα οποία το υπουργείο Τουριστικής Ανάπτυξης βρίσκεται σε συνεχή επαφή είναι το ΥΠ.ΕΠ.Θ που έχει την αρμοδιότητα της χάραξης της εκπαιδευτικής πολιτικής, το Συμβούλιο Ανώτατης Πανεπιστημιακής Εκπαίδευσης και τα Ανώτατα Εκπαιδευτικά Ιδρύματα για την δημιουργία των δομών που θα στηρίξουν την προσπάθεια της ολοκληρωμένης τουριστικής εκπαίδευσης.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      3. Στην με αριθμό 8697/1-6-07 ερώτηση της Βουλευτού κ. Ασημίνας Ξηροτύρη -Αικατερινάρη δόθηκε με το υπ’ αριθμ. 527/21-6-07 έγγραφο από την Υπουργό Τουριστικής Ανάπτυξης η ακόλουθη απάντηση:
      «Σε απάντηση στο ανωτέρω σχετικό επισημαίνεται ότι οι επιχειρηματικές δραστηριότητες που σχετίζονται με τον τουρισμό περιπέτειας (adventure tourίsm) είναι τουριστικές δραστηριότητες κατά την έννοια της περ. β΄ της παρ. 2 του άρθρου 1 του ν. 393/76 (ΦΕΚ 199/Α) «Περί ιδρύσεως και λειτουργίας τουριστικού γραφείου» και την έννοια της παρ. 1 του άρθρου 1 του π.δ. 339/96 (ΦΕΚ 225/Α) «Περί οργανωμένων ταξιδιών, σε συμμόρφωση προς την οδηγία 90/314 (ΕΕL 158/59) για τα οργανωμένα ταξίδια και τις οργανωμένες διακοπές και περιηγήσεις». Συνεπώς ασκούνται νόμιμα, εφόσον η επιχείρηση έχει εφοδιασθεί με Ειδικό Σήμα Λειτουργίας Τουριστικού Γραφείου, το οποίο χορηγείται από τον ΕΟΤ και συμμορφώνεται με τα οριζόμενα στην παραπάνω νομοθεσία.
      Το Υπουργείο Τουριστικής Ανάπτυξης, μέσω ειδικών δράσεων του ΕΠΑΝ ενισχύει τους επιχειρηματίες για προμήθεια του απαραίτητου εξοπλισμού για την άσκηση δραστηριοτήτων περιπέτειας, εφόσον είναι κάτοχοι Ειδικού Σήματος Λειτουργίας Τουριστικού Γραφείου, ή έχουν υπογράψει σύμβαση συνεργασίας με αδειοδοτημένο τουριστικό γραφείο.
      Η επιχείρηση που οργάνωσε και εκτέλεσε την εκδρομή στον ποταμό Λούσιο δεν έχει εφοδιασθεί με Ειδικό Σήμα Λειτουργίας Τουριστικού Γραφείου.
      Σας υποβάλλουμε επίσης συνημμένα το υπ' αριθμ. 507006/19-6-07 έγγραφο της Δ/νσης Ποιοτικού Ελέγχου & Εποπτείας Αγοράς του ΕΟΤ.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 8565/30.5.07 ερώτηση των Βουλευτών κυρίων Ιωάννου Σκουλά, Στυλιανού Ματζαπετάκη, Β. Κεγκέρογλου, Μ. Στρατάκη, Μ. Φραγκιαδουλάκη, Μ. Καρχιμάκη, Μ. Σκουλάκη, Μ. Οθωνα και Ν. Χριστοδουλάκη δόθηκε με το υπ’ αριθμ.7017/4/7220/20.6.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Γ. ΣΚΟΥΛΑΣ, Σ. ΜΑΤΖΑΠΕΤΑΚΗΣ, Β. ΚΕΓΚΕΡΟΓΛΟΥ, Μ. ΣΤΡΑΤΑΚΗΣ, Μ. ΦΡΑΓΚΙΑΔΟΥΛΑΚΗΣ, Μ. ΚΑΡΧΙΜΑΚΗΣ, Μ. ΣΚΟΥΛΑΚΗΣ, Μ. ΟΘΩΝΑΣ και Ν. ΧΡΙΣΤΟΔΟΥΛΑΚΗΣ, σας γνωρίζουμε ότι, σύμφωνα με τα στοιχεία των αρμοδίων Υπηρεσιών μας, περιπτώσεις όπως οι προαναφερόμενες στην ερώτηση χρονολογούνται από τη δεκαετία του '70, αλλά όλες αποδείχτηκαν μη αξιόλογες και σοβαρές, αφού όπως διαπιστώθηκε από τις Υπηρεσίες μας δεν έχουν συνέχεια και δεν σχετίζονται μεταξύ τους. Τις περισσότερες φορές δε οφείλονταν ή αποδόθηκαν σε ενέργειες ατόμων, τα οποία χαρακτήριζε η. επιπολαιότητα, η προσπάθεια εκμετάλλευσης του σχετικού θορύβου και η τάση τους για δημιουργία θέματος και εντυπώσεων.
      Πάντως, από τα όποια περιστατικά ερεύνησαν μέχρι σήμερα οι Υπηρεσίες μας, δεν προέκυψε συμμετοχή των εμπλεκομένων σε "αυτονομιστική" οργάνωση και ως αιτιολογία, κυρίως, προεβλήθησαν λόγοι ιστορικοί και σε κάποιες περιπτώσεις δηλώθηκε άγνοια.
      Πέραν αυτών σας πληροφορούμε ότι πρόσφατα (18-4-2007), κατά τη διάρκεια ποδοσφαιρικού αγώνα για το κύπελλο Ε.Π.Σ. Ηρακλείου στο Παγκρήτιο στάδιο, δύο άτομα ανήρτησαν στην κερκίδα τη σημαία της "Κρητική ς Πολιτείας", πρόχειρης κατασκευής, στην οποία αναγραφόταν η φράση «ΑΝΕΞΑΡΤΗΣΙΑ 2012". Η σημαία αφαιρέθηκε αμέσως από παρισταμένους αστυνομικούς και κατασχέθηκε, ενώ τα δύο άτομα προσήχθησαν στην Υποδιεύθυνση Ασφαλείας Ηρακλείου, όπου με εντολή του Εισαγγελέα Πρωτοδικών Ηρακλείου σχηματίσθηκε σε βάρος τους δικογραφία, για παράβαση του άρθρου 191 του Ποινικού Κώδικα (Διατάραξη της ειρήνης των πολιτών) και στη συνέχεια αφέθηκαν ελεύθεροι.
      Τέλος οι Υπηρεσίες μας παρακολουθούν διακριτικά το θέμα αυτό, προκειμένου σε συντρέχουσα περίπτωση να εκδηλώσουν τις κατά περίπτωση απαιτούμενες ενέργειες, σε συνεργασία με τις συναρμόδιες Υπηρεσίες, για τη διασφάλιση των εθνικών μας συμφερόντων. Το θέμα αυτό παρακολουθείται από τις ειδικές Υπηρεσίες μας για την τυχόν προβολή του και μέσω INTERNET.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      5. Στην με αριθμό 8921/713/6.6.07 ερώτηση του Βουλευτή κ. Στέφανου Μάνου δόθηκε με το υπ’ αριθμ. 1061443/4771/713/Β0014/19.6.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στη σχετική με το θέμα ερώτηση που κατατέθηκε στη Βουλή από τον Βουλευτή κ. Στέφανo Μάνο, σας γνωρίζουμε τα εξής:
      Κατά τη σύνοδο του ΕΚΟΦΙΝ στις 05.06.07 συζητήθηκε και πακέτο Προτάσεων στον τομέα του ΦΠΑ που μεταξύ άλλων περιλαμβάνει πρόταση οδηγίας για την τροποποίηση του τόπου φορολόγησης ηλεκτρονικών, τηλεπικοινωνιακών και ραδιοτηλεοπτικών υπηρεσιών που παρέχονται προς μη υποκείμενου ς στο φόρο. Οι υπηρεσίες αυτές μέχρι σήμερα όταν παρέχονται από υποκείμενους εγκατεστημένους σε ένα κράτος μέλος προς μη υποκείμενους εγκατεστημένους σε ένα άλλο κράτος μέλος φορολογούνται στην έδρα του παρέχοντος. Με την υπό συζήτηση πρόταση προβλέπεται η φορολόγηση στον τόπο κατανάλωσης. Η εφαρμογή των κανόνων αυτών προτείνεται από 1.1.2010.
      Για την αλλαγή του τόπου φορολόγησης των υπηρεσιών B2C (προς μή υποκείμενους στο φόρο), είχαν θέσει εξ αρχής γενική πολιτική επιφύλαξη το Λουξεμβούργο και η Γερμανία, προφανώς εκτιμώντας ότι το μέτρο αυτό θα επιφέρει μείωση των δημοσίων εσόδων τους, καθώς πρόκειται για «εξαγωγικές» στον τομέα των υπηρεσιών χώρες αλλά και επιπλέον γιατί χάνεται για το Λουξεμβούργο το ανταγωνιστικό πλεονέκτημα που έχει έναντι των λοιπών χωρών λόγω του χαμηλού συντελεστή ΦΠΑ που εφαρμόζει (15%). Κατά την τελευταία σύνοδο του ΕΚΟΦΙΝ η Γερμανία δεν εξέφρασε ρητά τη διατήρηση της επιφύλαξής, λόγω ίσως και του γεγονότος ότι προεδρεύει στο Συμβούλιο. Η μόνη χώρα που επέμεινε στην επιφύλαξή της ήταν το Λουξεμβούργο.
      Η χώρα μας όπως και οι υπόλοιπες χώρες πλην Λουξεμβούργου και Γερμανίας, είχε εξ αρχής ταχθεί υπέρ της αρχής φορολόγησης των υπηρεσιών στον τόπο κατανάλωσης, καθώς με την αρχή αυτή ικανοποιείται η βασικότερη αρχή του συστήματος ΦΠΑ που συνίσταται στο ότι ο φόρος αυτός είναι φόρος κατανάλωσης και κατά συνέπεια τα έσοδα από το φόρο αυτό πρέπει να αποδίδονται στο κράτος μέλος πραγματοποίησης της κατανάλωσης.
      Με τον τρόπο αυτό αποφεύγονται οι περιπτώσεις όπου ο παρέχων τις υπηρεσίες επιλέγει να εγκατασταθεί σε χώρες με χαμηλό συντελεστή ΦΠΑ όπως το Λουξεμβούργο. Εξάλλου η εφαρμογή της αρχής αυτής θα έχει θετικές επιπτώσεις για τα δημόσια έσοδα της χώρας μας, ως «εισαγωγικής» στον τομέα των υπηρεσιών αυτών χώρας. Με δεδομένο ότι κατά την προηγούμενη σύσκεψη του ΕΚΟΦΙΝ στόχος ήταν η επίτευξη πολιτικής απόφασης στο πακέτο διατάξεων του ΦΠΑ, προκειμένου οι εν λόγω προτάσεις να υιοθετηθούν επίσημα σε επόμενο Συμβούλιο, μετά την επίλυση τεχνικών προβλημάτων, η συζήτηση ως προς το συγκεκριμένο θέμα εστιάστηκε στην άσκηση πίεσης προς το Λουξεμβούργο από την Προεδρία για αλλαγή στάσης, με δεδομένη τη συμφωνία όλων των υπολοίπων χωρών και όχι στην επιμέρους τοποθέτηση των κρατών μελών.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
     6. Στην με αριθμό 8747/4.6.07 ερώτηση της Βουλευτού Κ. Αθανασίας Μερεντίτη δόθηκε με το υπ’ αριθμ. 58382/ΙΗ/22.6.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8747/4-6-07, την οποία κατέθεσε η Βουλευτής κα Σoύλα Μερεντίτη σχετικά με τη νεανική παραβατικότητα, σας γνωρίζουμε τα ακόλουθα:
      Το Παιδαγωγικό Ινστιτούτο πραγματοποίησε κατά την περίοδο Νοεμβρίου 2005 Δεκεμβρίου 2006 ταχύρρυθμο επιμορφωτικό πρόγραμμα σχετικά με τη διαχείριση προβλημάτων σχολικής τάξης. Σκοπός του προγράμματος ήταν να εμπλουτίσουν οι συμμετέχοντες εκπαιδευτικοί τις γνώσεις τους και να βελτιώσουν τις πρακτικές τους, ώστε να ανταποκρίνονται αποτελεσματικότερα και στη διαχείριση προβλημάτων παραβατικότητας.
      Ιδιαίτερη έμφαση δόθηκε:
      * Στην αντιμετώπιση των προβλημάτων της επιθετικότητας και της βίας στο σχολικό περιβάλλον.
      * Στην καλλιέργεια κοινωνικών δεξιοτήτων και τρόπων διαχείρισης συγκρούσεων, στρες και θυμού. 
* Στον εντοπισμό των παραγόντων που προάγουν τη βία και την επιθετικότητα. 
      * Στην εδραίωση θετικού ψυχολογικού κλίματος που συμβάλλει στην αποδοχή της διαφορετικότητας και στη δημιουργία συνεργατικού πνεύματος στην τάξη.
      * Στη διαχείριση της πολυπολιτισμικότητας του σχολείου και στους τρόπους στήριξης των μαθητών με πολιτισμικές διαφορές. 
      * Στη διαχείριση των συναισθημάτων των μαθητών (θυμού, φόβου, φθόνου). 
      * Στην εφαρμογή στρατηγικών τροποποίησης της συμπεριφοράς.
      Το Πρόγραμμα έτυχε εξαιρετικής ανταπόκρισης από τους εκπαιδευτικούς και για το λόγο αυτό θα επαναληφθεί και την επόμενη σχολική χρονιά για άλλους 8000 εκπαιδευτικούς Α/θμιας και Β/θμιας Εκπ/σης με διπλάσιο αριθμό ωρών επιμόρφωσης.
      Παράλληλα, με το Ν.3369/2005 συστάθηκε θέση Μονίμου Παρέδρου στο Παιδαγωγικό Ινστιτούτο για θέματα Παραβατικής Συμπεριφοράς.
      Επιπλέον, στο πλαίσιο του σχεδίου δράσης του ΥΠΕΠΘ για τη στήριξη των μαθητών, των γονέων και των εκπαιδευτικών σε θέματα σχετικά με την εφηβεία, τη χρήση εξαρτησιογόνων ουσιών, την ενδοσχολική βία, την παραβατικότητα των παιδιών & των νέων και την κοινωνική τους ένταξη έχουν τοποθετηθεί Υπεύθυνοι Αγωγής Υγείας σε όλες τις Διευθύνσεις Α/θμιας και Β/θμιας Εκπαίδευσης και έχουν ιδρυθεί Συμβουλευτικοί Σταθμοί Νέων (Σ.Σ.Ν.) από τους οποίους λειτουργούν 15 σε ισάριθμες Διευθύνσεις Β/θμιας Εκπαίδευσης της χώρας.
      Οι Υπεύθυνοι Αγωγής Υγείας των Δ/νσεων Α/θμιας & Β/θμιας Εκπ/σης καθοδηγούν και στηρίζουν τους εκπαιδευτικούς - συντονιστές των προγραμμάτων Αγωγής Υγείας, που εφαρμόζονται στα σχολεία από τάξεις ή ομάδες μαθητών/τριών. Από τα προγράμματα Αγωγής Υγείας που υλοποιούνται στα σχολεία, το 10% περίπου αφορά στην πρόληψη της ξενοφοβίας, του ρατσισμού και της διαφορετικότητας, θέματα που σχετίζονται, σε μεγάλο βαθμό, με την παραβατική συμπεριφορά. Γενικότερα, τα φαινόμενα της βίας και της παραβατικότητας αντιμετωπίζονται με την υλοποίηση προγραμμάτων Αγωγής Υγείας που αφορούν στη θεματική ενότητα «Ψυχική Υγεία - Διαπροσωπικές Σχέσεις», τα υλοποιούμενα προγράμματα της οποίας ανέρχονται στο 30%, περίπου,- επί του συνόλου των προγραμμάτων. Στόχος αυτών των προγραμμάτων είναι η ενίσχυση της αυτοεκτίμησης και η κατάκτηση της αυτογνωσίας, ώστε να ενισχύονται οι αντιστάσεις των μαθητών έναντι των φαινομένων κοινωνικής παθογένειας. Η συμμετοχή των μαθητών στα προγράμματα είναι ενεργητική και βασίζεται στην ομαδοσυνεργατική μέθοδο, ενώ δίνεται προτεραιότητα στην βιωματική μάθηση. Κατά την υλοποίηση τους οι σχολικές μονάδες μπορεί να συνεργάζονται με επιστημονικούς και άλλους κοινωνικούς φορείς που σχετίζονται με το αντικείμενο των προγραμμάτων.
      Τα υλοποιούμενα προγράμματα στηρίζονται σε εκπαιδευτικό υλικό που έχει παραχθεί από κυβερνητικούς ή μη κυβερνητικούς φορείς, έχει αξιολογηθεί από το Παιδαγωγικό Ινστιτούτο και τα πνευματικά του δικαιώματα ανήκουν στο ΥΠ.Ε.Π.Θ. Το υλικό αυτό αξιοποιείται από τους συντονιστές των προγραμμάτων-επιμορφωμένους εκπαιδευτικούς, σε συνεργασία με τους Υπευθύνους Αγωγής Υγείας Πρωτοβάθμιας και Δευτεροβάθμιας Εκπαίδευσης σε όλους τους νομούς της χώρας και με τους Υπευθύνους και τα μέλη των Συμβουλευτικών Σταθμών Νέων (Σ.Σ.Ν.)
      Όσον αφορά στους Συμβουλευτικούς Σταθμούς Νέων (Σ.Σ.Ν.), σας γνωρίζουμε ότι σε αυτούς υπηρετούν ως Υπεύθυνοι και μέλη αποσπασμένοι μόνιμοι εκπαιδευτικοί με αυξημένα τυπικά προσόντα σε θέματα ψυχικής υγείας και συμβουλευτικής. Ειδικότερα, οι λειτουργούντες Σ.Σ.Ν. στελεχώνονται από εκπαιδευτικούς με ειδικότητα Κοινωνικού Λειτουργού και κλάδου ΠΕ02 (πτυχίο του Τμήματος Φιλοσοφίας, Παιδαγωγικής & Ψυχολογίας με κατεύθυνση ψυχολογίας ή πτυχίο Ψυχολογίας ή με μεταπτυχιακούς τίτλους σπουδών στην Ψυχολογία). Οι Σ.Σ.Ν. έχουν ως σκοπό την εφαρμογή, στήριξη και παρακολούθηση προγραμμάτων Αγωγής Υγείας για τους μαθητές, τη συνεχή ενημέρωση επιμόρφωση των εκπαιδευτικών, την ψυχοκοινωνική κάλυψη των αναγκών των σχολικών μονάδων, την προληπτική παρέμβαση στο πλαίσιο στήριξης της οικογένειας, τον εντοπισμό, διάγνωση & βραχεία ψυχολογική παρέμβαση σε μαθητές που αντιμετωπίζουν ιδιαίτερα προβλήματα και, γενικότερα, την ευαισθητοποίηση της ευρύτερης κοινότητας σε θέματα Αγωγής Υγείας.
      Επιπροσθέτως, με Κοινή Υπουργική Απόφαση (αρ. πρωτ. 104492/Γ7/10-10-2006, Φ.Ε.Κ.1556/τ.Β/24-10-2006) των συναρμόδιων Υπουργών Εθνικής Παιδείας & Θρησκευμάτων, Υγείας & Κοινωνικής Αλληλεγγύης και Εθνικής Οικονομίας & Οικονομικών ιδρύθηκαν 43 επιπλέον Σ.Σ.Ν., ώστε το Δίκτυο των Σ.Σ.Ν. να καλύψει όλους τους νομούς της χώρας, συμπεριλαμβανομένων και των σχολείων Πρωτοβάθμιας Εκπαίδευσης. Το ΥΠ.Ε.Π.Θ βρίσκεται στο στάδιο της δημιουργίας οργανικών θέσεων για τους ανωτέρω 43 Σ.Σ.Ν., ώστε να στελεχωθούν με ειδικούς επιστήμονες, σύμφωνα με τις κείμενες διατάξεις, για να καλυφθούν οι ανάγκες των σχολείων όλων των νομών της χώρας μας.
      Τέλος, σας ενημερώνουμε ότι από τα πεπραγμένα των δράσεων των Σ.Σ.Ν., που αποστέλλονται μετά το .πέρας κάθε σχολικής χρονιάς στην αρμόδια υπηρεσία του ΥΠΕΠΘ, προκύπτει ότι οι Σ.Σ.Ν., εκτός από την στήριξη που προσφέρουν στην εφαρμογή των προγραμμάτων Αγωγής Υγείας με την επιμόρφωση των εκπαιδευτικών, υποδέχθηκαν, αντιμετώπισαν ή/και παρέπεμψαν στις αρμόδιες υπηρεσίες του ΕΣΥ περιστατικά μαθητών που αφορούν σε θέματα διαχείρισης κρίσεων στο σχολείο και στην οικογένεια, και, ειδικότερα, στην ψυχοκοινωνική ένταξη του μαθητή στο σχολικό περιβάλλον.
      Ο Υφυπουργός
      Γ. ΚΑΛΟΣ»
	7. Στην με αριθμό 7505/3-5-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 7017/4/7125/24-5-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Ρόβλιας, σας γνωρίζουμε ότι από το Υπουργείο μας, τα τελευταία χρόνια, έχει ληφθεί μια σειρά μέτρων, με τα οποία επιδιώκεται ο μετασχηματισμός του Πυροσβεστικού Σώματος σε έναν σύγχρονο και ευέλικτο επιχειρησιακό οργανισμό. Στο πλαίσιο δε αυτό και δεδομένου ότι θεωρούμε επιβεβλημένες τις διαρθρωτικές αλλαγές και τροποποιήσεις στη δομή και λειτουργία των πυροσβεστικών Υπηρεσιών, καθώς και την ορθολογικότερη διαχείριση του ανθρώπινου δυναμικού, προωθήσαμε την αναδιάρθρωση του Σώματος με βάση τις σύγχρονες ανάγκες και τα νέα δεδομένα. Πρόσφατα ψηφίσθηκε από την Εθνική Αντιπροσωπεία, ο ν. 3511/2006 «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις», με τις διατάξεις του οποίου αναδιοργανώνεται και εκσυγχρονίζεται το Σώμα και επιλύονται πάγια θεσμικά αιτήματα των υπαλλήλων του.
      Σε ό, τι αφορά τη στελέχωση των πυροσβεστικών Υπηρεσιών, επισημαίνεται ότι οι Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Σώματος είναι ελλειμματική κατά 30%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
      Για την αντιμετώπιση της κατάστασης αυτής και ειδικότερα για την περαιτέρω στελέχωση των Υπηρεσιών και την άμεση κάλυψη μέρους των υπαρχουσών κενών οργανικών θέσεων Υπηρεσιών της Αττικής, διενεργήθηκε πρόσφατα διαγωνισμός για την κατάταξη στο Σώμα εξακοσίων (600) περίπου δοκίμων πυροσβεστών, οι οποίοι ενσωματώθηκαν μετά από την εκπαίδευσή τους. Για την κάλυψη κενών οργανικών θέσεων αξιωματικών ειδικών Υπηρεσιών ολοκληρώθηκαν, προσφάτως, διαγωνισμοί και κατετάγησαν στο Σώμα 68 συνολικά αξιωματικοί αυτής της κατηγορίας. Στο σημείο αυτό πρέπει να επισημάνουμε ότι το θέμα της κάλυψης των λοιπών κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με διαγωνισμούς που θα προκηρυχθούν στο προσεχές χρονικό διάστημα. Ήδη, έχουμε έγκριση για την πρόσληψη 1300 πυροσβεστικών υπαλλήλων, κατά τα επόμενα δύο έτη.
      Με την ολοκλήρωση των ανωτέρω προσλήψεων πυροσβεστικού προσωπικού, θα πραγματοποιηθούν μεταθέσεις των ήδη υπηρετούντων πυροσβεστικών υπαλλήλων, ώστε να ενισχυθούν οι Υπηρεσίες, αφού πρώτα ιεραρχηθούν οι ανάγκες αυτών. Στο πλαίσιο αυτό θα αντιμετωπισθεί και το θέμα της περαιτέρω στελέχωσης και των πυροσβεστικών Υπηρεσιών του νομού Καρδίτσας. Πάντως οι Υπηρεσίες αυτές έχουν στελεχωθεί με πυροσβεστικό προσωπικό το οποίο υπερβαίνει τη συνολική οργανική του δύναμη και βρίσκονται σε πλεονεκτικότερη θέση σε σχέση με άλλες Υπηρεσίες της χώρας που εμφανίζουν τα ίδια προβλήματα, ενώ κατά την αντιπυρική περίοδο ενισχύονται και με 16 πυροσβέστες εποχικής απασχόλησης.
      Σε ό,τι αφορά το θέμα της πυροπροστασίας του νομού Καρδίτσας, σας ενημερώνουμε ότι το Υπουργείο μας λαμβάνει και για το τρέχον έτος όλα τα απαιτούμενα μέτρα, με στόχο ο κρατικός μηχανισμός, καθώς και οι διάφοροι φορείς, να ευρίσκονται σε πλήρη επιχειρησιακή ετοιμότητα από την έναρξη της αντιπυρικής περιόδου, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικές στον προληπτικό και τον κατασταλτικό τομέα.
      Για τον επιχειρησιακό σχεδιασμό και την προετοιμασία του μηχανισμού ενόψει της αντιπυρικής περιόδου πραγματοποιήθηκαν συσκέψεις όπου συμμετείχαν όλοι οι εμπλεκόμενοι υπηρεσιακοί παράγοντες και λοιποί φορείς και εξετάσθηκαν διεξοδικά ο σχεδιασμός και η εφαρμογή των αναγκαίων μέτρων. Στο πλαίσιο αυτό, από τις αρμόδιες Υπηρεσίες μας εκπονήθηκε ειδικό σχέδιο με το οποίο ιδιαίτερη έμφαση δίδεται στους τομείς του επιχειρησιακού σχεδιασμού, της εξασφάλισης και συντήρησης υλικών και μέσων δασοπυρόσβεσης, της εκπαίδευσης και επιμόρφωσης του προσωπικού, της ενίσχυσης του προσωπικού, της αεροπυρόσβεσης, της λήψης προληπτικών μέτρων και της ενίσχυσης και διάδοσης του εθελοντισμού. Επιπλέον ανανεώθηκαν τα σχέδια επέμβασης σε δασικές πυρκαγιές κατά νομό και φυσικά του νομού Καρδίτσας, στα οποία περιγράφονται με σαφήνεια και κατά περίπτωση οι ενέργειες όλων των φορέων που εμπλέκονται ή συνδράμουν το έργο της δασοπυρόσβεσης. Τα σχέδια αυτά, τα οποία βασίζονται στην οργάνωση του μηχανισμού πυροπροστασίας σε επίπεδα ετοιμότητας, ανάλογα με το δείκτη επικινδυνότητας που θα εκδίδεται καθημερινά από τη Γενική Γραμματεία Πολιτικής Προστασίας, κοινοποιούνται έγκαιρα σε όλους τους εμπλεκόμενους φορείς (Περιφέρειες και Νομαρχίες), για ενημέρωση και εφαρμογή.
(\
      Σε ό, τι αφορά τα εναέρια πυροσβεστικά μέσα, πρέπει να επισημανθεί ότι η χώρα μας, με τα σύγχρονα αεροσκάφη και ελικόπτερα που διαθέτει, αλλά και αυτά που μισθώνει, θεωρείται από τις πιο ισχυρές στον τομέα της αεροπυρόσβεσης. Ωστόσο, εκτιμώντας και τη διαμόρφωση των κλιματολογικών συνθηκών, καταβάλλαμε προσπάθειες για τη μίσθωση μεγαλύτερου αριθμού εναέριων μέσων. Ήδη, με εντολή του Πρωθυπουργού, τα επτά ελικόπτερα βαρέος τύπου έγιναν δέκα. Παράλληλα το Πυροσβεστικό Σώμα, μετά το έτος 2000 συγκρότησε, εκπαίδευσε και στελέχωσε, ειδικά αερομεταφερόμενα πεζοπόρα τμήματα σε κάθε Περιφέρεια της ηπειρωτικής χώρας, καθώς και σε κάποιες ευαίσθητες νησιωτικές περιοχές. Η συμβολή αυτών των τμημάτων στην κατάσβεση των πυρκαγιών είναι καθοριστική, αφού είναι γνωστό ότι οι πυρκαγιές δασών στο μεγαλύτερο μέρος της περιμέτρου τους συνήθως δεν μπορούν να αντιμετωπισθούν με άλλο τρόπο.
      Ειδικότερα, σύμφωνα με τον ανωτέρω επιχειρησιακό σχεδιασμό, για την αποτελεσματική πυροπροστασία του νομού Καρδίτσας, προβλέπεται η διασπορά έξι (6) περιπολικών πυροσβεστικών οχημάτων εντός των δασικών εκτάσεων για τον έγκαιρο εντοπισμό, καθώς και για την άμεση επέμβαση σε περίπτωση πυρκαγιάς, ενώ σε περίπτωση επικινδυνότητας αυξάνεται ο αριθμός πυροσβεστικών οχημάτων που εκτελούν περιπολίες. Επίσης, προβλέπεται η οργάνωση μικτών εποχούμενων περιπολιών σε συνεργασία με το Αρχηγείο Ελληνικής Αστυνομίας και τις Ένοπλες Δυνάμεις. Παράλληλα, σημαντική είναι και η συνδρομή, στον τομέα αυτών των Δασικών Συνεταιρισμών του νομού, οι οποίοι έχουν δημιουργήσει δεκαέξι (16) ομάδες πυρασφάλειας.
      Στο σημείο αυτό πρέπει να επισημάνουμε ότι, πέραν των αρμόδιων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα για το σκοπό αυτό επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στην εν λόγω περιοχή .
      Όπως προκύπτει από τα ανωτέρω, από το Υπουργείο μας και ειδικότερα από το Αρχηγείο του Πυροσβεστικού Σώματος, γίνονται όλες οι ενέργειες έτσι ώστε ο μηχανισμός να βρίσκεται σε πλήρη επιχειρησιακή ετοιμότητα και να ανταποκριθεί με επιτυχία στις ανάγκες δασοπυρόσβεσης κατά την τρέχουσα αντιπυρική περίοδο. Φέτος είμαστε στην καλύτερη χρονιά από πλευράς προπαρασκευής. Τα μέσα, εναέρια και χερσαία, είναι στο καλύτερο σημείο από πλευράς προμηθειών. Τελειώνει η μεγάλη συμφωνία, που είναι η διακομματική συμφωνία-συνεννόηση (προδικασία), για την προμήθεια των μεγάλων και εξειδικευμένων χερσαίων μέσων. Έτσι χερσαία-εναέρια μέσα και προσωπικό είναι στο καλύτερο σημείο για τη φετινή κρίσιμη, δύσκολη όπως όλα δείχνουν εξαιτίας των κλιματολογικών αλλαγών, χρονιά.
      Πέραν αυτών σας πληροφορούμε ότι, κατ' εφαρμογή της παρ. 2 του άρθρου 5 του ν. 2612/98, από τον Αρχηγό του Πυροσβεστικού Σώματος εκδόθηκε η υπ' αριθ. 9/2000 Πυροσβεστική Διάταξη (ΦΕΚ Β' 1459) όπως αυτή τροποποιήθηκε με την 9Α/2005 όμοια (ΦΕΚ Β' 1554), για τον «Κανονισμό ρύθμισης μέτρων για την πρόληψη και αντιμετώπιση πυρκαγιών σε δασικές και αγροτικές εκτάσεις». Η εν λόγω Διάταξη, εκτός των άλλων, προβλέπει τη λήψη προληπτικών και κατασταλτικών μέτρων, καθώς και των μέσων πυρασφάλειας που θα πρέπει να χρησιμοποιούνται τόσο στους χώρους Υγειονομικής Ταφής των Απορριμμάτων (ΧΥΤΑ) όσο και στους χώρους ανεξέλεγκτης διάθεσης των απορριμμάτων, προκειμένου να αντιμετωπισθεί το ενδεχόμενο εκδήλωσης πυρκαγιών.
      Συγκεκριμένα, προβλέπεται, κάθε χρόνο και πριν από την έναρξη της αντιπυρικής περιόδου, η διενέργεια αυτοψίας στους χώρους αυτούς, από τριμελή Επιτροπή που συγκροτείται ανά νομό. Η αυτοψία πραγματοποιείται προκειμένου να διαπιστωθεί αν λαμβάνονται όλα τα προβλεπόμενα μέτρα πυροπροστασίας και σε αντίθετη περίπτωση να προταθεί η λήψη των ελλειπόντων. Ακολούθως συντάσσεται σχετική έκθεση και υποβάλλεται από την Επιτροπή στην αρμόδια Πυροσβεστική Υπηρεσία και στην αρμόδια Περιφέρεια, η οποία με έγγραφό της αποστέλλει αυτή για υλοποίηση στην αρμόδια Αρχή Τοπικής Αυτοδιοίκησης. Παράλληλα η Πυροσβεστική Υπηρεσία αποστέλλει την ίδια έκθεση και στην αρμόδια Εισαγγελική Αρχή.
      Διευκρινίζεται ότι κατά τη διάρκεια της αντιπυρικής περιόδου οι Δήμοι και οι Κοινότητες υποχρεούνται να λαμβάνουν όλα τα απαραίτητα μέτρα ασφαλούς φύλαξης, ενώ, για τις ημέρες που υπάρχει αυξημένος κίνδυνος εκδήλωσης πυρκαγιάς λόγω των καιρικών συνθηκών, επιβάλλεται η παρουσία υδροφόρου οχήματος με μέριμνα του οικείου Δήμου ή Κοινότητας.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      8. Στην με αριθμό 7598/4-5-07 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 7017/4/7132/24-5-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ.Γ. Δραγασάκης, σε ό,τι μας αφορά, σας γνωρίζουμε ότι το φαινόμενο της βίας στους αθλητικούς χώρους και εκτός αυτών, στη χώρα μας αλλά και διεθνώς, αποτελεί ευρύτερο σύνθετο κοινωνικό φαινόμενο, το οποίο έχει προβληματίσει σοβαρά όλες τις πολιτισμένες χώρες και βεβαίως την ελληνική Πολιτεία και κοινωνία, η δε αντιμετώπισή του δεν αποτελεί αμιγώς αστυνομικό πρόβλημα. Για το λόγο αυτό, η διαδικασία αντιμετώπισης του όλου θέματος δεν εξαντλείται μόνο στην αστυνομική δραστηριότητα, αλλά απαιτεί τη συστράτευση, συνεργασία και την ειλικρινή βούληση των εμπλεκομένων Υπηρεσιών, αθλητικών φορέων και παραγόντων, αλλά και την ευαισθητοποίηση και ενεργό συμμετοχή όλης της κοινωνίας, σε αρμονική συνεργασία με τους ανωτέρω φορείς.
      Μετά τα πρόσφατα επεισόδια, που έλαβαν χώρα στην Παιανία και είχαν ως αποτέλεσμα το θανάσιμο τραυματισμό νεαρού φιλάθλου, πραγματοποιήθηκε συνάντηση του Υφυπουργού Πολιτισμού με εκπροσώπους των ομοσπονδιών των ομαδικών αθλημάτων, κατά την οποία αποφασίσθηκε η αναστολή λειτουργίας όλων των συνδέσμων φιλάθλων, η κατάργηση του άρθρου 41Β του ν. 2725/1999 «Ερασιτεχνικός και Επαγγελματικός Αθλητισμός», που ρυθμίζει τα θέματα σύστασης, λειτουργίας και εποπτείας των συνδέσμων φιλάθλων και η τροποποίηση προς το αυστηρότερο των ποινών για τις ευθύνες των Αθλητικών Ανωνύμων Εταιρειών σε γεγονότα βίας.
      Πέραν αυτών πρέπει να επισημάνουμε ότι, κατά τη σύσκεψη των αρμοδίων Υπουργών για την αντιμετώπιση της βίας στο χώρο του αθλητισμού, που συγκάλεσε ο Πρωθυπουργός την 30-3-2007, μεταξύ των άλλων, ελήφθη απόφαση για τη σύσταση διυπουργικής Επιτροπής, στην οποία μετέχουν οι Υπουργοί Δικαιοσύνης, Δημόσιας Τάξης, Επικρατείας και ο Υφυπουργός Αθλητισμού. Έργο της Επιτροπής είναι η συστηματική παρακολούθηση της εφαρμογής του θεσμικού πλαισίου, το οποίο αυστηροποίησε η σημερινή Κυβέρνηση, καθώς και η συμβολή της στην πληρέστερη ενημέρωση των πολιτών στα θέματα της αθλητικής βίας. 
      Η Πολιτεία, στην προσπάθειά της για εξάλειψη ή τουλάχιστον δραστική μείωση των κρουσμάτων βίας, που παρουσιάζονται εκτός ή εντός των αθλητικών εγκαταστάσεων, ώστε οι αθλητικές εκδηλώσεις να είναι γιορτή για τον αθλητισμό και οι αθλητικοί χώροι να είναι προσιτοί σ' όλους τους πολίτες, όπως άλλωστε αρμόζει σε σύγχρονες και πολιτισμένες κοινωνίες, θεσμοθέτησε και υλοποιεί σειρά μέτρων, όπως τα ηλεκτρονικά συστήματα εποπτείας και η διάθεση εισιτηρίων αθλητικών συναντήσεων.
      Κατ' εξουσιοδότηση των σχετικών νόμων έχουν εκδοθεί κοινές υπουργικές αποφάσεις που ρυθμίζουν επί μέρους θέματα όπως: ποιος έχει την αρμοδιότητα για τη χρήση και λειτουργία των προαναφερόμενων συστημάτων, τη διαχείριση δεδομένων κ.ο.κ. Οι νομοθετικές αυτές ρυθμίσεις προωθήθηκαν με μέριμνα του συνερωτώμενου Υπουργείου και με την εξασφάλιση των αδειών από την Αρχή Προστασίας Δεδομένων Προσωπικού Χαρακτήρα. Η τοποθέτηση των ηλεκτρονικών συστημάτων εποπτείας στις αθλητικές εγκαταστάσεις και το σύστημα εφαρμογής ηλεκτρονικού εισιτηρίου, καθώς και η κάρτα φιλάθλου, γίνεται με μέριμνα της Γενικής Γραμματείας Αθλητισμού.
      Τέλος επισημαίνεται ότι η μάχη της Αστυνομίας για την αντιμετώπιση του εγκληματικού φαινομένου της βίας στους αθλητικούς χώρους και έξω από αυτούς θα συνεχιστεί με αμείωτη ένταση. Για την επίτευξη του στόχου αυτού, εκτός των άλλων μέτρων, θα ενισχυθούν με προσωπικό και μέσα τα νεοσύστατα γραφεία για τη συλλογή πληροφοριών και την ανάληψη δράσεων κατά του φαινομένου, ενώ θα γίνει περαιτέρω αξιοποίηση του θεσμού των αστυνομικών συνδέσμων με τα αθλητικά σωματεία και θα καλλιεργηθούν μόνιμοι δίαυλοι επικοινωνίας και συνεργασίας με τις διοργανώτριες αρχές και κυρίως με τα ποδοσφαιρικά σωματεία.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      9. Στην με αριθμό 8179/18-5-07 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/7187/1-6-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης,σας γνωρίζουμε ότι, λόγω του χαρακτήρα και της φύσης της αποστολής της Ελληνικής Αστυνομίας, είμαστε ιδιαίτερα ευαίσθητοι στο θέμα της άψογης συμπεριφοράς του προσωπικού και της πιστής εκτέλεσης του καθήκοντός του και προκειμένου να διασφαλίσουμε πλήρως την Αστυνομία από φαινόμενα διαφθοράς και να προστατεύσουμε το κύρος και την αξιοπρέπεια της μεγίστης πλειοψηφίας των έντιμων αστυνομικών, λαμβάνουμε όλα τα αναγκαία μέτρα, ώστε αφενός να προλαμβάνονται τέτοια κρούσματα και αφετέρου να ελέγχεται με αυστηρότητα κάθε παράνομη ή αντικανονική συμπεριφορά.
      Θέση όλων θα πρέπει να είναι η απροφάσιστη καταδίκη τέτοιων κρουσμάτων, καθόσον προσβάλλουν όχι μόνο την συντριπτική πλειοψηφία των αστυνομικών, αλλά κλονίζουν και την εμπιστοσύνη των πολιτών απέναντι σε ένα θεσμό χρησιμότατο για την Κοινωνία και την Πολιτεία μας. Σε ό,τι δε μας αφορά, σταθερή απόφαση και θέλησή μας είναι να αποκαλύπτουμε περιστατικά που πλήττουν το κύρος της Αστυνομίας και σε καμία περίπτωση δεν είμαστε διατεθειμένοι να συνεργήσουμε στην ανοχή αυτών ή στη συγκάλυψή τους. Παράλληλα, τόσο η πολιτική ηγεσία όσο και η αστυνομική ηγεσία της Αστυνομίας παρέχουν αμέριστη τη συμπαράστασή τους για τη διαφύλαξη του κύρους της Αστυνομίας, το οποίο διασφαλίζεται μέσα από τη δημοκρατική δομή και λειτουργία της και την αφοσίωση του προσωπικού στους θεσμούς του δημοκρατικού μας πολιτεύματος και στις συνταγματικές και νομικές επιταγές.
      Πάντως τα κρούσματα διαφθοράς και παράνομης δραστηριότητας αστυνομικών είναι μεμονωμένα και σε καμία περίπτωση δεν μπορούν να αμαυρώσουν την εικόνα της Αστυνομίας, η οποία έχει αναπτύξει ισχυρούς μηχανισμούς αυτοκάθαρσης τους οποίους ενισχύουμε διαρκώς.
      Σε ό,τι αφορά την αναφερόμενη στην ερώτηση υπόθεση, σας ενημερώνουμε ότι την 16-52007, από αστυνομικούς της Διεύθυνσης Εσωτερικών Υποθέσεων του Αρχηγείου Ελληνικής Αστυνομίας, συνελήφθη ο αναφερόμενος αξιωματικός κατηγορούμενος για παράβαση των άρθρων 1, 13, 26, 27, 98, 167, 169 και 386 του Ποινικού Κώδικα, καθώς και του άρθρου 11 του ν. 5227/1931 και οδηγήθηκε στον Εισαγγελέα Πλημμελειοδικών Αθηνών, ενώ με ένταλμα του 19ου Τακτικού Ανακριτή, διατάχθηκε η προσωρινή κράτησή του. Επισημαίνεται ότι ο σχηματισμός της δικογραφίας και γενικά ο χειρισμός της υπόθεσης αυτής έγινε αποκλειστικά από αρμόδιο Αντιεισαγγελέα του Εφετείου Αθηνών, ο οποίος βρισκόταν σε συνεννόηση με τον εποπτεύοντα την ανωτέρω Υπηρεσία μας Αντιεισαγγελέα Εφετών.
      Παράλληλα, για την υπόθεση αυτή, από την αρμόδια Υπηρεσία μας, διατάχθηκε η διενέργεια Ένορκης Διοικητικής Εξέτασης, σύμφωνα με τις διατάξεις του άρθρου 27 του π.δ. 22/1996, όπως αυτό αντικαταστάθηκε και ισχύει σήμερα, για τη διερεύνηση της υπόθεσης και από διοικητικής πλευράς και τον καταλογισμό πειθαρχικών ευθυνών σε βάρος του προαναφερόμενου αξιωματικού ή άλλου αστυνομικού για τον οποίο θα προκύψει υπαίτια εμπλοκή του. Επίσης, με απόφαση του Υπαρχηγού του Σώματος, σε βάρος του αναφερόμενου αξιωματικού επιβλήθηκε και το διοικητικό μέτρο της διαθεσιμότητας, το οποίο θα διαρκέσει καθ' όλο το χρονικό διάστημα της προσωρινής κράτησής του, σύμφωνα με τις ισχύουσες διατάξεις.
      Πέραν αυτών, σε ό,τι αφορά την ένοπλη επίθεση στο Β΄ Αστυνομικό Τμήμα Ν. Ιωνίας την 30-4-2007, την ευθύνη της οποίας ανέλαβε με προκήρυξη η οργάνωση «Επαναστατικός Αγώνας», σας ενημερώνουμε ότι, από τη Διεύθυνση Αντιμετώπισης Ειδικών Εγκλημάτων Βίας, συνεχίζονται οι έρευνες προς κάθε κατεύθυνση, εξετάζονται διεξοδικά και συνδυαστικά όλα τα δεδομένα και αξιοποιείται κάθε πληροφορία για την εξιχνίασή της και τον εντοπισμό των αγνώστων δραστών. Στο πλαίσιο δε αυτό εξετάζονται όλα τα ενδεχόμενα, ενώ, για το σκοπό αυτό, υπάρχει συνεχής και συστηματική συνεργασία και αλληλοενημέρωση μεταξύ των συναρμόδιων Υπηρεσιών μας. Παράλληλα και για την υπόθεση αυτή, από το Αρχηγείο Ελληνικής Αστυνομίας διατάχθηκε η διενέργεια Ένορκης Διοικητικής Εξέτασης, σύμφωνα με τις ισχύουσες διατάξεις.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      10. Στην με αριθμό 8173/17-5-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7017/4/7185/1-6-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Στρατάκης, σε ό,τι μας αφορά, σας γνωρίζουμε ότι τα θέματα των μεταμοσχεύσεων ανθρωπίνων ιστών και οργάνων ρυθμίζονται με τις διατάξεις του ν. 2737/1999 «Μεταμοσχεύσεις ανθρωπίνων ιστών και οργάνων και άλλες διατάξεις», όπου προβλέπεται ότι η αφαίρεση ιστών και οργάνων με σκοπό τη μεταμόσχευση γίνεται χωρίς οποιοδήποτε αντάλλαγμα και απαγορεύεται κάθε συναλλαγή μεταξύ λήπτη και δότη και των μελών των οικογενειών τους, καθώς και των προσώπων αυτών με οποιοδήποτε άλλο πρόσωπο. Aπαγoρεύεται επίσης σε οποιονδήποτε να προσφέρει από το σώμα του μοσχεύματα με οποιοδήποτε αντάλλαγμα.
      Οι αρμόδιες Υπηρεσίες της Ελληνικής Αστυνομίας, για τα θέματα αυτά, βρίσκονται σε διαρκή επαγρύπνηση και συνεργάζονται με τις αντίστοιχες Υπηρεσίες άλλων χωρών και διεθνείς Οργανισμούς (Ευρωπόλ - Ιντερπόλ κ.λπ.), ανταλλάσσοντας πληροφορίες, απόψεις και στοιχεία που σχετίζονται με τέτοιες δραστηριότητες. Πάντως, από τις έως σήμερα έρευνες των Υπηρεσιών μας, δεν έχουν προκύψει στοιχεία ούτε έχουν περιέλθει πληροφορίες για περιπτώσεις αγοραπωλησίας ή προσφοράς ανθρωπίνων ιστών και οργάνων, μέσω διαδικτύου, με σκοπό τη μεταμόσχευσή τους. Στο σημείο αυτό πρέπει να επισημάνουμε ότι η εμβέλεια του κυβερνοχώρου, όπως άλλωστε είναι γνωστό, είναι παγκόσμια, με αναρίθμητους δικτυακούς τόπους και ταυτόχρονη προσφορά-ζήτηση τεραστίου όγκου δεδομένων, με αποτέλεσμα ο καθημερινός παγκόσμιος έλεγχος να καθίσταται ιδιαίτερα δύσκολος και δυσχερής.
      Πέραν αυτών σας πληροφορούμε ότι το έτος 2004 ιδρύθηκε και λειτουργεί, στη Διεύθυνση Ασφάλειας Αττικής, Τμήμα Δίωξης Ηλεκτρονικού Εγκλήματος, το οποίο είναι αρμόδιο για τη δίωξη εγκλημάτων που διαπράττονται στο διαδίκτυο ή με τη χρήση αυτού, καθώς και για την επί 24ώρου βάσεως παρακολούθηση του διαδικτύου προς διαπίστωση της διάπραξης εγκληματικών πράξεων που τελούνται στη χώρα και τη διαβίβαση όλων των απαραίτητων στοιχείων στις αρμόδιες Υπηρεσίες. Ανάλογο Τμήμα λειτουργεί από το έτος 2005 και στη Διεύθυνση Ασφάλειας Θεσσαλονίκης. Τα Τμήματα αυτά διαθέτουν άρτια τεχνολογική υποδομή και στελεχώνονται από προσωπικό με εξειδικευμένες γνώσεις και τεχνογνωσία. Η έντονη δραστηριότητα των Υπηρεσιών αυτών έχει αποδώσει θετικά αποτελέσματα, αφού έχουν σημειωθεί σημαντικές επιτυχίες στον τομέα της πάταξη ς των εγκλημάτων που διαπράττονται με τη χρήση του διαδικτύου.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη Δευτέρα 2 Ιουλίου και ώρα 18.00΄ θα διεξαχθεί προ ημερησίας διατάξεως συζήτηση, με πρωτοβουλία του Προέδρου του Πανελλήνιου Σοσιαλιστικού Κινήματος, κ. Γεωργίου Παπανδρέου, σε επίπεδο Αρχηγών κομμάτων με θέμα την οικονομία της οικογένειας. 
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η δεύτερη, η με αριθμό 697/26-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Επικρατείας, σχετικά με τον αποκλεισμό του Κομμουνιστικού Κόμματος Ελλάδας από τα δελτία ειδήσεων και τις ενημερωτικές εκπομπές κ.λπ.. 
      Η επίκαιρη ερώτηση του κ. Σκυλλάκου έχει ως εξής:
      «Προκλητικά οι μεγάλοι τηλεοπτικοί σταθμοί, αλλά και εν μέρει η κρατική τηλεόραση, συνεχίζουν τον «αποκλεισμό» ή την υποβάθμιση της προβολής του Κ.Κ.Ε. από τα δελτία ειδήσεων και τις ενημερωτικές εκπομπές.
      Στα κεντρικά δελτία ειδήσεων η παρουσία του Κ.Κ.Ε. είναι πολύ μικρότερη ακόμη και από το εκλογικό του ποσοστό, τη στιγμή που επιβάλλεται η ισότιμη μεταχείριση όλων των κομμάτων. Οι παραβιάσεις της πολιτικής πολυφωνίας σε βάρος του Κ.Κ.Ε. είναι και εμφανείς από τα στοιχεία του Εθνικού Συμβουλίου Ραδιοτηλεόρασης, που στις 19/6/07 επέβαλε και πρόστιμα σε δύο ιδιωτικούς σταθμούς.
      Η ίδια και χειρότερη κατάσταση ανισοτιμίας επικρατεί και στις ενημερωτικές εκπομπές, όπου σπάνια προσκαλούνται εκπρόσωποι του Κ.Κ.Ε.. 
      Επειδή το πρόβλημα είναι πολύ μεγάλο και παίρνει ακόμη μεγαλύτερες διαστάσεις, αφού ήδη βρισκόμαστε σε μακρόχρονη προεκλογική περίοδο, η Κυβέρνηση οφείλει να αναλάβει πρωτοβουλίες για την αντιμετώπισή του.
      Ερωτάται ο κύριος Υπουργός τι μέτρα θα πάρει για να αντιμετωπιστεί το όλο πρόβλημα».
      Ορίστε, κύριε Υπουργέ, έχετε το λόγο για τρία λεπτά.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
      Γνωρίζει ο κύριος συνάδελφος, όπως και όλοι οι συνάδελφοι στη Βουλή, ότι σε ό,τι αφορά το θέμα των ιδιωτικών ραδιοφωνικών και τηλεοπτικών σταθμών, αλλά και της κρατικής, της δημόσιας τηλεόρασης, αρμόδιο όργανο, αρμόδια αρχή για τον έλεγχο, είναι το Εθνικό Συμβούλιο Ραδιοτηλεοράσεως.
      Αυτό που ευθύς εξαρχής σπεύδω να κάνω -και το έχω κάνει και στο παρελθόν- είναι μία έκκληση σε όλες τις τηλεοράσεις και τα ραδιόφωνα, ώστε να τηρούν τους κανόνες οι οποίοι επιβάλλονται από τη δημοσιογραφική δεοντολογία, επιβάλλονται από την κοινοβουλευτική μας δημοκρατία, επιβάλλονται εν τέλει από το Εθνικό Συμβούλιο Ραδιοτηλεοράσεως. Περαιτέρω ενέργεια από την πλευρά της κυβέρνησης όπως όλοι πολύ καλά γνωρίζουμε, είναι αδύνατη. 
      Θέλω να σημειώσω πιο συγκεκριμένα, αναφερόμενος στη δημόσια τηλεόραση, για την οποία και ως υπεύθυνος πολιτικά προϊστάμενος οφείλω να λογοδοτήσω στη Βουλή, ότι οι αναφορές που έχουν γίνει στη δημόσια τηλεόραση στο Κομμουνιστικό Κόμμα Ελλάδας –το αναφέρει με έμμεσο τρόπο και στην ερώτησή του ο συνάδελφος, ο κ. Σκυλλάκος- διαφέρουν από τις αναφορές οι οποίες γίνονται από τα ιδιωτικά μέσα ενημέρωσης.
	Συγκεκριμένα στο ραδιόφωνο της ΝΕΤ, οι δραστηριότητες του τελευταίου μηνός και οι αναφορές στο όνομα της κ. Παπαρήγα αγγίζουν τις εξακόσιες πενήντα τρεις, έναντι πολύ μικρότερων αναφορών που έχουν γίνει σε όλα τα άλλα μέσα ενημέρωσης. Το μόνο ραδιόφωνο που υπερβαίνει τις αναφορές στο όνομα της κ. Παπαρήγα, κατά ενενήντα μόλις, είναι το «902, Αριστερά στα FM».
	Στα κεντρικά δελτία ειδήσεων, σύμφωνα με τα στοιχεία που έχει δώσει το Εθνικό  Συμβούλιο Ραδιοτηλεόρασης στη δημοσιότητα από τον Ιανουάριο του 2007, η παρουσία του Κ.Κ.Ε έχει ως εξής: Τον Ιανουάριο ήταν στο 5,17%, το πρώτο δεκαπενθήμερο του Φεβρουαρίου 3,84%, το Μάρτιο 4,67%, τον Απρίλιο 3,52%, το πρώτο δεκαπενθήμερο του Μαΐου 4,16%. 
      Σε ό,τι αφορά το σύνολο των δελτίων –ανέφερα τα κεντρικά δελτία προηγουμένως- τα θέματα του Κ.Κ.Ε. έχουν προβληθεί σε ποσοστό 5%.  Ειδικότερα, όσον αφορά την προβολή των πολιτικών αρχηγών από τη δημόσια τηλεόραση –η αναφορά μου νωρίτερα ήταν για το ραδιόφωνο μόνο της ΝΕΤ για το διάστημα Ιανουάριος-Μάιος 2007- το ποσοστό της Γενικής Γραμματέως του Κ.Κ.Ε. ήταν  18%. Μεταδόθηκε δε ολόκληρη η εισήγηση της κ. Παπαρήγα, πρόσφατα, για τις εκλογές σε απευθείας σύνδεση, παρά το γεγονός ότι δεν βρισκόμαστε σε προεκλογική περίοδο, η οποία επιβάλλει αντίστοιχες δεσμεύσεις. 
      Για το διάστημα Ιανουάριος-Μάιος 2007, στις εκπομπές της ΝΕΤ, το ποσοστό συμμετοχής του Κ.Κ.Ε. ανέρχεται στο 10%. Ήτοι: επτά εμφανίσεις τον Ιανουάριο, οκτώ το Φεβρουάριο, πέντε το Μάρτιο, επτά τον Απρίλιο και επτά το Μάιο. Μέχρι στιγμής τον Ιούνιο το αντίστοιχο ποσοστό είναι 15%, ήτοι δέκα εμφανίσεις. Είναι προφανές, λοιπόν, ότι η δημόσια τηλεόραση ευθυγραμμίζεται απόλυτα τόσο με τη νομική επιταγή για πολυφωνία όσο και με την υπόδειξη του Εθνικού Συμβουλίου Ραδιοτηλεόρασης για ισότιμη συμμετοχή. Η δε προβολή που εξασφαλίζει το Κ.Κ.Ε., είναι μεγαλύτερη από το αντίστοιχο ποσοστό που υποδεικνύει το Εθνικό  Συμβούλιο Ραδιοτηλεόρασης.
      Πρέπει να σημειωθεί –αυτό δεν είναι παρατήρηση προς το Κ.Κ.Ε., δεν είμαι σε θέση να κάνω τέτοια παρατήρηση ούτε είναι και αρμοδιότητά μου- όπως γνωρίζουν όλοι οι δημοσιογράφοι, το γνωρίζει και η δημόσια τηλεόραση, ότι το Κ.Κ.Ε, σε αντίθεση με τα άλλα κόμματα, υποδεικνύει τους καλεσμένους του, πράγμα το οποίο σε ορισμένες περιπτώσεις -και ιδίως σε έκτακτες περιπτώσεις- δημιουργεί προβλήματα στην ταχύτητα αποδοχής μιας πρόσκλησης. 
      Σε κάθε περίπτωση -ο συνάδελφος στην ερώτησή του εμμέσως εξαιρεί τη δημόσια τηλεόραση- σημειώνω τα στοιχεία, που είναι στη διάθεσή του και τα καταθέτω για τα Πρακτικά της Βουλής, για τυχόν απορίες που μπορεί να γεννηθούν πάνω σ’ αυτά.
	(Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά της Βουλής τα προαναφερθέντα έγγραφα, τα οποία έχουν ως εξής:
(Να μπουν οι σελίδες 8-9)
	ΘΕΟΔΩΡΟΣ  ΡΟΥΣΟΠΟΥΛΟΣ (Υπουργός Επικρατείας):  Από τα στοιχεία, θα μπορούσε να παραπονεθεί ο κ. Καραμανλής, ο οποίος έχει πολύ λιγότερες εμφανίσεις από το δεύτερο στη Βουλή κόμμα και όχι βεβαίως από το Κ.Κ.Ε.. Οι αριθμοί λένε: Καραμανλής διακόσιες ογδόντα οκτώ, Παπανδρέου τριακόσιες είκοσι, Παπαρήγα διακόσιες δεκαοκτώ, Αλαβάνος διακόσιες πενήντα πέντε.
	Σας ευχαριστώ.
	ΠΡΟΕΔΡΕΥΩΝ (Ιωάννης Τραγάκης):  Ευχαριστούμε τον Υπουργό  Επικρατείας.
	Ο κ. Σκυλλάκος έχει το λόγο για δύο λεπτά.
	ΑΝΤΩΝΗΣ ΣΚΥΛΛΑΚΟΣ:  Τα στοιχεία δεν είναι έτσι ούτε για την κρατική τηλεόραση. Είναι ακριβή τα στοιχεία που δόθηκαν  όσον αφορά τον αριθμό των εμφανίσεων. Όμως, είναι άλλο πράγμα να εμφανίζεται ο αρχηγός ενός μεγαλύτερου κόμματος και να ξετυλίγεται ο λόγος του και τα επιχειρήματά του πέντε λεπτά και άλλο φευγαλέα να εμφανίζεται η Παπαρήγα ή το Κ.Κ.Ε. Το κριτήριο είναι πόσος χρόνος αφιερώνεται και από την κρατική τηλεόραση και από τα ιδιωτικά κανάλια. Η κρατική τηλεόραση αφιερώνει περισσότερο χρόνο στο Κ.Κ.Ε..  Εγώ έχω στοιχεία για το Φλεβάρη –άκουσα και τα δικά σας τα στοιχεία  για την τηλεόραση, δεν ξέρω αν είναι για το πρώτο δεκαπενθήμερο- που είναι 4,18% και για τον Απρίλη 3,52%. Δηλαδή και στην κρατική τηλεόραση –παρ’όλο που είναι καλύτερη, συμπεριφέρεται πιο δημοκρατικά απ’ ό,τι τα ιδιωτικά κανάλια-   η προβολή του Κ.Κ.Ε. είναι κάτω ακόμη και από το ποσοστό μας. Από άποψη χρόνου μιλάω, όχι από άποψη εμφανίσεων.  Αν πάμε στα ιδιωτικά κανάλια, η κατάσταση είναι τραγική: 2%, 3%.  
      Ζητήσαμε -νομίζω ότι το επιβάλλει και το Σύνταγμα και η κοινή λογική- ισοτιμία. Τι σημαίνει ισοτιμία; Σημαίνει επάρκεια χρόνου, ώστε ο τηλεθεατής να γίνει γνώστης του τι λέει το ένα κόμμα, τι λέει το δεύτερο, τι λέει το τρίτο και το τέταρτο κι αν έχουμε και πέμπτο, και το πέμπτο. Δεν είναι το ζήτημα να πάει αναλογικά με το ποσοστό. Ισοτιμία σημαίνει μία σχετική επάρκεια. Βεβαίως θα πάρουν περισσότερο χρόνο τα μεγαλύτερα κόμματα. Κι επειδή υπάρχει αυτή η κοινή λογική, συμφωνήσαμε τα κόμματα στη διακομματική επιτροπή, στην προεκλογική περίοδο το 50% του χρόνου στα δελτία ειδήσεων να είναι ανάλογο με τη δύναμη των κομμάτων και το 50% να το παίρνουν ισότιμα όλα τα κόμματα, να είναι αυτό ένα κριτήριο.
      Επίσης, στα panel εμφανίζονται τέσσερις φορές το ένα, τέσσερις φορές το άλλο. Υπάρχει, δηλαδή, μία πολύ καλύτερη μεταχείριση των μικρών κομμάτων και του Κ.Κ.Ε εν προκειμένω. Γιατί αυτό δεν μπορεί να επεκταθεί σε όλη την τετραετία –τελείωσε η τετραετία-  εν όψει και των εκλογών; Έχουμε μία μακρόχρονη προεκλογική περίοδο. Τι θα γίνει; Μπορεί τον Οκτώβρη να μη γίνουν οι εκλογές και να γίνουν το Μάρτη. Μέχρι το Μάρτη, θα έχουμε ποσοστά 2% και 1,5%; Θα φαίνεται η Παπαρήγα, που είπε δύο λέξεις και έτσι εκπλήρωσαν το δημοκρατικό τους καθήκον τα ιδιωτικά κανάλια και το κρατικό κανάλι; Δεν είναι δημοκρατική αυτή η λειτουργία. 
      Βεβαίως, βλέπω τα νούμερα των δύο μεγαλύτερων κομμάτων. Δεν θα μπω στον πειρασμό να πω ποιος ευνοείται και ποιος δεν ευνοείται, τα συζητάμε άλλες στιγμές αυτά. Εν πάση περιπτώσει, επειδή το παιγνίδι εν όψει και των εκλογών, πρόωρων ή μη, χοντραίνει κι επειδή γίνονται και επιθέσεις κάτω από το τραπέζι -αυτό το κατανοείτε κι εσείς, το κατανοεί το κάθε κόμμα, το νοιώθουμε κι εμείς και ανησυχούμε- ακόμη περισσότερη δημοκρατική λειτουργία δεν βλάπτει. Μην οχυρώνεστε πίσω από το ότι δεν το επιτρέπει ο νόμος και από το ότι αυτά είναι ζητήματα του Εθνικού  Συμβουλίου Ραδιοτηλεόρασης. Μη νίπτετε τας χείρας σας. Έχετε τις δυνατότητες να παρέμβετε.
      ΠΡΟΕΔΡΕΥΩΝ (Ιωάννης Τραγάκης):  Πάντως η παρατήρησή σας για χτυπήματα κάτω από το τραπέζι, είναι πολύ σημαντική.
      Ορίστε, κύριε Ρουσόπουλε, έχετε το λόγο για δύο λεπτά.
      ΘΕΟΔΩΡΟΣ  ΡΟΥΣΟΠΟΥΛΟΣ (Υπουργός Επικρατείας):  Ευχαριστώ, κύριε Πρόεδρε.
      Δεν δυσκολεύομαι να συμφωνήσω με όλα όσα είπε ο κ. Σκυλλάκος, πλην της παρενθετικής του αναφοράς στο ότι έχουμε προεκλογική περίοδο τώρα. Κατά τα λοιπά - το είπα και προηγουμένως, το έχω πει και με άλλες αφορμές και μάλιστα και σε παλαιότερη επίκαιρη ερώτηση που ο συνάδελφος  είχε την καλοσύνη να μου υποβάλει για αντίστοιχο θέμα- έχουμε συζητήσει το ζήτημα της ανισοκατανομής του χρόνου, για το οποίο έχει απόλυτο δίκιο, στις τηλεοράσεις και τα ραδιόφωνα. Στις τηλεοράσεις είναι πιο έντονο, γιατί είναι και πιο εμφανές λόγω της παρουσίας ή απουσίας προσώπου από την τριμερή ή τετραμερή συμμετοχή, ανάλογα και με το ποιους έχει επιλέξει ο δημοσιογράφος, που παρουσιάζει την εκπομπή, από τα κόμματα που προσκαλεί. 
      Εκείνο το οποίο θα σημειώσω -και θα έχουμε την ευκαιρία να το πούμε και την επόμενη εβδομάδα στην Ολομέλεια, όταν θα συζητείται το σχέδιο νόμου για τη συγκέντρωση και την αδειοδότηση-  είναι ότι  κι εγώ δεσμεύομαι. Το έχω κάνει και σε άλλες περιπτώσεις δημοσίως από το press  room, να επαναλαμβάνω σε τακτά χρονικά διαστήματα την πρόσκληση- παράκληση να ακολουθηθεί η συνταγματική επιταγή του άρθρου 15 του Συντάγματός μας, να υπάρχει ισότιμη παρουσίαση των κομμάτων. Κατά τα λοιπά, δεν μπορεί να λειτουργήσει διακομματική επιτροπή σε μη προεκλογική περίοδο. 
      Κατά τα λοιπά, γνωρίζετε ότι  ακόμη κι αν αντιληφθώ τι υπαινίσσεστε, όταν λέτε ότι  υπάρχουν άλλες μέθοδοι για  να υπομνήσει κανείς κάτι στα κανάλια, η μόνη που είναι επιτρεπτή στον ομιλούντα από τη θέση που κατέχει, είναι αυτή, η δημόσια δηλαδή παρατήρηση.  Και η δημόσια αυτή παρατήρηση ενισχύεται από την καλή δουλειά που κάνει το Εθνικό Συμβούλιο Ραδιοτηλεόρασης, καταγράφοντας την παρουσία των κομμάτων, καταγράφοντας τις ανισοκατανομές αυτές και δίνοντάς τες στη δημοσιότητα. Είναι μία μορφή πίεσης αρκετά σημαντική από την κατά το Σύνταγμά μας και σύμφωνα με το άρθρο 15 του Συντάγματος αρμόδια ελεγκτική αρχή.
      Σας ευχαριστώ.
      ΠΡΟΕΔΡΕΥΩΝ ( Ιωάννης Τραγάκης):  Κι εμείς σας ευχαριστούμε.
      Θα συζητηθεί η τρίτη, η με αριθμό 693/42/26.6.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τα αποτελέσματα του πρόσφατου Συμβουλίου Κορυφής της Ευρωπαϊκής  Ένωσης, τις θέσεις της Χώρας μας κ.λπ..
      Η επίκαιρη ερώτηση του κ. Αλαβάνου έχει ως εξής:
      «Τα αποτελέσματα του Συμβουλίου Κορυφής της Ευρωπαϊκής  Ένωσης σχετικά με τη μεταρρύθμιση των Συνθηκών, σε καμμία περίπτωση δεν απαντούν στα αιτήματα των πολιτών για μία διαφορετική Ευρώπη. Η στήριξη του κοινωνικού κράτους, η ανάπτυξη της απασχόλησης, η καταπολέμηση της φτώχιας, η ενίσχυση του δημόσιου χώρου, η προστασία του περιβάλλοντος, η αυτονομία από τις αποφάσεις των ΗΠΑ, η προάσπιση της ειρήνης, ήταν απούσες από τη Σύνοδο Κορυφής.
      Ερωτάται ο Πρωθυπουργός:
      1. Είναι ικανοποιημένος από τα αποτελέσματα της Συνόδου Κορυφής; Θεωρεί ότι οι κατευθύνσεις που υιοθετήθηκαν, μπορούν να δώσουν νέα ώθηση στο ευρωπαϊκό εγχείρημα; Μπορεί να δεσμευτεί ότι οποιοδήποτε σχέδιο Συνθήκης θα τεθεί υπό την ετυμηγορία  του ελληνικού λαού μέσω δημοψηφίσματος;
      2. Στα πλαίσια έντονων και πολύπλευρων διαπραγματεύσεων ανάμεσα στους είκοσι επτά η ελληνική Κυβέρνηση έθεσε κάποια ζητήματα γενικότερου, αλλά και ειδικού ενδιαφέροντος για την Ελλάδα ή παρακολούθησε παθητικά την όλη διαδικασία; Έθεσε τουλάχιστον τα ζητήματα που αφορούν τον αγροτικό τομέα που θα επιδεινωθούν με την προωθούμενη αναθεώρηση της Κοινής Αγροτικής Πολιτικής και τα οποία είναι ζωτικά για την επιβίωση του αγροτικού πληθυσμού;»
      Στην επίκαιρη ερώτηση θα απαντήσει η Υπουργός Εξωτερικών.
      Ορίστε, κυρία Υπουργέ, έχετε το λόγο.
	ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Ευχαριστώ, κύριε Πρόεδρε.
	Κύριοι Βουλευτές, υπό τις περιστάσεις, που είναι γνωστές σε όλους, επιτεύχθηκε το καλύτερο δυνατό αποτέλεσμα. Έπρεπε να μπει τέλος στη διετή περίοδο ομφαλοσκόπησης, αβεβαιότητας και εσωστρέφειας. Έπρεπε να δοθεί λύση, για να μπορέσει η Ένωση να απαλλαγεί από μία τροχοπέδη που την κρατούσε σε αργούς ρυθμούς, ενώ η εποχή απαιτεί ταχείες και ουσιαστικές αποφάσεις, μία λύση που θα καθιστούσε δυνατό το να προχωρήσουμε μπροστά όλα τα κράτη-μέλη. 
      Η λύση που επιτεύχθηκε –και το ξέρετε, κύριε Πρόεδρε του Συνασπισμού- είναι βέβαια προϊόν συμβιβασμού. Εμείς, αν ήταν μόνο στο δικό μας χέρι, θα προτιμούσαμε να μείνει αμετάβλητη η Συνταγματική Συνθήκη. Την κυρώσαμε άλλωστε μαζί με δεκαεπτά άλλες χώρες. Τελικά, όμως, αυτό το οποίο επετεύχθη, ήταν ένας αποδεκτός συμβιβασμός. Διαφυλάχθηκαν όλα τα βασικά στοιχεία της Συνθήκης, οι καινοτομίες που είχαν συμφωνηθεί το 2004, δηλαδή η ουσία της. Αυτό ήταν μέσα στα πλαίσια των στόχων που είχε θέσει η χώρα μας, αλλά και οι υπόλοιπες δεκαεπτά. Τον ίδιο στόχο υποστήριξαν και το Ευρωπαϊκό Κοινοβούλιο και η Γερμανική Προεδρία. 
      Μερικά κράτη-μέλη, δυστυχώς, θέλησαν να αυτοεξαιρεθούν από την κοινή δράση σε μερικούς τομείς, κατά τη γνώμη μας ουσιαστικούς για την παραπέρα ενοποίηση. Αυτό βεβαίως δεν μας ικανοποιεί, διότι εμείς παγίως θέλουμε περισσότερη Ευρώπη. Η λύση που αποφασίστηκε, όμως, δεν αποκλείει τη στενότερη και ταχύτερη συνεργασία όσων θέλουν να προχωρήσουν κι εμείς αναμφισβήτητα ανήκουμε σ’ αυτούς, μέσω των ενισχυμένων συνεργασιών, για τις οποίες υπάρχει θεσμικό πλαίσιο.
      Ήδη όπως ξέρετε, κύριε Πρόεδρε, υπάρχουν δύο συγκεκριμένοι τομείς στους οποίους συμμετέχει η χώρα μας. Συμμετέχει στην Ευρωζώνη και στη Συνθήκη Σένγκεν. Συμπερασματικά, θεωρούμε ότι έγινε ένα σημαντικό βήμα, του οποίου τα απτά αποτελέσματα θα φανούν με την εφαρμογή της νέας Συνθήκης από το 2009. Η χώρα μας συμμετείχε ενεργά και δραστήρια στις συζητήσεις και στις διαπραγματεύσεις. Ήδη μάλιστα από το πρώτο στάδιο των διαβουλεύσεων, επί Φινλανδικής Προεδρίας, προβάλαμε και υπερασπιστήκαμε με σθένος τις θέσεις μας, η καθαρότητα και η συνέπεια των οποίων εκτιμήθηκε απ’ όλους. Κατά τη διάρκεια της Γερμανικής Προεδρίας, πράξαμε το ίδιο στις διαπραγματεύσεις για τη διακήρυξη του Βερολίνου και σ’ εκείνες που οδήγησαν στην πρόσφατη λύση. Αναπτύξαμε επανειλημμένα, μέχρι και την τελευταία στιγμή, πρωτοβουλίες. 
      Πρέπει εδώ να σας πω τελείως ειλικρινά ότι έγινε τεράστια προσπάθεια από την Ελλάδα και στα δύο επίπεδα, και από τον Πρωθυπουργό και στο επίπεδο της Υπουργού Εξωτερικών για να ξεπεραστεί την τελευταία στιγμή η κρίση με την Πολωνία. 
	Κατά τη διάρκεια όλης αυτής της διαδικασίας, δώσαμε κι εμείς τη δική μας μάχη και κάναμε ό,τι ήταν απαραίτητο για να διασφαλιστούν τα ελληνικού ενδιαφέροντος θέματα, όπως η ρήτρα αμοιβαίας συνδρομής, η ρήτρα αλληλεγγύης, ο τουρισμός, η νησιωτικότητα. Δώσαμε βάρος στην ουσία, αλλά και στην ισορροπία που χαρακτήριζε τη Συνταγματική Συνθήκη. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
      Κύριε Πρόεδρε, ένα λεπτό, μιλάω για ένα πολύ σοβαρό θέμα και θέλω να προλάβω.
      ΠΡΟΕΔΡΕΥΩΝ (Ιωάννης Τραγάκης): Το έχετε, κυρία Υπουργέ.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Το θέμα της διατήρησης των υφιστάμενων πολιτικών, μεταξύ των οποίων και η Κ.Α.Π. αλλά και οι καινοτομίες των νέων στοιχείων της Συνθήκης ως προς τις πολιτικές, αποτέλεσε κεντρικό στοιχείο της προσέγγισής μας. Ας μην ξεχνάμε ότι τα νέα στοιχεία και οι ουσιαστικότερες καινοτομίες της Συνταγματικής Συνθήκης θα μεταφερθούν με τη μεταρρυθμιστική Συνθήκη στις τροποποιούμενες Συνθήκες που ισχύουν μέχρι σήμερα. 
      Τέλος, θα πω δύο λόγια για το θέμα του δημοψηφίσματος. Στη χώρα μας, κύριε Πρόεδρε, δεν υπάρχει παράδοση δημοψηφισμάτων για κύρωση διεθνών συνθηκών. Όλες οι μεταπολιτευτικές κυβερνήσεις έχουν επιλέξει την κύρωση των ευρωπαϊκών και άλλων διεθνών συμφωνιών δια της κοινοβουλευτικής οδού και όχι με δημοψήφισμα. 
      Κυρίες και κύριοι Βουλευτές, δεν υπάρχουν διαβαθμίσεις δημοκρατικότητας στους συνταγματικά κατοχυρωμένους θεσμούς και στις διαδικασίες. Ας μην υποβαθμίζουμε, λοιπόν, εμείς οι ίδιοι το ρόλο που μπορεί να παίξει η Βουλή των Ελλήνων ως εκφραστής της βούλησης του ελληνικού λαού, που με τις επιλογές του επιβεβαιώνει σταθερά το ευρωπαϊκό του όραμα. 
      Θα ήθελα να προσθέσω επίσης ότι οι Συνθήκες είναι σύνθετο θέμα και για να μπορεί να γίνει ένας σοβαρός και ουσιαστικός διάλογος, οι πιο αρμόδιοι είναι πράγματι οι Βουλευτές του ελληνικού Κοινοβουλίου.
      Θα προσέθετα ότι όπως ξέρετε, κύριε Πρόεδρε, το σύνολο πλέον των χωρών θα προχωρήσει δια της κυρώσεως μέσω των Κοινοβουλίων τους. Είναι μία απόφαση η οποία έχει ληφθεί από όλες τις κυβερνήσεις, για να μπορέσει να προχωρήσει η Ευρώπη προς τα εμπρός. Νομίζω ότι κανείς δεν εγκαλεί κανένα για έλλειψη δημοκρατικότητας, λόγω αυτής της αποφάσεώς του.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κυρία Υπουργέ.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Να ευχαριστήσω την Υπουργό Εξωτερικών, αλλά να πω, κύριε Πρόεδρε, ότι αυτή η τακτική της απουσίας του Πρωθυπουργού από μεγάλα θέματα, έχει φτάσει πια στα άκρα. Στο θέμα των πανεπιστημίων, στο θέμα των ομολόγων, στο θέμα του Ευρωσυντάγματος, ο Πρωθυπουργός δεν υπάρχει, δεν είναι παρών στη Βουλή. Θα έλεγα ότι σήμερα θα έπρεπε να ήταν παρών για έναν ακόμη λόγο. Αυτήν τη στιγμή όλη η Ελλάδα θρηνεί την καταστροφή ενός μεγάλου κομματιού του δασικού μας πλούτου. Ο Δρυμός της Πάρνηθας καίγεται και δεν έχουν υπεύθυνη ενημέρωση οι πολίτες από τον Πρωθυπουργό. 
      Και θυμίζω…
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας παρακαλώ! Δεν θα μου πείτε τι θα πω στην τοποθέτησή μου.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Με συγχωρείτε, αλλά η επίκαιρη ερώτηση είναι για άλλο θέμα.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, δεν θα κάνουμε επεισόδιο τώρα. 
      ΠΡΟΕΔΡΕΥΩΝ (Ιωάννης Τραγάκης): Όχι καθόλου!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μη με προκαλείτε. Η επίκαιρη ερώτηση είναι προς τον Πρωθυπουργό και η χώρα χρειάζεται Πρωθυπουργό. Μία χώρα που καταστρέφεται, δεν μπορεί να παίρνει γραμμή, αν θέλετε, από τα Μέσα Μαζικής Ενημέρωσης. 
      ΠΡΟΕΔΡΕΥΩΝ (Ιωάννης Τραγάκης): Δεν θα ήθελα να σας υπενθυμίσω…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Η χώρα θέλει να ακούσει τον επικεφαλής της Κυβέρνησης για το τι γίνεται, πού βρισκόμαστε, γιατί γίνεται και πώς θα σταματήσει αυτό. Θυμίζω τον κ. Σρέντερ, ο οποίος ήταν σε μία αντίστοιχη κατάσταση δίπλα στους πολίτες, στις θεομηνίες στη Γερμανία.
      Και έρχομαι στο θέμα.
      ΠΡΟΕΔΡΕΥΩΝ (Ιωάννης Τραγάκης): Τώρα βάζω το χρόνο σας, γιατί τον είχα διακόψει.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εντάξει, όπως θέλετε.
      Σας άκουσα με προσοχή, κυρία Υπουργέ. Δύο ζητήματα έβαλα στην ερώτησή μου. Γιατί η Ελλάδα απουσιάζει από τη διαπραγμάτευση; Πάρτε όλες τις ευρωπαϊκές εφημερίδες και θα δείτε τις περισσότερες χώρες της Ευρωπαϊκής Ένωσης να έχουν κάποια ζητήματα αιχμής. Να έχει η Μεγάλη Βρετανία το θέμα της εξαίρεσης από διάφορες πολιτικές, η Γαλλία το θέμα του ανταγωνισμού, η Ολλανδία το θέμα της ενίσχυσης του Ευρωπαϊκού Κοινοβουλίου, η Πολωνία τα ζητήματα της κατανομής των ψήφων στο Συμβούλιο και διάφορα άλλα. Η Ελλάδα δεν είχε ένα θέμα.
      Και έχετε εμπειρία εσείς πολύ περισσότερη, έχω εμπειρία και εγώ και ξέρουμε ότι στις διεργασίες που γίνονται για ζητήματα γενικότερου ενδιαφέροντος, γίνεται και μία μεγάλη διαπραγμάτευση για τα κεντρικά αιτήματα των χωρών-μελών. Και γι’ αυτό εγώ σας λέω για την Ελλάδα. Εδώ υπάρχει μία τεράστια ανησυχία –λέω ένα παράδειγμα- με τις δύο αναθεωρήσεις της Κοινής Αγροτικής Πολιτικής που έρχονται. Υπάρχει απελπισία στον αγροτικό κόσμο. Κάποια ζητήματα μπορούσαμε να θέσουμε, όπως και κάποια θέματα σχετικά με τα σύνορα της ενωμένης Ευρώπης, δηλαδή εάν έχει στην ανατολή σύνορα, ή θα εξακολουθήσει και μετά το Ευρωσύνταγμα να μην έχει. Αυτό είναι το πρώτο θέμα. Υπάρχει πρόβλημα. Και σας ξαναλέω ότι μου λέτε άλλα, λέω άλλα, αλλά μπορούμε να κοιτάξουμε τις ευρωπαϊκές εφημερίδες και να δούμε ότι η Ελλάδα είναι απούσα.
      Το δεύτερο είναι το θέμα του δημοψηφίσματος. 
      Κυρία Υπουργέ, δεν μπορεί να το λέτε αυτό. Η τύχη του προηγούμενου Ευρωσυντάγματος έδειξε ότι ενώ τα κοινοβούλια ορισμένων χωρών, όπως της Γαλλίας, ήταν έτοιμα με το 85% της ψήφου των Βουλευτών τους να εγκρίνουν το ευρωψήφισμα, οι πολίτες είχαν μία εντελώς διαφορετική άποψη και υπήρχε μία πλήρης δυσαρμονία και μία πλήρης σύγκρουση ανάμεσα στις επιλογές, όπως εκφράζονται μέσα από τα κοινοβούλια και την τοποθέτηση των πολιτών επί αυτού του θέματος. Αυτό είναι το συμπέρασμα. 
      Δημοψηφίσματα θα κάνουν άλλες χώρες. Η Ιρλανδία θα κάνει δημοψήφισμα. Η Δανία το συζητάει το δημοψήφισμα. Σε άλλες χώρες μπαίνει αίτημα τέτοιο. Γιατί φοβόμαστε οι ίδιοι οι πολίτες να πάρουν μία θέση; Πείστε τους. Εάν είναι όλα αυτά που λέτε εσείς ή άλλο κόμμα για το Ευρωσύνταγμα καλά, πείστε τους πολίτες. Είναι ουσιαστικά μία αλλαγή του ευρύτερου πλαισίου συνθηκών με έννοια υπερσυνταγματική, την οποία βιώνουν οι πολίτες και αυτή πρέπει να αποφασίσουν.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ.
      Κυρία Υπουργέ, έχετε το λόγο για δύο λεπτά.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, δεν ξέρω εάν επικαλέστηκε ο κύριος Πρόεδρος του Συνασπισμού τα καλύτερα παραδείγματα. 
      Επικαλεστήκατε, κύριε Πρόεδρε, το παράδειγμα της Πολωνίας, της Γαλλίας και της Ολλανδίας. Είναι αλήθεια ότι αυτές οι χώρες είχαν τεράστιο πρόβλημα με τη Συνταγματική Συνθήκη και λόγω του δημοψηφίσματος. Είχαν, βεβαίως, θέματα τα οποία έθεσαν, για να μπορέσουν να δικαιολογήσουν κατά κάποιο τρόπο τη συμφωνία την οποία τελικώς δώσανε στη Μεταρρυθμιστική Συνθήκη. 
      Οι πολλές χώρες, οι δεκαοκτώ χώρες μέσα στις οποίες ανήκει και η Ελλάδα υπερασπίστηκαν τη Συνταγματική Συνθήκη, κύριε Πρόεδρε, δεν προσέθεσαν καινούργια θέματα πάνω στο τραπέζι τα οποία να είναι διαφορετικά από την υπεράσπιση της κεντρικής δομής της Συνταγματικής Συνθήκης. Αυτό πιστεύαμε, αυτό κάναμε. 
      Μας ρωτήσατε, εάν ήμασταν παρόντες. Ναι, ήμασταν παρόντες και μάλιστα πολύ ενεργά παρόντες. Δεν ξέρω εάν νομίζετε εσείς ότι με το να επικαλείσθε ότι ήμασταν απόντες κερδίζει κάτι η χώρα ή αλλάζει σε τίποτα η λογική την οποία έχουμε υποστηρίξει.
      Για το δημοψήφισμα, κύριε Πρόεδρε, θέλω να πω ότι εγώ πιστεύω στην ουσιαστική συζήτηση και πιστεύω στη Βουλή των Ελλήνων. Πιστεύω ότι η ουσιαστική συζήτηση για μία τόσο μεγάλη Μεταρρυθμιστική Συνθήκη δεν μπορεί να γίνει με ένα «ναι» ή με ένα «όχι». Πρέπει να ακουστούν τα επιχειρήματα και μάλιστα στη Βουλή των Ελλήνων και δεν φοβάται κανείς κανέναν. 
      Η Ελλάδα δεν έχει κανένα λόγο να φοβηθεί. Οι Έλληνες ξέρουν πολύ καλά ότι από την Ευρώπη έχουν κερδίσει και επιθυμούν περισσότερη Ευρώπη. Μεταξύ, όμως, του λαϊκισμού του «ναι» και του «όχι» προτιμώ το διάλογο της Βουλής, το διάλογο ο οποίος θα μπορέσει πραγματικά να γίνει από τους εκπροσώπους του ελληνικού λαού. Και οι εκπρόσωποι του ελληνικού λαού οφείλουν να ξέρουν και να εκπροσωπούν σωστά, τουλάχιστον, τους ανθρώπους που τους έστειλαν στο Κοινοβούλιο. 
      Κύριε Πρόεδρε, θέλω να πω δύο πράγματα γι’ αυτό που επικαλέστηκε πριν ο κ. Αλαβάνος. Ναι, κύριε Αλαβάνε, η χώρα περνά μία πάρα πολύ δύσκολη ημέρα και ναι, η Ελλάς θρηνεί. Και θρηνεί, διότι είναι μία κατάσταση εξαιρετικά δύσκολη. Πάνω από τριακόσιες επτά πυρκαγιές υπήρξαν στη χώρα τις τελευταίες δύο ημέρες, με σαράντα πέντε βαθμούς θερμοκρασία. Τα στοιχεία, τα οποία έχουμε από το Υπουργείο Δημόσιας Τάξης, είναι ότι εννιάμισι χιλιάδες πυροσβέστες και πεντέμισι χιλιάδες εποχικοί έχουν πέσει στη μάχη. Σήμερα υπάρχουν εθελοντές σε ολόκληρη την Ελλάδα, οι οποίοι αντιλαμβάνονται το μέγεθος του προβλήματος. Είναι εύκολο κάποιος να κάνει κριτική, είναι εύκολο να επιρρίπτει ευθύνες, αλλά πιστεύω ότι όλοι γνωρίζουν ότι ο Πρωθυπουργός, ολόκληρη η Κυβέρνηση κάνουν ό,τι είναι ανθρωπίνως δυνατό με τα μέσα τα οποία διαθέτει η χώρα, για να μπορέσουν να σώσουν από αυτήν την περιβαλλοντική καταστροφή ό,τι μπορεί να σωθεί. Αυτή είναι η πραγματικότητα. 
      Έχετε τη δυνατότητα ανά πάσα στιγμή να κάνετε επερώτηση στην Κυβέρνηση και να έρθει η  Κυβέρνηση να σας παρουσιάσει όλα τα στοιχεία. Αυτή η στιγμή, όμως, είναι η ώρα της μάχης και την ώρα της μάχης νομίζω ότι πρέπει να αναγνωρίσουμε την αυτοθυσία των ανθρώπων είτε των εργαζομένων στη Δ.Ε.Η. είτε των πυροσβεστών μας είτε των εθελοντών οι οποίοι έχουν πέσει σε αυτήν τη μάχη και το τελευταίο πράγμα που θέλουν είναι να ακούσουν και μία κριτική από πάνω. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία Υπουργέ. 
      Κύριοι συνάδελφοι, εισερχόμαστε στη συζήτηση των επικαίρων ερωτήσεων του δευτέρου κύκλου. 
      Πρώτη είναι η με αριθμό 696/26-6-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος Χωροταξίας και Δημοσίων Έργων, σχετικά με τη λήψη μέτρων για την ατμοσφαιρική ρύπανση στην Αθήνα λόγω του καύσωνα κ.λπ.. 
      Η επίκαιρη ερώτηση του κυρίου συναδέλφου έχει ως εξής: 
      «Ο καύσωνας των τελευταίων ημερών, που πλήττει ιδιαίτερα το Λεκανοπέδιο, δυστυχώς συνδυάζεται με υψηλή συγκέντρωση ρύπων στην ατμόσφαιρα. Το διοξείδιο του αζώτου και το όζον, καθώς και οι ρύποι νέας γενιάς, όπως τα αιωρούμενα σωματίδια ΡΜ10, παρουσίασαν υψηλές τιμές που ξεπέρασαν τα όρια επιφυλακής. Ενδεικτικά οι τιμές του όζοντος το περασμένο Σαββατοκύριακο ήταν ιδιαίτερα υψηλές σε περιοχές, όπως το Μαρούσι, την Αγία Παρασκευή, τη Λυκόβρυση και τη Νέα Σμύρνη. Χθες μάλιστα οι τιμές για το διοξείδιο του αζώτου, το όζον και τα αιωρούμενα σωματίδια εκτινάχθηκαν στα ύψη. 
      Ο συνδυασμός υψηλών θερμοκρασιών και ατμοσφαιρικής ρύπανσης επιδεινώνουν την κατάσταση και αυξάνουν τα προβλήματα υγείας σε ευπαθείς ομάδες. Έχω επανειλημμένα επισημάνει ότι το Υ.ΠΕ.ΧΩ.Δ.Ε. σε προηγούμενες περιπτώσεις υπέρβασης των ορίων ρύπων νέας γενιάς έδειξε χαμηλά αντανακλαστικά, δεν πήρε κανένα μέτρο. Χθες, μπροστά στο πρόβλημα, περιορίστηκε όψιμα σε συστάσεις. 
      Ερωτάται ο κύριος Υπουργός: 
      1. Γιατί παρά τη διαπιστωμένη από το Σαββατοκύριακο συγκέντρωση ρύπων και τις προειδοποιήσεις για τον επερχόμενο καύσωνα δεν προέβη εγκαίρως στη λήψη των απαιτούμενων μέτρων; 
      2. Ποιο ήταν το σχέδιο δράσης του Υ.ΠΕ.ΧΩ.Δ.Ε. στο πλαίσιο ετοιμότητας του μηχανισμού πολιτικής προστασίας;». 
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Είναι γνωστό ότι η Αθήνα, όταν οι καιρικές συνθήκες δεν το ευνοούν, παρουσιάζει προβλήματα ατμοσφαιρικής ρύπανσης, προβλήματα τα οποία μεταξύ άλλων οφείλονται στην συνεχή αύξηση των ιδιωτικής χρήσης αυτοκινήτων, στην μετεωρολογία της περιοχής, καθώς η έντονη ηλιοφάνεια και οι υψηλές θερμοκρασίες ευνοούν το σχηματισμό φωτοχημικών ρύπων, ακόμη και στην τοπογραφία της περιοχής, καθώς παρεμποδίζεται ο αερισμός της πόλης από τους ορεινούς όγκους που την περιβάλλουν. 
      Το Υ.ΠΕ.ΧΩ.Δ.Ε. για την παρακολούθηση της ατμοσφαιρικής ρύπανσης στην Αθήνα έχει εγκαταστήσει δίκτυο σταθμών μέτρησης που περιλαμβάνει σήμερα δεκαέξι σταθμούς. Από τα μέχρι τώρα στοιχεία μετρήσεων προκύπτει –αναφέρομαι γενικότερα στην Αθήνα- ότι υπάρχει σταθεροποίηση ή και μείωση των επιπέδων ρύπανσης, με υπερβάσεις οριακών τιμών μόνο για τα αιωρούμενα σωματίδια και το όζον.
      Σε ό,τι αφορά τα αιωρούμενα σωματίδια, αυτά προέρχονται από ανθρωπογενείς πηγές, όπως κυκλοφορία, κεντρική θέρμανση, βιομηχανία κ.λπ., από φυσικές πηγές, από φωτοχημικές αντιδράσεις, από μεταφορά σκόνης, όταν οι καιρικές συνθήκες το ευνοούν.
      Ως ΥΠΕΧΩΔΕ αναθέσαμε το 2006 μελέτη στο Πολυτεχνείο Αθηνών, η οποία βρίσκεται υπό ολοκλήρωση και η οποία θα δείξει τα κατάλληλα μέτρα που θα πρέπει να ληφθούν για την αντιμετώπιση της ρύπανσης από ανθρωπογενείς πηγές. 
      Σε ό,τι αφορά τα σχέδια αντιμετώπισης της ρύπανσης, κατ’ αρχάς έχουν ληφθεί μακροπρόθεσμα μέτρα για όλες τις κατηγορίες πηγών ρύπανσης, δηλαδή για την κυκλοφορία, για την κεντρική θέρμανση, τη βιομηχανία κ.λπ. Αναφέρω ορισμένα από τα μακροπρόθεσμα μέτρα, που είναι η προώθηση της χρήσης του φυσικού αερίου και στη βιομηχανία και στον οικιακό τομέα, η εντατικοποίηση των ελέγχων από πλευράς επιθεωρητών περιβάλλοντος του Υ.ΠΕ.ΧΩ.Δ.Ε., για τον έλεγχο της τήρησης των περιβαλλοντικών όρων, η εφαρμογή των βέλτιστων διαθέσιμων τεχνικών στις βιομηχανικές δραστηριότητες, η επέκταση του μετρό, το οποίο με τα υπό κατασκευή έργα, διπλασιάζεται σήμερα σε μήκος. 
      Πέρα από τα μακροπρόθεσμα μέτρα για τη λήψη μέτρων αντιμετώπισης της ρύπανσης, εφαρμόζεται Κοινή Υπουργική Απόφαση περί «εκτάκτων μέτρων για την αντιμετώπιση της ρύπανσης στην περιοχή της Πρωτεύουσας.». Αναφέρω λοιπόν συγκεκριμένα ότι για το όζον έκτακτα μέτρα λαμβάνονται στην περίπτωση υπέρβασης του ορίου συναγερμού για περισσότερο από τρεις συνεχόμενες ώρες. Σε όλες τις άλλες περιπτώσεις υπέρβασης η απαιτούμενη ενέργεια, σύμφωνα με την κείμενη νομοθεσία, είναι η ενημέρωση του πληθυσμού, κάτι τα οποίο έγινε και θα δώσω αναλυτικά στοιχεία στην πορεία της συζήτησης. Η παρακολούθηση των τιμών του όζοντος γίνεται σε καθημερινή βάση. Για την ενημέρωση αυτή εκδίδεται ανακοίνωση του Υ.ΠΕ.ΧΩ.Δ.Ε. με πληροφορίες για τα επίπεδα ρύπανσης για το όζον, καθώς και για την προβλεπόμενη εξέλιξη των τιμών της ρύπανσης.
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ο κ. Γείτονας έχει το λόγο, για δύο λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ.
      Κύριε Πρόεδρε, σήμερα θα έπρεπε να είναι εδώ ο κύριος Σουφλιάς. Να μας πει εάν ο ίδιος και η Κυβέρνηση πραγματικά, μετά την οικολογική συμφορά στην Πάρνηθα και σε άλλες περιοχές της χώρας, επιμένουν στην άποψή τους για την αναθεώρηση του άρθρου 24 του Συντάγματος για τα δάση, επιμένουν στην άρνησή τους να προχωρήσουν τους δασικούς χάρτες.
      Άκουσα προηγουμένως, κύριε Πρόεδρε, την κυρία Υπουργό Εξωτερικών, να λέει ότι η Ελλάδα θρηνεί. Έπρεπε να φτάσουν τα αποκαΐδια στου Μαξίμου για να ασχοληθεί ο κύριος Πρωθυπουργός. Η Κυβέρνηση πιάστηκε πάλι –για μένα- στον ύπνο. Ασφαλώς, δεν είναι ώρα για ευθύνες, αλλά επιτέλους, αυτό που θέλουμε να πούμε στην Κυβέρνηση είναι ότι ναι μεν είναι ώρα μάχης, αλλά επί τέλους να δώσει τη μάχη, συντονισμένα και αποτελεσματικά. 
      Με την απάντησή σας, κύριε Υπουργέ, επιβεβαιώνετε τον εφησυχασμό της Κυβέρνησης. Απλοποιείτε ένα μείζον θέμα δημόσιας υγείας.  Το Υπουργείο σας και σε προηγούμενες περιπτώσεις υπέρβασης των ορίων των ρύπων νέας γενιάς, έδειξε χαμηλά αντανακλαστικά. Δεν πήρατε κανένα μέτρο, παρ’ όλο που υπήρξαν επεισόδια. Το έχω επισημάνει επανειλημμένα. Στη δε πρόσφατη περίπτωση, όπου είχαμε συνδυασμό υψηλής ρύπανσης με τον καύσωνα, δείξατε ολιγωρία. Απευθύνατε τη Δευτέρα και την  Τρίτη συστάσεις προς τον πληθυσμό όψιμα, ενώ γνωρίζατε από το Σαββατοκύριακο ότι υπάρχει μεγάλη συγκέντρωση ρύπων και γνωρίζατε ότι θα επακολουθήσει καύσωνας. Γιατί λοιπόν δεν προβήκατε στη λήψη προληπτικών μέτρων; Δεν λειτουργεί το Υπουργείο το Σαββατοκύριακο; Η κατάσταση ήταν δραματική, κύριε Υπουργέ.
      Ο καύσωνας των τελευταίων ημερών πέρα από τα προβλήματα ηλεκτροδότησης που έφεραν ταλαιπωρία στους κατοίκους, δυστυχώς συνδυάστηκε με υψηλή συγκέντρωση ρύπων στην ατμόσφαιρα, ιδιαίτερα στο Λεκανοπέδιο. Θερμοκήπιο έγινε η Πρωτεύουσα.
      Για τους τρεις ρύπους, τους οποίους αναφέρω στην ερώτησή μου, κύριε Υπουργέ, το διοξείδιο του αζώτου, το όζον και τους ρύπους νέας γενιάς, τα μικροσωματίδια, από τη Δευτέρα μέχρι σήμερα είχαμε υψηλότατες τιμές. Ξεπέρασαν κατά πολύ τα όρια επιφυλακής. Περιοχές, όπως το Μαρούσι, Αγία Παρασκευή, Λυκόβρυση, Νέα Σμύρνη υπέφεραν. Ευτυχώς φύσηξε αέρας. Αλλά θα περιμένουμε κάθε φορά ο αέρας να μας σώζει;
      Είναι εμφανές –και τελειώνω κύριε Πρόεδρε- ότι όχι μόνο δεν υπάρχει στρατηγική και σχέδιο για την αντιμετώπιση του νέφους νέας γενιάς, κύριε Υπουργέ, αλλά ούτε καν στοιχειώδης αντίδραση της Κυβέρνησης σε περιπτώσεις κρίσης, επεισοδίων νέφους. Πραγματικά, κύριε Πρόεδρε, καθίσταται επικίνδυνη πλέον για τον τόπο η παραλυτική αδράνεια της Κυβέρνησης. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε.
      Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κύριε Πρόεδρε.
      Κατ’ αρχάς θα μου επιτρέψετε να πω ότι εκατοντάδες πυρκαγιές στη χώρα που είναι απόρροια των εξαιρετικά υψηλών θερμοκρασιών που παρουσιάζονται για μια εβδομάδα, ίσως και περισσότερο -θερμοκρασίες που αγγίζουν τους 46-47 βαθμούς Κελσίου- είναι πρωτόγνωρες για τα τελευταία πενήντα ή εξήντα χρόνια στη χώρα. Δεν ενδείκνυται το θέμα αυτό για Αντιπολίτευση. 
      Στο θέμα το οποίο θέτετε με την επίκαιρη ερώτησή σας, θα αναφέρω ότι σύμφωνα με την εθνική νομοθεσία, για να τεκμηριώσω ακριβώς ότι και σχέδιο υπάρχει και στρατηγική και αντιμετωπίζονται τα προβλήματα,  προβλέπονται δύο όρια σε ωριαία βάση. Το όριο ενημέρωσης του πληθυσμού, που είναι τα 180 mg ανά κυβικό μέτρο και το όριο συναγερμού, που είναι τα 240 mg ανά κυβικό μέτρο. 
      Με βάση τις απαιτήσεις της νομοθεσίας εθνικής και κοινοτικής δεν προέκυψε ανάγκη λήψης έκτακτων μέτρων, παρά μόνο ενημέρωσης του πληθυσμού, πράγμα το οποίο έγινε. Πραγματοποιήθηκε από το Υ.ΠΕ.ΧΩ.Δ.Ε. με σχετικές ανακοινώσεις, δεδομένου ότι –και θα καταθέσω τα σχετικά στοιχεία στη Βουλή- από την αρχή του 2007 μέχρι τις 24 Ιουνίου 2007 οι μέρες που παρουσιάστηκαν υπερβάσεις του ορίου ενημέρωσης κοινού ήταν συνολικά οκτώ. Οι μέρες με υπερβάσεις του ορίου συναγερμού ήταν δύο και συγκεκριμένα στις 22 και 23 Ιουνίου στην περιοχή των Θρακομακεδόνων. Στις 25 Ιουνίου που σημειώθηκαν υψηλές τιμές όζοντος και παρ’ όλο ότι δεν σημειώθηκε υπέρβαση του ορίου συναγερμού για τρεις συνεχόμενες ώρες, όπως ορίζεται στη σχετική νομοθεσία, το Υ.ΠΕ.ΧΩ.Δ.Ε. εξέδωσε επιπλέον συστάσεις που αφορούσαν στη μείωση της χρήσης των ιδιωτικής χρήσης αυτοκινήτων, κυρίως στο κέντρο της πόλης, στην όσο το δυνατόν περισσότερο χρησιμοποίηση των μέσων μαζικής μεταφοράς, στην αποφυγή διακίνησης υγρών καυσίμων, στην κατά το δυνατόν αποφυγή λειτουργίας επιχειρήσεων που εκπέμπουν οργανικούς πτητικούς υδρογονάνθρακες, κ.ο.κ.
      Είναι προφανές, αγαπητέ κύριε συνάδελφε, ότι εγκαίρως ελήφθησαν τα μέτρα από το Υ.ΠΕ.ΧΩ.Δ.Ε.. Υπάρχει συγκεκριμένο σχέδιο άμεσης αντιμετώπισης και μακροπρόθεσμο, το οποίο ως Υ.ΠΕ.ΧΩ.Δ.Ε. εφαρμόζουμε απαρέγκλιτα.
      Ευχαριστώ πολύ, κύριε Πρόεδρε, 
      (Στο σημείο αυτό ο Υφυπουργός κ. Σταύρος Καλογιάννης καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθεί η σελ. 37)
      ΚΩΝΣΤΑΝΤΙΝΟΣ ΓΕΙΤΟΝΑΣ: Διστάσατε και ολιγωρήσατε, κύριε Υπουργέ, να πάρετε προληπτικά μέτρα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Η πρώτη με αριθμό 694/26-6-2007 επίκαιρη ερώτηση πρώτου κύκλου, του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών σχετικά με τις ακυρώσεις πτήσεων της Ολυμπιακής Αεροπορίας, τις ενοικιάσεις αεροσκαφών από άγνωστες εταιρείες διαγράφεται λόγω κωλύματος του ερωτώμενου Υπουργού. 
      Επανερχόμαστε στη συζήτηση επίκαιρων ερωτήσεων δεύτερου κύκλου. 
      Η δεύτερη με αριθμό 698/26-6-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας ΝΙκολαΐδου προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων σχετικά με την ολοκλήρωση των διαδικασιών απαλλοτρίωσης και έναρξης των έργων κατασκευής του Αθλητικού Κέντρου Κορυδαλλού στα Λατομεία Σχιστού κ.λπ. διαγράφεται λόγω κωλύματος του ερωτώμενου Υπουργού.
      Θα συζητήσουμε τώρα την τρίτη με αριθμό 695/26-6-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Εσωτερικών, Δημόσιας Διοίκησης και Αποκέντρωσης, σχετικά με την καταδίκη σχολείου για ηχορύπανση των περιοίκων κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Με τις αποφάσεις 8997 και 8998/2006 του 19ου Τριμελούς Τμήματος του Διοικητικού Πρωτοδικείου Αθηνών, καταδικάστηκε ο Δήμος Περιστερίου και η Σχολική Επιτροπή του 31ου Δημοτικού Σχολείου και 42ου Νηπιαγωγείου Περιστερίου σε καταβολή χρηματικής αποζημίωσης σε περιοίκους λόγω ψυχικής βλάβης που υπέστησαν από το συνήθη θόρυβο που προκαλεί η λειτουργία των εν λόγω σχολείων.
      Επίσης καλείται η Σχολική Επιτροπή και  ο Δήμος να αναλάβουν με δικά τους έξοδα να τοποθετήσουν ηχοπετάσματα στο αύλειο χώρο του σχολείου για αποφυγή της ηχορύπανσης. 
      Οι φωνές των παιδιών, σε μια πόλη που υποφέρει από τη ρύπανση και όλων των ειδών τους θορύβους αποτελούν μια μορφή γλυκιάς συναυλίας, ένδειξη ζωής. Αντί να λαμβάνονται μέτρα για τις αιτίες που δημιουργούν την πραγματική ηχορύπανση που ταλαιπωρεί τους πολίτες, τέτοιας μορφής αντιμετώπιση σχολικών μονάδων βάζουν ταφόπλακα στην πηγή της ζωής που είναι τα παιδιά. 
      Κατόπιν αυτών ερωτώνται οι κύριοι Υπουργοί: 
      1. Είναι εις γνώσι τους οι εν λόγω αποφάσεις του Διοικητικού Πρωτοδικείου Αθηνών και σε τι ενέργειες προτίθενται να προβούν, ώστε να προστατευθούν τα όργανα διοίκησης των σχολείων, αλλά και η απρόσκοπτη λειτουργία τους από αγωγές πολιτών που θα στρέφονται εναντίον τους λόγω υπερβολικού  θορύβου από τη λειτουργία τους; Η όποια χρηματική αποζημίωση εκδικαστεί τελικά  υπέρ των περιοίκων και το κόστος τοποθέτησης των υποπετασμάτων να καλυφθεί από δαπάνες της κεντρικής  διοίκησης; 
      2. Έχουν γίνει επίσημες μετρήσεις του θορύβου που προκαλεί η λειτουργία ενός σχολείου και ποια τα αποτελέσματα; Ποια μέτρα προτίθενται να πάρουν, εάν όντως τα σχολεία ηχορυπαίνουν;».
      Ορίστε, κύριε Υφυπουργέ, έχετε το λόγο για τρία λεπτά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, παρ’ ότι το θέμα αυτό, όπως γνωρίζει και ο ερωτών συνάδελφος, έχει δημιουργηθεί εδώ και χρόνια, οπωσδήποτε είναι πολύ ενδιαφέρον το πώς θα πορευθούμε από εδώ και στο εξής, όσον αφορά και τη διασφάλιση της ποιότητας της ζωής των κατοίκων των οποίων οι κατοικίες είναι όμορες στον χώρο των σχολείων, αλλά και όσον αφορά το πώς από εδώ και στο εξής μπορούμε να διασφαλίσουμε τη φυσιολογική –το  υπογραμμίζω δύο φορές  αυτό- σχολική ζωή από τέτοιες ενστάσεις τέτοιου περιεχομένου και τέτοιας τακτικής. 
      Αγαπητέ συνάδελφε, δεν θα ήθελα απαντώντας εκ μέρους της Κυβερνήσεως και του Υπουργείου Παιδείας να κάνω κανένα σχόλιο για την απόφαση του δικαστηρίου. Τα πράγματα εδώ είναι σαφή. Θα σας διαβάσω, πρώτα απ’ όλα, το  έγγραφο που δίνει και έχει δώσει διαχρονικά ανάλογες απαντήσεις, όσο εξελισσόταν το θέμα της περιφερειακής διοίκησης της εκπαίδευσης. Για να δείτε ότι συμφωνούμε πλήρως προς αυτό που είπατε, δηλαδή στο ότι τα σχολεία είναι πηγή ζωής, έστω και αν προκαλούν θόρυβο, καθώς ο θόρυβος αυτός προκαλείται από τη φυσιολογική  εξέλιξη της ζωής νέων ανθρώπων και πρέπει να είναι ευχάριστος σε οποιονδήποτε  πολίτη. 
      Ακούστε λοιπόν. Με έγγραφό της στις 12-6-2007 το οποίο θα καταθέσω στα Πρακτικά, τόσο ο προϊστάμενος όσο και ο διευθυντής της Διεύθυνσης Εκπαίδευσης της Γ΄ Αθήνας, στο οποίο υπάγεται το σχολείο, σημειώνει τα εξής: «Ο θόρυβος που προέρχεται από τη λειτουργία του 31ου Δημοτικού Σχολείου Περιστερίου, όπως και όλων των άλλων σχολείων της περιοχής μας, δεν διαταράσσει την οικιακή γαλήνη των κατοίκων στη συντριπτική τους πλειοψηφία. Δεύτερον, μετά από προφορική επικοινωνία με το διευθυντή θορύβου του Υ.ΠΕ.ΧΩ.Δ.Ε., ενημερωθήκαμε και η διεύθυνση του σχολείου και εμείς, ότι δεν υπάρχουν ανώτατα όρια από ανθρωπογενή θόρυβο.» Αυτό είναι πολύ σημαντικό. «Τρίτον, το Π.Ε.Ρ.Π.Α. δεν μετρά το θόρυβο που κάνουν τα παιδιά στο σχολείο, παρά μόνο θορύβους από ανθρώπινες δραστηριότητες με άλλα μέσα. Και τέταρτον, με βάση τα ανωτέρω, εκτιμούμε ότι ανατρέπεται η αρχική γνωμοδότηση του Π.Ε.Ρ.Π.Α., στην οποία βασίστηκε πρωτόδικα η υπόθεση αυτή». Η περιφερειακή, αλλά και η κεντρική διοίκηση έχουν την πρόθεση να ρυθμίσουν το θέμα νομοθετικά, για να μην καταλήξουμε σε τέτοιες αποφάσεις και τέτοιες τραγελαφικές καταστάσεις στα αντίστοιχα θέματα. Όμως, αρνούμεθα να καταλήξουμε –έτσι καταλήγει το έγγραφο, κύριε Λεβέντη- σε σχολεία γυάλινα-κλουβιά ή να πληρώνουμε υπέρογκες αποζημιώσεις, για να τοποθετούνται πετάσματα θεωρώντας τις φωνές των παιδιών, που πολύ σωστά τις περιγράφετε στην ερώτησή σας, ως πηγή θορύβου από τον οποίο πρέπει να προστατεύουμε τους περίοικους. 
      Θα καταθέσω αυτό το έγγραφο στα Πρακτικά, όπως και ένα άλλο έγγραφο, το οποίο προκλήθηκε μετά από την ερώτησή σας, από τη Γενική Διεύθυνση Περιβάλλοντος Τμήμα Θορύβου του Υ.ΠΕ.ΧΩ.Δ.Ε..  Καταλήγει το έγγραφο αυτό, ότι κάνοντας χρήση της αρμοδιότητάς της η υπηρεσία αυτή μέτρησε αύξηση απλώς 12 DB στο θόρυβο που προκαλείται από τα διαλείμματα των παιδιών στους αύλιους χώρους. «Επισημαίνουμε», λέει η επιτροπή παρακολούθησης θορύβου του Υ.ΠΕ.ΧΩ.Δ.Ε., «ότι το β΄ έγγραφό μας», δηλαδή το έγγραφο που είχε δοθεί το 2002 απ’ ό,τι κατάλαβα και στο οποίο στηρίχθηκε η πρωτόδικη απόφαση, «είναι απλώς έκθεση αυτοψίας και δεν αναφέρονται επ’ ουδενί νομοθετικές παραβιάσεις από το σύνολο της σχολικής κοινότητας». 
      Το καταθέτω και αυτό. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής.)
      Όσον αφορά την πρόθεση του Οργανισμού Σχολικών Κτηρίων, κύριε συνάδελφε, να προστατεύσει και την ποιότητα ζωής των περιοίκων γύρω από σχολεία, που έχουν λογικά λειτουργικούς θορύβους σαν αυτούς που είπαμε, έχω να πω τα εξής:
      Για να σας δείξω την πρόθεσή του, σας αναφέρω ότι υπάρχει ήδη σε εξέλιξη δημοπρασία για την τοποθέτηση ηχοπετασμάτων στα σχολεία, Β΄ Δημοτικό Σχολείο Χαϊδαρίου, Β΄ Δημοτικό Σχολείο Μελισσίων, 18ο Γυμνάσιο Περιστερίου και Πειραματικό Σχολείο Αγίων Αναργύρων. Όμως, θα πρέπει να λάβουμε υπόψη μας ότι τα ηχοπετάσματα είναι για να προστατεύουν τα σχολεία και τη σχολική ζωή και την ηρεμία της από το θόρυβο των δρόμων ή των περιοίκων και όχι αντιστρόφως.
      ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, δεν μπορώ να καταλάβω πώς φθάσαμε σε μια τέτοια απόφαση. Από στόματος νηπίων ο αίνος, όπως ξέρετε. Έχουμε τόσα λίγα παιδιά. Λένε «κάντε παιδιά», σε όλους τους τόνους. Και τι τα κάνουμε αυτά τα παιδιά από εκεί και πέρα; Πώς μεγαλώνουν; Πού πηγαίνουν σχολείο; Πού παίζουν; Υπάρχει μια σειρά από δημοσιεύματα. Τα παιδιά δεν έχουν πού να παίξουν. Το παιδί δεν είναι να το βάλουμε στους τέσσερις τοίχους. Από εκεί και πέρα πώς θα αναπτυχθεί σωματικά, πνευματικά και ψυχικά; Τα οδηγούμε σ’ έναν εντελώς ανισόρροπο κόσμο και βάζουμε και αυτούς τους περιορισμούς.
      Έρχονται τώρα εδώ και επικαλούνται ότι υπάρχει θόρυβος, ο οποίος παραβλάπτει ουσιαστικά την χρήση του ακινήτου, αν η εκπομπή θορύβου δεν προέρχεται από συνηθισμένη πηγή για ακίνητα της περιοχής. Αυτός όμως εδώ είναι συνηθισμένος θόρυβος. Από πού προέρχεται; Το αναφέρουν. Από την διάρκεια των διαλειμμάτων, κατά την προσέλευση και αποχώρηση των μαθητών από το σχολείο, κατά την τροφοδοσία του κυλικείου και κατά την υπαίθρια εκγύμναση των μαθητών. Λένε ότι απ’ αυτές τις δραστηριότητες προκαλείται υπερβολικός θόρυβος, ο οποίος υπερβαίνει κατά πολύ τα ανώτατα όρια ανοχής θορύβου που προβλέπει ο νόμος. 
      Κύριε Υπουργέ της Δικαιοσύνης, ποια είναι αυτά τα ανώτατα όρια που τα υπερβαίνουν οι φωνές των νηπίων, των αγγέλων; Δεν μπορώ να το καταλάβω αυτό. Για εμένα είναι εντελώς αδιανόητο. Και πόση είναι αυτή η υπέρβαση; Μιλήσατε για δώδεκα ντεσιμπέλ. Ούτε δώδεκα δεν είναι, κύριε Υπουργέ. Σας λέμε ότι μετρώντας τα βρήκαν ότι, όταν η μέση στάθμη θορύβου βάθους ήταν 63, στην άλλη ήταν 71, δηλαδή 8 ντεσιμπέλ. Τα 8 ντεσιμπέλ από τα 71 είναι μόνο το ένα δέκατο. Οι άλλοι θόρυβοι; Αυτός ο τραγελαφικός κόσμος που έχουμε δημιουργήσει; Τι θα πρέπει να πουν αυτοί που είναι δίπλα στην Αττική Οδό; Τι θα πρέπει να πουν οι κάτοικοι της Ελευσίνας από όπου περνάνε οι βαρυφορτωμένες νταλίκες; Τι θα πρέπει να που οι κάτοικοι του Μαρκόπουλου που έχουν τα νταμάρια με τις εκρήξεις ή οι κάτοικοι της Λούτσας, που τα αεροπλάνα περνάνε πάνω από το κεφάλι τους;
      Αν φθάσουμε εκεί, τότε δεν υπάρχει έλεος. Δεν μας απομένει παρά μόνον ο Καιάδας για τα παιδιά ή ενδεχομένως ο ευνουχισμός και με συγχωρείτε που χρησιμοποιώ αυτήν τη λέξη. Αν είναι δυνατόν! Και βέβαια, τα ηχοπετάσματα –το λέω και σαν γιατρός- είναι απαράδεκτα, να μπαίνουν για να προστατευτούν τα σχολεία. Θα πρέπει να απομακρυνθούν τα αυτοκίνητα και τα σπίτια, όπως έχουν φτιαχτεί γιατί οι χώροι των σχολείων δεν θα έπρεπε να είναι αυτοί οι περιορισμένοι χώροι σε μεσοτοιχίες πολυκατοικιών. Θα έπρεπε να έχουν άπλα με δεκάδες στρέμματα γύρω τους. Αυτό θα πρέπει να σκεφθούμε. Όταν έχουμε τριπλάσιο κατά κεφαλήν δομημένο χώρο απ’ ό,τι η Γερμανία, μήπως θα έπρεπε κάποιους χώρους να τους απελευθερώσουμε και να τους δώσουμε για χώρους άθλησης, για χώρους αναψυχής όλων μας και προπαντός των παιδιών και των νηπίων; 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, κατανοώ την αγανάκτηση του συναδέλφου. Σημείωσα τη δική μας θέση, από την οποία φαίνεται ότι συμφωνούμε. Οπωσδήποτε δεν θέλουμε γυάλινα κλουβιά για τη μαθητική ζωή. Δεν μπορεί να αναπτυχθεί ένα παιδί μέσα σε χώρο ελεγχόμενο με ηχοπετάσματα για τα λίγα λεπτά του διαλείμματος του. Τότε, τι διάλειμμα κάνει; Εδώ έχουμε πρόβλημα πλήρους εξαερισμού των αιθουσών στις ώρες των διαλειμμάτων. Και θα βάλουμε ηχοπετάσματα και θα κλείσουμε με τεράστια πανό τη σχολική αυλή, για να την κάνουμε και αυτή φυλακή; Ούτε παιδαγωγικώς ούτε αισθητικώς ούτε από πλευράς καθαρής βιολογίας και ανάπτυξης της ψυχολογίας και της ψυχοσωματικής οντότητας των παιδιών μπορεί να σταθεί αυτό. 
      Θα ήθελα, λοιπόν, να σας πω το εξής: Είναι βέβαιο ότι εδώ υπάρχει μια απόφαση δικαστηρίου. Έστω και αν νομοθετήσουμε από δω και στο εξής -και είμαστε προβληματισμένοι να το κάνουμε αυτό, κύριε Λεβέντη, για να βάλουμε τέρμα σε όλες τις άλλες, από οποιαδήποτε κατεύθυνση και αν προέρχονται, «φιλοδοξίες» εκδόσεως τέτοιων αποφάσεων- θα ήθελα να σας πω ότι δεν θα μπορούσαμε με αναδρομική ισχύ να ρυθμίσουμε την έκδοση αυτής της απόφασης και τις συνέπειές της.
       Άρα, από την κατανομή των πιστώσεων που δίνουμε στους δήμους για τις σχολικές επιτροπές πιστεύω ότι μπορεί να λυθεί το πρόβλημα των οφειλών της σχολικής επιτροπής, αυτής που όρισε ο νόμος, και από την άλλη πλευρά ζητήσαμε από τον Οργανισμό Σχολικών Κτηρίων να συνεννοηθεί με τη σχολική επιτροπή και με το δήμο, για να δουν πώς θα ρυθμιστεί το θέμα αυτό στις υπάρχουσες διαστάσεις του αύλειου χώρου, χωρίς να φθάσουμε στο σημείο που πολύ σωστά κι εσείς υποσημειώσατε, στο οποίο κι εμείς είπαμε ότι αρνούμεθα να φθάσουμε. Δηλαδή, δεν μπορούμε με ηχοπετάσματα κ.λπ. να κάνουμε τους αύλειους χώρους και τις τάξεις των σχολείων να γίνονται αποκρουστικές.
      Να ξέρετε όμως, για το τελευταίο που είπατε, ότι έτσι είναι δομημένες οι πόλεις, έτσι είναι οι πολεοδομικοί ιστοί των πόλεων και μέσα σ’ αυτούς τους δεδομένους πολεοδομικούς ιστούς προσπαθούμε να βρούμε κάποια οικόπεδα για να κάνουμε σχολεία. Να ξέρετε ότι είναι δύσκολο να βρεθούν μέσα σε μεγαλουπόλεις πια οικόπεδα για σχολεία. Και όπου βρίσκονται, προφανώς μπορεί να έχουν τα ελαττώματα της στενής γειτνίασης, αλλά θα πρέπει να υπάρχει και φιλότιμο των περιοίκων. Και φιλότιμο υπάρχει, δόξα τω Θεω, απ’ ό,τι λέει κι ο Δήμος Περιστερίου, για τα περισσότερα σχολεία. Εξαίρεση ίσως αποτελούσε η ομάδα αυτή των κατοίκων που ζητούσε να τιμωρηθεί το σχολείο και τα παιδιά. 
      Σας ευχαριστώ πολύ.
      ΑΘΑΝΑΣΙΟΣ ΛΕΒΕΝΤΗΣ: Ο κ. Κακλαμάνης πάντως είχε πει ότι θα γκρεμίσει πολυκατοικίες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 74/25-5-2007 επερώτηση είκοσι τριών Βουλευτών του ΠΑ.ΣΟ.Κ., των κ.κ. Γεωργίου Παπαγεωργίου, Σωκράτη Κοσμίδη, Αλέξανδρου Ακριβάκη, Χρυσής Αράπογλου, Ιωάννη Βλατή, Άννας Διαμαντοπούλου, Βασίλειου Έξαρχου, Μαρίας Θωμά, Απόστολου Φωτιάδη, Λάζαρου Λωτίδη, Άγγελου Μανωλάκη, Σταύρου Μπένου, Εμμανουήλ Όθωνα, Αλέξανδρου Παπαδόπουλου, Μιλτιάδη Παπαϊωάννου, Ευάγγελου Βενιζέλου, Ιωάννη Παρασκευά, Δημητρίου Ρέππα, Κωνσταντίνου Ρόβλια, Νικόλαου Σαλαγιάννη, Στέφανου Τζουμάκα, Τηλέμαχου Χυτήρη και Χαράλαμπου Καστανίδη, προς τον Υπουργό Δικαιοσύνης, σχετικά με τη λειτουργία της δικαιοσύνης. 
      Το λόγο έχει ο πρώτος επερωτών συνάδελφος κ. Γεώργιος Παπαγεωργίου. 
       ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κυρία και κύριοι συνάδελφοι, δεν χωρεί καμμία αμφιβολία -και νομίζω ότι όλοι το παραδέχονται και μέσα κι έξω απ’ αυτήν την Αίθουσα- ότι η δικαιοσύνη αποτελεί ύψιστο θεσμό, συντελεί στην ειρήνευση μεταξύ των πολιτών, όταν έχουν διαφορές, προστατεύει τον πολίτη από την αυθαιρεσία της δημόσιας διοίκησης, προστατεύει τα ατομικά δικαιώματα και γενικά βοηθάει την ειρήνευση και την κοινωνική συνοχή.
      Δεν θα ήταν υπερβολή να πούμε ότι αποτελεί εγγύηση και οχυρό της Δημοκρατίας και γενικά θα έπρεπε όλοι να την προστατεύουμε, να την τιμούμε και να την υπηρετούμε ως κόρη οφθαλμού. Είναι ύψιστη η λειτουργία της δικαιοσύνης ως θεσμού και αυτό η Κυβέρνηση αυτή πρέπει επιτέλους να το κατανοήσει. 
      Και για να συμβεί αυτό, δηλαδή να είναι προστατευμένη, με το κύρος της και να αποδίδει στον υψηλόφρονα σκοπό, τον οποίο υπηρετεί, δύο στοιχεία πρέπει να διαθέτει η δικαιοσύνη: Το ένα είναι η ταχύτητα στην απονομή της και το άλλο είναι η ανεξαρτησία της. Θα το συγκεκριμενοποιούσα αυτό και θα έλεγα: με την απαλλαγή των κομματικών παρεμβάσεων και της επιλογής προσώπων, τα οποία, παρ’ ότι τους ανατίθενται υψηλότατα καθήκοντα, τελικά δεν υπηρετούν το θεσμό της δικαιοσύνης, αλλά την Κυβέρνηση, η οποία τους επέλεξε. Ομιλώ, βεβαίως, και συγκεκριμένως - θα αναφερθώ και παρακάτω- για τον απερχόμενο Πρόεδρο του Αρείου Πάγου, ο οποίος πραγματικά σ’ αυτά τα δύο χρόνια τουλάχιστον που υπηρέτησε αυτό το θεσμό ειλικρινά συντέλεσε τα μέγιστα, όχι απλώς στην υποβάθμισή του, αλλά κυριολεκτικά άφησε την πιο αλγεινή εντύπωση στον ελληνικό λαό. 
      Παρά την επικοινωνιακή σας πολιτική, κύριε Υπουργέ, όλο αυτό το χρονικό διάστημα που έχετε τον συγκεκριμένο υπουργικό θώκο, ότι θα αναμορφώσετε τη δικαιοσύνη, ότι θα ταράξετε τα ήρεμα νερά της, θα τα αναταράξετε μάλιστα, κι ότι, εν πάση περιπτώσει, θα επιφέρετε πάταξη της διαφθοράς και θα οδηγήσετε τη δικαιοσύνη ένα βήμα μπροστά, τα αποτελέσματα είναι για σας πέρα για πέρα τραγικά. 
      Βρισκόμαστε στη χειρότερη από ποτέ στιγμή της ελληνικής δικαιοσύνης. Στα όρια της αρνησιδικίας βρίσκεται ως προς την απονομή της και η χειραγώγηση της δικαιοσύνης, που γίνεται από αυτή την Κυβέρνηση. Δεν υπήρξε ποτέ άλλοτε κάτι τέτοιο. 
      Και μην σπεύσετε –το λέω αυτό συγκεκριμένα, όπως το είπε και ο Πρόεδρός μας και όλα τα στελέχη της παράταξής μας και μας εκφράζει αυτή η θέση απόλυτα ως παράταξη- να αντικρούσετε εκ των προτέρων -όπως το έχετε ήδη κάνει- λέγοντάς μας ότι παρεμβαίνουμε, ότι θέλουμε να φοβίσουμε τη δικαιοσύνη, ότι θέλουμε, εν πάση περιπτώσει, να στείλουμε μηνύματα στους δικαστές κ.ο.κ.. 
      Εμείς θέλουμε τους δικαστές ανεξάρτητους, τους σεβόμαστε, τους εκτιμούμε. Υπάρχουν πάρα πολλοί δικαστές -η πλειοψηφία των Ελλήνων δικαστών- οι οποίοι είναι ακέραιοι και υψηλόφρονες. Αυτούς θέλουμε να προστατεύσουμε. Αυτό το πέπλο του φόβου που πλανάται πάνω από τη δικαιοσύνη είμαστε υποχρεωμένοι να το αντικρούσουμε, να το παλέψουμε και το εξαλείψουμε. Δεν θα αφήσουμε τη δικαιοσύνη να χρησιμοποιείται σαν όχημα για την εκπλήρωση της νεοφιλελεύθερης πολιτικής σας, σαν μέσο συγκάλυψης των πάσης φύσεως ανομημάτων των εκλεκτών σας κάθε φορά στις διάφορες παρανομίες, που έχουν ανακύψει και τα σκάνδαλα όλες αυτές τις εποχές και όπως βέβαια και την εντελώς υποκριτική σας προσπάθεια, ορισμένες φορές να αναζητείτε ενόχους από το παρελθόν –γιατί δεν το κάνατε, άραγε, μέχρι πρότινος;- προκειμένου σώνει και καλά να ισοσκελίσετε τα πράγματα. 
      Έρχομαι στο πρώτο κεφάλαιο της αρνησιδικίας, που πραγματικά σήμερα –και την εννοώ τη λέξη- μαστίζει την ελληνική δικαιοσύνη. Κατά καιρούς, όταν συναντιόμαστε στην επιτροπή, αλλά και στην Ολομέλεια, είχατε φέρει διάφορα ήσσονος σημασίας νομοσχέδια, περισσότερο  –θα έλεγε κανείς- αστυνομικού τύπου, όπως, για παράδειγμα, σύντμηση προθεσμιών για την κατάθεση του χρόνου αγωγής κ.ο.κ. και είχατε ελπίσει και είχατε καυχηθεί ότι με αυτά θα λύνατε το πρόβλημα της βραδύκαυστης απονομής της δικαιοσύνης. 
      Σας είχαμε πει τότε κατ’ επανάληψη και το λέμε και σήμερα, ότι χωρίς τη βελτίωση των υλικοτεχνικών υποδομών και χωρίς τη στελέχωση της δικαιοσύνης με τους απαραίτητους δικαστικούς λειτουργούς σε πλήρωση των κενών θέσεων που υπάρχουν, όπως βέβαια και των δικαστικών υπαλλήλων, δεν θα μπορούσε να προκόψει και να  προωθηθεί αυτή η υπόθεση. Εσείς δεν το αντιλαμβάνεστε και επιμένατε σε αυτά τα μέτρα σας. Σήμερα, είναι η αποτυχία σας παταγώδης. 
      Κύριε Υπουργέ, μη σπεύσετε να μου πείτε ότι κάνω φθηνή αντιπολίτευση και ότι εν πάση περιπτώσει θέλω απλά, για λόγους αντιπολιτευτικούς, να θέσω υπό αμφισβήτηση ή και να αποδομήσω το μεγαλειώδες έργο, το οποίο έχετε επιτελέσει στην απονομή της δικαιοσύνης.
      Σύμφωνα με άρθρο στις 23/6/2007 που υπέπεσε στην αντίληψή μου στην εφημερίδα «ΕΛΕΥΘΕΡΟΤΥΠΙΑ», το Συμβούλιο της Ευρώπης επιπλήττει τη χώρα μας για τις υπερβολικά μεγάλες καθυστερήσεις στην εκδίκαση των υποθέσεων στα αστικά δικαστήρια και στο Συμβούλιο της Επικρατείας. Ο τίτλος είναι παχύς, αλλά αληθινός: «Υπό επιτήρηση η δικαιοσύνη μας, στο μικροσκόπιο του Συμβουλίου της Ευρώπης έχει τεθεί από τις αρχές Ιουνίου η Ελλάδα, για ανεπαρκή», όπως χαρακτηρίζεται, «λειτουργία της δικαιοσύνης». 
      Σε συνέδριο στο Στρασβούργο, η Ελλάδα βρέθηκε απολογούμενη μαζί με τη Βουλγαρία, Γεωργία, Μολδαβία, Ρουμανία, Ρωσία και Ουκρανία για τον τρόπο με τον οποίο λειτουργεί η δικαιοσύνη στη χώρα μας. Κατάντια και τριτοκοσμικός ο τρόπος της απονομής της δικαιοσύνης, σύμφωνα με το Συμβούλιο. 
      Εκδόθηκε, όπως γνωρίζετε καλύτερα από εμένα, και ενδιάμεσο ψήφισμα interim resolution από την Επιτροπή των Υπουργών του Συμβουλίου της Ευρώπης για τον τρόπο που εξακολουθεί να λειτουργεί η ελληνική δικαιοσύνη. Και κάνει τις απαραίτητες συστάσεις προς την ελληνική Κυβέρνηση, επιτέλους να προχωρήσει σε εκείνες τις ορθές τομές και να εξυγιάνει το χώρο της δικαιοσύνης, ώστε πραγματικά να επισπευσθεί αυτό που ο Έλληνας πολίτης αναζητεί: τη γρήγορη απονομή της δικαιοσύνης. Και όχι όταν προσφεύγει στη δικαιοσύνη για μια υπόθεση και αναμένει επί έτη και έτη την πλήρη και οριστική κατάληξη της διαφοράς του, που τις περισσότερες φορές –πιστέψτε με- το λέει και η πείρα και το αντιλαμβάνεται κανείς, δεν έχει καμμιά αντιστοιχία με τις συνθήκες που γέννησαν τη διαφορά, όταν βρίσκει το δίκιο του μετά από έτη και έτη. 
      Όλα μέσα του έχουν αμβλυνθεί. Έχει βρει μια άλλη ισορροπία, αν πρόκειται για οικονομικές διαφορές. Εν πάση περιπτώσει, όταν μία διαφορά γεννιέται πριν από δέκα χρόνια και δίνει αποτέλεσμα μέχρι αμετάκλητης απόφασης μετά από δέκα χρόνια, είναι μάλλον ανεπίκαιρη και έχει μάλλον μία μνημειακή σημασία. 
      Όμως, για να μη μας πείτε ότι πάλι εμείς κάνουμε αντιπολίτευση και ότι επικαλούμαστε το Συμβούλιο της Ευρώπης, τώρα κάνουμε και επίκληση εσωτερική. Πρόσφατα, οι δικηγόροι απέργησαν επί τρεις ημέρες –κατ’ επανάληψη βέβαια κάνουν στάσεις και διαμαρτύρονται για διάφορα ανεπίκαιρα, ανοίκεια και πρωτοφανή πράγματα που συμβαίνουν στη δικαιοσύνη- γιατί παρά το νόμο σας να προσδιορίζονται γρήγορα οι αγωγές, αυτές προσδιορίζονται ήδη το 2010 και οι αναβολές προσδιορίζονται το 2011. Οι κενές θέσεις δικαστικών υπαλλήλων, δικαστικών λειτουργών, είναι δώδεκα στον Άρειο Πάγο, εκατόν πενήντα επτά στα εφετεία, χίλιες εκατόν πενήντα επτά στα πρωτοδικεία, εκ των οποίων εκατόν μία στην Αθήνα. Οι κενές θέσεις των δικαστικών υπαλλήλων είναι δύο χιλιάδες εννιά, εκ των οποίων οι πεντακόσιες πενήντα τέσσερις στην Αθήνα. 
      Και σας εγκάλεσαν οι δικηγόροι της Αθήνας, αλλά και όλοι οι δικηγόροι αυτής της χώρας, γιατί μέχρι σήμερα δεν έχετε λάβει καμμία –μα, καμμία- πρόνοια και καθόλου δεν έχετε προχωρήσει σ’ αυτό που λέμε «εκσυγχρονισμό της λειτουργίας των δικαστηρίων με τις απαραίτητες υλικοτεχνικές υποδομές». 
      Μάλιστα, έφθασαν να πουν –άραγε, τι ξεπεσμός μπορεί να υπάρξει σε μια κυβέρνηση και σε μία χώρα όταν ακούγεται αυτό από δικηγόρους και μάλιστα από δικηγόρους που μάλλον πρόσκεινται κατά τα φρονήματα στην Κυβέρνησή σας- ότι θα φθάσουν μέχρι να κάνουν και έρανο, ώστε να βελτιώσουν τις υλικοτεχνικές υποδομές στα δικαστήρια αυτής της χώρας.
      Αντιλαμβάνεσθε, κύριε Υπουργέ, ότι μ’ αυτήν την κατάσταση έχουμε μία αδιάκοπη, ατελείωτη, απέραντη ταλαιπωρία των πολιτών που έρχονται στα δικαστήρια δύο, τρεις, τέσσερις και πέντε φορές, καθώς δεν υπάρχει και ένα συγκεκριμένο οργανόγραμμα κατανομής των συζητήσεων των υποθέσεων. Αυτό σημαίνει αυτόματα μία οικονομική αφαίμαξη, που έχει ιδιαίτερη βαρύτητα για τις ασθενέστερες τάξεις και βεβαίως μία απώλεια ωφέλιμου οικονομικού χρόνου, τον οποίο αυτοί οι πολίτες, μάρτυρες, κατηγορούμενοι, εγκαλούμενοι, ενάγοντες, εναγόμενοι, θα διέθεταν επωφελώς για τους ίδιους και επομένως για την εθνική οικονομία, αν δεν στοιβάζονταν στις αίθουσες των δικαστηρίων να περιμένουν επί ματαίω την εκδίκαση των υποθέσεών τους. 
      Και βέβαια, δεν έχετε κάνει τίποτα, κύριε Υπουργέ, για τη γεωγραφική ανακατανομή των δικαστηρίων της χώρας, όπως κατ’ επανάληψη είχατε υποσχεθεί πριν από τις εκλογές, ξεγελώντας και σε αυτό το ζήτημα τον ελληνικό λαό. Βέβαια, εδώ να σας θυμίσω και πάλι –συγχωρέστε με που πρέπει να μιλήσω και για το νομό μου- για την ταλαιπωρία του Εφετείου Χαλκίδας, όπου πραγματικά, ενώ είναι τα πάντα έτοιμα, κάθε φορά βρίσκετε και μία αφορμή ούτως ώστε διαρκώς να το αναβάλλετε. 
      Όμως, κύριε Υπουργέ, δεν κάνατε τίποτα σ’ όλα αυτά τα ζητήματα για την ταχύτητα στην απονομή της δικαιοσύνης, γιατί προφανώς ήσασταν απασχολημένος με άλλα πράγματα, τα οποία –και το εννοώ- θα μείνουν ως έργα και ημέρες αυτής της Κυβέρνησης ως προς τη δικαιοσύνη. Με το ν. 3258/2004, αυξήσατε τις οργανικές θέσεις των Αντιπροέδρων στο Συμβούλιο της Επικρατείας κατά τρεις θέσεις, στον Άρειο Πάγο κατά μία κ.ο.κ.. Και όλα αυτά, βέβαια, για να προωθήσετε τους ημετέρους, δηλαδή στο Συμβούλιο της Επικρατείας τον κ. Παναγιωτακόπουλο και προπαντός –αυτό που ενδιαφέρει περισσότερο- στον Άρειο Πάγο τον κ. Ρωμύλο Κεδίκογλου, ο οποίος βέβαια έγινε και Πρόεδρος. 
      Συντμήσατε τη θητεία αυτών που μπορούν να προαχθούν σε Αρεοπαγίτες από τα τρία χρόνια στα δύο, για να ευνοήσετε εκλεκτούς σας, τάχα με το μανδύα, με τη ρομφαία ότι, εν πάση περιπτώσει, αποκαθαίρετε το Δικαστικό Σώμα. Τελικώς, σας έχω πει και άλλες φορές –και μη σπεύσετε τώρα να μας πείτε ότι ένας αποτάχθηκε, πέντε έκαναν εκείνο, δύο έκαναν το άλλο, τρεις μετατέθηκαν κ.ο.κ.- ότι χρησιμοποιείτε το παραδικαστικό κύκλωμα και όλη αυτήν την υπόθεση, στην ουσία όμως εξαντλείστε σ’ έναν Γιοσάκη και σε έναν πολύ στενό κύκλο υποθέσεων, προκειμένου να κάμψετε το φρόνημα των δικαστών, ώστε πραγματικά να πλανάται πέπλος φόβου πάνω από τους δικαστές σήμερα, με αποτέλεσμα στις κρίσιμες υποθέσεις πραγματικά να αναζητούνται εκείνοι οι οποίοι θα ορθώσουν το ανάστημά τους, θα εκφραστούν ελεύθερα και θα πουν την κρίση τους γι’ αυτά τα ζητήματα.
      Με τον «εκλεκτό» σας Εισαγγελέα του Αρείου Πάγου προχωρήσατε στην αναίρεση της υπόθεσης της «Δ.Ε.Κ.Α.» και ήδη, ενώ διεξάγεται αυτή η δίκη, εσείς είχατε σπεύσει δια του Κοινοβουλευτικού σας Εκπροσώπου σε παλαιότερη συνεδρίαση να αναγγείλετε στον παριστάμενο Κοινοβουλευτικό μας Εκπρόσωπο κ. Καστανίδη ότι εν πάση περιπτώσει περιμένετε να δείτε τι θα γίνει σ’ αυτή την υπόθεση. 
      Τι ξεπεσμός –και το εννοώ!- για έναν πρόεδρο του Αρείου Πάγου να ορισθεί ο ίδιος εισηγητής, προκειμένου να προαχθούν εφέτες, πρόεδροι των εφετών σε αρεοπαγίτες, για να εισπράξει βέβαια την απόφαση-κόλαφο της ολομέλειας, που απέκλεισε δικαστές, που είχαν ιδρώσει και ματώσει όλα αυτά τα χρόνια, που είχαν τιμήσει τον όρκο τους και την υψηλή θέση της απονομής της δικαιοσύνης, που τους εμπιστεύτηκε η ελληνική πολιτεία και ο κ. Κεδίκογλου στην εισήγησή του, τους είχε χρωματίσει με τους μελανότερους χαρακτηρισμούς και τα μελανότερα υπηρεσιακά σημειώματα, προκειμένου να αποτρέψει την είσοδο στον Άρειο Πάγο εκείνων που δεν του ήταν αρεστοί. 
      Ο κ. Κεδίκογλου αρνήθηκε να δώσει επαρκείς εξηγήσεις και να προσκομίσει τα περιουσιακά του στοιχεία, επικαλούμενος την Αρχή Προστασίας των Προσωπικών Δεδομένων, για να έλθει η εν λόγω Αρχή και να εισπράξει την απάντηση κόλαφο ότι τα περιουσιακά στοιχεία δεν αποτελούν προσωπικά δεδομένα. 
      Είναι εκείνος ο δικαστικός ταγός, ο οποίος έστειλε οδηγία προς όλους τους δικαστές να μην εφαρμόζουν στην περιβόητη υπόθεση των συμβασιούχων τις προσωρινές διαταγές και επενέβη δραστικά, προκειμένου να αλλάξει την ετυμηγορία των εισηγητών των δικαστηρίων και θίγοντας έτσι την προστασία και τα δικαιώματα των εργαζομένων. 
      Σ’ αυτή την περιβόητη υπόθεση των συμβασιούχων είχαμε το πρωτοφανές, το αήθες -και για μένα που είμαι ένας δικηγόρος που δεν ευτύχησα να αγορεύσω στον Άρειο Πάγο, αλλά και για τον τελευταίο πολίτη του ελληνικού λαού, ο οποίος δεν γνωρίζει τα νομικά- οι δικαστές να διασκέπτονται από το τηλέφωνο, όταν οι νομικοί γνωρίζουμε ότι ξεκινάει ο νεότερος αρεοπαγίτης ή ο νεότερος δικαστής της συνθέσεως, ακολουθούν όλοι οι άλλοι και τελευταία παίρνει τη θέση που πρέπει ή δεν πρέπει ο Πρόεδρος και εκφράζει τη δική του γνώμη. Αυτό είναι ένα σκάνδαλο. 
      Σας εγκαλώ, κύριε Υπουργέ -γιατί έχετε αποφύγει να το κάνετε δημοσίως- να το κάνετε σήμερα και να δώσετε μια απάντηση στο γιατί -όπως σας ζητήσαμε σαν κόμμα και μέσω του συντονιστή μας του κοινοβουλευτικού συμβουλίου κ. Παπαδόπουλου που εκφράζει τη θέση του κόμματός μας- δεν ασκήσατε εναντίον του τα δέοντα πειθαρχικά μέτρα, όπως έχετε δικαίωμα, αλλά και υποχρέωση από το Σύνταγμα; 
      Πείτε μου, έχετε να δώσετε σήμερα καμμία εξήγηση, όταν ο ίδιος, ο άλλοτε «εκλεκτός» της παράταξής σας πρόεδρος κ. Κόκκινος έγραψε αυτό το άρθρο στο «ΒΗΜΑ», το οποίο όλοι διαβάζαμε, όπου λέει ότι αυτά τα πράγματα είναι πρωτοφανή και ανεκδιήγητα;
      Άραγε, σας εγκαλούμε αδίκως, όταν φθάνει ο «εκλεκτός» σας πρόεδρος να παίρνει τηλέφωνο τους αρεοπαγίτες, για να πάρει εκεί την απόφαση, την οποία θέλει για ένα συγκεκριμένο θέμα, όπως είναι οι συμβασιούχοι;
      Κύριε Υπουργέ, ο κ. Κεδίκογλου είτε σας αρέσει είτε όχι, αποτέλεσε το «Δούρειο Ίππο» της Κυβέρνησής σας, στην προσπάθειά σας να χειραγωγήσετε τη δικαιοσύνη. Την Κυριακή κλείνει μια μαύρη σελίδα της δικαιοσύνης. Βγαίνει επιτέλους στη σύνταξη και καθώς μας αποχαιρετά, ελπίζω και εύχομαι να αποχαιρετήσουμε μαζί τις αντεργατικές εγκυκλίους, τις τηλεφωνικές ψηφοφορίες, τις εκδικητικές μεταθέσεις και τα «κουκουλώματα». 
      Κύριε Υπουργέ –και κλείνω, κύριε Πρόεδρε- τελευταία ακούγεται όλο και πιο συχνά –δεν ξέρω για ποιο λόγο, αλλά ίσως αυτά υπηρετούν τον αιφνιδιασμό- από χείλη κορυφαίων στελεχών της παράταξής σας ότι η Κυβέρνηση αυτή θα εξαντλήσει την τετραετία. Δεν ξέρω εάν τελικώς αποφασίσετε να εξαντλήσετε την τετραετία -άλλωστε είναι στα δικά σας κοινοβουλευτικά δικαιώματα- ένα είναι βέβαιο, κυρίες και κύριοι συνάδελφοι: Ότι ο λαός έχει εξαντλήσει την υπομονή του μαζί σας.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Τελειώνω, κύριε Πρόεδρε. 
      Είτε στο τέλος της τετραετίας κάνετε τις εκλογές είτε νωρίτερα, θα σας το  εκφράσει με την ψήφο του. Και τότε να είστε σίγουροι ότι μια καινούργια, μια «άσπρη» μέρα θα ανατείλει για τη δικαιοσύνη! 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Πάντως, για να ξέρετε, μιλήσατε δεκαοκτώ λεπτά. 
      Το λόγο έχει ο συνάδελφος και φίλος κ. Αλέκος Παπαδόπουλος. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριοι συνάδελφοι, πάνω από χίλια χρόνια επέζησε το ελατόδασος της Πάρνηθας. Το προστάτεψαν οι Βυζαντινοί, οι Οθωμανοί, οι νεότερες γενιές των Ελλήνων. Πάνω από χίλια χρόνια το δάσος αυτό επέζησε και δεν υπάρχει πια. Χρειάστηκε μια νύχτα για να το αφανίσει η ανευθυνότητα, η ανικανότητα και η έλλειψη σχεδιασμού και στοιχειώδους πρόληψης της σημερινής Κυβέρνησης. 
      ΠΡΟΕΔΡΕΥΩΝ (Ιωάννης Τραγάκης): Πάντως τα τρία τέταρτά του είχαν φύγει το 1987. Το λέω, παρεμπιπτόντως, για να το ξέρετε. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριοι συνάδελφοι, δεν θα επιτρέψουμε, όμως, αυτή η Κυβέρνηση να αφήσει αποκαΐδια και στο χώρο της δικαιοσύνης! Σε όλες τις πολιτισμένες χώρες ο θεσμός της δικαιοσύνης είναι ένας ιερός θεσμός. Εκεί, από βαθιά αντίληψη για την πραγματική δημοκρατία, το άβατο της δικαιοσύνης δεν τολμά να το παραβιάσει καμιά πολιτική, οικονομική και οποιασδήποτε άλλης μορφής εξουσία. 
      Δυστυχώς, τα τρία αυτά χρόνια διακυβέρνησης της Νέας Δημοκρατίας, για πρώτη φορά στην ιστορία, ακόμη αναζητεί κανείς προσομοιώσεις σε πέτρινες περιόδους της νεότερης πολιτικής ιστορίας, για να δει σήμερα το κατάντημα της δικαιοσύνης, όπως το έθεσε, το προσδιόρισε και συνεχίζει, δυστυχώς, η σημερινή Κυβέρνηση. 
      Κύριοι συνάδελφοι, δεν είναι υπερβολή, γιατί διαμαρτυρήθηκε χθες ο κύριος Υπουργός επί της δικαιοσύνης, επειδή είπαμε το αυτονόητο, ότι στις δημοκρατίες ισχύει το απαραβίαστο, θεμελιώδες για τη λειτουργία της δόγμα, ότι οποιοιδήποτε δημόσιοι λειτουργοί δεν δικαιούνται να κάνουν κατάχρηση της διακριτικής εξουσίας που τους παρέχει ο νόμος.
      Όμως, κατά το «αλεπού και αλεπόπουλα», κύριοι συνάδελφοι, πώς ενδεχομένως να μην δημιουργούνται τέτοιες ατμόσφαιρες βιασμού, κατακερματισμού, χειραγώγησης της δικαιοσύνης, αντίληψης από κάποιον ότι λειτουργούμε -και ενδεχομένως ευγνώμονες όντες διά την επιλογή- ως δημόσιοι υπάλληλοι-διεκπεραιωτές, όταν από την αρχή είχαμε δύο ισχυρά μηνύματα για τον τρόπο με τον οποίο αντιλαμβάνεται η Νέα Δημοκρατία την ιερότητα του θεσμού της δικαιοσύνης; 
      Μπορεί να αναλογιστεί κανείς σε ποια πολιτισμένη χώρα του κόσμου –αμφιβάλλω ακόμη τόσο απροσχημάτιστα και για τις χώρες της Κεντρικής Αφρικής- καλεί ο αρμόδιος επί της δικαιοσύνης Υπουργός τον Εισαγγελέα του Αρείου Πάγου και του υποδεικνύει να ασκήσει αναίρεση επί υποθέσεως, η οποία είχε πολιτικό ενδιαφέρον και αφορούσε χρηματιστηριακή υπόθεση και, μη έχοντας επίγνωση του τι κάνει, εκδίδει και δελτίο Τύπου, για να μπορέσει μέσα στα πλαίσια της οίησης των πρώτων ημερών να δείξει στον κόσμο ότι «Εμείς, βλέπετε, έχουμε τη ρομφαία και τιμωρούμε εκείνους οι οποίοι στο Χρηματιστήριο κ.λπ.». 
      Τώρα το ότι προκάλεσε την αντίδραση του νομικού και δικαστικού κόσμου της χώρας και όλων των Ελλήνων, το ότι ενδεχομένως, ο Εισαγγελέας του Αρείου Πάγου έκανε την παρανομία και δεν αντιστάθηκε, αυτά μπορεί να φαίνονται δευτερεύοντα, αλλά πολύ σοβαρά θέματα. 
      Όπως, επίσης, κύριες και κύριοι συνάδελφοι, πώς να μη δημιουργούνται «ατμόσφαιρες» βιασμού και χειραγώγησης, όταν γίνεται το πρωτοφανές σε σύγχρονη δημοκρατία να βγαίνει ο Πρωθυπουργός της χώρας μέσα στο ίδιο πλαίσιο και να λέει «Παραλάβαμε μια δικαιοσύνη διεφθαρμένη!». 
    Από πότε, κύριε Πρωθυπουργέ της χώρας, στις σύγχρονες δημοκρατίες τα κόμματα που κερδίζουν τις εκλογές παραλαμβάνουν τον ανεξάρτητο θεσμό της δικαιοσύνης; Από πού προκύπτει αυτή η αντίληψη; Από πού μπορεί να νοείται και να αποπειράται κάποιος να θεωρεί ότι η δικαιοσύνη είναι αντικείμενο παραλαβής από οποιονδήποτε; Δεν είναι αυτό «βιασμός» της ανεξαρτησίας της δικαιοσύνης; Βεβαίως όμως, πώς να μην δημιουργούνται τέτοιες ατμόσφαιρες, όταν ο αρμόδιος επί της δικαιοσύνης Υπουργός περιφέρεται στα διάφορα φόρουμ, σε συνέδρια και κάνει δηλώσεις και λέει για την υπόθεση του παραδικαστικού, η οποία δεν βγήκε από καμμία άλλη πρωτοβουλία, αλλά από ένα τηλεοπτικό σταθμό και ξεκίνησαν οι εσωτερικές διαδικασίες, αυτές που επιβάλλει το Σύνταγμα αποκλειστικά και μόνο, ότι «ηγούμεθα του αγώνα για κάθαρση της δικαιοσύνης». Από πού και ως πού αρύεσθε αυτό το δικαίωμα; 
    Επίσης, από πού και ως πού νομιμοποιείστε, κύριε Υπουργέ, εξερχόμενος των γραφείων των ανωτάτων λειτουργών της χώρας, να προαναγγέλλετε ότι επίκεινται διώξεις; Γιατί πιστεύετε ότι έχετε τέτοιο δικαίωμα, για να ικανοποιήσετε «επικοινωνιακάς και πολιτικάς σας ανάγκας»; Θέλω να μου πείτε πού, σε ποιο κείμενο -αφήστε το ήθος και το έθος της δημοκρατίας που το απαγορεύει- σε ποια νομική διάταξη λέει ότι εσείς, ο οποίος είστε μόνο εγγυητής της ανεξάρτητης λειτουργίας της δικαιοσύνης, μπορείτε να εκφράζεστε επί της ουσίας και να εξαγγέλλετε διαδικασίες; 
    Ακόμα, κύριε Υπουργέ, το τελευταίο που συνέβη πέρασε και διέλαθε -γιατί υπάρχει ένας μιθριδατισμός, γιατί έχουν καμφθεί τα πράγματα, κάπου γίνονται αυτονόητα μέσα σε μια λογική ψυχρών αφαιρέσεων κι όμως εκεί είναι η θεμελιώδης λειτουργία της δημοκρατίας μας- με αφορμή το σκάνδαλο των διαθεσίμων των ασφαλιστικών ταμείων. Και προκειμένου να απαλλαγούν από τον τότε Υπουργό Απασχόλησης, βρήκαν -λέει- και ανακάλυψαν ότι ο κ. Ευγένιος Παπαδόπουλος είχε εμπλακεί στην υπόθεση του Χρηματιστηρίου. Και για να το επικυρώσουν –προσέξτε βιασμό απίστευτης μορφής τούτης της ανεξαρτησίας της δικαιοσύνης- ανακοινώνουν επισήμως ότι ο Πρωθυπουργός της χώρας επικοινώνησε με τον Υπουργό Δικαιοσύνης –μην το διαψεύσετε, υπάρχουν κείμενα- ο οποίος επικοινώνησε με τον Εισαγγελέα του Αρείου Πάγου, ο οποίος ενημερώθηκε από τον αρμόδιο ειδικό ανακριτή ότι, πράγματι, έχουν γίνει ανακριτικές ενέργειες σε βάρος του συγκεκριμένου και προκύπτουν ευθύνες, παραβιάζοντας βασική αρχή, θεμελιώδη αρχή στη λειτουργία της δικαιοσύνης την ανεξαρτησία, τη μυστικότητα. 
    Από πού πιστεύετε ότι έχετε τέτοιο δικαίωμα δια «τας πολιτικάς σας ανάγκας» να χρησιμοποιείτε τη δικαιοσύνη, κύριε  Υπουργέ; 
    Για πείτε μου όμως από πού κι ως πού έχετε δικαίωμα άλλες επιλογές ευγνωμόνων, τους οποίους επιλέξατε με αυστηρά κομματικά κριτήρια και δυστυχώς, Ανωτάτων Δικαστικών Λειτουργών, όπως για παράδειγμα στο Συμβούλιο της Επικρατείας, να εκκρεμεί επί δύο χρόνια η σύγκλιση της ολομέλειας, προκειμένου να αποφανθεί τελεσιδίκως για το εάν συνταγματικώς καλώς απομακρύνθηκαν από τη θέση των γενικών διευθυντών και διευθυντών, όταν ήρθατε και διώξατε όχι μόνον αυτούς που δεν ανήκαν στο χώρο σας, αλλά και δικούς σας ανθρώπους, που είχαν διοριστεί επί ΠΑ.ΣΟ.Κ., ως «μηδίσαντες» και προσφύγανε και αυθαιρέτως –και το καταγγέλλω- ο Πρόεδρος του Αρείου Πάγου να κάνει αναβολές κάθε τρίμηνο, χωρίς να ζητείται από τους διαδίκους, προκειμένου να περάσει ο χρόνος, ούτως ώστε να μην επανέλθουν για να συνεχίσουν εκείνοι που διορίσατε εσείς και να είναι επικεφαλής μιας τραγικά διαλυμένης, όπως την κάνατε, Δημόσιας Διοίκησης στη χώρα μας. 
    Κύριε Υπουργέ, οφείλετε να απαντήσετε. Δεν έχετε το δικαίωμα να χρησιμοποιείτε τη δικαιοσύνη με τον τρόπο που τη χρησιμοποιείτε. Και θα πρέπει σήμερα να μας απαντήσετε, εάν στην τελευταία υπόθεση η Εισαγγελία Εφετών Αθηνών άσκησε προσωποποιημένη δίωξη για τις δύο ανισοβαρείς μεταξύ τους ως προς την ποιότητα και την ποσότητα, το βάθος και την ευθύνη, υποθέσεις των ομολόγων, ποιοι είναι οι κατηγορούμενοι –αν είναι προσωποποιημένη και όχι in rem- και ποιες είναι οι κατηγορίες. 
    Διαφορετικά, κύριε Υπουργέ, πράγματι έχετε κάνει κι εσείς -ενδεχομένως αυτό κάποια στιγμή θα διερευνηθεί, μπορεί να μην υπάρχει, αλλά θα διερευνηθεί- ένα βαρύτατο ατόπημα. Δεν μπορεί να κρέμονται συνειδήσεις, δεν μπορεί να είναι κρεμασμένες στα περίπτερα φωτογραφίες κατηγορουμένων, στους οποίους δεν έχουν ακόμα απαγγελθεί κατηγορίες. Δεν μπορεί να παραβιάζετε τεκμήρια αθωότητας, προσωπικά δεδομένα, δεν μπορεί να λειτουργείτε «κατά τας ανάγκας» που έχει η Κυβέρνησή σας. 
      Τέλος, κύριε Υπουργέ, την επόμενη εβδομάδα θα επιλέξετε το νέο Πρόεδρο του Αρείου Πάγου. Υπάρχουν άριστοι δικαστές με ήθος και κύρος. Επιτέλους και μια προσφορά θα είναι προς τη Δημοκρατία να κάνετε μια σωστή πρόταση, αλλά απορώ με ποιο κύρος θα το κάνετε πια εσείς όταν έχετε την αποτυχημένη και τραγική επιλογή του απερχόμενου Προέδρου του Αρείου Πάγου. Αυτή τη φορά, όμως, διαλέξτε έναν άνθρωπο ακέραιο, με ήθος, με ψυχικές ιδιότητες για να επανέλθει το κύρος στην ελληνική δικαιοσύνη. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Βλατής.
      ΙΩΑΝΝΗΣ ΒΛΑΤΗΣ: Κύριε Πρόεδρε, κυρίες και κύριοι συνάδελφοι, νομίζω ότι είναι αδιανόητο  ότι βρισκόμαστε σήμερα εδώ για να υπενθυμίσουμε στην Κυβέρνηση του κ. Καραμανλή και στον Υπουργό Δικαιοσύνης τον κ. Παπαληγούρα ότι στην Ελλάδα του 2007 είναι συνταγματικά κατοχυρωμένη και ως εκ τούτου αδιαπραγμάτευτη η αρχή της διάκρισης των εξουσιών, μια αρχή που κατοχυρώθηκε και εφαρμόζεται σε κάθε δημοκρατική χώρα του πλανήτη. Και είναι βέβαια σίγουρο ότι θα «τρίζουν τα κόκαλα» του μεγάλου Μοντεσκέ αν ήξερε ότι δυόμισι αιώνες μετά σε μια δημοκρατική χώρα θα καταστρατηγούνταν ευθέως αυτή η αρχή. 
      Δεν ξέρω στα αλήθεια κύριοι της Κυβέρνησης του κ. Καραμανλή ποιος σας έδωσε το δικαίωμα, από πού αντλείτε την εντύπωση ότι μπορείτε ως εκπρόσωποι της εκτελεστικής εξουσίας να παρεμβαίνετε ανενόχλητοι στη δικαστική εξουσία, να τη χειραγωγείτε, να την κατευθύνετε κατά το δοκούν, ενώ χρέος σας είναι ακριβώς το αντίθετο, να κάνετε το κάθε τι ώστε να διασφαλίζεται η ανεξαρτησία της δικαιοσύνης αλλά και να εξασφαλίζονται με κάθε τρόπο όλα τα μέσα, υλικά και άυλα για τη γρήγορη και σωστή απόδοση της δικαιοσύνης, απόδοση τελικά στους πολίτες της χώρας.
      Κύριοι συνάδελφοι, η δικαιοσύνη ανέκαθεν αποτελούσε το αποκούμπι του πολίτη, ήταν η αρχή στην οποία αναζητούσε το δίκιο του είτε έναντι άλλων πολιτών είτε έναντι του κράτους είτε σε ατομικό, είτε σε συλλογικό επίπεδο, γιατί και όταν ακόμα η εκτελεστική εξουσία στεκόταν ανάλγητη απέναντί του και όταν ακόμα συμφέροντα μεγάλα ή πρόσωπα υψηλά ιστάμενα τον αδικούσαν, μπορούσε να καταφύγει στη δικαιοσύνη. Ποια δικαιοσύνη όμως. Μια δικαιοσύνη ανεξάρτητη που υπηρετεί μόνο το περί δικαίου αίσθημα, που υπηρετεί μόνο τους νόμους της χώρας, που αδιαφορεί για το όνομα, αδιαφορεί για την κοινωνική, πολιτική και οικονομική θέση του πολίτη που καλείται να κρίνει.
      Το ερώτημα, όμως, δυστυχώς, που πλανάται σήμερα παντού και η αμφιβολία  που έχει φωλιάσει στη συνείδηση των πολιτών είναι αν επιτελεί σήμερα, η δικαιοσύνη αυτό το καθήκον; Και δεν ομιλούμε, κύριοι συνάδελφοι, για όλους συλλήβδην τους λειτουργούς της δικαιοσύνης που υφίστανται και αυτοί τα πλήγματα μιας απαράδεκτης πολιτικής χειραγώγησης. Δεν ομιλούμε, κύριε Υπουργέ, για τη δικαιοσύνη του κ. Ματθία ή για τη δικαιοσύνη του κ. Κάππου. Άλλωστε γι αυτήν δεν μιλούσαν ούτε οι δικηγόροι ούτε οι δικαστικοί λειτουργοί ούτε οι δημοσιογράφοι γιατί τότε οι εισαγγελικοί λειτουργοί έκαναν αυτό που θεωρούσαν αυτοί σωστό και νόμιμο. Τότε  οι εισαγγελικοί λειτουργοί αυτεπαγγέλτως, έμπαιναν οποιαδήποτε στιγμή οπουδήποτε, σε Υπουργεία, σε οποιαδήποτε υπηρεσία και έκαναν την έρευνά τους. Ρωτήστε τους, κύριε Υπουργέ. Κάποιοι από αυτούς είναι και στενοί συνεργάτες σας. Ομιλούμε, όμως, για τη δικαιοσύνη του κ. Κεδίκογλου, του εκλεκτού σας Προέδρου του Αρείου Πάγου. Και βέβαια, δεν σας ελέγχουμε εμείς μόνο. Σας ελέγχουν σύσσωμοι οι δικηγορικοί σύλλογοι της χώρας, διαμαρτύρονται οι δικαστικοί λειτουργοί, οι δημοσιογράφοι της χώρας οι οποίοι καθημερινά στα έντυπα και στα ηλεκτρονικά Μέσα Μαζικής Ενημέρωσης φιλοξενούν το βίο και την πολιτεία του εκλεκτού σας Προέδρου του Αρείου Πάγου.
      Μας κατηγορήσατε και μας κατηγορείτε, κύριοι συνάδελφοι της Νέας Δημοκρατίας, κατηγορήσατε το ΠΑ.ΣΟ.Κ. ότι κανέναν υπεύθυνο για αδικήματα που διεπράχθησαν…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου.
      Μας κατηγορήσατε ότι δεν στείλαμε κανέναν στη δικαιοσύνη για τα αδικήματα που διεπράχθησαν κατά τα χρόνια διακυβέρνησης του ΠΑ.ΣΟ.Κ.. Και όμως οι κυβερνήσεις του ΠΑ.ΣΟ.Κ. ποτέ δεν στάθηκαν εμπόδιο στην άσκηση ποινικών διώξεων. Αντίθετα η θέση πάντα ήταν, αφήστε τη δικαιοσύνη να λειτουργήσει ανεξάρτητα και ελεύθερα, να κρίνει εάν υπάρχουν ένοχοι και να αποφασίσει για την τιμωρία τους. 
      Αντίθετα η Κυβέρνηση της Νέας Δημοκρατίας ακολουθεί μία πρωτόγνωρη τακτική σε ό,τι αφορά την άσκηση της δικαιοσύνης. Κρίνει μόνη της ποιοι είναι οι ένοχοι, ανάλογα με το πώς τη συμφέρει και προλαβαίνει τη δικαιοσύνη για το ποιοι είναι οι ένοχοι και πώς θα τιμωρηθούν.
      Η Κυβέρνηση της Νέας Δημοκρατίας είναι αυτή που σαν άλλο ανώτατο δικαστήριο αποφασίζει ποιοι είναι ένοχοι και ποιοι αθώοι. Περιμένετε το αποτέλεσμα της δίκης της «Δ.Ε.Κ.Α.» δήλωσε με νόημα ο Κοινοβουλευτικός Εκπρόσωπος της Νέας Δημοκρατίας μέσα σ’ αυτήν την Αίθουσα. Μήπως η Κυβέρνηση γνωρίζει κάτι που δεν γνωρίζουμε εμείς σχετικά με την απόφαση που θα βγάλει το δικαστήριο για τη δίκη της «ΔΕΚΑ»; Μήπως έχει αδιάσειστα  ότι το προηγούμενο δικαστήριο που εξέδωσε αθωωτική απόφαση ήταν ανίκανο να λάβει τη σωστή ή είχε λόγους να μην το κάνει; Δεν είναι αυτό τρανταχτό παράδειγμα παρέμβασης της Κυβέρνησης στη δικαιοσύνη; Όπως είναι τρανταχτό παράδειγμα ωμής παρέμβασης στη δικαιοσύνη και η τελευταία τηλεφωνική συνεδρίαση του Αρείου Πάγου για να αλλάξει η προηγούμενη απόφασή του, του ιδίου Σώματος, ληφθείσα μόλις λίγους μήνες πριν, που δικαίωνε τους συμβασιούχους. Έπρεπε να γίνει γνωστή η τηλεφωνική συνεδρίαση που προκάλεσε σάλο στο νομικό κόσμο της χώρας.
      Είναι προφανές, κύριοι συνάδελφοι, ότι δεν πήραν φωτιά μόνο οι εσωτερικές τηλεφωνικές γραμμές του Αρείου Πάγου, αλλά πήραν φωτιά και οι τηλεφωνικές συνδέσεις μεταξύ της Λεωφόρου Αλεξάνδρας, της Βασιλίσσης Σοφίας και της Ρηγίλλης. Και το δυσάρεστο δεν είναι  μόνο η ωμή παρέμβαση στο έργο της δικαιοσύνης, αναφορικά με τη συγκεκριμένη υπόθεση των συμβασιούχων, αλλά μακροπρόθεσμα η γενικότερη υποβάθμιση και αλλοίωση του ρόλου της. 
      Είναι αδιανόητο το Ανώτατο Δικαστήριο της χώρας να εκδίδει κατά παραγγελία αποφάσεις στα μέτρα και τα σταθμά της εκάστοτε κυβέρνησης, γιατί κλονίζεται έτσι η εμπιστοσύνη των πολιτών στη δικαιοσύνη και στους λειτουργούς της και καταρρακώνεται το αίσθημα δικαίου. Γι’ αυτό σύσσωμοι οι δικηγόροι της χώρας κατήγγειλαν την τακτική της Κυβέρνησης που απαξιώνει τη δικαιοσύνη, όπως απαξίωσε και την αστυνομία άλλωστε, την παιδεία και ό,τι άλλο ακούμπησε στο πλέον αποτυχημένο διάστημα διακυβέρνησης αυτής της χώρας. 
      Δεν μπορείτε να μιλάτε για μεταρρυθμίσεις, όπως υποκριτικά το συνηθίζει ο κύριος Πρωθυπουργός, όταν τίποτε άλλο δεν έχει αλλάξει τα τρεισήμισι χρόνια που βρίσκεστε στην εξουσία, αλλά με επικοινωνιακά τερτίπια διακυβερνάται η χώρα. 
      Είδα με έκπληξη, κύριε Υπουργέ, πρόσφατα στις τηλεοράσεις ότι στο «μεγάλο φαγοπότι» της κυβερνητικής διαφήμισης –γι’ αυτό βέβαια υπάρχουν χρήματα, για άλλα δεν υπάρχουν- συμμετέχει και το Υπουργείο σας για να διαφημίσει ότι η χώρα έχει νόμο για την Ενδοοικογενειακή Βία. Τώρα έχουμε νόμο λέει το Υπουργείο Δικαιοσύνης.
      Επιτέλους, κύριοι της Κυβέρνησης, νομίζω ότι πρέπει να σοβαρευτείτε. Η χώρα δεν αντέχει άλλο πλήγμα. Την  «ευνουχίσατε» στο εξωτερικό και απαξιώνετε τους θεσμούς στο εσωτερικό. Η δικαιοσύνη, όμως, είναι θεματοφύλακας της Δημοκρατίας. Εάν δεν μπορείτε να συμβάλετε για την αναβάθμισή της, τουλάχιστον, μην την απαξιώνετε. Αφήστε την τυφλή. Λειτουργεί καλύτερα όταν αδυνατεί να διακρίνει χρώματα, είτε γαλάζια είτε πράσινα είτε άλλα.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ευχαριστώ, κύριε συνάδελφε.
      Το λόγο έχει, ο συνάδελφος κύριος Κοσμίδης.
      ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε.
      Κύριε Πρόεδρε, η διόρθωση που κάνατε στον κ. Παπαδόπουλο σε σχέση με κάποια καμένη έκταση, φοβούμαι ότι δεν είναι καθόλου ακριβής. Ελέγξτε το και ανακαλέστε το. 
      ΠΡΟΕΔΡΕΥΩΝ (Ιωάννης Τραγάκης): Εγράφη στις εφημερίδες, δεν το διαψεύσατε. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Το πευκόδασος. Το ελατόδασος είχε χίλια χρόνια, κύριε Πρόεδρε….
      ΠΡΟΕΔΡΕΥΩΝ (Ιωάννης Τραγάκης): Πευκόδασος, ελατόδασος, το ίδιο είναι. 
      Ορίστε, κύριε Κοσμίδη, συνεχίστε.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Είχε χίλια χρόνια το ελατόδασος και κάηκε μέσα σε μια νύχτα. 
      ΠΡΟΕΔΡΕΥΩΝ (Ιωάννης Τραγάκης): Εγράφη στις εφημερίδες, δεν διαψεύσκε. Βγείτε να το διαψεύσετε. 
      Ορίστε, κύριε Κοσμίδη.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, το Φεβρουάριο του 2007 κατέθεσα ερώτηση με θέμα: «Καθυστερήσεις στην απονομή της δικαιοσύνης σε βαθμό αρνησιδικίας». Έλαβα, εμπροθέσμως, απάντηση η οποία εξωραΐζει την κατάσταση που δείχνει να δημιουργήθηκε μετά τα μέτρα επιτάχυνσης των διαδικασιών που νομοθετήθηκαν το 2005. Μου παραθέσατε, κύριε Υπουργέ, μια εικόνα, την οποία βλέπετε μόνον εσείς. Δεν την βλέπουν ούτε οι δικαστές ούτε οι δικηγόροι ούτε οι διάδικοι. Επαίρεστε ότι πεντακόσιες χιλιάδες υποθέσεις τέθηκαν στο αρχείο, δηλαδή μία στις δύο εκκρεμείς. Ξεχνάτε ότι γι΄ αυτές τις υποθέσεις που θέσατε στο αρχείο με νόμο, η δικαιοσύνη δεν απονεμήθηκε σε αυτούς που τη ζήτησαν. Εξυβρίσαντες χαίρουν που οι εξυβρισθέντες ματαίως ζήτησαν την τιμωρία των υβριστών. Και χαίρεστε γι΄ αυτό και για άλλα συναφή και δεν αντιλαμβάνεσθε ότι κατά παραβίαση συνταγματικών κανόνων που επιτάσσουν πρόσβαση ελεύθερη στη δικαιοσύνη, στερήσατε αυτή την πρόσβαση σε μισό εκατομμύριο υποθέσεις και ότι έτσι κατηγοριοποιείτε τους πολίτες σε αυτούς που αντιμετώπισε η πολιτεία χαριστικά, παραγράφοντας μια σειρά αδικημάτων που διέπραξαν πριν τον Μάιο του 2005 και σε αυτούς που θα δικαστούν επειδή τα ίδια αδικήματα διαπράχθηκαν μετά τον ίδιο μήνα. Πέραν αυτής της άνισης μεταχείρισης, θα δείτε πολύ σύντομα την ίδια συμφόρηση.
      Η εκτίμηση ότι αυξήθηκε ο αριθμός των εκδοθεισών πολιτικών αποφάσεων κατά 10% το πρώτο τετράμηνο του 2006, σε σχέση με την αντίστοιχη περίοδο του 2005, αποτελεί αυθαίρετο μέτρο σύγκρισης, καθόσον τα στοιχεία που αφορούν στην εκδίκαση των υποθέσεων στο Πρωτοδικείο Αθηνών δείχνουν το αντίθετο, ότι δηλαδή στο σύνολο του έτους 2006 οι εκδοθείσες πολιτικές αποφάσεις είναι λιγότερες από το 2005. Το 2005 κατατέθηκαν στην πολιτική διαδικασία του Πρωτοδικείου Αθηνών, όπου σωρεύονται οι περισσότερες υποθέσεις για όλη την Ελλάδα, 215.970 δικογραφίες και εκδόθηκαν 68.928 αποφάσεις, ενώ το 2006 κατατέθηκαν 229.972 δικογραφίες και εκδόθηκαν 66.256 αποφάσεις. Καταθέτω σχετικό πίνακα.
      (Στο σημείο αυτό ο Βουλευτής κ. Σωκράτης Κοσμίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η επιτάχυνση στον προσδιορισμό των υποθέσεων, υποχρεωτικά εντός εξαμήνου για τις ειδικές διαδικασίες και εντός έτους για την τακτική διαδικασία, δεν σημαίνει και επιτάχυνση στην εκδίκαση των υποθέσεων. Ο λόγος είναι ότι η έλλειψη αιθουσών, δικαστών και γραμματέων για την εκδίκαση των υποθέσεων, έχει οδηγήσει στην υπερφόρτωση των πινακίων και των εκθεμάτων στις πολιτικές δίκες και στην αναβολή της εκδίκασής τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ξεκίνησα μετά το πρώτο λεπτό. 
      Το στοιχείο ότι συζητήθηκε ο αριθμός των εκδοθέντων βουλευμάτων σε ποσοστό 35%, δεν επιβεβαιώνεται τουλάχιστον στο Πρωτοδικείο Αθηνών, καθώς τα στοιχεία δείχνουν ότι το 2004 εκδόθηκαν 5.846 βουλεύματα, το 2005 4.051 βουλεύματα και το 2006 μόνο 3.922 βουλεύματα. Συνεπώς, όπως είχαμε υπογραμμίσει κατά τη συζήτηση του νομοσχεδίου το 2005, τα μέτρα ήταν και αποδείχθηκαν ατελέσφορα. Βέβαια, οφείλω να αναγνωρίσω ότι το πρόβλημα της βραδύτητας στην απονομή της δικαιοσύνης είναι διαχρονικό και ενδημικό, δεν δημιουργήθηκε από εσάς. Τα αίτια είναι πολλά και δεν αντιμετωπίζονται με ημίμετρα. Όμως, σε καμμία περίπτωση, δεν δικαιούστε να επαίρεστε ότι δήθεν κάτι κάνατε στον τομέα αυτό.
      Θα κλείσω αναφερόμενος στη σημερινή ημερομηνία που είναι συμβολική. Ίσως για πρώτη φορά ιστορικά αποχωρεί ένας Πρόεδρος του Αρείου Πάγου εν μέσω κατακραυγής για τη θητεία του, κατακραυγής που δεν αναφέρεται σε ανεπάρκεια, αλλά στον αήθη παρεμβατικό του ρόλο, ένας Πρόεδρος που ανταμείφθηκε για τις υπηρεσίες του και ανταπέδωσε γενναιόδωρα! 
      Ένας πρόεδρος μοναδικός στα χρονικά που ελέγχεται για τον απίστευτο οικογενειακό του πλουτισμό. Να δούμε ποιες διαδικασίες θα κινηθούν μετά την απόφαση της Αρχής Προστασίας Προσωπικών Δεδομένων, που δέχεται ότι δεν αποτελεί προστατευόμενο προσωπικό δεδομένο η περιουσία του υιού Κεδίκογλου, αφού θεωρήθηκε ότι είναι ζήτημα δημοσίου ενδιαφέροντος. Ένας Πρόεδρος ο οποίος καταγγέλλεται ακόμα και από τον κύριο Κόκκινο, που είναι γνωστό πού πρόσκειται, για παράνομη και αντιδικονομική συμπεριφορά. Ένας Πρόεδρος που διαδέχθηκε τον κ. Κάππο, έναν ευπρεπέστατο δικαστή, ο οποίος είχε διαδεχθεί τον κύριο Ματθία, ένα δικαστή που αντιστάθηκε στον Υπουργό Δικαιοσύνης όποτε εκτίμησε ότι θίγεται, έστω και ελάχιστα, η ανεξαρτησία της Δικαιοσύνης.
      Βέβαια, εδώ δεν ελέγχεται ο κ. Κεδίκογλου. Εδώ ελέγχεστε εσείς, κύριε Υπουργέ, όχι μόνο για την κακή σας επιλογή, αλλά και για τη στήριξη που του παρέχετε, αντί να διατάξετε τα νόμιμα. Η θητεία Κεδίκογλου έχει ήδη καταγραφεί στη συνείδηση του νομικού -και όχι μόνο- κόσμου ως μία σκοτεινή περίοδο στην ηγεσία της Δικαιοσύνης. Ελπίζω και εύχομαι η επόμενη επιλογή σας να μην είναι τόσο κακή.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Κοσμίδη.
      Ο συνάδελφος κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ:  Κύριε Πρόεδρε, η Κυβέρνηση του κυρίου Καραμανλή απέτυχε σε όλα τα μέτωπα. Εάν κοιτάξει κάποιος πίσω, οι πιο θετικές εκδοχές μίας κυβερνητικής πολιτικής της Νέας Δημοκρατίας αυτά τα χρόνια ήταν μικροπολιτικές, μικροδιευθετήσεις, μικρορουσφέτια. Οι πραγματικές, όμως, οι ουσιαστικές, έφεραν τα χαμηλά στρώματα της κοινωνίας σε απόγνωση και το μεγάλο μεσαίο στρώμα της κοινωνίας, τη μεσαία τάξη, να συμπιέζεται με πρωτοφανή τρόπο προς την απόγνωση, την ανέχεια, την ανεργία, την ανασφάλεια, την έλλειψη προοπτικής των παιδιών της. 
      Αλλά αυτά είναι λίγα μπροστά στη μεγάλη ζημιά που έκανε στη συνείδηση των πολιτών της κοινωνίας. Η Κυβέρνηση του κ. Καραμανλή διέσυρε όλες τις έννοιες και όλα τα συνθήματα, που έχουν ένα αντίκρισμα στην κοινωνία. Τα πήρε, τα εκμεταλλεύτηκε, τα χρησιμοποίησε και στην πράξη τα διέσυρε.
      Δεν έκανε μόνο αυτό. Προσπαθεί να διαγράψει από το πολιτικό λεξικό τις έννοιες της πολιτικής ευθύνης, της πολιτικής αξιοπιστίας, της πολιτικής ευθιξίας και καμμία φορά και της πολιτικής τσίπας. Είναι πρωτοφανές το πώς επιχειρούν τα στελέχη της και ο ίδιος ο κ. Καραμανλής να κάνουν το άσπρο μαύρο, με ένα τρόπο που αισθάνεσαι ότι δεν υπάρχει πίσω από αυτόν πολιτικό φιλότιμο. Χθες γίναμε μάρτυρες παραγόντων του Υπουργείου Ανάπτυξης που αλληλοσυγχαίρονταν για το πόσο σπουδαία τα κατάφεραν με τη Δ.Ε.Η., χωρίς ίχνος περίσκεψης και αιδημοσύνης. Και ακόμα και σήμερα, με αυτά όλα που έγιναν –χίλια χρόνια, κύριε Πρόεδρε, υπήρχε το ελατόδασος- δεν αισθάνονται την ανάγκη να πουν: «Βρε αδελφέ, αποτύχαμε! Έπρεπε να γίνει κάτι».
      Το δυστύχημα είναι ότι αυτή η πολιτική εφαρμόζεται και ασκείται και σε θεσμούς όπως η Δικαιοσύνη. Εγώ πρέπει να πω ότι ακόμα και πριν μπω στην πολιτική, όταν έβλεπα ότι κάποιος γίνεται Υπουργός Δικαιοσύνης, μέσα μου ένιωθα ότι αυτός ο άνθρωπος έχει ένα κύρος πάνω από το μέσο όρο, έχει μία δυνατότητα να σταθεί, ακόμα και κόντρα στην παράταξή του, για να υπερασπιστεί το χώρο της δικαιοσύνης, που έχει ανάγκη ένα κράτος δικαίου, μία δημοκρατία, της οποίας είναι το θεμέλιο, ο πυλώνας.
      Θεωρούσα τον Υπουργό Δικαιοσύνης ως άνθρωπο που θα μπορούσε να πάει κόντρα και στα συμφέροντα της παράταξής του, κόντρα ακόμη και στη λογική της εξουσίας που έχει μια κυβέρνηση, ακόμη και στην αλαζονεία της εξουσίας, για να υπερασπιστεί το κύρος του θεσμού. 
      Ερωτώ τον κύριο Υπουργό τώρα που η θητεία του τελειώνει ούτως ή άλλως τα εξής: Τι απ’ όλα αυτά νιώθει ότι έκανε ως Υπουργός της Δικαιοσύνης; Τι νομίζει ότι λέει το Δικαστικό Σώμα; Τι νομίζει ότι λέει το σώμα των δικηγόρων και τι νομίζει ότι λέει η κοινωνία; 
      Δεν είναι μόνο αυτά που είπαν οι συνάδελφοι ότι επιχειρήσατε, κύριε Υπουργέ, και η Κυβέρνηση μέσω υμών, πραγματικά, χωρίς περίσκεψη και αίσθηση ενός αυτοσεβασμού στην πολιτική, αλλά επιχειρήσατε να χρησιμοποιήσετε τη δικαιοσύνη, για να υπηρετηθούν οι πολιτικές σκοπιμότητες του κόμματός σας. Τα είπαν οι συνάδελφοί μας. 
      Εγώ θα σας πω μόνο ένα πράγμα. Ακόμα και ως άλλοθι για τις αντεργατικές πολιτικές της Κυβέρνησής σας χρησιμοποιήσατε τη δικαιοσύνη. Ακόμα και γι’ αυτήν την απαράδεκτη υπόθεση των συμβασιούχων, όπως την χειριστήκατε εναντίον των ανθρώπων που εργάζονται τόσα χρόνια, ακόμη και σε αυτήν την υπόθεση αξιοποιήθηκε η δικαιοσύνη είτε με αντεργατικές εγκυκλίους του κ. Ρωμύλου Κεδίκογλου είτε με αλλαγές της νομολογίας κυνικότατες, ακόμη και με αποφάσεις που παίρνονται μέσω τηλεφωνικών συνδιασκέψεων. 
      Θα επαναλάβω. Είναι δυνατόν μια Κυβέρνηση σήμερα να επιχειρεί να αξιοποιήσει τη δικαιοσύνη τόσο βάναυσα και ανερυθρίαστα, για να υπηρετήσει τις πολιτικές σκοπιμότητες; Είναι δυνατόν να νομίζει ότι οι δικαστικοί στο σύνολό τους μπορούν να γίνουν πιόνια μιας τέτοιας πολιτικής; Τι προσφέρει μια τέτοια παράταξη για το μέλλον στη δημοκρατία και στον τόπο μας; Τι μένει μετά από μια τετραετία; Τι μένει ως πληγή μέσα στη δικαιοσύνη;
      Κύριε Υπουργέ, φέρατε τη δικαιοσύνη στο μπόι του κ. Κεδίκογλου. Τον κρατήσατε, γιατί μέσω αυτού, επειδή είναι ευάλωτος, θέλατε «αξιοποιώντας τον», να υποτάξετε τη δικαιοσύνη. Έλα, όμως, που δεν είναι όλη η δικαιοσύνη υποταγμένη και δεν πρόκειται να υποταχθεί σε αυτά τα κελεύσματα! Όμως, επιχειρείτε βάναυσα να το κάνετε και αυτή είναι η αίσθηση που έχει η ίδια η κοινωνία. 
      Κλείνω την ομιλία μου, κύριε Πρόεδρε, λέγοντας ότι έχει ανάγκη η δημοκρατία να υπάρχει σεβασμός στους θεσμούς του κράτους. Το έχει ανάγκη η κοινωνία μας. Δεν μπορείτε να νομίζετε ότι θα κάνετε οτιδήποτε ατιμώρητα. Δεν νομίζω ότι πρέπει και δεν μπορείτε να κάνετε οτιδήποτε και να επιχειρείτε επικοινωνιακά να το περάσετε ως πολιτική δημοκρατική και πολιτική μεταρρυθμίσεων. Έχετε ευτελίσει την έννοια της μεταρρύθμισης, την έχετε καταντήσει ανέκδοτο, την έχετε ξεσκίσει! Μην το κάνετε άλλο, τουλάχιστον μην το κάνετε στη δικαιοσύνη. Οπουδήποτε αλλού είναι πιο μικρό το κόστος που έχετε. Είναι η ώρα να φύγετε, γιατί νομίζω ότι δεν έχετε τίποτα άλλο να προσφέρετε στην κοινωνία. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Σαλαγιάννη. 
      Το λόγο έχει ο Υπουργός Δικαιοσύνης κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κυρίες και κύριοι συνάδελφοι, είναι χαρακτηριστικό ότι οι επερωτώντες Βουλευτές του ΠΑ.ΣΟ.Κ. όχι μόνο επιχειρήματα και στοιχεία δεν διαθέτουν στην προσπάθειά τους να πλήξουν την Κυβέρνηση και ιδιαίτερα το Υπουργείο Δικαιοσύνης, αλλά, όπως προκύπτει από το κείμενο της συζητούμενης επερώτησης, δεν διαθέτουν ούτε στοιχειώδη μνήμη. Έχουν ανασύρει, ελλείψει έμπνευσης προφανώς, ό,τι καταμαρτυρούσε το ΠΑ.ΣΟ.Κ. από το 2004 μέχρι σήμερα στην Κυβέρνηση, αιτιάσεις που έχουν καταρριφθεί, καταγγελίες που έχουν αποδειχθεί ανυπόστατες, ψεύδη που έχουν ήδη καταπέσει. 
	Το ΠΑ.ΣΟ.Κ. έχει βάλει τη δικαιοσύνη στο στόχαστρο. Θεωρεί προφανώς ότι έτσι υπηρετεί τις κομματικές του σκοπιμότητες. Στην προσπάθειά του αυτή συνειδητά διαστρέφει την πραγματικότητα συνειδητά αγνοεί την αλήθεια. Αδιαφορεί αν διασύρει πρόσωπα ή αν τραυματίζει τον ίδιο το θεσμό. Κόπτεται δήθεν για το κύρος και την καλή λειτουργία της δικαιοσύνης ενώ στην πράξη ενδιαφέρεται αποκλειστικά και μόνο για τα στενά κομματικά ή εκλογικά του συμφέροντα και αδιαφορεί αν υπηρετώντας τα πλήττει τη δικαιοσύνη. 
	Για να στηρίξει τις αιτιάσεις της η Αξιωματική Αντιπολίτευση προσέφυγε σε μία συρραφή ανακριβειών και κακόπιστων και υποκριτικών ισχυρισμών που έχουν καταρριφθεί και καταρρίπτονται από τον κατά παράδοση μεγαλύτερο εχθρό της Αξιωματικής Αντιπολίτευσης, την αλήθεια. 
      Ισχυρίζεστε ότι η Κυβέρνησή μας επιχειρεί να χειραγωγήσει τη δικαιοσύνη. Σημείο προς σημείο τα όσα καταμαρτυρείτε στην Κυβέρνηση και την ηγεσία της δικαιοσύνης σας εκθέτουν ανεπανόρθωτα. 
      Ισχυρίζεστε ότι προωθούμε ημέτερους στις θέσεις των προέδρων και αντιπροέδρων των ανωτάτων δικαστηρίων. Η αλήθεια είναι ότι εμείς έχουμε τηρήσει περισσότερο από κάθε άλλη κυβέρνηση την επετηρίδα στις αλλεπάλληλες κρίσεις των τελευταίων χρόνων. Ποτέ δεν φθάσαμε να προαγάγουμε τον δωδέκατο στην επετηρίδα για την πλήρωση θέσης Αντιπροέδρου στο Συμβούλιο της Επικρατείας όπως εσείς πράξατε το 2001. Ποτέ δεν φθάσαμε να προαγάγουμε τον δέκατο τρίτο σε Αντιπρόεδρο του Συμβουλίου της Επικρατείας όπως εσείς πράξατε και το 2002 και το 2003. Ποτέ δεν φθάσαμε να προαγάγουμε τον δέκατο τέταρτο στη θέση του Αντιπροέδρου του Αρείου Πάγου όπως εσείς πράξατε το 2003, ο οποίος μάλιστα, όπως γνωρίζετε, τέθηκε πέρυσι σε αργία, ως εμπλεκόμενος με παραδικαστικό κύκλωμα. 
	Όσο για τάχα αυθαιρεσίες σε μεταθέσεις, αποσπάσεις κ.λπ., θέλω να σας θυμίσω ότι κατά τον Οργανισμό των δικαστηρίων αρμόδιο είναι το Ανώτατο Δικαστικό Συμβούλιο, δεν είναι ούτε ο Υπουργός ούτε ο πρόεδρος του όποιου ανωτάτου δικαστηρίου. Θέλω να σημειώσω ότι οι ονομαστικά συγκεκριμένες αποσπάσεις στις οποίες αναφέρεται η επερώτησή σας έγιναν όλες με ομόφωνη απόφαση του Ανώτατου Δικαστικού Συμβουλίου. Συμπέρασμα: Στην αυλή του κρεμασμένου μη μιλάτε για σκοινί.
	Ισχυρίζεστε ότι παρατείναμε τη θητεία του προϊσταμένου της Εισαγγελίας Πρωτοδικών Αθηνών κατά παράβαση του Συντάγματος. Η αλήθεια είναι ότι το άρθρο 90 του Συντάγματος που επικαλείσθε αφορά μόνο προαγωγές, μεταθέσεις, αποσπάσεις και μετατάξεις δικαστικών λειτουργών. Το Σύνταγμα δεν έχει καμμία δουλειά με την παράταση της θητείας η οποία έγινε με αποκλειστικό στόχο την εναρμόνιση του χρόνου θητείας όλων των αιρετών διοικήσεων των μεγάλων δικαστικών σχηματισμών της χώρας. 
	Επιπλέον όμως η απόδειξη του φαρισαϊσμού που χαρακτηρίζει τις καταγγελίες σας περί δήθεν αντισυνταγματικότητας είναι ότι εσείς οι ίδιοι είχατε πράξει τρεις φορές ακριβώς το ίδιο για το οποίο μας εγκαλείτε. Με τους ν. 2207/1994 και 2331/1995 παρατείνατε τη θητεία των αιρετών διοικήσεων των μεγάλων δικαστηρίων της χώρας. Με το ν. 2479/1997 παρατείνατε τη θητεία του προϊσταμένου της Εισαγγελίας Πρωτοδικών Αθηνών. Τότε η παραίτηση δεν ήταν αντισυνταγματική; Τώρα είναι; Συμπέρασμα: Οι ίδιες πράξεις όταν διενεργούνται από το ΠΑ.ΣΟ.Κ. είναι νόμιμες, όταν διενεργούνται από τη Νέα Δημοκρατία είναι αντισυνταγματικές. 
	Ισχυρίζεστε ότι επιχειρούμε να επηρεάσουμε την κρίση της δικαιοσύνης σε πολιτικά κρίσιμες υποθέσεις όπως αυτές των υποκλοπών ή των Πακιστανών.
      Η αλήθεια είναι ότι η Νέα Δημοκρατία ανεξαίρετα, σε κάθε περίπτωση καταγγελίας, πάγια προσφεύγει στη δικαστική έρευνα. Η παραπομπή κάθε υπόθεσης στην ανεξάρτητη δικαιοσύνη μαρτυρά την πρόθεση της Κυβέρνησης όχι να συγκαλύψει, αλλά ακριβώς το αντίθετο, να αποκαλύψει την αλήθεια. Ό,τι πάει στη δικαιοσύνη, αναπόδραστα δημοσιοποιείται, έρχεται στο φως. 
      Και στις δύο αυτές σοβαρές, πράγματι, υποθέσεις ζήτησα από τον εισαγγελέα του Αρείου Πάγου να παραγγείλει την κατά προτεραιότητα διεξαγωγή των σχετικών ερευνών, ενώ για την πρώτη εξ αυτών, την υπόθεση των υποκλοπών έχει επιληφθεί εφέτης ανακριτής. Δεν μπορώ προφανώς να προδικάσω ούτε το χρόνο, ούτε το αποτέλεσμα της ανεξάρτητης δικαστικής έρευνας και τούτο, γιατί και το εύρος και το βάθος και άρα ο χρόνος που απαιτείται για την ολοκλήρωση κάθε δικαστικής έρευνας ανάγεται αποκλειστικά και μόνο στις αρμοδιότητες της ανεξάρτητης δικαιοσύνης, των ανεξάρτητων δικαστικών λειτουργών που ασχολούνται με την υπόθεση. Ουδεμία σχετική δικαιοδοσία έχει το Υπουργείο Δικαιοσύνης, η Κυβέρνηση ή το όποιο κόμμα.
      Επιτέλους, αποφασίστε. Με εγκαλείτε για παρεμβάσεις μου στη δικαιοσύνη ή για μη παρεμβάσεις μου στη δικαιοσύνη, όταν θεωρείτε ότι κάποιες υποθέσεις καθυστερούν; 
      Ισχυρίζεσθε ότι ως Υπουργός  Δικαιοσύνης είχα παραγγείλει στον τότε εισαγγελέα του Αρείου Πάγου κ. Δημήτρη Λινό να ασκήσει έφεση κατά απαλλακτικής απόφασης που αφορούσε υπόθεση του Χρηματιστηρίου. Η αλήθεια είναι ότι η έφεση –και όχι η αναίρεση, κύριε  Παπαδόπουλε- ασκήθηκε με πρωτοβουλία του αρμόδιου εισαγγελέα. Και βέβαια, αποσιωπάτε την υπ’ αριθμό 31 της 11/11/2004 απόφαση της oλομέλειας του Αρείου Πάγου, η οποία συνήλθε σχετικά υπό την προεδρία του τότε Προέδρου κ. Κάπου. Με αυτήν κρίθηκε ότι η συζήτηση-συνεργασία του Υπουργού Δικαιοσύνης με τον εισαγγελέα –και όχι, για να διορθώσω τον κ. Παπαδόπουλο και πάλι, η υπόδειξη από εμένα στον εισαγγελέα- δεν ενέχει κάτι το παράξενο ή επιλήψιμο -αυτά σε εισαγωγικά- εν όψει του θεσμικού ρόλου και των προβλεπομένων δικαιωμάτων του Υπουργού κατά τον Κώδικα της Ποινικής Δικονομίας.
      Καταθέτω στα Πρακτικά τη σχετική απόφαση.
      (Στο σημείο αυτό ο Υπουργός  Δικαιοσύνης  κ. Αναστάσης Παπαληγούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Συμπέρασμα: Και εδώ παραποιείται η αλήθεια.
      Ισχυρίζεσθε ότι υπήρξε πολιτική παρέμβαση για καταδίκη των κατηγορουμένων στην υπόθεση Δ.Ε.Κ.Α.. Η αλήθεια είναι ότι η ανεξάρτητη δικαιοσύνη έκρινε ότι η υπόθεση έπρεπε να παραπεμφθεί στον Άρειο Πάγο δεδομένου ότι ουδέποτε κρίθηκε στην ουσία της. Και ο τότε εισαγγελέας του Αρείου Πάγου κ. Δημήτρης Λινός –και όχι ο κ. Σανιδάς- το υπογράμμισε. Το δικαστήριο δεν αθώωσε τους κατηγορουμένους, όπως ανακριβώς ισχυρίζεται το ΠΑ.ΣΟ.Κ., αλλά μεταβάλλοντας την κατηγορία από κακούργημα σε πλημμέλημα έπαψε την ποινική δίωξη λόγω παραγραφής. 
      Φθάσατε μάλιστα στο σημείο να εκστομίσετε τη συκοφαντική κατηγορία ότι δήθεν κλήθηκαν στον Άρειο Πάγο δικαστές της σύνθεσης της συγκεκριμένης δίκης, προκειμένου να διασφαλισθεί καταδικαστική απόφαση. Ο Άρειος Πάγος σας διέψευσε, το ίδιο και η Ένωση Δικαστών και Εισαγγελέων που τονίζει κατηγορηματικά: «ουδέποτε έλαβε χώρα μια τέτοια συνάντηση, ουδείς ποτέ συζήτησε με τους εν λόγω δικαστές την υπόθεση αυτή και κάθε περί του αντιθέτου πληροφορία είναι ανακριβής και αποβλέπει στη δημιουργία εντυπώσεων και μόνο». 
      Καταθέτω στα Πρακτικά τη σχετική δήλωση της Ένωσης Δικαστών και Εισαγγελέων.
      (Στο σημείο αυτό ο Υπουργός  Δικαιοσύνης  κ. Αναστάσης Παπαληγούρας καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθεί η σελίδα 95)
      ΑΠΟΣΤΟΛΟΣ ΚΑΚΛΑΜΑΝΗΣ: Σε ποια συνεδρίαση αποφάσισε η Ένωση; Ρωτήστε το. Δε συνεδρίασε… 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Θα το δείτε, κύριε Πρόεδρε. Το κατέθεσα στα Πρακτικά.
    Αντίθετα είναι η δική σας κυβέρνηση που παρά το πόρισμα του εισαγγελέα που διερεύνησε την υπόθεση του Χρηματιστηρίου, ενθάρρυνε την παραγραφή πλήθους σχετικών υποθέσεων και δημιούργησε συνθήκες ατιμωρησίας. Συμπέρασμα. Αποκαλύπτεται ότι πραγματική επιδίωξη ήταν και παραμένει η οριστική συγκάλυψη της υπόθεσης του Χρηματιστηρίου. 
    Ισχυρίζεστε στο κείμενο της επερώτησής σας ότι παρατηρείται καθυστέρηση επί τρίμηνο στην έρευνα της υπόθεσης των ομολόγων, διότι δεν έχει ασκηθεί ακόμα ποινική δίωξη και δεν έχει επιληφθεί ειδικός ανακριτής. Η πραγματικότητα ήδη σας διέψευσε. Σημειώνω δε, ότι κάποιες φωνές από το ΠΑ.ΣΟ.Κ. λένε, τώρα μα, δεν έπρεπε να έχει ορισθεί ειδικός εφέτης ανακριτής. Έχει ήδη παραγγελθεί η άσκηση ποινικών διώξεων και η ολομέλεια Εφετών Αθηνών έχει ορίσει ειδικό εφέτη ανακριτή και βέβαια αναπληρωτή του. Έτσι αποκαλύφθηκε πλήρως η υποκρισία σας. Ενώ μέχρι χθες κατηγορούσατε τη δικαιοσύνη ότι δήθεν καθυστερούσε στην έρευνά της, σήμερα την καταγγέλλετε και την απειλείτε επειδή η απόφασή της δεν σας εξυπηρετεί κομματικά. 
    ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Δηλαδή; 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δηλαδή, κύριε Παπαδόπουλε, εσείς ο ίδιος προχθές στις 26.6.2007 –αφού θέλετε να το ακούσετε- αφού κατηγορήσατε τη δικαιοσύνη ότι κακώς επεξέτεινε την έρευνα για τα ομόλογα στην περίοδο 1999-2004, δηλαδή επεμβαίνετε στην κρίση της …
    ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Στην ενοποίηση που εσείς διατάξατε προσωπικά.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Τι είναι αυτά; Φτάσατε να δηλώσετε κατά λέξη: «Μετά απ’ αυτό η Εισαγγελία Εφετών Αθηνών καλείται από το ΠΑ.ΣΟ.Κ. πρώτον, εντός της σήμερον να ανακοινώσει αν η χθεσινή άσκηση ποινικής δίωξης είναι in persona» -δηλαδή αν αναφέρεται σε πρόσωπα- «Και σε ποιον αριθμό; Εάν όχι, να το διαψεύσει»!
    ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Πού το παράδοξο;
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Διερωτάσθε; Το ΠΑ.ΣΟ.Κ. καλεί την Εισαγγελία Αθηνών; 
    ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Η Αξιωματική Αντιπολίτευση που είναι θεσμός. 
    ΠΡΟΕΔΡΕΥΩΝ (Γεώργιος Σούρλας): Κύριε Παπαδόπουλε, μη διακόπτετε. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αυτά δεν έχουν γίνει ποτέ. 
    Καταθέτω τη σχετική δήλωση για τα Πρακτικά.
    (Στο σημείο αυτό ο Υπουργός Δικαιοσύνης κ. Αναστάσης Παπαληγούρας                          καταθέτει για τα Πρακτικά την προαναφερθείσα  δήλωση, η οποία έχει ως εξής:
    (Να φωτογραφηθεί το κείμενο)




    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ωμότερη παρέμβαση δεν έχει ξαναγίνει. Αν δεν είναι αυτή η πιο απροκάλυπτη παρέμβαση, τότε ποια είναι; Πρόκειται για τη «μητέρα όλων των παρεμβάσεων». 
    ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Να μας απαντήσετε επ’ αυτού εσείς σήμερα, ως αρμόδιος Υπουργός. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εγκαλείτε, λοιπόν, την Κυβέρνηση για δήθεν παρεμβάσεις στη δικαιοσύνη την ώρα που απροκάλυπτα παρεμβαίνετε στη δικαιοδοτική της λειτουργία και της παραγγέλνετε ν’ αλλάξει την κρίση της κατά το δικό σας συμφέρον. 
    Ισχυρίζεστε ότι δόλια και για πρώτη φορά ο Πρόεδρος του Αρείου Πάγου παρενέβη στις προαγωγές Προέδρων Εφετών αυτοδιοριζόμενος εισηγηγής δεκαπενταμελούς Ανωτάτου Δικαστικού Συμβουλίου. Η αλήθεια είναι ότι το Ανώτατο Δικαστικό Συμβούλιο πρώτον, συγκροτείται από αντιπροέδρους, από Αρεοπαγίτες μετά από κλήρωση που διενεργείται. Αναφέρομαι σε έμπειρους δικαστικούς με αυτόνομη άποψη, με προσωπικότητα που δεν άγονται και δεν φέρονται από κανέναν. Άλλωστε οι αποφάσεις λαμβάνονται κατά πλειοψηφία ανεξάρτητα από την εισήγηση. 
    Επιπλέον θέλω να θυμίσω ότι ο ορισμός του Προέδρου του Αρείου Πάγου ως εισηγητού στις κρίσεις, δεν είναι πρωτόγνωρος. Το ίδιο έχει γίνει σε πολλές περιπτώσεις στο παρελθόν όταν διάφοροι κατά καιρούς Πρόεδροι του Αρείου Πάγου εισηγήθηκαν για θέματα υπηρεσιακών μεταβολών, όπως μεταθέσεις, αποσπάσεις, προαγωγές. 
    Καταθέτω για τα Πρακτικά ενδεικτικό πίνακα με δεκαοκτώ περιπτώσεις κατά το παρελθόν που ορίστηκε στο Ανώτατο Δικαστικό Συμβούλιο ο όποιος τότε Πρόεδρος του Αρείου Πάγου ως εισηγητής. 
    (Στο σημείο αυτό ο Υπουργός Δικαιοσύνης κ. Αναστάσης Παπαληγούρας                         καταθέτει για τα Πρακτικά τον προαναφερθέντα πίνακα, ο οποίος έχει ως εξής:
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Το συμπέρασμα είναι  ότι για να πλήξετε την Κυβέρνηση δεν διστάζετε να απαξιώσετε στο σύνολό του το Ανώτατο Δικαστικό Συμβούλιο. 
    Ισχυρίζεστε ότι ο Πρόεδρος του Αρείου Πάγου εξέδωσε εγκύκλιο μετά από κυβερνητική εντολή με την οποία καλούσε τους δικαστές να απορρίπτουν αιτήσεις ασφαλιστικών μέτρων των συμβασιούχων. Η αλήθεια είναι ότι η εγκύκλιος του Προέδρου του Αρείου Πάγου δεν συνιστούσε στους δικαστές να απορρίπτουν αιτήσεις ασφαλιστικών μέτρων. Με την παρατήρηση ότι στο παρελθόν είχαν χορηγηθεί προσωρινές διαταγές με ταυτόχρονο προσδιορισμό των δικασίμων για τις αιτήσεις των ασφαλιστικών μέτρων, που έφτανε ένα χρόνο μετά, έγραφε επί λέξει η εγκύκλιος τα εξής:
«Ενόψει των ανωτέρω, εφιστάται η προσοχή κατά την έκδοση των προσωρινών διαταγών και τον προσδιορισμό των δικασίμων». Η διατύπωση «κατά την έκδοση των προσωρινών διαταγών» δεν συνιστά, βέβαια, οδηγία προς τους δικαστές να μην εκδίδουν ή να απορρίπτουν αιτήσεις ασφαλιστικών μέτρων. Αντίθετα, αποτελεί σύσταση για έγκαιρη έκδοση των σχετικών αποφάσεων, όπως άλλωστε οι δηλώσεις του ίδιου του Προέδρου του Αρείου Πάγου ρητά αποσαφήνισαν.
      Οπωσδήποτε όμως, με την εγκύκλιο του ο Πρόεδρος του Αρείου Πάγου άσκησε δικαίωμα που προβλέπεται ρητά από το άρθρο 19, παράγραφοι 1 και 2 του Οργανισμού Δικαστηρίων. Για να μην τρώω χρόνο δεν το αναφέρω, θα θυμίσω, όμως, ότι αυτό το δικαίωμα το άσκησε και στο παρελθόν ο προ-προηγούμενος Πρόεδρος του Αρείου Πάγου και ακόμη θυμίζω ότι με την υπ’ αριθμόν 216/28-4-1999, εγκύκλιο ο τότε Πρόεδρος του Αρείου Πάγου είχε προχωρήσει –αν θέλετε- ένα βήμα παραπέρα και αναφερόμενος πια σε συγκεκριμένες και μάλιστα εκκρεμείς υποθέσεις, ζήτησε από το Συμβούλιο Επιθεώρησης να εξετάσει ενδεχόμενες πειθαρχικές ευθύνες συγκεκριμένων δικαστών, οι οποίοι σχετίζονταν με αυτές τις υποθέσεις.
      Καταθέτω στα Πρακτικά το έγγραφο αυτό για να διευκολύνω τη μνήμη σας. 
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας  καταθέτει για τα Πρακτικά το προαναφερθέν έγγραφο, το οποίο έχει ως εξής: 
      (Να φωτογραφηθεί το κείμενο)
      ΧΑΡΑΛΑΜΠΟΣ ΚΑΣΤΑΝΙΔΗΣ:  Τι σχέση έχει το ένα με το άλλο;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):  Αν δεν το καταλαβαίνετε, δεν μπορώ να πω τίποτα.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Θα σας τα πω εγώ μετά, για να καταλάβετε εσείς. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):  Η ευαισθησία σας  είναι πολύ επιλεκτική για να είναι πειστική. Πάντως παρερμηνεύσατε –και αυτό είναι το σημαντικότερο- το περιεχόμενο της εγκυκλίου. 
      Ισχυρίζεστε ακόμη ότι τάχα υπήρξε νόθευση της δικαστικής απόφασης για τους συμβασιούχους. Ζήτησα να ενημερωθώ. Όπως πληροφορήθηκα, η τηλεφωνική λήψη γνώμης από λίγα μέλη της σύνθεσης που απουσιάζουν κατά τη διάσκεψη της ολομέλειας του Αρείου Πάγου, εφαρμόζεται κατά πάγια τακτική επί σειρά ετών. 
      ΣΩΚΡΑΤΗΣ ΚΟΣΜΙΔΗΣ: Έλεος! 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):  Περιμένετε σας παρακαλώ. Το έλεος δεν αποτελεί επιχείρημα. Επιχείρημα αποτελεί αυτό που μόλις θα δείτε. 
      ΣΩΚΡΑΤΗΣ ΚΟΣΜΙΔΗΣ: Όταν είναι το όριο …
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Κοσμίδη, μη διακόπτετε.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης):  Επαναλαμβάνω. Εφαρμόζεται κατά πάγια τακτική επί σειρά ετών, όταν έχει κριθεί το αποτέλεσμα και δεν θα επηρεαστεί από τις ψήφους των απόντων. 
      Απόδειξη ότι δεν πρόκειται για ασυνήθη πρακτική, είναι ότι δεν υπήρξε καμμία αντίδραση κατά τη ψηφοφορία αυτή, ούτε από τους πενήντα περίπου Αρεοπαγίτες, ούτε και από τους ίδιους τους μειοψηφήσαντες. Όπως οι ίδιοι οι Αρεοπαγίτες βεβαιώνουν, προκειμένου η συνηθέστατη απουσία ακόμη και ενός δικαστή να μην αναβάλλει τη λήψη απόφασης –γιατί έτσι συμβαίνει στον Άρειο Πάγο, σε αντίθεση με το Ελεγκτικό Συνέδριο - ήδη από δεκαετίας η ολομέλεια του Αρείου Πάγου ανέλαβε την ευθύνη αυτής της διαδικασίας διεξαγωγής της ψηφοφορίας. 
      Θα μιλήσω όμως πολιτικά. Πρώτον, οι διαμαρτυρίες σας ηχούν προσχηματικές, καθώς πιστεύω ότι θα έπρεπε να γνωρίζετε πως πρόκειται για συνήθη πρακτική αφού εισήχθη, αφού υιοθετήθηκε, αφού εφαρμόστηκε κατά τη διάρκεια των δικών σας ημερών. 
      Ζήτησα, όπως ήταν φυσικό, από τον Άρειο Πάγο στοιχεία ανάλογων περιστατικών από το παρελθόν. Μεταξύ άλλων τέθηκαν στη διάθεσή μου κι αντίστοιχα θέτω εγώ στη δική σας, οι ακόλουθες παρόμοιες αποφάσεις, τις οποίες και καταθέτω στα Πρακτικά, με τα συνημμένα αποδεικτικά της απουσίας έγγραφα. 
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ποιες είναι αυτές; Οι  υπ’ αριθμόν 4, 7, 8 και 9 του 1997 -τέσσερις συνολικά αποφάσεις της ολομέλειας- στις οποίες η ψήφος του αρεοπαγίτη κ. Ανδρεοπούλη δόθηκε τηλεφωνικά στις 27/2/1997, που ήταν η ημερομηνία της διάσκεψης, λόγω αναρρωτικής άδειας.
      Άλλη περίπτωση, οι υπ’ αριθμόν 23 και 24 του 2000, δύο αποφάσεις της ολομέλειας, στις οποίες η ψήφος του αντιπροέδρου κ. Κρουσταλλάκη δόθηκε τηλεφωνικά στις 9/11/2000, που ήταν η  ημερομηνία της διάσκεψης, λόγω απουσίας του στη Σχολή Δικαστών στη Θεσσαλονίκη. Στις ίδιες αποφάσεις απών ήταν και ο αρεοπαγίτης κ. Κρασάς, ο οποίος επίσης ψήφισε τηλεφωνικά. 
      Άλλη περίπτωση, οι υπ’ αριθμόν 3 και 4 αποφάσεις του 2003 στις οποίες η ψήφος του αρεοπαγίτη κ. Ναυπλιώτη δόθηκε τηλεφωνικά στις 20/12/2002, που ήταν η ημερομηνία διάσκεψης, λόγω ασθενείας. 
      Άλλη περίπτωση, η υπ’ αριθμόν 11 του 2003 απόφαση της ολομέλειας στην οποία η ψήφος του ίδιου αρεοπαγίτη κ. Ναυπλιώτη δόθηκε τηλεφωνικά στις 20/2/2003, που ήταν η ημερομηνία διάσκεψης, λόγω αναρρωτικής άδειας πλέον.
      Δεύτερον, θέλω να σημειώσω, κυρία και κύριοι συνάδελφοι, ότι παραβλέπεται σκόπιμα προφανώς το γεγονός ότι η συγκεκριμένη απόφαση λήφθηκε με ψήφους 28 υπέρ της εισήγησης και 22 κατά. Ενώ οι τρεις δικαστές, που ψήφισαν τηλεφωνικά, τάχθηκαν οι δύο υπέρ και ο ένας κατά. Έτσι οι τηλεφωνικές ψήφοι ουδόλως επηρέασαν την έκβαση της υπόθεσης.
       Οπωσδήποτε, όμως, επειδή με εγκαλείτε και γι’ αυτό, θέλω να σημειώσω ότι η ίδια η δικαιοσύνη, διά των αρμοδίων οργάνων της, έχει ήδη επιληφθεί, προκειμένου να κρίνει το ζήτημα της ύπαρξης ενδεχόμενων ευθυνών. Έκρινα, λοιπόν, ότι στην παρούσα φάση δεν ήταν ενδεδειγμένο να ζητήσω πειθαρχικό έλεγχο κατά οιουδήποτε. Συμπέρασμα: Η δικαιοσύνη θα κρίνει και αυτό το θέμα, ας αναμείνουμε όλοι την κρίση της. 
      Ισχυρίζεστε ακόμη ότι η ανακατανομή εδρών στη Βουλή, μετά τις προηγούμενες εκλογές, υπήρξε διαβλητή, λόγω αντικανονικής σύνθεσης του Ανωτάτου Ειδικού Δικαστηρίου και ότι τάχα παρενέβη η Κυβέρνηση γι’ αυτό και ότι ο αρεοπαγίτης κ. Βερέτσος δεν προήχθη σε αντιπρόεδρο του Αρείου Πάγου, διότι ακριβώς αρνήθηκε να προσμετρηθούν τα λευκά ψηφοδέλτια. 
      Η αλήθεια είναι ότι δεν υπήρξε οποιαδήποτε παράτυπη μεταβολή στη σύνθεση του Ανωτάτου Ειδικού Δικαστηρίου, όπως προκύπτει και από σχετική αναφορά του τότε προέδρου του Ελεγκτικού Συνεδρίου, επί των ημερών σας διορισθέντος, κ. Ρίζου.
      Καταθέτω για τα Πρακτικά την αναφορά του κ. Ρίζου, ο οποίος σημειώνει ότι δεν υπάρχει καμμία παράτυπη μεταβολή στη σύνθεση.
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο κ. Βερέτσος παραπονείται γιατί δεν επελέγη αντιπρόεδρος του Αρείου Πάγου. Ωραία, τον κ. Βερέτσο να τον καταλάβω. Συνήθως αυτοί οι οποίοι παραλείπονται και κατ’ ανάγκη είναι πολλοί -δεν μπορεί όλοι να γίνουν αντιπρόεδροι ή πρόεδροι- θεωρούν ότι αδικούνται. Αλλά εσείς τόσο αβίαστα υιοθετείτε ή μάλλον εκμεταλλεύεστε την προσωπική του πικρία; 
      Σας θυμίζω ότι η ίδια η Κυβέρνηση με το άρθρο 1 του ν. 3434/2006 -δικού μας νόμου- που ψηφίστηκε τον Ιανουάριο του 2006, δηλαδή έξι μήνες πριν από τις δικαστικές κρίσεις του ίδιου έτους, ρύθμισε το ζήτημα των λευκών ψηφοδελτίων, υιοθετώντας την άποψη της μειοψηφίας του Ανωτάτου Δικαστηρίου, δηλαδή, την άποψη του κ. Βερέτσου. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Μετά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Έξι μήνες πριν από τις προαγωγές. 
      Υιοθετήσαμε, λοιπόν, την άποψη να μην προσμετρώνται τα λευκά για τον καθορισμό του εκλογικού μέτρου. Με άλλα λόγια, η Κυβέρνηση και ο κ. Βερέτσος έχουν την ίδια άποψη. Συμπέρασμα: είναι όχι μόνο ανακριβής αλλά και παράλογος ο ισχυρισμός σας ότι ο κ. Βερέτσος δεν επελέγη, ως αντιπρόεδρος, λόγω της δικαστικής γνώμης που εξέφρασε. 
      Ισχυρίζεστε ότι ο πρόεδρος του Αρείου Πάγου συνδέεται με παράνομες δραστηριότητες και με τον αδικαιολόγητο πλουτισμό του γιού του. Η αλήθεια είναι ότι οι αιτιάσεις που διατυπώθηκαν και οι ύβρεις που εκτοξεύτηκαν σε βάρος του απερχόμενου προέδρου βασίζονται σε ανακρίβειες, ψεύδη και διαστρεβλώσεις. Επρόκειτο για μία ενορχηστρωμένη επίθεση που στόχο είχε να κηλιδώσει την ηγεσία της δικαιοσύνης, να πτοήσει τους λειτουργούς της και να καλλιεργήσει καχυποψία για την κρίση της δικαιοσύνης και μάλιστα σε μια χρονική περίοδο που οι Έλληνες πολίτες προσβλέπουν στην ανεξάρτητη δικαιοσύνη και στην ανεπηρέαστη κρίση της για μια σειρά από κρίσιμες υποθέσεις: Υποκλοπές, Πακιστανοί, Χρηματιστήριο, ομόλογα. Ο ίδιος ο κ. Κεδίκογλου άλλωστε έχει απαντήσει λεπτομερώς σε σειρά πρόσφατων ερωτήσεων Βουλευτών του ΠΑ.ΣΟ.Κ., καταρρίπτοντας τις έωλες κατηγορίες. 
      Καταθέτω στα Πρακτικά σχετικό πίνακα που συντάχθηκε από τον ίδιο και στον οποίο αντιπαρατίθενται τα ψεύδη και τα προκύπτοντα από δημόσια έγγραφα αληθινά στοιχεία. 
      (Στο σημείο αυτό ο Υπουργός Δικαιοσύνης κ. Αναστάσης Παπαληγούρας  καταθέτει για τα Πρακτικά τον προαναφερθέντα πίνακα, ο οποίος  βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι πρόδηλο ότι τέτοιας ποιότητας επιθέσεις δεν δικαιολογούν παραγγελία πειθαρχικής έρευνας από τον Υπουργό Δικαιοσύνης σύμφωνα με το άρθρο 91.1 του Συντάγματος εις βάρος του προέδρου του Αρείου Πάγου. 
      Σε ό,τι αφορά την πρόσκληση να εμφανιστεί ο κ. Κεδίκογλου στην Επιτροπή Θεσμών και Διαφάνειας της Βουλής, επισημαίνω κατ’ αρχάς ότι πρόκειται για θέμα που αφορά στη λειτουργία της Βουλής και τις σχέσεις της με την ανεξάρτητη δικαιοσύνη. Δεν έχω καμμία θεσμική αρμοδιότητα να παρέμβω στη σχέση αυτή, δεδομένου ότι βασικός πυλώνας του δημοκρατικού μας πολιτεύματος είναι η διάκριση των εξουσιών. 
      Σταματώ εδώ, κύριε Πρόεδρε, και θα συνεχίσω στη δευτερολογία μου. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χαράλαμπος Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, επιθυμώ στην αρχή της ομιλίας μου να εκφράσω την απόλυτη οδύνη μου για την τεράστια οικολογική καταστροφή που συντελείται εδώ και δύο- τρεις μέρες στη χώρα μας. Στην Πάρνηθα, στην Αγιά, στο Πήλιο, στο Βερτίσκο και αλλού καίγεται η ψυχή της Ελλάδας! 
      Θα ήθελα να εκφράσω για λογαριασμό όλου του πολιτικού  κόσμου μία συγγνώμη, προς του παρόντες απευθυνόμενη και στις μελλοντικές γενεές, εξαιτίας του γεγονότος ότι ένα ανίκανο κράτος δεν μπορεί να προστατεύσει το μεγαλύτερο πλούτο που διαθέτει αυτή η χώρα, το φυσικό της πλούτο! 
      Θα ήθελα μία φορά να δω ένα μάτι να υγραίνεται και να οδηγείται έσω και ένας ένας στην παραίτηση. Θα ήθελα αντί να συγκρούεται ο κ. Φούρλας με τον κ. Κόη  δημόσια ή «υπογείως», να σιωπούν και να κοιτάξουν πώς θα συντονίσουν τις δυνάμεις της Πυροσβεστικής. Θα ήθελα αντί να προσλαμβάνονται τρεισήμισι χιλιάδες αγροφύλακες –να τη χαίρεστε την Αγροφυλακή- να προσλαμβάνονται τεσσερισήμισι χιλιάδες δασοπυροσβέστες, γιατί τόσα είναι τα κενά εξαιτίας των συνταξιοδοτήσεων, ώστε να μην εγείρονται ενστάσεις από τους ίδιους τους άνδρες και τα στελέχη της Πυροσβεστικής ότι δεν μπορούν να προλάβουν τα χιλιόμετρα της καταστροφής και του ολέθρου!
      ΣΩΚΡΑΤΗΣ ΚΟΣΜΙΔΗΣ: Ένα στα τρία είναι τα κενά! 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα ήθελα αντί ο κ. Καραμανλής να διοχετεύει για άλλη μία φορά την αγανάκτησή του, γιατί ο Υπουργός του πήγε στην Άμφισσα ή αντί ο κύριος Πρωθυπουργός να εκφράζει την αγανάκτησή του γιατί πληροφορήθηκε από τα Μέσα Μαζικής Ενημέρωσης την καταστροφή στους πυλώνες της Δ.Ε.Η. πάνω στη Θεσσαλονίκη, μία φορά επιτέλους να ζητήσει από τους εκλεκτούς του ή να δουλέψουν ή να παραιτηθούν! 
      Κυρίες και κύριοι συνάδελφοι, άκουσα με πολλή προσοχή τον Υπουργό Δικαιοσύνης και θέλω εξ αρχής να σας πω ότι αντιλαμβάνομαι τη δύσκολη θέση στην οποία βρίσκεται. Συνηθίζει ο Υπουργός της Δικαιοσύνης να αναφέρεται στο παρελθόν και να χρησιμοποιεί πάντοτε λειψά στοιχεία αλλά η μισή αλήθεια, όπως ξέρετε, είναι ένα τεράστιο ψεύδος! 
      Σας απαντώ, κύριε Υπουργέ της Δικαιοσύνης, ότι η Κυβέρνησή σας με εκλεκτούς της ανθρώπους στο σώμα της δικαιοσύνης -λίγους αλλά εκλεκτούς σας- ετοιμαζόταν εδώ και χρόνια έχοντας ένα σχέδιο κατατρομοκράτησης του Δικαστικού Σώματος ελέγχου, μέσω της ημετεροκρατίας και της αναξιοκρατίας, των ηγετικών θέσεων στη δικαιοσύνη. Ετοιμάστηκε ένα σχέδιο εγκατάστασης επίορκων δικαστών σε ανώτατες θέσεις για να ελέγξουν το Σώμα. Και αυτό θα σας το αποδείξω με στοιχεία.
      Οφείλατε, να ελέγχετε με κάθε τρόπο αυτούς οι οποίοι δεν τηρούν τη νομιμότητα εντός του Δικαστικού Σώματος. Όχι μόνον δεν το κάνετε, αλλά αντιθέτως τους προωθείτε. 
      Ας επανέλθω όμως στις μισές αλήθειες του κυρίου Υπουργού της Δικαιοσύνης. Είπε ότι και στο παρελθόν υπήρξαν παρατάσεις της θητείας των προϊσταμένων της Εισαγγελίας Αθηνών ή άλλων περιπτώσεων. Το θέμα δεν είναι εάν υπήρξε παράταση ή εάν αυτή η παράταση συγκρούεται με το Σύνταγμα. Το θέμα είναι κυρίως τι υποκρύπτεται πίσω από αυτό, ποιος δηλαδή είναι ο σκοπός της παρατάσεως. 
      Ο προϊστάμενος της Εισαγγελίας Αθηνών είχε θητεία η οποία έληγε το Σεπτέμβριο του 2005. Λίγο προ της λήξεως της θητείας του, παρεκτείνεται για ένα χρόνο μέχρι το Σεπτέμβριο του 2006. Το Μάρτιο του 2005, όταν γνωστοποιείται στην Κυβέρνηση και στην ηγεσία του Αρείου Πάγου η υπόθεση των υποκλοπών, ανατίθεται στον κ. Παπαγγελόπουλο το έργο της προανάκρισης. Μάρτιος του 2005. Από το Μάρτιο του 2005 μέχρι το Μάρτιο του 2006 το προανακριτικό έργο το οποίο συντελείται υπό την ευθύνη του προϊσταμένου της Εισαγγελίας Αθηνών περιλαμβάνει το «φοβερό» αποτέλεσμα των οκτώ μαρτυρικών καταθέσεων. Μέχρι το Σεπτέμβριο του 2006, οπότε λήγει η θητεία του κ. Παπαγγελόπουλου, τα πράγματα μπερδεύονται ακόμη περισσότερο. Μεσολαβεί η ανάθεση της κυρίας ανάκρισης σε ειδικό εφέτη ανακριτή, στον κ. Πετρόπουλο.
      Θα μπορούσατε, κύριε Υπουργέ, να μας ενημερώσετε, μετά τις οκτώ όλες και όλες μαρτυρικές καταθέσεις του κ. Παπαγγελόπουλου και μετά την ανάθεση της ανάκρισης για την υπόθεση των υποκλοπών στον κ. Πετρόπουλο, στον ειδικό εφέτη ανακριτή, σε ποιο σημείο βρισκόμαστε αυτήν τη στιγμή, ώστε να μη συσχετίζουμε την παράταση της θητείας του κ. Παπαγγελόπουλου με την υπόθεση των υποκλοπών; 
      Θα ήταν ευτυχής και ευγνώμων προς εσάς ο ελληνικός λαός αλλά και η Βουλή των Ελλήνων, αν μας δίδατε την ελαχίστη πληροφορία σχετικά με το πού βρίσκεται αυτήν τη στιγμή η υπόθεση των υποκλοπών.
      Πάλι μισά λόγια και μισές αλήθειες. Κατέθεσε έγγραφα ο κύριος Υπουργός της Δικαιοσύνης προκειμένου να υπερασπιστεί τον κ. Κεδίκογλου, σύμφωνα με τα οποία και στο παρελθόν υπήρχαν ελάχιστες ίσως διασκέψεις της ολομέλειας του Αρείου Πάγου από τις οποίες απουσίαζαν συγκεκριμένοι αρεοπαγίτες. Προσεκόμισε ένα μεγάλο σώμα εγγράφων. Το διέτρεξα γρήγορα. Ήθελε να ισχυριστεί ο Υπουργός Δικαιοσύνης ότι δεν έκανε κάτι ο νυν πρόεδρος του Αρείου Πάγου που δεν συνηθιζόταν και στο παρελθόν. 
      Τι ανακαλύπτει κάποιος διατρέχοντας τις σελίδες του φακέλου που κατέθεσε ο κύριος Υπουργός της Δικαιοσύνης: Προσκομίζει για δύο περιπτώσεις δικαστών, που είχαν βαρύτατη ασθένεια τις βεβαιώσεις αποχής τους από τη σύνθεση της ολομέλειας του Αρείου Πάγου, διότι είχαν πάρει αναρρωτική άδεια, όπως προσκομίζει δύο βεβαιώσεις αποχής του κ. Κρουσταλάκη, γιατί βρισκόταν στη Σχολή Δικαστών στη Θεσσαλονίκη.
      Τι ξεχνά να μας πει; Εάν, απόντων των συγκεκριμένων δικαστών, είτε στη Σχολή Δικαστών υπηρετούντων είτε λόγω της αναρρωτικής άδειας, συμμετείχαν με αρνητική ή θετική ψήφο. Δεν είναι το θέμα αν απουσιάζει ο δικαστής από τη διάσκεψη της ολομελείας του Αρείου Πάγου εξαιτίας σοβαρής ασθενείας. Αυτό που παραλείπετε να μας πείτε είναι το αν εψήφισαν, με θετικό ή αρνητικό τρόπο.
      Το πρόβλημα με τη δεύτερη απόφαση του Αρείου Πάγου είναι ότι έχουμε τρεις απόντες δικαστές. Ο ένας βρίσκεται –νομίζω- στην Κρήτη, ο άλλος στο εξωτερικό,…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μου επιτρέπετε, κύριε Καστανίδη;
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Υπουργέ. Να προσκομίσετε, σας παρακαλώ, τη βεβαίωση... 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν δεν επιτρέπει διακοπή ο κ. Καστανίδης…
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αυτό που λέτε δεν είναι λογικό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί δεν είναι λογικό; 
      Θα έχετε το λόγο μετά. 
      ΠΡΟΕΔΡΕΥΩΝ (Γεώργιος Σούρλας): Αφού δεν το επιτρέπει, κύριε Υπουργέ, ο κ. Καστανίδης, δεν γίνεται να πάρετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν θα υπήρχε απόφαση αν έλειπαν. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, με συγχωρείτε. Όπως ακριβώς βεβαίωσε ο ίδιος ο Πρόεδρος του Αρείου Πάγου κ. Κεδίκογλου, ότι πράγματι εψήφισαν από τηλεφώνου, θα παρακαλέσω να έχω ρητή βεβαίωση του Αρείου Πάγου, κατά τον ίδιο τρόπο που προσκομίζετε τις βεβαιώσεις για τους λόγους απουσίας, ότι αυτοί οι συγκεκριμένοι εψήφισαν. 
      Όμως σε ό,τι σχέση με την ολομέλεια του Αρείου Πάγου, οφείλω να επισημάνω τα εξής. Ο κ. Κεδίκογλου συμμετέχει στην ολομέλεια του Αρείου Πάγου όταν τον Ιούνιο του 2006 ομοφώνως η ολομέλεια του Αρείου Πάγου, με την υπ’ αριθμόν 18 απόφαση, αποφασίζει υπέρ των συμβασιούχων και την παροχή προστασίας και ασφαλείας σε αυτούς, κατά τις κοινοτικές οδηγίες. 
      Λίγους μήνες μετά συνέρχεται και πάλι η ολομέλεια του Αρείου Πάγου, στην οποία συμμετέχουν οι ίδιοι δικαστές κι ο ίδιος πρόεδρος, οι οποίοι αρχικώς ομοφώνως απεφάνθησαν υπέρ των συμβασιούχων και αποφασίζουν με πλειοψηφία 28-22 τα αντίθετα. Δεν παρέχεται, δηλαδή, καμμία προστασία στους συμβασιούχους. Ερώτημα: Τι θέλετε να σκεφθεί ο Έλληνας πολίτης; Τι θέλετε να σκεφθεί ο συμβασιούχος που σύρεται στα δικαστήρια; Τι θέλετε να σκεφθεί ο Έλληνας Βουλευτής; Ότι οι ίδιοι δικαστές μέσα σε επτά μήνες είδαν το «φως το πραγματικόν» και ανένηψαν; Ποιος είναι αυτός ο οποίος ενδιαφέρεται κυρίως, από τις συντεταγμένες εξουσίες της πολιτείας, να μην υπάρξει αποτέλεσμα για τους συμβασιούχους; Ο κ. Κεδίκογλου; Ο απλός δικαστής; Ο φυσικός δικαστής; Η ολομέλεια του Αρείου Πάγου; Ή η Κυβέρνηση; Πώς πρέπει να απαντήσει κανείς στο ερώτημα ότι η ολομέλεια εξαιρετικών δικαστών αποφασίζει επτά μήνες πριν υπέρ των συμβασιούχων και επτά μήνες μετά, ύστερα από συγκεκριμένες συστηματικές επεμβάσεις, αποφασίζει εντελώς διαφορετικά, με οριακή πλειοψηφία 28-22; Σας παρακαλώ, δώστε εσείς την απάντηση. Να μην τη δώσουμε εμείς. Δώστε την εσείς. Ποια άλλη απόδειξη οργανωμένου σχεδίου χρειάζεσθε;
      Κυρίες και κύριοι συνάδελφοι, η Κυβέρνηση ελέγχεται όντως γιατί δεν ήσκησε πειθαρχική αγωγή σε βάρος ανωτάτων δικαστικών λειτουργών και μάλιστα του προέδρου του Αρείου Πάγου. Είναι γνωστό ότι ο πρόεδρος του Αρείου Πάγου το Μάιο του 2006, όταν είχαμε την κρίση για προαγωγές προέδρων εφετών σε αρεοπαγίτες, εισηγείται από τους πενήντα πέντε υποβαλόντες προέδρους εφετών αίτηση για προαγωγή στον Άρειο Πάγο, την παράλειψη των τριάντα δύο. Ό,τι και να πείτε, κύριε Υπουργέ της Δικαιοσύνης, για το παρελθόν, δεν υπάρχει ποτέ εισήγηση ανωτάτου δικαστικού λειτουργού, όπως στην προκειμένη περίπτωση του προέδρου του Αρείου Πάγου, ο οποίος ζητάει την εξαίρεση, την παράλειψη του 60% αυτών που υπέβαλαν αίτηση προαγωγής από τη θέση του προέδρου εφετών σε αρεοπαγίτη. Ζήτησε –επαναλαμβάνω τον αριθμό - παράλειψη τριάντα δύο προέδρων εφετών από τους πενήντα πέντε που υπέβαλαν αίτηση προαγωγής!
      Πώς κινήθηκαν μηχανισμοί ελέγχου μέσα στο Σώμα; Δείτε τι έγινε με τις εκλογές της Ενώσεως Δικαστών και Εισαγγελέων; Πώς επιχειρήθηκε αθέμιτη προσπάθεια επηρεασμού των δικαστών; Ασκήθηκε, διότι το ένα ψηφοδέλτιο, το οποίο τελικώς τέλη Μαΐου του 2006 κερδίζει τις εκλογές στην Ένωση Δικαστών και Εισαγγελέων, έχει επικεφαλής, αρεοπαγίτη προαχθέντα μετά στη θέση του αντιπροέδρου, ο οποίος την ώρα που διεκδικούσε την ψήφο των συναδέλφων του ήταν πρόεδρος του επταμελούς Πρωτοβάθμιου Πειθαρχικού Συμβουλίου του Αρείου Πάγου και μετείχε στη σύνθεση του Δευτεροβάθμιου Πειθαρχικού Συμβουλίου.
      Τι σημαίνει αυτό; Ως πρόεδρος του Πρωτοβάθμιου Πειθαρχικού Συμβουλίου ήλεγχε τα «πόθεν έσχες», καθώς επίσης και τις πειθαρχικές εκκρεμότητες όλων των δικαστών από τη θέση του προέδρου εφετών και πάνω. Ως μέλος της συνθέσεως του δευτεροβαθμίου πειθαρχικού συμβουλίου ήλεγχε όλες τις εκκρεμείς  υποθέσεις των δικαστών από τη θέση του προέδρου εφετών και κάτω. 
      ΧΡΗΣΤΟΣ ΖΩΗΣ: Τι σημαίνει αυτό; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα πρέπει να σκεφθούμε: πώς ο επικεφαλής ενός ψηφοδελτίου, που διεκδικεί την ψήφο των εισαγγελέων και δικαστών, καταφέρνει να ανατρέψει, ενώ χειρίζεται συγκεκριμένες υποθέσεις, την προηγούμενη πλειοψηφία και να οδηγηθούμε το Μάιο του 2006 στην αντίθετη πλειοψηφία. 
      Εκφράζω την βαθύτατη θλίψη μου, γιατί δυστυχώς έχουμε πολλά περίεργα φαινόμενα, τα οποία όμως κατατείνουν στη δικαίωση του ισχυρισμού ότι υπήρξε συγκεκριμένη μεθόδευση εδώ και καιρό στο εσωτερικό της δικαιοσύνης. 
      Μίλησα για παρεμβάσεις αθέμιτου επηρεασμού. Τον Ιανουάριο του 2006, κύριε Υπουργέ της Δικαιοσύνης -και ελπίζω να διαψευστεί αυτό που θα σας πω- γίνεται η εκλογή για την ανάδειξη του προϊσταμένου του Πρωτοδικείου στην Αθήνα. Με ποσοστό 76% εκλέγεται ο κ. Κλουκίνας Χαρίλαος, μετέπειτα προαχθείς στη θέση του εφέτη, απ’ όπου και παραιτήθη, καταγγέλλοντας αναξιοκρατία και τρομοκρατία μέσα στο Δικαστικό Σώμα.
      Εκλέγεται, λοιπόν, ο κ. Κλουκίνας Χαρίλαος με το 76% των ψήφων των συναδέλφων του στο Πρωτοδικείο Αθηνών για τη θέση του προϊσταμένου. Μία μέρα μετά την εκλογή, όπως προβλέπει η εθιμοτυπία, επισκέπτεται μαζί με άλλα δύο μέλη του τριμελούς συμβουλίου το σημερινό Πρόεδρο του Αρείου Πάγου κ. Κεδίκογλου. Επιθυμεί στα πλαίσια της εθιμοτυπίας να κάνει μια συζήτηση μαζί του, να του ανακοινώσει το αποτέλεσμα και να του παραδώσει και τα πρακτικά εκλογής. Κατά τη σύντομη συζήτηση που έχει ο τότε εκλεγείς προϊστάμενος στο Πρωτοδικείο Αθηνών…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, κύριε Πρόεδρε, θα μου δώσετε την ανοχή που δώσατε και στον Υπουργό Δικαιοσύνης. 
      ΠΡΟΕΔΡΕΥΩΝ (Γεώργιος Σούρλας): Δεν είναι ανοχή. Όλοι θα πάρετε από τη δευτερολογία σας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Για να συνεχίσω, λοιπόν, όταν ο κ. Κλουκίνας επισκέπτεται, ως νεοεκλεγείς με 76%, τον κ. Κεδίκογλου, για να του παραδώσει τα πρακτικά εκλογής, γίνεται μία σύντομη συζήτηση. Λέει σε κάποια στιγμή «παροτρύνων» τον κ. Κλουκίνα ο κ. Κεδίκογλου ότι θα είναι καλό τα δικαστήρια στην υπόθεση των συμβασιούχων να μην ανατρέπουν τη γραμμή του Ανωτάτου Δικαστηρίου. Η απάντηση που προέρχεται από τον μόλις εκλεγέντα προϊστάμενο του Πρωτοδικείου Αθηνών είναι ότι ανήκει στην ελεύθερη δικαιοδοτική κρίση των δικαστών να επιλέγουν αυτό που νομίζουν ότι πρέπει να επιλέξουν. Και η ανταπάντηση από τον πρόεδρο του Αρείου Πάγου είναι: «Πρόσεξε μη βρεθείς και εσύ, όπως άλλοι κατηγορούμενοι». 
      Κυρίες και κύριοι συνάδελφοι, θα ήθελα να ρωτήσω γιατί …
      ΧΡΗΣΤΟΣ ΖΩΗΣ: Αυτό που μας είπατε, ποιος το καταγγέλλει; 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Εγώ, κύριε συνάδελφε. 
      ΧΡΗΣΤΟΣ ΖΩΗΣ: Πού το μάθατε; Πού το βρήκατε; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ επιθυμώ αυτό να διαψευστεί. 
      ΧΡΗΣΤΟΣ ΖΩΗΣ:  Από ποιον να διαψευστεί; Από τον έναν ή τον  άλλον δικαστή; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θέλω, λοιπόν, να ρωτήσω …
      ΑΠΟΣΤΟΛΟΣ ΣΤΑΥΡΟΥ: Θα  ήταν χρήσιμο να το αναφέρετε.
      ΧΡΗΣΤΟΣ ΖΩΗΣ: Με συγχωρείτε, αλλά έγινε διάλογος μεταξύ δύο δικαστών. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μιλώ πάντοτε μετά λόγου γνώσεως, κύριε συνάδελφε.
      ΧΡΗΣΤΟΣ ΖΩΗΣ:  Ποιος θα τον διαψεύσει το διάλογο αυτόν; Ο ένας ή ο άλλος δικαστής;
      ΠΡΟΕΔΡΕΥΩΝ (Γεώργιος Σούρλας): Κύριε Ζώη, θα απαντήσετε αμέσως. Θα πάρετε το λόγο αμέσως μετά τον κύριο Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ερωτώ, λοιπόν, κύριε Υπουργέ της Δικαιοσύνης: Γιατί αποφασίζεται η μετακίνηση της αρχαιότερης προέδρου πρωτοδικών της Κορινθίας, με απόφαση του Ανωτάτου Δικαστικού Συμβουλίου, η οποία κατά το χρονικό διάστημα της απουσίας της στην Αθήνα, αναπληρώνεται από άλλον πρόεδρο πρωτοδικών, ο οποίος έχει σχέση με την επόμενη επιλογή την οποία θα κάνετε για τη θέση του προέδρου στον Άρειο Πάγο; Γιατί μετατίθεται; Αναγκάζεται το σύνολο του δικηγορικού κόσμου της Κορινθίας να εξεγερθεί και υπό τις συνθήκες αυτές ανακαλεί τελικά το δικαστικό συμβούλιο τη μετακίνηση της κ. Πασίση. 
      Ταυτόχρονα, επιθυμώ να σας πω ότι δεν θέλω σε καμμία περίπτωση να δεχθώ φήμες που αφήνονται να διαρρέουν –καμμιά φορά αποδεικνύονται και δι’ εγγράφων- για άλλον ανώτατο εισαγγελικό λειτουργό, ο οποίος είχε και την ευθύνη ασκήσεως εφέσεως στην υπόθεση των συμβασιούχων και που αφορούν στοιχεία της ιδιοκτησίας του. 
      Ελπίζω να μην αληθεύουν αυτά που αφήνονται να διαρρέουν ως φήμες στην ατμόσφαιρα, ώστε να μη συναγάγω το συμπέρασμα ότι ορισμένους εκ των εκλεκτών σας τους επιλέξατε ως όργανα καθοδηγήσεως στο χώρο της δικαιοσύνης, επειδή ακριβώς μπορούσατε να τους ελέγχετε.
      Κυρίες και κύριοι συνάδελφοι, θα κλείσω με μία παρατήρηση. Υπάρχει ένα φως μέσα στο χώρο της δικαιοσύνης. Αυτό το λέω με αφορμή την υπόθεση των συμβασιούχων. Παρά την απόφαση της ολομέλειας του Αρείου Πάγου, βρίσκεται μία νεαρά πρωτοδίκης στη Λιβαδειά, η οποία αποφασίζει να διατυπώσει προδικαστικό ερώτημα στο Δικαστήριο Ευρωπαϊκών Κοινοτήτων, σχετικά με την προστασία των συμβασιούχων και την ασφάλεια δικαίου, που δυστυχώς δεν υπάρχει στον τόπο μας μετά τις αλληλοσυγκρουόμενες αποφάσεις. 
      Θεωρώ, ότι μέσα στο Σώμα των δικαστών υπάρχουν ακέραιοι άνθρωποι που κάνουν καλά τη δουλειά τους, άνθρωποι οι οποίοι εγγυώνται με το ήθος τους την ανεξαρτησία στη λειτουργία της δικαιοσύνης. Πρέπει αυτούς όλους να τους σεβόμαστε, κατοχυρώνοντας κάθε μέρα με την πολιτική μας συνθήκες πραγματικής προαγωγής της ανεξάρτητης δικαιοσύνης. 
      Κυρίες και κύριοι συνάδελφοι της Νέας Δημοκρατίας, θα σας ελέγχουμε καθημερινά, διότι πράγματι η δικαστική εξουσία είναι ύψιστης σημασίας συντεταγμένη εξουσία, για την οποία όχι μόνο δεν επιτελείτε το καθήκον σας αλλά κάνετε ό,τι μπορείτε για να την οδηγήσετε σε λάθος δρόμο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον κ. Ζώη θα ήθελα εκ μέρους της Βουλής των Ελλήνων να εκφράσω την οδύνη για το θάνατο των συμπατριωτών μας, τη συμπαράσταση σε όσους δοκιμάζονται σκληρά από την πύρινη λαίλαπα, την πρωτοφανή αυτή λαίλαπα που ξέσπασε ταυτόχρονα σε δεκάδες σημεία της χώρας, με ό,τι αυτό σημαίνει. Εκφράζω τη στενοχώρια όλων για την καταστροφή του φυσικού μας πλούτου, θα έλεγα για την εθνική μας συμφορά. Συμπαριστάμεθα ολόψυχα και θα πράξουμε το καθήκον μας για να επουλωθούν οι πληγές όπου είναι δυνατόν και να μη συμβεί παρόμοια κατάσταση.
      Ο κ. Ζώης έχει το λόγο.
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε.
      Θέλω κι εγώ πριν μπω στην ουσία της σημερινής συζήτησης να επιφυλάξω ένα πρώτο σχόλιο γι’ αυτά που συμβαίνουν τις δύο τελευταίες ημέρες στη χώρα μας.
      Κύριε Πρόεδρε, εκφράζοντας την κυβερνητική Πλειοψηφία πρέπει να σας πω ότι με λύπη βλέπουμε ό,τι συμβαίνει, με μεγάλη συμπάθεια βλέπουμε τους συμπατριώτες μας που δοκιμάζονται από τη λαίλαπα των πυρκαγιών. Εκφράζουμε την οδύνη μας για τον άδικο χαμό συμπατριωτών μας -και συμπατριωτών μου ειδικότερα, από την περιοχή της Αγιάς- και θεωρώντας ότι εκφράζω όλους τους συναδέλφους –είτε είναι παρόντες είτε είναι απόντες από αυτήν την Αίθουσα- νομίζω ότι μπορούμε να προσδοκούμε και να πιστεύουμε ότι η Κυβέρνηση, όχι απλώς θα αντεπεξέλθει του λοιπού με ικανοποιητικό τρόπο στην πρόκληση που αντιμετωπίζει, αλλά θα έλθει αρωγός αμέσως μετά την αντιμετώπιση του προβλήματος, όπου χρειάζονται οι πολίτες τη συμπαράσταση και την παρουσία της, με τρόπο μάλιστα τέτοιον που να διασφαλίζει και το εισόδημα και την περιουσία  εκείνων των συμπολιτών μας οι οποίοι αντιμετωπίζουν αυτήν την ώρα τις συνέπειες της λαίλαπας των πυρκαγιών.
      Όμως, κύριε Πρόεδρε, πρέπει να πω ότι τα υγρά μάτια τα οποία αναζητά ο κ. Καστανίδης, εγώ δεν τα αναζητώ, γιατί για να τα δω προφανώς μπροστά μου, θα είναι υγρά μάτια που θα υγραίνονται για ανάγκες επικοινωνιακές, για λόγους σκοπιμότητας, για λόγους αποκόμισης μικροκομματικών ωφελημάτων, προφανώς, μπροστά σε κάμερες, προφανώς μέσα σε στούντιο τηλεοπτικών σταθμών.
      Αυτό που θέλω εγώ από τον πολιτικό κόσμο, είναι να κρατήσει τα υγρά του μάτια για το σπίτι του και να επιδείξει με σθένος και σοβαρότητα ότι είναι παρών και αντιμετωπίζει τα προβλήματα των Ελλήνων πολιτών.
      Τώρα, κύριε Πρόεδρε, μπαίνοντας στη σημερινή μας συζήτηση, θα πω τα εξής: Ακούγοντας τον κ. Καστανίδη, αναρωτιέται κάποιος, πού βρισκόταν ή αν δεν βρισκόταν καθόλου σ’ αυτήν την Αίθουσα, όταν μιλούσε ο κύριος Υπουργός της Δικαιοσύνης. 
      Εγώ, κύριοι συνάδελφοι –και σας μιλώ με καλή πίστη αυτήν την ώρα και στην καλή σας πίστη απευθύνομαι- διαπίστωσα ότι κονιορτοποιήθηκε εντελώς, έγινε φύλλο και φτερό αυτή η τρισέλιδη επερώτηση, η οποία –απ’ όσο θυμούμαι- πρέπει να είναι και η μακροσκελέστερη αυτά τα επτά χρόνια που θητεύω στο Κοινοβούλιο. Δεν έχω δει ξανά τόσο μεγάλη σε έκταση επερώτηση, αλλά δεν έχω δει και κονιορτοποίησή της, με τον τρόπο που επέλεξε ο κύριος Υπουργός της Δικαιοσύνης να σας απαντήσει. Φύλλο και φτερό! Δεν άφησε σημείο αναπάντητο! Και όχι μόνο δεν άφησε σημείο αναπάντητο, αλλά σας προσέφερε και όλα εκείνα τα στοιχεία, στα οποία μπορείτε να ανατρέξετε και εσείς αλλά και οποιοσδήποτε άλλος πραγματικά ενδιαφέρεται, για το τι συμβαίνει στο χώρο της δικαιοσύνης, για να διαπιστώσει ποιες είναι οι αλήθειες και ποια είναι τα ψέματα, πού βρίσκεται η υποκρισία και ο φαρισαϊσμός και πού βρίσκεται η αλήθεια. 
      Είναι τόσο απλά τα πράγματα. Και επειδή αυτή είναι η Αίθουσα στην οποία γίνεται η αντιπαράθεση, αυτή είναι η Αίθουσα στην οποία αναπτύσσεται ο δημόσιος διάλογος, αυτή είναι η Αίθουσα στην οποία μιλάει ο ελληνικός λαός και οτιδήποτε γίνεται έξω απ’ αυτήν την Αίθουσα, δεν είναι τίποτε άλλο παρά φήμες, εκμετάλλευση γεγονότων και προσώπων, προσπάθεια να αποκομιστούν μικροκομματικά οφέλη, εγώ καλώ όσους πραγματικά ενδιαφέρονται, κύριε Πρόεδρε, να ζητήσουν τα Πρακτικά, να κοιτάξουν τι έχει ειπωθεί σήμερα σ’ αυτήν την Αίθουσα και να εξάγουν τα συμπεράσματά τους. 
      Ακούσαμε πάρα πολλά. Πρώτα απ’ όλα πρέπει να πω, κύριε Πρόεδρε, ότι η ανεξάρτητη λειτουργία της δικαιοσύνης, δεν υπονομεύεται μόνο όταν προσπαθεί κάποιος να τη χειραγωγήσει, υποδεικνύοντάς της πρακτικές και τρόπο δουλειάς. Χειραγωγείται και όταν επιχειρείται με δηλώσεις, απειλές, δημόσιες τοποθετήσεις να τρομοκρατηθούν οι λειτουργοί της. 
      Αυτό το βλέπουμε να εξελίσσεται με συνέπεια όλο το τελευταίο χρονικό διάστημα. Έχω συλλέξει πάρα πολλές, δεκάδες δημόσιων τοποθετήσεων, δηλώσεων επιφανών στελεχών της Αξιωματικής Αντιπολίτευσης, που έχουν κάνει χόμπι τους, κάθε μέρα να εκτοξεύουν και μια απειλή ή μια κατηγορία προς δικαστικούς λειτουργούς γενικά. Για να καταρριφθεί έτσι και η απόπειρα που επιχειρήθηκε σήμερα εδώ πέρα, να διαχωριστούν οι λειτουργοί της δικαιοσύνης σε εκείνους που υποτάσσονται στα κελεύσματα της πολιτικής εξουσίας και σε εκείνους που κάνουν σωστά το καθήκον τους. 
      Τι σόι διάκριση είναι αυτή; Τι είδους διάκριση είναι αυτή; Και από πού αντλεί κάποιος το δικαίωμα για να την επιχειρεί και μάλιστα να θεωρεί ότι αυτό είναι και επιχείρημα, για να τοποθετηθεί δημόσια σ’ αυτήν την Αίθουσα και να εξηγήσει, γιατί μέμφεται τον τρόπο με τον οποίο λειτουργεί η δικαιοσύνη και γιατί μέμφεται την πολιτική ηγεσία του Υπουργείου Δικαιοσύνης ότι κάνει απόπειρα χειραγώγησης της δικαιοσύνης; 
      Είναι επιχείρημα αυτό; Είναι επιχείρημα να λέμε ότι υπάρχουν και σωστοί λειτουργοί της δικαιοσύνης; Ποιοι είναι αυτοί; Και οι σωστοί λειτουργοί της δικαιοσύνης τι κάνουν, όταν διαπιστώνουν τάχα, κύριε Πρόεδρε, ότι κάποιοι άλλοι συνάδελφοί τους, είναι άβουλα όντα στις διαθέσεις της Κυβέρνησης και του Υπουργού Δικαιοσύνης; 
      Αυτές οι προσπάθειες είναι ανεπίτρεπτες. Είναι ανεπίτρεπτες αυτές οι διακρίσεις που επιχειρούνται και δεν συνιστούν τίποτε άλλο παρά το χτίσιμο ενός άλλοθι, για να εκτοξευθεί η αμέσως επόμενη επίθεση.
      Κύριε Πρόεδρε, ο κ. Αλέκος Παπαδόπουλος, συντονιστής του τομέα της Αξιωματικής Αντιπολίτευσης και στα θέματα του Υπουργείου Δικαιοσύνης, δεν αρκέστηκε στις κατηγορίες από το Βήμα αυτό. Ακόμα και όταν μιλούσε ο Υπουργός της Δικαιοσύνης, εξακολουθούσε να του αποδίδει κατηγορίες και να τον μέμφεται. 
      Δεν του έφτανε ότι οι απαντήσεις που έπαιρνε κονιορτοποιούσαν, ακύρωναν την προηγούμενη τοποθέτησή του, αλλά εξακολουθούσε να μέμφεται τον ομιλούντα Υπουργό Δικαιοσύνης. 
      Και διέπραξε ολίσθημα ο κ. Παπαδόπουλος -και λυπάμαι που δεν είναι στην Αίθουσα, αλλά ελπίζω να με ακούει για να επιστρέψει- όταν είπε ότι διέταξε προσωπικά ο Υπουργός Δικαιοσύνης την ενοποίηση δύο υποθέσεων δύο διαφορετικών περιόδων, για να τεκμηριώσει τι; Τι, άραγε; Και κάλεσε τον Υπουργό Δικαιοσύνης να απαντήσει σ’ αυτήν την εξοργιστική καταγγελία. Μάλιστα. Κι αν εγώ κατηγορήσω αυτήν την ώρα τον κ. Παπαδόπουλο ότι είναι ελέφαντας, θα πρέπει αυτός να μου αποδείξει ότι είναι άνθρωπος, ή εγώ που λέω ότι είναι ελέφαντας; Τι είδους λογική είναι αυτή που αναπτύσσεται στο Κοινοβούλιό μας; Πού έχει φτάσει η κατάσταση; Γιατί διολισθαίνουμε σε τέτοιες ατραπούς; Κατηγορούμε κάποιον, χωρίς να διαθέτουμε τα στοιχεία, χωρίς να προσκομίζουμε τις αποδείξεις και του λέμε απόδειξέ μας ότι δεν είσαι αυτό που σε κατηγορούμε; Να έρθει ο κ. Παπαδόπουλος και να προσκομίσει τις αποδείξεις των ισχυρισμών του. Διαφορετικά –και λυπάμαι που το λέω παρ’ όλο που τον εκτιμώ- αφήνει πεδίο σε οποιονδήποτε μέσα και έξω απ’ αυτήν την Αίθουσα, να του αποδώσει χαρακτηρισμούς, που νομίζω ότι δεν του αξίζουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Πολλά μπορεί να πει κάποιος, αλλά ο χρόνος του Κοινοβουλευτικού Εκπροσώπου δεν είναι αυτός, που θα του επέτρεπε να απαντήσει σε όσα έχουν λεχθεί επί μία ώρα, κύριε Πρόεδρε. 
      Άφησα, όμως, μία τελευταία απάντηση σ’ ό,τι με αφορά, γιατί και σήμερα έκαναν το σφάλμα δύο κατά τα άλλα εξαιρετικοί συνάδελφοι στα επιχειρήματά τους, να χρησιμοποιήσουν και το λεχθέν από εμένα «περιμένετε…», όπως ισχυρίστηκαν, «…να δείτε την έκβαση της υποθέσεως της «Δ.Ε.Κ.Α.»», ερμηνεύοντας αυτήν την τοποθέτηση -προσέξτε πώς, με τρόπο αυθαίρετο βεβαίως- ως προαναγγελία καταδίκης τους. 
      Πρώτα απ’ όλα, τους συνιστώ να μου ζητήσουν τα Πρακτικά, αν δεν μπουν στον κόπο να τα ψάξουν οι ίδιοι. Και αφού τους τα προσφέρω και τα διαβάσουν, θέλω να πιστεύω με καλή πίστη ότι θα διαπιστώσουν και θα επανορθώσουν ότι η τοποθέτησή μου τότε –και αυτό προκύπτει καθαρά από την ανάγνωση των Πρακτικών- είχε να κάνει, κύριε Πρόεδρε, με την υπόδειξη σε προλαλήσαντες συναδέλφους, να μη σπεύδουν να αθωώσουν αυτούς, που βρίσκονται ενώπιον της δικαιοσύνης και τη θέση των οποίων διερευνά η δικαιοσύνη. Καμμία άλλη προσπάθεια δεν υπήρξε εκ μέρους μου, ούτε να προδικάσω, ούτε να προαναγγείλω, ούτε να εγκλωβίσω κανέναν σε συγκεκριμένες κατευθύνσεις.
      Και επειδή έχει γραφεί και έχει ξαναγραφεί, ζητώ και από τους κοινοβουλευτικούς συντάκτες, που παρακολουθούν τα τεκταινόμενα σ’ αυτήν την εδώ την Αίθουσα, όχι μόνο να κάνουν αυτό που προτρέπω τους συναδέλφους μου Βουλευτές, αλλά να με κρίνουν αυστηρά, εάν δεν διαπιστώσουν από την ανάγνωση των Πρακτικών, αυτό που μόλις ισχυρίστηκαν. Αποχή συνιστώ, κύριε Πρόεδρε, από όλους μας, όσο οι υποθέσεις κρίνονται στα δικαστήρια. Ούτε να προαναγγέλλονται καταδίκες, αλλά ούτε να προαναγγέλλονται αθωωτικές αποφάσεις. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ζώη.
      Το λόγο έχει ο Κοινοβουλευτικός Εκπρόσωπος του Κουμμουνιστικού Κόμματος Ελλάδας κ. Αντώνης Σκυλλάκος.
       ΑΝΤΩΝΗΣ ΣΚΥΛΛΑΚΟΣ: Από παλαιότερα, πριν απ’ αυτήν τη βουλευτική περίοδο, όσα χρόνια είμαι Βουλευτής, βλέπω ότι ο τομέας της δικαιοσύνης είναι ένα πεδίο έντονης δικομματικής διαπάλης συστηματικά. Δεν έχει περάσει τετραετία που η Αξιωματική Αντιπολίτευση να μην κατηγορεί και η Κυβέρνηση να μην αμύνεται, σε σχέση με παρεμβάσεις στη δικαιοσύνη, τέτοιες ή αλλιώτικες. Αυτό συμβαίνει και τώρα. Διάβασα προσεκτικά και άκουσα με προσοχή τις αιτιάσεις του ΠΑ.ΣΟ.Κ.. Σε πολλά έχει δίκιο. Έγινε και γίνεται συστηματική προσπάθεια, να ελεγχθεί η δικαιοσύνη από την Κυβέρνηση. Αλήθεια είναι αυτό. Σ’ όλα τα παραδείγματα που αναφέρονται στις παρεμβάσεις, υπάρχουν και αλήθειες, αλλά ορισμένα είναι υπερβολικά και δεν μπορώ να τα αποδεχτώ.
Όμως, υπάρχουν και οι παρεμβάσεις. 
      Άκουσα και την απάντηση του κυρίου Υπουργού. Ανάλογα φαινόμενα φαίνονται –τα έχω ζήσει και εγώ ως Βουλευτής- και στην περασμένη τετραετία. Για να μην πάμε και παλαιότερα. Είναι γνωστές οι «βουτιές» στην επετηρίδα, για να βγουν οι εκλεκτοί. Ποια είναι η απάντηση; Χρόνια το λέμε. Θα το επαναλάβουμε. Να μη διορίζεται η ηγεσία της δικαιοσύνης από την εκάστοτε κυβέρνηση. Ας την αφήσουμε ήσυχη τη δικαιοσύνη. Εμείς ξέρουμε ότι είναι τμήμα του κρατικού μηχανισμού. Ό,τι συμβαίνει με τους προϊσταμένους και τους διευθυντές, που η κάθε κυβέρνηση θέλει τους δικούς της και βρίσκει τρόπο να το κάνει, προσπαθεί να το κάνει και στη δικαιοσύνη. Τουλάχιστον τη δικαιοσύνη θα μπορούσαμε να την έχουμε αφήσει απ’ έξω. Χρειαζόταν η ανάλογη συνταγματική διάταξη. Γιατί ο ένας φωνάζει εναντίον του άλλου και δεν συμφωνούμε σε τέτοιου είδους συνταγματική αναθεώρηση; Είναι, λοιπόν, εκ του πονηρού. Έρχεται η Κυβέρνηση και για το κόμμα της Νέας Δημοκρατίας και για την Αξιωματική Αντιπολίτευση, δηλαδή για το ΠΑ.ΣΟ.Κ.. 
      Τώρα, απ’ αυτές τις παρεμβάσεις που έγιναν το τελευταίο διάστημα από την ηγεσία του Αρείου Πάγου, άλλες μεταφέρονται και μεταφράζονται έτσι, ενώ άλλες αλλιώτικα. Το πιο αρνητικό, όμως, που θέλω εγώ να σημειώσω, είναι η εγκύκλιος που μοιράστηκε, ζητώντας από τους δικαστές να ευθυγραμμιστούν στο πώς θα αντιμετωπίζουν τους συμβασιούχους. Εγώ θα προσθέσω και τους εφοπλιστές και τους εργολάβους, τους οποίους το ΠΑ.ΣΟ.Κ. τους ξέχασε. Κάποτε μιλούσε και γι’ αυτούς. Σήμερα ούτε προφορικά ούτε στο κείμενο, όταν αναφέρεται σ’ εκείνην την εγκύκλιο, μας θυμίζει ότι ήταν ευνοϊκή για τους εφοπλιστές και τους εργολάβους η εγκύκλιος του κ. Κεδίκογλου. Παρεμπιπτόντως το λέω αυτό. 
      Εμείς έχουμε υιοθετήσει την άποψη των δικαστικών ενώσεων, που λέει: «Τα σώματα των δικαστών να εκλέγουν την ηγεσία τους. Όχι η κυβέρνηση.» Έχουμε και την άποψη και δεχόμαστε -και είναι μέσα στις προτάσεις μας- ότι θα μπορούσε να μην είναι απλώς τα σώματα, αλλά ένα ευρύτερο εκλεκτορικό σώμα. 
      Ταυτόχρονα μ’ όλα αυτά πρέπει να επιβεβαιωθεί –το ζούμε και τώρα, όπως το ζήσαμε και στο παρελθόν- η αγωνία που έχουν οι δικαστές και οι μέθοδοι που χρησιμοποιούνται, για να χειραγωγούνται. Δεν είναι το ζήτημα του φόβου, λόγω του ότι δεν είχαν φτιάξει το «πόθεν έσχες» ή διότι ορισμένοι δικαστές διώκονται και μπαίνουν στη φυλακή. Αντικειμενικά υπήρχε ένας φόβος, που δεν ξέρω αν συνεχίζει να υπάρχει. Οπωσδήποτε θα υπάρχουν υπολείμματα. 
      Όμως, και χωρίς αυτήν τη συγκυρία, υπάρχει αγωνία για το μέλλον τους. Γιατί; Γιατί το μέλλον τους εξαρτάται σε μεγάλο βαθμό από τη διορισμένη ηγεσία. Διότι φοβούνται ότι μετρώνται τα φρονήματά τους, αν βγάζουν αρεστές ή μη αρεστές αποφάσεις. Και δεν χρειάζεται να τους πάρει κάποιος τηλέφωνο, για να βγάλουν αρεστή απόφαση. Αν ένας δικαστής συστηματικά βγάζει νόμιμες τις απεργίες, καταλαβαίνει ότι θα υπάρχει δυσαρέσκεια από τους κυβερνώντες, τους οποιουσδήποτε κυβερνώντες. Και χρειάζεται πολύ θάρρος να ξέρει ότι μπορεί να μην εξελιχθεί, να μετατεθεί σε δύσκολες περιοχές της χώρας, όπου θα παραμείνει για καιρό. Λειτουργεί όλο το σύστημα έτσι: από τη διορισμένη ηγεσία μέχρι κάτω. Διότι επηρεάζεται και η επιθεώρηση και το πειθαρχικό. Όλα επηρεάζονται. Ό,τι έχει σχέση με το δικαστή, επηρεάζεται από τα επιλεγμένα από την κυβέρνηση πρόσωπα. 
      Αυτό είναι το πρώτο θέμα. Υπάρχουν βαρύτατες ευθύνες και των δύο κομμάτων γι’ αυτές τις εξελίξεις.  Σήμερα υπάρχουν βαριές ευθύνες της Νέας Δημοκρατίας, διότι αυτή έχει το μαχαίρι και το πεπόνι και θέλει να χειραγωγήσει και παρεμβαίνει. Το ίδιο συνέβαινε και χθες. Θα έχουμε επανάληψη του φαινομένου, όταν θα αλλάζει η κυβέρνηση. 
      Το δεύτερο ζήτημα είναι σε σχέση με το πώς απονέμεται η δικαιοσύνη, αν δηλαδή ανταποκρίνεται στις ανάγκες. 
      Και όλοι γνωρίζουμε ότι οφείλεται στην έλλειψη υποδομών και σε ανθρώπινο δυναμικό, να μην αναλύσω πόσοι λείπουν και δικαστές και δικαστικοί υπάλληλοι. Οφείλεται στην έλλειψη υποδομών, είτε σε κτήρια είτε σε μηχανοργάνωση είτε σε οποιαδήποτε άλλη υποδομή.
      Ή παίρνουμε, λοιπόν, απόφαση και από τον κρατικό προϋπολογισμό δίνουμε περισσότερα χρήματα, για να αντιμετωπιστεί το θέμα αυτό ή θα καταφεύγουμε σε επανειλημμένες παρεμβάσεις, που έγιναν και επί ΠΑ.ΣΟ.Κ. και γίνονται και επί Νέας Δημοκρατίας με τεχνητό τρόπο και ενάντια σε αρχές και κανόνες, που γνωρίζαμε μέχρι σήμερα στο δίκαιο, για να υπάρξει ελάφρυνση των υποθέσεων, να αποσυμφορηθούν τα δικαστήρια. Αυτό είναι σε βάρος της δικαιοσύνης. ‘Όπως και η αποσυμφόρηση των φυλακών με τεχνητό τρόπο και αυτό είναι σε βάρος του κράτους-δικαίου, να το πω έτσι, για να μην κάνουμε ευρύτερη ανάλυση. 
      Έχουμε, λοιπόν, μια τέτοια πορεία αρνητική, έχουμε όλο και ακριβότερη δικαιοσύνη και τα σπασμένα τα πληρώνουν οι εργαζόμενοι στο χώρο της δικαιοσύνης, οι οποίοι σηκώνουν τα χέρια ψηλά. Δουλεύουν και τα Σαββατοκύριακα και είναι πολύ εντατική η εργασία τους. Οι δικαστικοί υπάλληλοι το ίδιο και υπάρχει και πίεση, με τις ευλογίες του εκάστοτε Υπουργού Δικαιοσύνης, να επεκταθεί το ωράριο και να δουλεύουν ως αργά τα μεσάνυκτα. Έχουμε και τον Σανιδά να το βάζει ευθέως αυτό το θέμα και στις γενικές συνελεύσεις. Δεν είναι σωστά πράγματα αυτά. 
      Πρέπει να αντιμετωπιστεί συνολικά το ζήτημα, να είναι ανθρώπινες οι συνθήκες εργασίας, να υπάρχει επάρκεια προσωπικού, υποδομές για να έχουμε καλύτερη δικαιοσύνη. Και να σταματήσει με θεσμικά μέτρα η επιλογή της ηγεσίας από τις κυβερνήσεις. Δεν θα περιμένουμε την Αναθεώρηση του Συντάγματος. Μπορεί να γίνει παρέμβαση και με νόμο, αρκεί να συνεννοηθούνε τα κόμματα. Υπάρχουν λύσεις. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Σκυλλάκο.
      Το λόγο έχει ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μου κάνει εντύπωση ο τρόπος, με τον οποίο απευθύνεται ο Υπουργός Δικαιοσύνης στη Βουλή και ειδικότερα προς τους συναδέλφους, που επιτελώντας συνταγματικό δικαίωμα και καθήκον, ασκούν κριτική για τα έργα και τις ημέρες της παρούσης Κυβερνήσεως και ειδικότερα του Υπουργού Δικαιοσύνης στο χώρο της ανεξάρτητης αυτής λειτουργίας του πολιτεύματος.
      Ο κύριος Υπουργός, χρησιμοποιεί εκφράσεις, όπως ο φαρισαϊσμός και η υποκρισία, που αποδίδει σ’ αυτούς, που τον ελέγχουν. Απευθύνει στο ΠΑ.ΣΟ.Κ. συνολικά, όχι σε συγκεκριμένα πρόσωπα, την κατηγορία ότι έχει βάλει τη δικαιοσύνη στο στόχαστρο. Όταν ελέγχεται για τις πράξεις προσώπων, όπως του Προέδρου του Αρείου Πάγου μέχρις αύριο, που έχει ο ίδιος κατά το Σύνταγμα την ευθύνη της εισήγησης για την επιλογή τους, προκειμένου να παραδεχθεί ότι ήταν εξαιρετικά λαθεμένη αυτή η εισήγηση και η επιλογή που ακολούθησε, μας παραπέμπει διάφορα γεγονότα, λειτουργών, που όπως σημείωσα εδώ, έχουν επιλεγεί, έχουν διοριστεί επί των ημερών σας, ως ελαφρυντικό αυτών των πράξεων, για τις οποίες κατηγορείται ο εκλεκτός του. Προφανώς αισθάνεται ενοχή. Θεωρεί ότι αφ’ ης έκανε αυτό το λάθος, έχει πλέον συνδεθεί με ό,τι θετικό ή αρνητικό θα πράξει ή θα διαπράξει ο εκλεκτός του και δεν είναι δυνατόν να δεχθεί, ότι μπορεί να έχει κάνει λάθος, ότι μπορεί ο κ. Κεδίκογλου, ο οποιοσδήποτε εκλεκτός το επαναλαμβάνω, να μην απεδείχθη αντάξιος της εμπιστοσύνης που είχε.
      Αυτό θα σήμαινε ευπρεπή τρόπο ανάληψης πολιτικής ευθύνης. Όσο και αν αυτό ακούγεται στις μέρες μας παράξενο, ίσως έχει δίκιο και ο λαός που το συνδέει με τη συγγνώμη, που αφ’ ης ανακαλύφθηκε  έχει  ελαττωθεί  γενικότερα το γνώρισμα της φιλοτιμίας, που πρέπει να χαρακτηρίζει κάθε υπεύθυνο λειτουργό.
      Κύριε Πρόεδρε, η περίπτωση του Προέδρου του Αρείου Πάγου, η περίπτωση του Προέδρου του Συμβουλίου της Επικρατείας, η περίπτωση του Προέδρου του Ελεγκτικού Συνεδρίου είναι περιπτώσεις, που όσες βουτιές και αν έγιναν στο παρελθόν στις επετηρίδες, οι πράξεις των συγκεκριμένων προσώπων στις θέσεις που επελέγησαν, δυστυχώς δεν δικαιολογούν να αισθάνεστε υπερήφανος και δυστυχώς δεν είναι η οποιαδήποτε δευτερεύουσα και τριτεύουσα υπόθεση ρουτίνας, που δείχνει πόσο βαρύτατα είναι τα λάθη των συγκεκριμένων προσώπων. 
      Αυτή η ιστορία των συμβασιούχων, είναι κατ’ εξοχήν πολιτική υπόθεση και υπόθεση που αφορά δικαιώματα πολιτών, δικαιώματα εργαζομένων. Και αυτό είναι φανερό από τις αποφάσεις, που ακολούθησαν η μία μετά την άλλη και του Ελεγκτικού Συνεδρίου και του Συμβουλίου της Επικρατείας, για την οποία, λίγες μέρες πριν εκδοθεί, ο Πρωθυπουργός κ. Καραμανλής, μας έλεγε από το Βήμα εδώ μέσα «Θα περιμένουμε την απόφαση του Συμβουλίου της Επικρατείας». Προφανώς δεν την γνώριζε. Όμως,  γνώριζε ότι ο ορισθείς Πρόεδρος του Ελεγκτικού Συνεδρίου, είχε ως πρόεδρος του τμήματος εκδώσει μία απόφαση ευνοϊκή για την Κυβέρνηση και  -όπως αναφέρεται στους δικαστικούς κύκλους του Ελεγκτικού Συνεδρίου- ήταν ένα καλό στοιχείο για την επιλογή του, για την προαγωγή του στη θέση του προέδρου του ανωτάτου δικαστηρίου. Αλλά εκεί που πρέπει να αισθάνεται ο κύριος Υπουργός πάρα πολύ δύσκολα είναι η υπόθεση του Προέδρου του Αρείου Πάγου.
       Μας καταθέσατε εδώ, κύριε Υπουργέ, μία σειρά αποφάσεων παρελθόντων ετών, για να δικαιολογήσετε γιατί ο κ. Κεδίκογλου σε μία απόφαση που λήφθηκε με ψήφους είκοσι οκτώ έναντι είκοσι δύο, έλαβε την ψήφο τριών μελών του ανωτάτου δικαστηρίου από τηλεφώνου. Και οι αποφάσεις που καταθέσατε, τουλάχιστον αυτές που πρόφθασα να δω, κύριε Υπουργέ, η μία είναι τυπική απόφαση που παραπέμπει στο εφετείο μετά την έκδοση ομόφωνης απόφασης του ανωτάτου ειδικού δικαστηρίου. Ο νόμος λέει, όταν θα παραπεμφθεί στο ανώτατο δικαστήριο μία υπόθεση, μένει μια για περαιτέρω κρίση, μετά την όποια απόφαση του ανωτάτου δικαστηρίου. Οι άλλες αποφάσεις, πλείστες των οποίων είναι ομόφωνες, είναι αποφάσεις που λήφθηκαν με ψήφους είκοσι έναντι τεσσάρων για υποθέσεις ρουτίνας. Μη μου πείτε ότι είναι υποστηρικτής του ΠΑ.ΣΟ.Κ. ο επίτιμος Αντιπρόεδρος του Αρείου Πάγου κ. Κόκκινος. Λέει χαρακτηριστικά στο άρθρο του στο «ΒΗΜΑ» πριν από λίγες μέρες, στο οποίο τονίζει πολύ χαρακτηριστικά: 
      «Η ψηφοφορία είναι φανερή και γίνεται ενώπιον όλων των μελών. Το τελευταίο έχει μεγίστη σημασία, διότι με περισσότερη περίσκεψη και υπευθυνότητα λέγεται το «ναι» ή  το «όχι» παρουσία όλων των μελών της διασκέψεως, της συνθέσεως και μετά την ανάπτυξη των απόψεων και επιχειρημάτων των συσκεπτομένων. Και ευκολότερο είναι να λέγεται ως απάντηση σε ερώτηση από τηλεφώνου, χωρίς να προηγείται η ανάπτυξη των απόψεων και επιχειρημάτων από εκείνους που τα διετύπωσαν κατά τη διάσκεψη».
      Καταλάβατε τώρα, κύριε  Υπουργέ, γιατί πρέπει να γίνεται η διάσκεψη; Και βεβαίως λέει ο κ. Κόκκινος σε υποθέσεις ρουτίνας, όταν υπάρχει παγία νομολογία της ολομέλειας του δικαστηρίου, μπορεί να συμβεί κατά τη διάσκεψη τμήματος, ένα μέλος να απουσιάσει. Αυτό συμβαίνει με τις αποφάσεις που μας δώσατε εδώ. Είναι αποφάσεις τμημάτων. Οι αποφάσεις της ολομέλειας που μας δώσατε, είναι του ανωτάτου ειδικού δικαστηρίου και όπως είπα αποφάσεις, οι οποίες έχουν ληφθεί ομοφώνως από τους λαβόντες μέρος στην ψηφοφορία.
      Λέγει ακόμη ο επίσης εκλεκτός σας -αφού το πάτε παραταξιακά, εγώ δεν είμαι αυτής της λογικής και το ξέρετε- αλλά οπωσδήποτε όχι φίλος του ΠΑ.ΣΟ.Κ., ο κ. Κόκκινος «η επίκληση παρεκκλίσεων από τη νομιμότητα και σε άλλες περιπτώσεις, ενθυμίζει τα συνήθη επιχειρήματα των κατηγορουμένων ως παρανομούντων ότι και άλλοι παρανομούν». 
      Κύριε  Υπουργέ, οφείλατε πραγματικά να ασκήσετε όχι απλώς το δικαίωμά σας, το καθήκον σας κατά το Σύνταγμα και να μην πάρετε στην πλάτη σας τις ευθύνες για πράξεις ενός προσώπου, που δεν ξέρω αν σας επεβλήθη. Ξέρω όμως ότι ο Υπουργός  Δικαιοσύνης όταν επιλέγει την ηγεσία των ανωτάτων δικαστηρίων, όταν αναλαμβάνει να εισηγηθεί, δεν εισηγείται για προέδρους οργανισμών ή για γενικούς γραμματείς ή για συμβούλους και δεν ξέρω τι άλλο. Δεν είναι τη στιγμή εκείνη ούτε μέλος του κόμματος ούτε μέλος οποιασδήποτε ομάδας εντός του κόμματος. Και γράφει η ιστορία, όταν πέντε πρώην Υπουργοί Δικαιοσύνης ο ομιλών, ο κ. Βενιζέλος, ο κ. Κουβέλης, ο κ. Πετσάλνικος και ο κ. Παπαϊωάννου, ως μέλη της Επιτροπής Θεσμών και Διαφάνειας, ζητήσαμε να προσέλθει ο κύριος αυτός εδώ στη Βουλή. Και η απάντηση του κ. Κεδίκογλου είναι καταφρονητική προς το θεσμό αυτό, που είναι ο βασικός και το γνωρίζετε. Αυτός είναι ο πρώτος πυλώνας, κύριε  Υπουργέ. Και τότε έπρεπε να παρέμβετε και όχι να μας πείτε από το Βήμα ότι δεν παίρνετε θέση. Είσθε τρίτος στην υπόθεση; Είσθε Υπουργός  της Δικαιοσύνης και ο επικεφαλής του αρχαιοτέρου δικαστηρίου απαξιοί να προσέλθει στη Βουλή και να δώσει εξηγήσεις γι’ αυτά, που η ανεξάρτητη, πραγματικά, κατά το Σύνταγμα Αρχή των Προσωπικών Δεδομένων, του είπε ότι δεν μπορεί να επικαλείται το νόμο περί προσωπικών δεδομένων, για να αποφύγει να δώσει λόγο, όπως νομίμως του ζητείται. 
      Και είναι αυτή η ανεξάρτητη αρχή. Δεν είναι του κ. Ζορμπά όπως γράφεται στον Τύπο και όπως λέγεται από τον Κυβερνητικό Εκπρόσωπο ανεξάρτητη αρχή, την οποία έχετε επίσης εμπλέξει στην επιχείρηση συγκάλυψης αυτού του σκανδάλου των ομολόγων. 
	Κύριε Υπουργέ της Δικαιοσύνης, έχετε προσωπικές πολιτικές ευθύνες. Στην υπόθεση των υποκλοπών ενεργήσατε, προκειμένου να συγκαλυφθεί η υπόθεση. Ήταν έντεκα μήνες στο αρχείο, στο γραφείο του τότε προϊσταμένου της εισαγγελίας, γι’ αυτό παρατάθηκε η διάρκεια της προκαταρκτικής εξέτασης. Από τέσσερις μήνες που λέει ο Κώδικας, φθάσαμε στους έντεκα και στη συνέχεια η υπόθεση αυτή «κοιμάται» κανονικά στο γραφείο κάποιου εφέτη ανακριτή. 
      Το ίδιο κάνατε με την υπόθεση των Πακιστανών. Οι δικηγόροι τρέχουν στον Άρειο Πάγο, διότι σ’ αυτήν τη σκοτεινή και τεράστια υπόθεση, επιδιώκετε εν κρυπτώ και παραβύστω να εκδοθεί ένα απαλλακτικό βούλευμα κατά την εισαγγελική πρόταση. Αυτά είναι βαρύτατα πολιτικά αμαρτήματα, κύριε Υπουργέ. 
      Στην υπόθεση των ομολόγων, λες και δεν υπάρχουν ούτε εισαγγελείς ούτε ανακριτές πρώτου βαθμού, μετά την αποκάλυψη -όχι από την Κυβέρνηση- η Κυβέρνηση δι’ αυτού του μηχανισμού που έχει εγκατασταθεί με ευθύνη σας στο χώρο της δικαιοσύνης, έχει έναν αντιεισαγγελέα εφετών και έπειτα από λίγες μέρες προσθέτει και άλλον αντιεισαγγελέα, για να ψάξει για το παρελθόν. 
      Γιατί για το παρελθόν δεν δράσατε μέχρι τώρα; Δεν λέγατε ότι θα κάνατε εδώ εξεταστικές και ανακριτικές επιτροπές; Αυτά δεν λέγατε; Είχατε και έχετε ακόμα πλειοψηφία. Γιατί δεν κάνατε, αυτά που λέγατε στον ελληνικό λαό πριν; 
      Εδώ, λοιπόν, αποδεικνύετε ότι μιλώντας, όπως λέει ο Κόκκινος εδώ, με τη λογική του ότι και άλλοι παρανόμησαν ενδεχομένως στο παρελθόν, νομίζετε ότι θα συγκαλύψετε τις παρανομίες αυτών, που παρανόμησαν επί των ημερών σας, προσώπων τα οποία δεν ξέρω ποια σχέση έχουν με το κόμμα σας ή με πρόσωπα εντός του κόμματος. Εγώ δεν θέλω να αναφέρομαι γενικώς και αορίστως στο κόμμα που κυβερνά σήμερα, αλλά οπωσδήποτε κάποια πρόσωπα έχουν και πολιτικές και ποινικές ευθύνες.
	Κύριε Πρόεδρε, εγώ πιστεύω ότι ο κ. Παπαληγούρας, θα μπορούσε να είχε δώσει άλλο δείγμα γραφής ως Υπουργός Δικαιοσύνης. Τουλάχιστον η βαρύτατη κληρονομία που φέρει –το έχω ξαναπεί εδώ πέρα- ενός Παναγή Παπαληγούρα και ενός Γεωργίου Ράλλη, του επέβαλε να μην του επιβάλλουν ποιον θα υποδείξει για Πρόεδρο του Ανωτάτου Δικαστηρίου και να μην κρύβεται πίσω από τις επετηρίδες. Το ξέρετε καλά. Ο κ. Κεδίκογλου βγήκε, γιατί τον επέλεξαν για τον κομματικό του φανατισμό και την εμπάθειά του. Έδωσε δείγματα γραφής κι εσείς τώρα είστε υποχρεωμένος να συγκατηγορείστε με ανθρώπους, με τους οποίους δεν είχατε κανένα λόγο να βρίσκεστε μαζί στο εδώλιο της πολιτικής κατηγορίας, που σας απευθύνουμε.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κακλαμάνη.
	Ο κ. Κοσμίδης έχει το λόγο για δύο λεπτά.
	ΣΩΚΡΑΤΗΣ ΚΟΣΜΙΔΗΣ: Ευχαριστώ, κύριε Πρόεδρε.
	Κύριε Υπουργέ, καταθέσατε έναν πίνακα πράξεων ορισμού ως εισηγητή του Προέδρου του Αρείου Πάγου στο Ανώτατο Δικαστικό Συμβούλιο. Αναρωτιέμαι: Το διαβάσατε πριν το καταθέσετε; Απ’ αυτόν τον πίνακα προκύπτει ότι έχουμε δεκαοκτώ περιπτώσεις όπου αυτοορίστηκε ο Πρόεδρος του Αρείου Πάγου ως εισηγητής στο Ανώτατο Δικαστικό Συμβούλιο από το 1996 μέχρι το 2005. Σε καμμία περίπτωση δεν υπάρχει μία σημαντική υπόθεση. Είναι μεταθέσεις, τοποθετήσεις, παρατάσεις αποσπάσεων και άλλες ασημαντότατες υποθέσεις. 
	Επομένως θα καταθέτω κι εγώ έναν πίνακα για να αποδειχθεί ο ισχυρισμός μας ότι πρωτοφανώς ιστορικά Πρόεδρος του Αρείου Πάγου αυτοορίστηκε εισηγητής σε υποθέσεις προαγωγής προέδρων εφετών σε αρεοπαγίτες. Σας διαψεύδει ο πίνακας που καταθέσατε και αποδεικνύει τον ισχυρισμό μας πέρα για πέρα.
	Δεύτερον, αναρωτιέμαι: Δώσατε παραδείγματα περιπτώσεων όπου κάποιες ψήφοι δόθηκαν τηλεφωνικά.
Όπως ανέφερε ο κ. Κακλαμάνης, όλες αυτές οι υποθέσεις είναι υποθέσεις ρουτίνας. 
      Αλλά εγώ αναρωτιέμαι το εξής: Εσείς, Υπουργός Δικαιοσύνης, έρχεστε εδώ και λέτε ότι ξέρετε πως τηλεφωνικά δόθηκαν ψήφοι και σε άλλες υποθέσεις; Τι μήνυμα στέλνετε στο Δικαστικό Σώμα; Ότι μπορείτε να παρανομείτε, να παραβιάζετε τον Κώδικα Δικονομίας και να δέχεστε τηλεφωνικές ψήφους; Αυτό το μήνυμα στέλνετε εσείς, Υπουργός Δικαιοσύνης, στους δικαστές;
      Τρίτο και τελευταίο. Διάβασα, επίσης, στο έγγραφο που καταθέσατε –ίσως τα καταθέσατε αυτά τα έγγραφα, κύριε Υπουργέ, θεωρώντας ότι δεν πρόκειται να ασχοληθούμε- το τρίτο κείμενο που είναι η «απολογία» του κ. Κεδίκογλου για τον κραυγαλέα αδικαιολόγητο οικογενειακό πλουτισμό. Εγώ στην πρωτομιλία μου μίλησα για οικογενειακό πλουτισμό και όχι για πλουτισμό του γιού. Διαβάζοντας ένας απλός πολίτης αυτό το κείμενο, αντιλαμβάνεται ότι δεν υπάρχει απλά σωρεία ερωτηματικών γύρω από έναν απίστευτο πλουτισμό ενός μικρού παιδιού, αλλά πώς ο κ. Κεδίκογλου μ’ αυτό το έγγραφο υποτιμά τη νοημοσύνη και του πιο απλού πολίτη.
      Αναρωτιέμαι, κύριε Υπουργέ, τι λόγο έχετε εσείς να στηρίζετε ένα πρόσωπο και μάλιστα λέγοντας ότι δήθεν εμείς, επειδή κριτικάρουμε το πρόσωπο, βάλλουμε κατά της ηγεσίας της δικαιοσύνης; Εμείς βάλουμε κατά συγκεκριμένου προσώπου ως έχουμε δικαίωμα και όχι κατά της δικαιοσύνης. Εσείς να μας πείτε τι λόγο έχετε να υπερασπίζεστε τέτοιες καταστάσεις. Μοναδική εκδοχή είναι η ανταποδοτικότητα των υπηρεσιών. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παπαδόπουλος.
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριε Πρόεδρε, από τη Δευτέρα, από την Τρίτη ζητούμε μέσω του Υπουργού Δικαιοσύνης η Εισαγγελία Εφετών να διευκρινίσει εάν ασκήθηκε in rem, δηλαδή, κατά παντός υπευθύνου, ποινική δίωξη για την υπόθεση του σκανδάλου των ομολόγων ή εάν έγινε προσωποποιημένη άσκηση ποινικής δίωξης, δηλαδή, εναντίον συγκεκριμένων προσώπων, διότι είναι πρωτοφανές, δεν έχει ξαναγίνει, για μία τόσο μεγάλη υπόθεση να υπάρχει πλήρης σύγχυση. Εδώ παραβιάζονται βασικοί κανόνες της λειτουργίας όχι της δικαιοσύνης αλλά της δημοκρατίας. Είδαμε στις εφημερίδες φωτογραφίες και πρόσωπα να χαρακτηρίζονται κατηγορούμενοι, να βγαίνουν Βουλευτές της Νέας Δημοκρατίας και προπαγανδιστικοί μηχανισμοί να λένε στις τηλεοράσεις –ακούστε, αδιανόητο στην αντίληψη του συμψηφισμού- σαράντα πέντε είναι οι κατηγορούμενοι την περίοδο του ΠΑ.ΣΟ.Κ. και για τα ομόλογα μόνο δεκαπέντε. Είναι ζήτημα λειτουργίας της δημοκρατίας.
      Πείτε πολύ απλά τώρα, κύριε Υπουργέ –σας καλώ, και εάν θέλετε, σας παρακαλώ, κάνω επίκληση του βαρύτατου καθήκοντος προστασίας της δημοκρατίας- ότι πρώτον ασκήθηκε ποινική δίωξη in rem ή δεν ασκήθηκε ποινική δίωξη in rem, αλλά όσον αφορά συγκεκριμένα πρόσωπα, ο αριθμός των προσώπων και οι κατηγορίες είναι αυτές και προστατεύονται οι άνθρωποι, για να ξέρουν εάν είναι κατηγορούμενοι ή όχι. Δεν μπορεί να σπιλώνονται. 
      Και αν μεν είναι θέμα διαρροών από την Εισαγγελία ή από οποιαδήποτε άλλη Αρχή του ενός και του άλλου, δεν καταλαβαίνω αυτή την επιλεκτικότητα. Εδώ γιατί δεν διατάχθηκε προκαταρκτική έρευνα είτε από την Εισαγγελία του Αρείου Πάγου είτε από την Εισαγγελία Εφετών; Ποιοι διέρρευσαν και σπιλώνουν ανθρώπους, καταργούν τα τεκμήρια αθωότητας, τα προσωπικά δεδομένα; Διότι εμείς θέλουμε να προστατεύσουμε τη δικαιοσύνη και κυρίως να την προστατεύσουμε από μεθοδεύσεις της Κυβερνήσεώς σας, η οποία προσπάθησε από την αρχή στη λογική προστασίας των πολιτικών προσώπων που ενδεχομένως εμπλέκονται και κυρίως με τη δημιουργία μίας ατμόσφαιρας σύγχυσης, μία ενοποίηση δύο ανισοβαρών και απολύτως διακριτών μεταξύ τους υποθέσεων.
      Ερωτώ, κύριε Υπουργέ: Θα μας απαντήσετε σήμερα, ναι ή όχι; Και αν δεν απαντήσετε, γιατί;
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Παπαδόπουλε.
      Έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργού Επικρατείας με αρμοδιότητες Υπουργού Τύπου και Μέσων Μαζικής Ενημέρωσης: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις».
      Κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Παρατηρήθηκε, κύριε Πρόεδρε, ότι είναι πράγματι πρωτόγνωρη η έκταση της επερώτησης. Όμως, επιχειρώ να καλύψω όλα τα ερωτήματά της. Πέρα από τους ανυπόστατους ισχυρισμούς της Αξιωματικής Αντιπολίτευσης που τους επαναλαμβάνει μονότονα, αν και έχω ήδη απαντήσει στην πρωτολογία μου, θα συνεχίσω τις απαντήσεις μου στα κατ’ ιδίαν θέματα που τίθενται στο κείμενο της επερώτησης. 
      Εδώ, όμως, έρχομαι σ’ ένα άλλο πια κεφάλαιο, καθώς στην επερώτηση θίγεται, επίσης, και η ουσία του έργου που έχουμε μέχρι σήμερα παραγάγει.
      Ισχυρίζεσθε, ότι η απονομή της δικαιοσύνης έχει καταστεί βραδύτερη, ότι η ποιότητά της έχει υποβαθμιστεί λόγω φόρτου εργασίας, ελλείψεων, κενών οργανικών θέσεων, ελλείψεων στις υποδομές, κλπ.. 
      Η αλήθεια είναι ότι παραλάβαμε μια αποσαθρωμένη, τελματωμένη και περίπου σε κατάσταση αρνησιδικίας δικαιοσύνη. Ενδεικτικό είναι αυτό που συνομολογήθηκε άλλωστε, ότι το 2004 λίμναζαν ένα εκατομμύριο ποινικές υποθέσεις, χωρίς να υπολογίζουμε τις διοικητικές και τις αστικές. Οδηγηθήκαμε έτσι με το νόμο μας, με το ν.3346/2005, στην ανάγκη παραγραφής και θέσης στο αρχείο των μισών ποινικών υποθέσεων με μικρή κοινωνική απαξία, προκειμένου να εξασφαλισθεί η εκδίκαση των υπόλοιπων σοβαρότερων σχετικά υποθέσεων. Πρέπει να σημειώσω ότι δεν επαιρόμαστε για τη νομοθετική μας αυτή πρωτοβουλία, κύριε Κοσμίδη. Ήταν όμως μονόδρομος, δεν είχαμε άλλο δρόμο. Εμείς δεν επαιρόμαστε, εσείς είστε τουλάχιστον συντετριμμένοι για την κατάσταση που μας παραδώσατε και η οποία μας ανάγκασε ακριβώς να θέσουμε στο αρχείο τις μισές υποθέσεις; 
      Με τον ίδιο νόμο εισαγάγαμε μέτρα που εξασφαλίζουν ταχύτερη περαίωση των υποθέσεων, αισθητή βελτίωση της λειτουργίας των δικαστηρίων και επίσπευση και απλούστευση ακόμη της ποινικής διαδικασίας. 
      Κατά το 2005, με το νόμο μας, επιταχύνθηκε ο μέσος προσδιορισμός των υποθέσεων σε ολόκληρη την επικράτεια κατά δέκα μήνες. Στο Πρωτοδικείο της Αθήνας, στο μεγαλύτερο, όπως γνωρίζετε όλοι, και πιο βεβαρημένο δικαστικό σχηματισμό της χώρας, ο προσδιορισμός των ποινικών υποθέσεων επιταχύνθηκε κατά δεκατέσσερις μήνες. Ανάλογη, βέβαια, ήταν και η επιτάχυνση στα τριμελή εφετεία πλημμελημάτων. 
      Περαιτέρω επιτάχυνση επιτεύχθηκε και κατά το 2006. Ο μέσος προσδιορισμός δικασίμων στα πλημμελήματα μειώθηκε από δεκαπέντε μήνες σε έντεκα. Ο δε μέσος χρόνος προσδιορισμού ποινικών υποθέσεων ελαττώθηκε και αυτός κατά δύο μήνες. Ακόμη, η κίνηση των ανακριτικών δικογραφιών επιταχύνθηκε από μέσο όρο χρόνου περαίωσης πέντε μηνών σε τέσσερις μήνες και ο αριθμός των εκδοθέντων βουλευμάτων αυξήθηκε σε ποσοστό 35%. 
      ΣΩΚΡΑΤΗΣ ΚΟΣΜΙΔΗΣ: Αμφισβητείτε τα στοιχεία που κατέθεσα για την Αθήνα;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αντίστοιχα αποτελέσματα είχαμε και για τις πολιτικές υποθέσεις, καθώς αυξήθηκε κατά 10% ο αριθμός των αποφάσεων που εκδόθηκαν. Στο Πρωτοδικείο Αθηνών ο προσδιορισμός των υποθέσεων τακτικής διαδικασίας επιταχύνθηκε από δεκαέξι μήνες σε έντεκα μήνες, ενώ ο προσδιορισμός για συζήτηση υποθέσεων ειδικών διαδικασιών επιταχύνθηκε από επτά σε πέντε μήνες από την κατάθεση της αγωγής. 
      Για το έτος 2007 δεν φαίνεται να προκύπτει ανάλογη πρόσθετη επιτάχυνση. Θα έχουμε τα πρώτα συνολικά αξιόπιστα στοιχεία λίγες εβδομάδες μετά από τη λήξη του δικαστικού έτους.
      Η προσπάθειά μας για επιτάχυνση της απονομής της δικαιοσύνης –γιατί είναι πράγματι μέγα θέμα, η μεγάλη γάγγραινα της δικαιοσύνης- είναι συνεχής.
    Τα νέα μέτρα μας περιλαμβάνουν ενίσχυση του ανθρώπινου δυναμικού με τη δρομολόγηση σημαντικής αύξησης του αριθμού των δικαστών. Είναι ήδη έτοιμο, αφού συμφωνήθηκε με τις δικαστικές ενώσεις και διασφαλίστηκαν και τα σχετικά κονδύλια από το Υπουργείο Οικονομίας, νομοσχέδιο που προβλέπει την αποχώρηση ογδόντα δικαστικών λειτουργών από το Δικαστικό Σώμα, που αδυνατούν να ανταποκριθούν στα καθήκοντά τους και την αντικατάστασή τους από ισάριθμους νέους αξιόμαχους δικαστές. 
    Πέρα από την αντικατάσταση αυτή διασφαλίσαμε τις αναγκαίες πιστώσεις και αυξάνονται ακόμη με το πρώτο νομοσχέδιο το οποίο θα έρθει στη Βουλή  κατά πενήντα οι οργανικές θέσεις όλων των δικαστηρίων. Θυμίζω ότι είχαμε ήδη αυξήσει κατά ογδόντα επτά τις οργανικές θέσεις όλων των βαθμίδων και κλάδων και έτσι συνολικά ο αριθμός των δικαστών θα αυξηθεί εντός της τετραετίας 2004-2007 κατά διακόσια δεκαεπτά άτομα. Επίσης προσλήφθηκαν ήδη ή επίκειται η πρόσληψη με διαγωνισμούς που βρίσκονται σε εξέλιξη σήμερα, οκτακόσια εξήντα  συνολικά δικαστικοί υπάλληλοι. 
    Ακόμη να σημειώσω ότι δώσαμε ιδιαίτερο βάρος ευθύς εξ αρχής στη μηχανοργάνωση της δικαιοσύνης με την υλοποίηση έργου συνολικού ύψους 30.000.000 ευρώ. Θα καταθέσω στα Πρακτικά  πίνακα έργων που έχουν υλοποιηθεί ή βρίσκονται στο στάδιο της υλοποίησης κατά την τελευταία τριετία. Ο πίνακας αυτός αφορά στο 90% του συνόλου των έργων που έχουν χρηματοδοτηθεί από την Ευρωπαϊκή Ένωση. Το υπόλοιπο 10% του συνόλου των έργων καταβάλλεται από εθνικούς πόρους.
    (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει  για τα Πρακτικά το προανεφερθέν έγγραφο το οποίο έχει ως εξής: 
         ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Εκτελούμε με ταχύτητα και διαφάνεια σημαντικά έργα ανέγερσης και επισκευής δικαστικών μεγάρων. Ενώ με τη νέα μέθοδο Σ.Δ.Ι.Τ. τη σύμπραξη, δηλαδή, ιδιωτικού και δημόσιου τομέα παρέχεται η δυνατότητα κατασκευής περισσότερων δικαστικών μεγάρων και σε ταχύτερους χρόνους. 
    Ακόμα σημαντική επιτάχυνση προσδοκάται από το νέο έτοιμο νομοσχέδιό μας που έχει ήδη περάσει από την ΚΕΝΕ και θα συζητηθεί στα Θερινά Τμήματα της Βουλής για την επιτάχυνση της διοικητικής δίκης. Μ’ αυτό το νομοθέτημά μας προβλέπουμε σημαντικά μέτρα-καινοτομίες που θα αλλάξουν δραστικά τους ρυθμούς της απονομής της διοικητικής δικαιοσύνης, μειώνοντας κατά την εκτίμηση του ιδίου του Συμβουλίου της Επικρατείας δραστικά το χρόνο για την έκδοση απόφασης από το Συμβούλιο της Επικρατείας, αλλά και από τα τακτικά διοικητικά δικαστήρια. 
    Ισχυρίζεστε ακόμη ότι τάχα εγκαταλείφθηκε η συνέχιση ανέγερσης νέων σωφρονιστικών καταστημάτων πέραν των όσων είχαν προγραμματιστεί από το ΠΑ.ΣΟ.Κ. και βρίσκονταν τάχα στο στάδιο της κατασκευής. Η αλήθεια είναι ότι παραλάβαμε ένα σωφρονιστικό σύστημα σε τροχιά αποσάθρωσης με εννιάμισι χιλιάδες κρατουμένους να κρατούνται σε φυλακές χωρητικότητας πεντέμισι χιλιάδων, πεπαλαιωμένες, χωρίς επαρκή συντήρηση, με ελλειμματικό προσωπικό, ένα σωφρονιστικό σύστημα το οποίο λειτουργούσε κάτω από μεσαιωνικές συνθήκες. 
    Έχουμε ήδη κατασκευάσει -από το πρώτο τούβλο κατασκευάσει- και παραδώσει δύο νέες φυλακές στα Τρίκαλα και στο Δομοκό. Τέλος Αυγούστου, σε δύο μήνες από σήμερα παραδίδουμε την τρίτη στα Γρεβενά. Μέχρι το τέλος του χρόνου άλλες δύο στις Σέρρες, στη Δράμα και το 2008 θα παραδοθεί και η έκτη φυλακή στα Χανιά. 
    Μας μέμφεστε επιπλέον γιατί τάχα δεν προγραμματίζουμε και πέραν αυτών των έξι, νέες φυλακές. Αλλά και αυτό είναι ανακριβές. Κατασκευάζεται –και μάλιστα θα λειτουργήσει εντός του καλοκαιριού, τώρα- στον Ελαιώνα Θηβών και άλλη νέα φυλακή πέραν των έξι στις οποίες ήδη αναφέρθηκα, όπου –στην έβδομη- θα μεταφερθούν οι περίπου τριακόσιες πενήντα γυναίκες κατάδικοι που κρατούνται σήμερα στον Κορυδαλλό. 
    Ακόμη, πέραν των επτά νέων φυλακών, έχουμε δρομολογήσει τη σε δεύτερη φάση κατασκευή πέντε επιπλέον νέων συγκροτημάτων καταστημάτων κράτησης, συνολικής χωρητικότητας  τεσσάρων χιλιάδων κρατουμένων. 
      Οι τρεις εξ αυτών των φυλακών έχουν ήδη, σήμερα που κουβεντιάζουμε, ενταχθεί στο πρόγραμμα σύμπραξης δημόσιου και ιδιωτικού τομέα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, μου είπατε ότι θα μιλήσω για δεκαπέντε λεπτά. 
      ΠΡΟΕΔΡΕΥΩΝ (Γεώργιος Σούρλας): Με την τριτολογία σας. Προχωρήστε, είναι ενδιαφέρουσα η ενημέρωση.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ισχυρίζεστε ότι οι συνθήκες διαβίωσης των κρατουμένων, επιδεινώθηκαν. Ο χρόνος δεν μου επιτρέπει να αναφερθώ αναλυτικά. Να σημειώσω ότι αντίθετα, επιβάλλαμε σε όλες τις φυλακές της χώρας το διαχωρισμό των κρατουμένων, ανάλογα με το ύψος της ποινής τους και το είδος του αδικήματός τους, την ώρα που μέχρι χθες, σε κάθε φυλακή συνωστίζονταν αδιάκριτα στα ίδια κελιά κατάδικοι με υπόδικους, βαρυποινίτες με νεαρούς παραβατικούς, έμποροι ναρκωτικών με κατάδικους του κοινού Ποινικού Δικαίου.  
      Ελαστικοποιήσαμε ακόμη τα κριτήρια μεταφοράς κρατουμένων από τις κλειστές στις λιγότερο ασφυκτιούσες, αναξιοποίητες μέχρι πρόσφατα, αγροτικές φυλακές και μέχρι σήμερα έχουν μεταφερθεί περισσότεροι από επτακόσιοι κρατούμενοι σε αυτές. 
      Έχουμε σημαντικά αναβαθμίσει την εκπαίδευση και την επιμόρφωση των κρατουμένων. Φτιάξαμε καινούργια σχολεία. Έχουμε εισαγάγει ακόμα δεκάδες νέα προγράμματα επαγγελματικής κατάρτισης, έχοντας συνείδηση ότι κατ’ αυτόν τον τρόπο δίνουμε τη δυνατότητα στους αύριο αποφυλακιζόμενους για μια δεύτερη ευκαιρία στη ζωή τους. 
      Εντάξαμε ογδόντα νέους φορείς, δήμους, κοινότητες, εταιρείες προστασίας στον ακόμα βέβαια –ομολογώ- μη ώριμο θεσμό της κοινωνικής εργασίας των κρατουμένων, ως εναλλακτικής μορφής έκτισης της ποινής τους. 
      Θέλω να σημειώσω, κύριε Πρόεδρε, ως γενικότερη παρατήρηση σ’ αυτά τα οποία ακούστηκαν από τους κυρίους συναδέλφους, ότι ειδικά πρόσωπα τα οποία εκπροσωπούν θεσμούς, βεβαίως, πρέπει και να κρίνονται. Ουδείς είναι στο απυρόβλητο. Σημειώνω για άλλη μια φορά, την απαρέγκλιτη θέση της νέας διακυβέρνησης ότι τίποτα το μεμπτό δεν συγκαλύπτεται, τίποτα δεν κουκουλώνεται. Καθετί που αντιβαίνει τη διαφάνεια ελέγχεται και τιμωρείται, από όπου και αν προέρχεται. Ο δημοκρατικός όμως έλεγχος προϋποθέτει ένα συγκεκριμένο ύφος και ήθος. Προϋποθέτει ουσία και στοιχεία. Δεν μπορεί να εξαντλείται σε αβασάνιστες καταγγελίες, ακόμη-ακόμη σε αβασάνιστες τηλεοπτικές καταδίκες διά του διασυρμού γιατί έτσι καθιδρύεται ένας ιδιότυπος κανιβαλισμός όχι μόνο προσώπων, αλλά και θεσμών. 
      Μιλάτε για κυβερνητική προσπάθεια χειραγώγησης –τάχα- της δικαιοσύνης. Δεν είναι δικό μας σχέδιο αυτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Και άλλοι έκαναν τα ίδια. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Αντίθετα όταν εκτοξεύονται τέτοιες κατηγορίες, ο νους πάει στο ΠΑ.ΣΟ.Κ. που ως κυβέρνηση συστηματικά επεδίωκε να καταστήσει τη δικαιοσύνη φέουδό του και υπήρξε πράγματι πρωταθλητής, όπως ήδη στοιχειοθέτησα, στα μακροβούτια εκείνα των επετηρίδων τα οποία εξασφάλιζαν τη διασύνδεση της κυβέρνησης με τη δικαιοσύνη. 
      Ακόμα, πώς μπορεί κανείς να ξεχάσει –αυτό ανάγεται και στο παρελθόν, όταν το ΠΑ.ΣΟ.Κ. ήταν κυβέρνηση, αλλά και στο παρόν, σήμερα που είναι στην Αντιπολίτευση- τις ύβρεις που έχουν εκτοξευθεί από μέλη του, κατά δικαστικών λειτουργών, όταν συμβαίνει οι όποιες αποφάσεις να μην εξυπηρετούν τα κομματικά τους συμφέροντα, ή προκαταβολικά προκειμένου να τους εκφοβίσει... 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε σας παρακαλώ. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μιλάτε για κομματικές παρεμβάσεις την ώρα που εσείς οι ίδιοι επιχειρείτε απροκάλυπτη παρέμβαση στη δικαστική έρευνα για την υπόθεση των ομολόγων, απευθύνοντας δημόσιες, τελεσιγραφικές –μέχρι αύριο, λέτε- εντολές, αλλά και απειλές κατά της δικαστικής αρχής. 
      Η επερώτησή σας σάς εκθέτει στα μάτια των Ελλήνων πολιτών. Θέσατε τη δικαιοσύνη στο κομματικό σας στόχαστρο. Δεν θεωρώ ότι αυτή η έκφραση είναι υπερβολική. Εδώ ακούσαμε, χωρίς να προσφέρεται ίχνος απόδειξης, ότι διαβολικά συνωμοτεί η Κυβέρνηση, έτσι ώστε να ελέγξει τη δικαιοσύνη, και μάλιστα ότι επενδύει σε δικαστές με μεμπτό τάχα παρελθόν, έτσι ώστε να τους κρατά, έτσι ώστε να τους ελέγχει. Έτσι στον αέρα μία τέτοια ιταμή κατηγορία. 
      Επιχειρείτε να ενσπείρετε και να καλλιεργήσετε ένα κλίμα δυσπιστίας σε βάρος της ελληνικής δικαιοσύνης συνολικά. Το μόνο που καταφέρνετε είναι να επιβεβαιώσετε τη δίκαιη δυσπιστία την οποία έχει απέναντί σας ο ελληνικός λαός. 
      ΑΠΟΣΤΟΛΟΣ ΚΑΚΛΑΜΑΝΗΣ:  Όχι, όμως, σε βάρος της ελληνικής δικαιοσύνης. Αυτή υποφέρει, όπως ο ελληνικός λαός.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, σας ευχαριστώ.
      Ο κύριος Υπουργός της Δικαιοσύνης ανέγνωσε τη δευτερολογία προφανώς συγγραφείσα προ της συζητήσεως εδώ στην Ολομέλεια και γι’ αυτό ακριβώς δεν απήντησε σε τίποτα απ’ αυτά που εθίγησαν από την πλευρά της Αξιωματικής Αντιπολίτευσης. Και τα ουσιώδη που ελέχθησαν από όλους μας και τα ερωτήματα που ετέθησαν, όπως πριν από λίγο από τον κ.Παπαδόπουλο για την υπόθεση της in personam ή της in rem δίωξης για την υπόθεση των ομολόγων. 
      Αντιλαμβανόμαστε τη δυσκολία στην οποία βρίσκεται, γι’ αυτό θα κάνω  ορισμένες γενικές παρατηρήσεις. Πρώτον, το ύφος και το ήθος των στελεχών της Αντιπολίτευσης, κύριε Υπουργέ της Δικαιοσύνης, είναι το ύφος και το ήθος των υπεύθυνων πολιτικών στελεχών που αναλαμβάνουν πλήρως την ευθύνη των λεγομένων τους και τα αποδεικνύουν.
      ΑΠΟΣΤΟΛΟΣ ΚΑΚΛΑΜΑΝΗΣ:  Και κρίνεται από το λαό, όχι από τους αντιπάλους.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Δεύτερον, ο λόγος μας ήταν γεμάτος από ουσιαστικά και ρήματα. Ο λόγος σας ήταν γεμάτος από επιθετικούς προσδιορισμούς. Θα παραπέμψω το λόγο σας να κριθεί από ορισμένους λογοτέχνες, ακόμα κι αν είναι έγκλειστοι στις φυλακές. 
      Επιβεβαιώνω την ανάγκη να σας δώσουμε ένα επίδομα ανθυγιεινής εργασίας, διότι κάθε τόσο και λιγάκι καταθέτετε έγγραφα για τετριμμένα επιχειρήματα γύρω από τα οποία μονολογείτε επί τριάμισι χρόνια. 
      Και τέλος, κύριε Υπουργέ της Δικαιοσύνης, αναγνωρίζω ότι έχετε την ευθύνη και την εποπτεία του σωφρονιστικού συστήματος. Σας διαβεβαιώνω όμως ότι την ευθύνη του πολιτικού σωφρονισμού της Κυβέρνησής σας την έχει ο ελληνικός λαός και θα την αναλάβει λίαν συντόμως στις εκλογές. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε να προσθέσετε κάτι; 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ’ αριθμόν 74/25.5.2007 επερώτησης Βουλευτών του ΠΑ.ΣΟ.Κ. προς τον Υπουργό Δικαιοσύνης σχετικά με τη λειτουργία της δικαιοσύνης. 
    Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    Με τη συναίνεση του Σώματος και ώρα 14.19΄ λύεται η συνεδρίαση για την προσεχή Δευτέρα 2 Ιουλίου 2007 και ώρα 18.00΄ με αντικείμενο εργασιών του Σώματος: «Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελλήνιου Σοσιαλιστικού Κινήματος, κ. Γεωργίου Παπανδρέου, σε επίπεδο Αρχηγών Κομμάτων με θέμα: «Οικονομία της Οικογένειας»», σύμφωνα με την ειδική ημερήσια διάταξη που έχει διανεμηθεί.
    
    Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ



Τελευταία Αποθήκευση:	4/7/2007 3:42:00 μμ	Από:	ΒΕΡΒΕΛΑΚΗ ΜΑΡΙΑ
Εκτυπώθηκε:	29/6/2007 11:15:00 πμ

