


ΣΥΝΕΔΡΙΑΣΗ ΡΒ'
Παρασκευή 8 Μαρτίου 2002
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

 


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Α. Λυκουρέζου, Γ. Καλατζή και Θ. Πάγκαλου, σελ.
3. Ανακοινώνεται ότι τη συνεδρίαση παρακολουθούν μαθητές από το 4ο Λύκειο Άρτας, το Λύκειο Διάσελου Άρτας, το 14ο Δημοτικό Σχολείο Ν. Ηρακλείου Αττικής, το 1ο Γυμνάσιο Δραπετσώνας και το 15ο Δημοτικό Σχολείο Χαλκίδας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 12 Μαρτίου 2002, σελ.
4. Συζήτηση επικαίρων ερωτήσεων: 
α) Προς τον Πρωθυπουργό, σχετικά με τις πρόσφατες κρίσεις στο Πολεμικό Ναυτικό, την παραίτηση του Αρχηγού κλπ., σελ.
β) Προς τον Υπουργό Εσωτερικών, Δημόσιας Διοίκησης και Αποκέντρωσης, i) σχετικά με την πρόσληψη στο Δημόσιο των επιτυχόντων αλλά μη προσληφθέντων του γραπτού διαγωνισμού του Ανώτατου Συμβουλίου Επιλογής Προσωπικού (ΑΣΕΠ), του Φεβρουαρίου του 1998, σελ.
ii) σχετικά με τη χρηματοδότηση των κομμάτων κλπ., σελ.
γ) Προς τον Υπουργό Τύπου και Μέσων Μαζικής Ενημέρωσης, σχετικά με την επίλυση των αιτημάτων των Μουσικών της Ελληνικής Ραδιοφωνίας Τηλεόρασης (ΕΡΤ), σελ.
δ) Προς τον Υπουργό Μεταφορών και Επικοινωνιών, σχετικά με την αλλαγή χάραξης της γραμμής του τραμ, σελ.
5) Συζήτηση επερώτησης προς τον Υπουργό Ανάπτυξης σχετικά με τη χαρτοβιομηχανία "SOFTEX", σελ.
ΟΜΙΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό:
ΠΑΠΑΝΤΩΝΙΟΥ Γ., σελ.
ΣΠΗΛΙΩΤΟΠΟΥΛΟΣ Σ., σελ.
β) Προς τους Υπουργούς:
ΒΕΡΕΛΗΣ Χ., σελ.
ΚΑΝΕΛΛΗ Λ., σελ.
ΚΕΔΙΚΟΓΛΟΥ Β., σελ.
ΜΑΝΤΕΛΗΣ Α., σελ.
ΜΠΕΝΟΣ Σ., σελ.
ΣΓΟΥΡΙΔΗΣ Π., σελ.
ΧΥΤΗΡΗΣ Τ., σελ.
Β. Επί της επερώτησης:
ΔΑΪΛΑΚΗΣ Σ., σελ.
ΚΑΛΑΦΑΤΗΣ Α., σελ.
ΚΩΝΣΤΑΝΤΙΝΟΥ Φ., σελ.
ΛΑΦΑΖΑΝΗΣ Π., σελ.
ΝΑΚΟΣ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΟΠΟΥΛΟΣ Σ., σελ.
ΠΑΠΑΘΑΝΑΣΙΟΥ Ι., σελ.
ΣΑΛΑΓΚΟΥΔΗΣ Γ., σελ.
ΣΚΥΛΛΑΚΟΣ Α., σελ.
ΦΛΩΡΟΣ Κ., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΒ΄
Παρασκευή 8 Μαρτίου 2002


Αθήνα, σήμερα στις 8 Μαρτίου 2002, ημέρα Παρασκευή και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Σπήλιο Σπηλιωτόπουλο, Βουλευτή Αχαΐας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Δασκάλων και Νηπιαγωγών Τριφυλίας ζητεί την άμεση τοποθέτηση εκπαιδευτικών στις κενές θέσεις των σχολείων επαρχίας Τριφυλίας.
2) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Σύνδεσμος Πολιτικών Συνταξιούχων Νομού Αρκαδίας ζητεί την αύξηση των συντάξεων των πολιτικών συνταξιούχων.
3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία το Νομαρχιακό Συμβούλιο Σάμου ζητεί σεβασμό των ουσιωδών στοιχείων του μύθου του 'Ικαρου. 
4) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσιεύματα εφημερίδων στα οποία ζητείται να υπάρξει ένορκη διοικητική εξέταση για το κτίριο που νοικιάστηκε προκειμένου να στεγασθεί το Λύκειο της Στουτγάρδης.
5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μήτρεντσε Χάϊτα - Ευρίκλεια, κάτοικος Σερρών διαμαρτύρεται για τη μείωση της σύνταξής της και ζητεί εξηγήσεις.
6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Γρηγόρης Γεωργιάδης, οικοδόμος, ζητεί την επίλυση ασφαλιστικού του προβλήματος με το ΙΚΑ.
7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Φανή Γκέλλου, επιχειρηματίας, κάτοικος Καλής Βρύσης Δράμας, ζητεί να μην είναι υποχρεωτική η ασφάλισή της στο ΤΑΕ.
8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Βαρβάρα Τσακιρίδου, ζητεί να της καταβληθούν χρήματα που δικαιούται επειδή έλαβε μέρος σε σεμινάρια του Υπ. Γεωργίας.
9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Ρέμβης ζητεί οικονομική ενίσχυση για τη συντήρηση του αρδευτικού δικτύου του.
10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορές η Δ/νση Αγροτικής Ανάπτυξης Δράμας ζητεί την έγκριση της καταβολής οικονομικής ενίσχυσης της ΟΠ Σιτηρών της ΕΑΣ Νομού Δράμας.
11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ελληνική Κοινότητα ASCHAFFENBURG και Περιοχής ζητεί τη λήψη μέτρων για την εύρυθμη λειτουργία του δημοτικού ελληνικού σχολείου της περιοχής της.
12) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο Σύλλογος Γονέων και Κηδεμόνων του 2ου ΤΕΕ Φλώρινας ζητεί τον εξοπλισμό των σχολικών αιθουσών και των εργαστηρίων του ΤΕΕ με το απαιτούμενο υλικό.
13) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας καταγγέλλει την υπουργική απόφαση για την πώληση των μελλοντικών εσόδων της Πολιτικής Αεροπορίας του Δημοσίου σε ξένη ιδιωτική εταιρεία.
14) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Σωματείο Εργαζομένων Σκυλίτσειου Νοσοκομείου Χίου διαμαρτύρεται για μετατάξεις προσωπικού του πιο πάνω Νοσοκομείου κ.λπ.
15) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο κ. Κυριάκος Ρόζος, Δ/ντής του 3ου ΤΕΕ Τρικάλων, ζητεί να μην αποκλείονται οι εκπαιδευτικοί του κλάδου ΤΕ01 από την υποψηφιότητα για διευθυντικές θέσεις.
16) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Διδακτικού Προσωπικού Οργανισμού Εργατικής Εστίας ζητεί την αναβάθμιση της λειτουργίας των Κέντρων Εργαζόμενης Νεότητας ΟΕΕ.
17) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Ένωση Αξιωματικών Ελληνικής Αστυνομίας Κεντρικής Μακεδονίας ζητεί την αναπροσαρμογή της οργανικής δύναμης των υπηρεσιών της Γενικής Αστυνομικής Διεύθυνσης Θεσσαλονίκης και Κεντρικής Μακεδονίας.
18) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Εύξεινος Λέσχη Θεσσαλονίκης αντιτίθεται στο ενδεχόμενο να δοθεί όνομα στο γειτονικό κράτος των Σκοπίων που να περιέχει το όνομα Μακεδονία ή τα παράγωγά του.
19) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Παμμακεδονική Ένωση καταδικάζει τη συμπεριφορά του Έλληνα Υφυπουργού Εξωτερικών απέναντι στην ύπατη πρόεδρο της Παμμακεδονικής.
20) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Νομαρχιακή Αυτοδιοίκηση Δωδεκανήσου ζητεί την κάλυψη των κενών οργανικών θέσεων εργασίας στις σχολικές μονάδες του Νομού με το αρμόδιο εκπαιδευτικό προσωπικό.
21) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Καλλιθέας Νομού Θεσσαλονίκης ζητεί την επίλυση του προβλήματος ασφάλισης των αλλοδαπών που απασχολούνται στην αγροτική οικονομία.
22) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Κτηνοτροφικός Σύλλογος Κτηνοτρόφων Βοοειδών και Αιγοπροβάτων του Δήμου Καλλιθέας Θεσσαλονίκης ζητεί την ασφάλιση των αλλοδαπών εργαζομένων στις εκμεταλλεύσεις των μελών του στον ΟΓΑ.
23) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Αιγινήτειο Νοσοκομείο Αθηνών ζητεί την πλήρωση των κενών θέσεων προσωπικού του Νοσοκομείου για τις ανάγκες υποστήριξης προγραμμάτων, που χρηματοδοτούνται από την Ευρωπαϊκή Ένωση.
24) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο κ. Ν. Δεμάγκος, αγρότης, ζητεί τη διάνοιξη αρδευτικής γεώτρησης στην περιοχή του.
25) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Εμπορικός Σύλλογος Πειραιώς ζητεί την κατάργηση της συνάφειας του ΦΠΑ, όπως επίσης και το οριστικό κλείσιμο των υποθέσεων 1993-1998.
26) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Αγίου Κηρύκου Σάμου διαμαρτύρεται για την παραποίηση του μύθου του Ικάρου.
27) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Πιερίας ζητεί την αναπροσαρμογή των συντάξεων των μελών του.
28) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία η Πανελλαδική Ολομέλεια Εκπροσώπων Δ.Σ. των Συλλόγων Μετεκπαιδευομένων Δασκάλων και Νηπιαγωγών υποβάλλει προτάσεις για την αναβάθμιση της λειτουργίας των Διδασκαλείων.
29) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι κάτοικοι Χαλκίδας και των περιχώρων του Νομού Εύβοιας διαμαρτύρονται για τον αποκλεισμό του Ραδιοφωνικού Σταθμού της Πειραϊκής Εκκλησίας από την χορήγηση αδειών λειτουργίας Ραδιοφωνικών Σταθμών.
30) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Συνταξιούχων ΤΕΒΕ Νομού Εύβοιας ζητεί διαφάνεια στη διαδικασία της διανομής των χρημάτων των συνταξιούχων από τη Διοίκηση της ΠΟΣ-ΤΕΒΕ.
31) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία οι οινοπαραγωγοί του Νομού Ηρακλείου ζητούν τη χορήγηση άδειας αναδιάρθρωσης αμπελώνων από την Διεύθυνση Αγροτικής Ανάπτυξης Ηρακλείου.
32) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Πολιτιστικός Σύλλογος Γωνιών Νομού Ηρακλείου και άλλων φορέων της περιοχής υποβάλλουν προτάσεις για τη χάραξη της οδού Ηρακλείου - Τυλισσού - Ανώγεια.
33) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Συμβολαιογράφος κ. Μιχάλης Τσαγκατάκης, πυροπαθής από τα στρατεύματα κατοχής ζητεί να μην είναι απαραίτητη η προσκόμιση της ληξιαρχικής πράξης γεννήσεως για τη συνταξιοδότηση των συμβολαιογράφων.
34) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύνδεσμος Συνταξιούχων ΙΚΑ - ΤΕΒΕ - ΤΣΑ - ΤΑΕ του Νομού Καστοριάς ζητεί την κάλυψη των κενών θέσεων εργασίας του Πολυϊατρείου ΙΚΑ Καστοριάς.
35) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύνδεσμος Επαγγελματιών Αισθητικών Ελλάδος ζητεί να επιλυθούν τα προβλήματα που αντιμετωπίζει ο κλάδος, όπως η εφαρμογή των αντικειμενικών κριτηρίων στις επιχειρήσεις του, η παράνομη άσκηση του επαγγέλματος από μη πτυχιούχους κλπ.
36) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Εκτάκτων Υπαλλήλων ΟΕΚ ζητεί τη μονιμοποίηση των μελών του στον ΟΕΚ.
37) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Πανελλήνιος Σύλλογος Φυσικοθεραπευτών ζητεί την τροποποίηση του π.δ. 231/98 που αφορά στην εφαρμογή της οδηγίας 92/51 και τη θεσμοθετημένη εκπροσώπηση των επαγγελματικών οργανώσεων στο Σ.Ε.Α.Τ.Ε.Κ.
38) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε δημοσίευμα εφημερίδας στο οποίο καταγγέλλεται η παράνομη τοποθέτηση ανεμομετρητών στη ορεινή περιοχή Βοιών Λακωνίας.
39) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία Συμβασιούχοι Γεωπόνοι του ΕΛΓΑ ζητούν τη μονιμοποίησή τους.
40) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Σύλλογος Υπαλλήλων ΕΛΤΑ Νομού Έβρου ζητεί την κάλυψη των κενών οργανικών θέσεων στα γραφεία των ΕΛΤΑ του Νομού Έβρου.
41) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Ιστιαίας Εύβοιας ζητεί την κατασκευή έργων για την αποταμίευση του ύδατος στις αρδευτικές γεωτρήσεις της περιοχής του.
42) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Λιδορικίου Φωκίδας ζητεί την κάλυψη των αναγκών ύδρευσης των φυλακών Μαλανδρινού με βυτιοφόρα οχήματα.
43) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Πανελλήνιος Σύλλογος Φυσικοθεραπευτών ζητεί την τροποποίηση του π.δ. 231/98 που αφορά στην εφαρμογή της οδηγίας 92/51 και τη θεσμοθέτηση της εκπροσώπησης των επαγγελματικών οργανώσεων με δικαίωμα ψήφου στο ΣΕΑΤΕΚ.
45) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Εκτάκτων Υπαλλήλων ΟΕΚ ζητεί τη μονιμοποίηση του έκτακτου προσωπικού ΟΕΚ.
46) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Ενώσεις Δικαστικών Λειτουργών και η Ένωση Νομικού Συμβουλίου του Κράτους ζητούν την επίλυση οικονομικών και εργασιακών θεμάτων του κλάδου τους.
47) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία Επαγγελματίες, Βιοτέχνες, 'Εμποροι και Συνταξιούχοι του Νομού Λέσβου ζητούν την κατάργηση του ΦΠΑ τριετίας κλπ.
48) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Σύλλογοι Τσιγγάνων Ν.Κίου Αργολίδας ζητεί να αντιμετωπισθούν τα πολλά και σοβαρά προβλήματα των τσιγγάνων του Νομού Αργολίδας όπως είναι η στέγασή τους, η άμεση επίλυση ζητημάτων ύδρευσης - αποχέτευσης - ηλεκτροδότησης κλπ.
49) Οι Βουλευτές κυριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία οι Εξωραϊστικοί - Εκπολιτιστικοί Σύλλογοι Λυγιάς Νεοκάστρου και Ξηροπηγάδου Ναυπάκτου Αιτωλ/νίας αναφέρονται στα προβλήματα που δημιουργεί η εγκατάλειψη της κατασκευής του τρίτου τμήματος της παράκαμψης Ναυπάκτου.
50) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Παράρτημα Μακρυνείας Αιτωλ/νίας της ΠΕΑΕΑ καταγγέλλει τη δίωξη των ειρηνιστών της Θεσσαλονίκης που μεταξύ τους είναι και ο Βουλευτής του ΚΚΕ Αγγ. Τζέκης.
51) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Ομοσπονδία Βιοτεχνικών Σωματείων Θεσσαλονίκης ζητεί την αλλαγή του τρόπου φορολόγησης των μικρομεσαίων επιχειρήσεων.
52) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Σωματείο Διπλωματούχων Πρακτικών Μηχανικών κλπ. και το Σωματείο Μηχανοτεχνιτών και Βοηθών κλπ. "Ο ΤΕΧΝΙΤΗΣ" Νομού Φωκίδας καταγγέλλουν τις μετατάξεις των μηχανοτεχνιτών, που εργάζονται στις στοές των Μεταλλείων από τα υπερβαρέα και ανθυγιεινά στα βαρέα και ανθυγιεινά.
53) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ομοσπονδία Εμπορικών Συλλόγων Βορειοδυτικής Ελλάδας και Νήσων ζητεί να υπάρξει έλεγχος στη λειτουργία των πολυκαταστημάτων.
54) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία τα Συνταξιουχικά Σωματεία ΙΚΑ - ΤΕΒΕ - ΤΣΑ - ΝΑΤ - ΤΑΕ - Δημοσίου Ανατολικής Μακεδονίας - Θράκης ζητούν την αύξηση των συντάξεων.
55) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία τα Τοπικά Διοικητικά Συμβούλια Αιτωλ/νίας των ΠΕΤ-ΟΤΕ, ΠΣΥΠ-ΟΤΕ, ΠΕΤΕΜ-ΟΤΕ και ΠΚΕ-ΟΤΕ αναφέρονται στο πρόβλημα που δημιουργεί η Διοίκηση του Ομίλου Εταιρειών ΟΤΕ ΑΕ στο Αγρίνιο με την πώληση του παραδοσιακού κτιρίου του ΟΤΕ.
56) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Πολιτική Επιτροπή του Νέου Αριστερού Ρεύματος διαμαρτύρεται για την τοποθέτηση κάμερας της τροχαίας έξω από τα γραφεία του κόμματος.
57) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Συντονιστική Επιτροπή Αγώνα Συνταξιουχικών Σωματείων Ανατολικής Μακεδονίας - Θράκης ζητεί την αύξηση των συντάξεων και τον ορισμό της κατώτερης στα 20 ημερομίσθια του ανειδίκευτου εργάτη.
58) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Παραθεριστικός Οικισμός Γλύφας Φθιώτιδας ζητεί να εγκριθεί η ανέγερση παραθεριστικών οικιών στον οικισμό του.
59) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Δαφνουσίων Φθιώτιδας ζητεί τη σύλληψη όλων των αλλοδαπών της περιοχής του που δε διαθέτουν άδεια παραμονής.
60) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Μώλου Φθιώτιδας ζητεί η αποζημίωση του καταστρεφέντος από τον παγετό φυτικού κεφαλαίου της περιοχής του να δοθεί με βάση τον υπολογισμό του ατομικού εισοδήματος των αγροτών.
61) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Επιχειρηματιών Ενοικιαζομένων Δωματίων και Δωματίων Ανατ. Κρήτης "Η ΚΝΩΣΣΟΣ" ζητεί για την ανανέωση της άδειας λειτουργίας των καταλυμμάτων , όσοι ήδη έχουν λάβει το σήμα να υποβάλλουν μόνο υπεύθυνη δήλωση των στοιχείων της αρχικής τους δήλωσης.
62) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί την παραχώρηση αστυνομικού οχήματος στον αστυνομικό σταθμό της περιοχής του.
63) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η ΔΑΚΕ ΔΕΗ Μεγαλόπολης ζητεί την επίλυση εργασιακών προβλημάτων των εργαζομένων στη ΔΕΗ Μεγαλόπολης κ.λπ.
64) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Δημοτικό Διαμέρισμα Δήμου Φαλαισίας Αρκαδίας ζητεί την άμεση κατασκευή του οδικού τμήματος Σίτινο - Δυρράχι.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 821/30-7-01 ερώτηση δόθηκε με το υπ'αριθμ. 130/27-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 821/30.07.2001 του Βουλευτή κ. Σπύρου Ταλιαδούρου που μας διαβιβάστηκε με το υπ΄ αρ. πρωτ. 1900/10.08.2001 έγγραφο του Υπουργείου Γεωργίας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Εγγειοβελτιωτικών Έργων (Δ7) του ΥΠΕΧΩΔΕ τα εξής: 
1. Από το ΥΠΕΧΩΔΕ έχει διατεθεί πίστωση ύψους 2,7 δις δρχ. για την δημοπράτηση και εκτέλεση 4 μικρών φραγμάτων (αντιπλημμυρικών - αρδευτικών) επί του ποταμού Καλέντζη και επί του ποταμού Ενιπέα στα πλαίσια του προγράμματος αντιπλημμυρικών έργων. Τα έργα αυτά έχουν δημοπρατηθεί από την Περιφέρεια Θεσσαλίας και προς το παρόν γίνεται έλεγχος των δικαιολογητικών, υπολογίζεται δε ότι σε 10 ημέρες περίπου θα΄ ανοιχθούν οι οικονομικές προσφορές. 
2. Για την άρδευση της πεδιάδας Καρδίτσας ολοκληρώνονται τα έργα του φράγματος Σμοκόβου και της σήραγγας Λεονταρίου και ήδη προχωρεί η διαδικασία δημοπράτησης των έργων άρδευσής της από τον ταμιευτήρα του φράγματος Σμοκόβου. 
Ο Υπουργός
Κ. ΛΑΛΙΩΤΗΣ"
2. Στην με αριθμό 838/31-7-01 ερώτηση δόθηκε με το υπ' αριθμ. 24129/20-8-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 838/31-7-01 που κατέθεσε στη Βουλή των Ελλήνων ο Βουλευτής Ιορδάνης Τζαμτζής σας γνωρίζουμε τα εξής:
1. Για τις καταγγελίες του Προξένου της Αλβανίας στη Θεσσαλονίκη αρμόδιο να απαντήσει είναι το συνερωτώμενο Υπουργείο Δημοσίας Τάξης.
2. Η διαδικασία υποβολής αιτήσεων και δικαιολογητικών από τους οικονομικούς μετανάστες διεξήχθη ομαλά και δεν προέκυψε ανάγκη παράτασης της δίμηνης προθεσμίας. Όμως επειδή παρατηρήθηκε μεγάλη προσέλευση κοινού στις υπηρεσίες του Υπουργείου Εξωτερικών για τη μετάφραση και την επικύρωση εγγράφων των υπό νομιμοποίηση αλλοδαπών, και προς διευκόλυνση των ενδιαφερομένων, δόθηκε η δυνατότητα στους αλλοδαπούς που στους υπέβαλαν αίτημα για εξάμηνη άδεια παραμονής μέχρι την 2α Αυγούστου 2001, να μπορούν να συμπληρώσουν τα τυχόν ελλείποντα δικαιολογητικά, υποβάλλοντάς τα στο Δήμο ή την Κοινότητα, όπου είχαν υποβάλει την αίτηση, μέχρι την Παρασκευή, 7 Σεπτεμβρίου 2001. 
Ο Υφυπουργός
Κ. ΚΑΪΣΕΡΛΗΣ"
3. Στην με αριθμό 846/1-8-01 ερώτηση δόθηκε με το υπ΄ αριθμ. 93/27-9-01 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 846/1.8.2001 που κατέθεσε στη Βουλή, ο Βουλευτής κ. Παναγιώτης Ψωμιάδης, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) και του Οργανισμού Αντισεισμικού Σχεδιασμού και Προστασίας (ΟΑΣΠ) τα εξής:
1. Μετά από έλεγχο που διενήργησε η Υπηρεσία Αποκατάσταση Σεισμοπλήκτων Βορείου Ελλάδος (ΥΑΣΒΕ) υφισταμένων οικοδομών στο Πολεοδομικό συγκρότημα Θεσσαλονίκης και οι οποίες χαρακτηρίσθηκαν με σοβαρές βλάβες (κόκκινες) μετά το σεισμό της 20.6.1978 και δεν είχαν μέχρι 14.6.2001 επισκευασθεί διαπιστώθηκε ότι ανέρχονται σε έξι (6). Εκ των οικοδομών αυτών η επί της οδού Αγνώστου Στρατιώτου 2 στον Εύοσμο αυθαίρετη οικοδομή έχει νομιμοποιηθεί, επισκευασθεί και έχει υποβληθεί από ιδιώτη Μηχανικό σχετική δήλωση στατικής επάρκειάς της. Η επί της οδού Μητσαίων 12 οικοδομή έχει δωριθεί από τους ιδιοκτήτες σε φιλανθρωπικό ίδρυμα το οποίο προέβη πρόσφατα στην επισκευή της. Οι οικοδομές επί των οδών Φιλελλήνων 16, Σελευκιδών 16 στο Δήμο Θεσσαλονίκης και Γραβιάς 15 στο Δήμο Πολίχνης δεν χρησιμοποιούνται, οι ιδιοκτήτες τους είναι άγνωστοι, ενώ η οικοδομή επί των οδών Αυρηλιανής και Προνοίας 20 στο Δήμο Θεσσαλονίκης κατοικείται και έχει ειδοποιηθεί η Εισαγγελία Πρωτοδικών Θεσσαλονίκης για τις απαραίτητες ενέργειες.
2. Σε σχέση με τη λήψη ειδικών μέτρων προστασίας για τα δημόσια κτίρια και τους χώρους συγκέντρωσης πολλών ανθρώπων έχει τεθεί σε εφαρμογή με απόφαση του Υπουργού ΠΕΧΩΔΕ τον Μάϊο 2001 Πανελλαδικό Πρόγραμμα Πρωτοβάθμιου Προσεισμικού Ελέγχου κτιρίων κοινωφελούς χρήσης, ο οποίος διενεργείται βάσει μελέτης, που συντάχθηκε από επιστημονική επιτροπή του ΟΑΣΠ. Ο έλεγχος αυτός γίνεται από τις Νομαρχιακές Αυτοδιοικήσεις και τους Δήμους στο σύνολο των Δημοσίων και ιδιωτικών κτιρίων που έχουν κοινωφελή χρήση (Νοσοκομείο, Εκπαιδευτήρια, κτίρια δημοσίων υπηρεσιών, κτίρια τηλεπικοινωνίας, μουσεία ανεξάρτητα από το ιδιοκτησιακό καθεστώς τους) και αποσκοπεί στον εντοπισμό, καταγραφή και εκτίμηση της σεισμικής ικανότητας των κτιρίων, προκειμένου να ληφθούν στη συνέχεια τα απαιτούμενα μέτρα προστασίας των πολιτών που συναθροίζονται ή χρησιμοποιούν τα κτίρια αυτά.
Ο Υφυπουργός
ΝΑΣΟΣ ΑΛΕΥΡΑΣ"
4. Στην με αριθμό 941/10-8-01 ερώτηση δόθηκε με το υπ' αριθμ. 496/21-9-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 941/10.08.2001 ερώτηση του Βουλευτή κ. Παναγιώτη Σκανδαλάκη, σας γνωρίζουμε τα εξής:
Για την διάσωση του Ιερού Ναού Αγίων Θεοδώρων οικισμού Αγίας Βαρβάρας στο Δρύαλο της Μάνης έχει εκδηλωθεί ενδιαφέρον από ιδιώτη και δεν αποσκοπεί στην στερέωση και αποκατάσταση του σημαντικού αυτού μνημείου αλλά απλώς και μόνο στην προσωρινή προστασία του (τοποθέτηση προστατευτικού μεταλλικού στεγάστρου). Λόγω της καθυστέρησης στην εκτέλεση των εργασιών η αρμόδια Εφορεία με επιστολή (544/2.2.2001) προς την δωρήτρια ζητά να γνωστοποιηθεί η σύντομη έναρξη των εργασιών τοποθέτησης του στεγάστρου. Σε πρόσφατη τηλεφωνική επικοινωνία με τον μηχανικό της κας Κωστοπούλου δόθηκε ρητή διαβεβαίωση ότι οι εργασίες πρόκειται να ξεκινήσουν στις αρχές Σεπτεμβρίου.
Ήδη μελετάται μια πιο ευέλικτη διαδικασία, καθώς ο Σεβασμιώτατος μητροπολίτης Γυθείου και Οιτύλου κ. Χρυσόστομος υπό τις οδηγίες της ΔΑΒΜΜ θα μπορούσε να φροντίσει για την εκπόνηση πλήρων μελετών στερέωσης, αποκατάστασης και ανάδειξης του Ναού αυτού καθώς και του Ιερού Ναού Ταξιαρχών (Γλέζου) στον Πύργο Διρού του Ν. Λακωνίας, με επιχορηγήσεις της Ι. Μητρόπολης Γυθείου και Οιτύλου από τις πιστώσεις του Ειδικού Λογαριασμού του ΥΠ.ΠΟ. Με τον τρόπο αυτό και μέχρι το έτος 2003, οπότε και η ανακατανομή των πιστώσεων του Γ΄ΚΠΣ, μπορεί να υπάρξει η απαιτούμενη ωριμότητα για την ένταξη των έργων αυτών σε κάποιο από τα σκέλη (Εθνικό ή Περιφερειακό) του Γ΄ΚΠΣ. 
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
5. Στην με αριθμό 867/2.8.01 ερώτηση ΑΚΕ 97 δόθηκε με το υπ' αριθμ.11439/14.9.01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση και ΑΚΕ με αριθμό 867/97 που κατατέθηκε στις 2.8.01 από το Βουλευτή κ. Ιορδάνη Τζαμτζή καταθέτουμε για πληρέστερη ενημέρωσή σας το υπ' αριθ. 93229/13.9.01 έγγραφο της αρμόδιας Δ/νσης Περιβαλλοντικού Σχεδιασμού του ΥΠΕΧΩΔΕ καθώς και τα έγγραφα που το συνοδεύουν.
Ο Υπουργός
Κ. ΛΑΛΙΩΤΗΣ"
6. Στην με αριθμό 887/6.8.01 ερώτηση δόθηκε με το υπ' αριθμ. 1904/17.8.01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 887/6.8.01 που κατέθεσε ο Βουλευτής κ. Λ. Παπανικολάου, σας πληροφορούμε τα εξής:
Μετά την απόφαση του ΔΕΚ για την (προσωρινή) αφαίρεση του τυριού ΦΕΤΑ από τον κατάλογο των Κοινοτικών Προϊόντων Π.Ο.Π., η Επιτροπή της Ε.Ε. ξεκίνησε διαδικασία πληρέστερης τεκμηρίωσης της γνησιότητας της ΦΕΤΑΣ με τηνσυλλογή σχετικών στοιχείων από όλα τα Κράτη Μέλη. Η Ελλάδα συνδράμοντας την Επιτροπή της Ε.Ε., απέστειλε ογκώδη φάκελο πλήρη αποδεικτικών στοιχείων για την γνησιότητα της Φέτας ως ελληνικού τυριού.
Τα στοιχεία αυτά αφού συγκεντρώθηκαν, τέθηκαν υπόψη της αρμόδιας επιστημονικής επιτροπής (εμπειρογνωμόνων) των προϊόντων Π.Ο.Π. Η επιτροπή αυτή αφού συνεδρίασε, επανειλημμένα, αποφάνθηκε ομόφωνα τον Απρίλιο 2001, για την γνησιότητα της ΦΕΤΑΣ.
Με βάση το πόρισμα που συνετάχθη, η Επιτροπή της Ευρωπαϊκής Ένωσης αναμένεται σύντομα να υποβάλει πρόταση κανονισμού για επανακαταχώρηση της Ελληνικής ΦΕΤΑΣ στον κατάλογο των Κοινοτικών Προϊόντων Π.Ο.Π. και να την φέρει προς συζήτηση και ψηφοφορία στην αρμόδια επιτροπή του Καν. (ΕΟΚ) 2081/92 τον Οκτώβριο 2001. Το αποτέλεσμα της ψηφοφορίας αυτής αναμένεται να είναι τέτοιο, ώστε να επιτρέψει την επίλυση του προβλήματος ρπος όφελος της χώρας μας (επανακαταχώρηση).
Πάντως το Υπουργείο Γεωργίας, από την στιγμή που προέκυψε το πρόβλημα μέχρι σήμερα, έχει προβεί σε όλες τις αναγκαίες ενέργειες και θα συνεχίσει τις προσπάθειες του για την επανακαταχώρηση της φέτας στον κατάλογο των προϊόντων ΠΟΠ της Ε. Ένωσης ως ελληνικό τυρί.
Ο Υφυπουργός
Φ. ΧΑΤΖΗΜΙΧΑΛΗΣ"
7. Στην με αριθμό 914/8-8-01 ερώτηση δόθηκε με το υπ' αριθμ. 492/28-9-01 έγγραφο από τον Υπουργό Πολιτισμού ακόλουθη απάντηση:
"Σχετικά με την υπ' αριθμ. 914/8-8-01 ερώτηση του Βουλευτή κ. Παναγιώτη Ψωμιάδη, σας γνωρίζουμε τα εξής:
Δεν υποβλήθηκε ποτέ στις αρμόδιες Υπηρεσίες του ΥΠ.ΠΟ αίτημα για "την παραχώρηση της Ακρόπολης κατά τον χρόνο της Πολιτιστικής Ολυμπιάδας, σε ένα σύγχρονο μάγο…", όπως αναφέρεται στο κείμενο της ερώτησης.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
8. Στην με αριθμό 940/10-8-02 ερώτηση δόθηκε με το υπ' αριθμ. 495/21-9-01 έγγραφο από τον Υπουργό Πολιτισμού ακόλουθη απάντηση:
"Σχετικά με την υπ' αριθμό 940/10-8-01 ερώτηση του Βουλευτή κ. Παναγιώτη Σκανδαλάκη, σας γνωρίζουμε τα εξής:
Ο Ιερός Ναός της Κοίμησης της Θεοτόκου Καλλιθέας Ν. Λακωνίας, ανήκει στον τύπο της τρίκλιτης καμαροσκέπαστης βασιλικής του λεγόμενου ανατολίζοντος τύπου και χρονολογείται στον 11ο αιώνα, ενώ τοιχογραφίες του 18ου αιώνα, κοσμούν το εσωτερικό του. Έχει κηρυχθεί ως προέχον βυζαντινό μνημείο με το ΒΔ 19-4-1921, ΦΕΚ 68/26-4-1921. Ο ναός παρουσιάζει εκτεταμένα προβλήματα υγρασίας στη στέγη, η έκταση και η σοβαρότητα των οποίων επιβάλλει την εκπόνηση μελέτης που θα προβλέπει την αποξήλωση των κεραμιδιών, τον καθαρισμό και την εξυγίανση των θόλων και την εκ νέου επικεράμωση του ναού.
Για να αποτραπεί περαιτέρω φθορά του μνημείου πρόσφατα συνεργείο εργασιτεχνιτών της 5ης ΕΒΑ προέβη σε εργασίες αντικατάστασης των φθαρμένων κεραμιδιών. Προκειμένου να αντιμετωπισθούν οριστικά και με τον ταχύτερο δυνατό τρόπο τα προβλήματα του σημαντικού βυζαντινού μνημείου, διερευνάται η δυνατότητα σε συνεργασία και με τον Δήμο Γερονθρών ανάθεσης της μελέτης σε ιδιώτη με προδιαγραφές που θα θέσουν οι Υπηρεσίες του Υπουργείου Πολιτισμού, ώστε να διαμορφωθεί η πλέον ενδεδειγμένη πρόταση αποκατάστασης του ναού
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ").

ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να μεταφέρω στο Σώμα και να παρακαλέσω να συμφωνήσετε με την ομόφωνη πρόταση της Διάσκεψης των Προέδρων ο κοινοβουλευτικός έλεγχος της Δευτέρας 11 Μαρτίου να διεξαχθεί την Τρίτη 12 Μαρτίου. 
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Τρίτης 12 Μαρτίου 2002. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
1. Η με αριθμό 439/4-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Γεωργίας, σχετικώς με την αποζημίωση των πληγέντων από τη σχινοκαρπία ελαιοπαραγωγών κλπ. 
2. Η με αριθμό 454/5-3-2002 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τον Υπουργό Μεταφορών και Επικοινωνιών, σχετικώς με την αναστολή λειτουργίας των Ταχυδρομικών Γραφείων Γλυκής και Μαργαριτίου Θεσπρωτίας. 
3. Η με αριθμό 458/5-3-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη χρηματοδότηση του έργου παράκαμψης του Πολεοδομικού Συγκροτήματος του Βόλου κλπ. 
4. Η με αριθμό 451/5-3-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη χρηματοδότηση του ΜΕΤΡΟ της Θεσσαλονίκης κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ.4 Καν. Βουλής)
1. Η με αριθμό 442/4-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Μεταφορών και Επικοινωνιών, σχετικώς με την καθυστέρηση έκδοσης των Υπουργικών Αποφάσεων για την απόκτηση πτυχίου ραδιοερασιτέχνη κλπ. 
2. Η με αριθμό 455/5-3-2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Εργασίας και Κοινωνικών Ασφαλίσεων, σχετικώς με τη σύναψη συμβάσεων μεταξύ των ασφαλιστικών ταμείων και των κέντρων αποθεραπείας ατόμων με ειδικές ανάγκες κλπ. 
3. Η με αριθμό 459/5-3-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις της Κυβέρνησης για τη δημιουργία Πανεπιστημιακών Παιδαγωγικών Σχολών για την επιμόρφωση των εκπαιδευτικών κλπ. 
Επίσης έχω την τιμή να σας ανακοινώσω το δελτίο αναφορών και ερωτήσεων της Τρίτης 12 Μαρτίου 2002. 
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ.5 Καν.Βουλής)
1. Η με αριθμό 4870/30-1-2002 ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Ανάπτυξης, σχετικώς με τις προθέσεις του Υπουργείου για διενέργεια δημοπρασίας για δύο Μεταλλευτικές περιοχές στο Δήμο Κρουσσίων Νομού Κιλκίς. 
Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου (Άρθρο 130 παρ.5 Καν. Βουλής)
1. Η με αριθμό 5024/5-2-2002 ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Υγείας-Πρόνοιας, σχετικώς με τη λήψη μέτρων για την τοποθέτηση παιδιάτρου στο Δήμο Παλικής Κεφαλλονιάς. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση 
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 460/5-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την πρόσληψη στο Δημόσιο των επιτυχόντων αλλά μη προσληφθέντων του γραπτού διαγωνισμού του Ανώτατου Συμβουλίου Επιλογής Προσωπικού (ΑΣΕΠ), του Φεβρουαρίου του 1998.
Η επίκαιρη ερώτηση του κ. Σγουρίδη έχει ως εξής: 
"Πρόσφατα είδε το φως της δημοσιότητας η πρόθεση της Κυβέρνησης να μονιμοποιήσει τους συμβασιούχους και εκτάκτους υπαλλήλους, εφόσον πληρούν ορισμένες προϋποθέσεις. Φυσικά αυτό ισχύει για τις περιπτώσεις που υφίστανται πριν την ψήφιση του αναθεωρημένου Συντάγματος.
Ερωτάται ο κύριος Υπουργός να απαντήσει αν σ' αυτόν το μελλοντικό σχεδιασμό της Κυβέρνησης περιλαμβάνονται και οι επιτυχόντες αλλά μη προσληφθέντες του γραπτού διαγωνισμού του ΑΣΕΠ του Φεβρουαρίου του 1998".
Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπένος.
Ορίστε, κύριε Μπένο, έχετε το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η απάντηση της Κυβερνήσεως είναι ότι στο μελλοντικό σχεδιασμό για τις προσλήψεις δεν περιλαμβάνονται οι επιλαχόντες του διαγωνισμού του 1998.
ΠΡΟΕΔΡΕΥΩΝ (Κωνσταντίνος Γείτονας): Κύριε Σγουρίδη, έχετε το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Βρίσκομαι στη δύσκολη θέση να προσπαθήσω να μεταπείσω την Κυβέρνηση για την αδικία την οποία πράττει. 
Είναι λογικό, κύριε Υπουργέ, όταν συμμετέχεις σε ένα διαγωνισμό ή όταν προσλαμβάνεσαι με μία σύμβαση να αποδέχεσαι τους όρους. Όμως, ξέρουμε πολύ καλά όλοι μας το τι επικρατούσε μέχρι την ψήφιση του αναθεωρημένου Συντάγματος, ότι ουδέν μονιμότερον του προσωρινού. Επιτέλους, το αναθεωρημένο Σύνταγμα έβαλε μία τελεία πάνω σε αυτό και δεν υπάρχουν πλέον παραθυράκια. Όμως, από τη γραμμή που τράβηξε το αναθεωρημένο Σύνταγμα και πέρα, έχουμε κάποιες αδικίες που προήλθαν ως εξής: Με ρυθμίσεις που κάναμε σε κάποιες περιπτώσεις αφήσαμε κάποιους που είχαν αλλεπάλληλες συμβάσεις να προσληφθούν, όταν είχαν είκοσι τέσσερις μήνες ή όταν είχαν τριάντα έξι μήνες υπηρεσία. Όμως έρχεται κάποιος άλλος και λέει "μα εγώ, εν τοιαύτη περιπτώσει, που είχα όχι δύο μήνες απόσταση από σύμβαση σε σύμβαση, αλλά είχα τέσσερις μήνες σύμφωνα με το ν. 2190/1994, γιατί να μην είμαι μέσα;"
Έρχεται μετά η Κυβέρνηση και τουλάχιστον όπως εξέφρασε τις προθέσεις της, ήθελε αυτές τις αδικίες, που είναι από τη γραμμή που τράβηξε το αναθεωρημένο Σύνταγμα και κάτω, να τις περιλάβει και να τις θεραπεύσει.
Έχουμε επίσης το εξής παράδειγμα: Στο γραπτό διαγωνισμό του ΑΣΕΠ του 1996, τους επιτυχόντες αλλά μη προσληφθέντες, ήλθαμε εκ των υστέρων με νόμο και τους προσλάβαμε. Αφού τραβήξαμε αυτήν τη γραμμή στο αναθεωρημένο Σύνταγμα, γιατί τους επιτυχόντες, αλλά μη προσληφθέντες του διαγωνισμού του Φεβρουαρίου του 1998 να μην τους προσλάβουμε και αυτούς, αφού τραβήξαμε από εδώ και πέρα πια μία άλλη πορεία; 
Εγώ πιστεύω ότι κάνετε λάθος με την απόφαση αυτή που πήρατε. Αφού πήρατε την απόφαση να θεραπεύσετε όσες αδικίες δημιούργησαν παλαιότερες ρυθμίσεις μας, να θεραπεύσετε και αυτήν την αδικία.
ΒΑΣΙΛΗΣ ΚΕΔΙΚΟΓΛΟΥ: Συμφωνούμε όλοι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, φαντάζομαι να συμφωνείτε μαζί μου ότι το μεγαλύτερο όνειδος για το πολιτικό σύστημα της χώρας ήταν ότι τα νέα παιδιά τα είχαν παγιδεύσει σε ένα σύστημα πελατειακό, που είχε σχέση με πολλά πράγματα, αλλά κυρίως με τις προσλήψεις. Έγινε μία μεγάλη τομή με το ν.2190 και τώρα έρχεται το Σύνταγμα να δώσει -όπως και εσείς παραδεχθήκατε- μία οριστική λύση, που θα έχει λυτρωτικά αποτελέσματα και για το κύρος του πολιτικού κόσμου αλλά και για τα νέα παιδιά.
Είπατε επίσης ορθώς ότι κοιτάζουμε να αντιμετωπίσουμε περιπτώσεις που έχουν δημιουργήσει αδικίες σε σχέση με μία τελευταία νομοθετική ρύθμιση για παιδιά που εργάζονταν με διάφορες σχέσεις, είτε με συμβάσεις έργου είτε με συμβάσεις ορισμένου χρόνου. Με μία νομοθετική ρύθμιση που έγινε τελευταία, άλλοι εργαζόμενοι μονιμοποιήθηκαν και άλλοι όχι. Προσπαθούμε, πάντα μέσα στα πλαίσια των δυνατοτήτων που μας δίνει το Σύνταγμα, να το αντιμετωπίσουμε αυτό.
Όμως αυτό δεν έχει καμία σχέση με αυτό που λέτε. Δεν μπορούμε να επικαλούμαστε ότι το κάναμε αυτό στο παρελθόν. Αγαπητέ συνάδελφε, δεν ήταν σωστό που το κάναμε. Κάναμε λάθος που το κάναμε. Δεν πρέπει να το επικαλούμαστε αυτό και για το μέλλον.
Συνεπώς νομίζω ότι μας δίνεται η ευκαιρία να κλείσει αυτό το κεφάλαιο και να απαλλαγεί ο πολιτικός κόσμος από αυτό το βαρύ και αρνητικό φορτίο του παρελθόντος και να ασχοληθεί με την ουσία της πολιτικής.
Και η ουσία της πολιτικής πόρρω απέχει από όλο αυτό το πελατειακό σύστημα που έχει αναπτυχθεί και τη διαχείριση των ελπίδων των νέων παιδιών της πατρίδας μας. 
ΑΝΑΣΤΑΣΙΟΣ ΜΑΝΤΕΛΗΣ: Ο διαγωνισμός του ΑΣΕΠ…
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριοι συνάδελφοι. Όλοι θα θέλανε να πούνε κάτι πάνω σ' αυτό το μεγάλο ζήτημα. Δεν υπάρχει όμως από τον Κανονισμό δυνατότητα. Είναι μείζον το ζήτημα. Αφήστε το. Σε άλλη ευκαιρία, θα πάρουμε όλοι το λόγο. 
Προχωρούμε στη συζήτηση της δεύτερης με αριθμό 436/21/4-3-2002 επίκαιρης ερώτησης του Βουλευτή της Νέας Δημοκρατίας κ. Σπήλιου Σπηλιωτόπουλου προς τον Πρωθυπουργό, σχετικώς με τις πρόσφατες κρίσεις στο Πολεμικό Ναυτικό, την παραίτηση του Αρχηγού κλπ.
Η επίκαιρη ερώτηση του κ. Σπηλιωτόπουλου έχει ως εξής:
"Ο εξαναγκασμός σε παραίτηση του Α/ΓΕΝ και η κρίση που αυτή δημιούργησε στις Ένοπλες Δυνάμεις μετά από την απαράδεκτη προσωπική παρέμβαση του ΥΕΘΑ, κατά παράβαση των νόμων, αποδεικνύει για ακόμη μία φορά την καθεστωτική αντίληψη της Κυβέρνησης, η οποία δεν δίστασε να πλήξει το κύρος της Ηγεσίας του Στρατεύματος, για να εξυπηρετήσει καθαρά κομματικές και προσωπικές σκοπιμότητες.
Καλείται ο Πρωθυπουργός να ενημερώσει την Εθνική Αντιπροσωπεία:
1. Γιατί ανέχεται τέτοιες προσωπικές στρατηγικές του Υπουργού Εθνικής Αμύνης που υποσκάπτουν τη συνοχή του Στρατεύματος; και
2. Γιατί δεν παρενέβη, όπως είχε χρέος, προκειμένου να αποφευχθεί η δημιουργηθείσα κρίση στην Ηγεσία;"
Θα απαντήσει σύμφωνα και με το άρθρο 129 του Κανονισμού παράγραφος 3 ο αρμόδιος Υπουργός, ο Υπουργός Εθνικής Αμύνης.
Έχετε το λόγο, κύριε Υπουργέ.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Ευχαριστώ, κύριε Πρόεδρε. Κυρίες και κύριοι συνάδελφοι, όπως γνωρίζουμε, ζούμε σε καθεστώς κοινοβουλευτικής δημοκρατίας. Υπάρχει η Βουλή που εκλέγεται από το λαό, υπάρχει η Κυβέρνηση που στηρίζεται στη Βουλή, και η ανεξάρτητη δικαιοσύνη.
Το Σύνταγμά μας, στο άρθρο 45, περιλαμβάνει μια πολύ σωστή διατύπωση, "Τη διοίκηση των Ενόπλων Δυνάμεων ασκεί η Κυβέρνηση", αναγνωρίζοντας την κρισιμότητα του τομέα αυτού για την άσκηση της κυβερνητικής πολιτικής αλλά και γενικότερα την πορεία του έθνους. Διότι οι Ένοπλες Δυνάμεις έχουν τα όπλα και μια κρισιμότατη θέση σε ό,τι αφορά την προάσπιση της εδαφικής μας ακεραιότητας, και πρέπει η Κυβέρνηση να έχει την ευθύνη.
Τι προβλέπει ο νόμος για τις κρίσεις; Ο νόμος για τις κρίσεις 2439/96 στο άρθρο 14 παράγραφος 5 λέει ότι αρμόδιο για τη διενέργεια κρίσεων για ανωτάτους αξιωματικούς, δηλαδή αντιστρατήγους, αντιναυάρχους, αντιπτεράρχους, υποναυάρχους και υποπτεράρχους, έχει το Συμβούλιο Αρχηγών Γενικών Επιτελείων. Το Συμβούλιο συγκροτείται από τον Αρχηγό του Γενικού Επιτελείου Εθνικής Αμύνης, τους Αρχηγούς του Γενικού Επιτελείου Στρατού, Ναυτικού και Αεροπορίας. Είναι τέσσερις άνθρωποι και ο Πρόεδρος, ο Αρχηγός του ΓΕΕΘΑ, έχει δύο ψήφους. Άρα, με πέντε ψήφους αποφασίζει το ΣΑΓΕ.
Το ΣΑΓΕ συνήλθε πράγματι για τις ετήσιες κρίσεις την 1η Μαρτίου του 2002 και αποφάσισε. Στη συνέχεια τηρήθηκαν όλες οι προβλεπόμενες από το νόμο διαδικασίες. Συνετάχθησαν οι πίνακες προαγωγών σύμφωνα με την απόφαση του ΣΑΓΕ, κυρώθηκαν οι πίνακες από τον Υπουργό Εθνικής Αμύνης, όπως επιτάσσει το Σύνταγμα και εκδόθηκαν και δημοσιεύτηκαν τα προεδρικά διατάγματα. Συνεπώς, κυρίες και κύριοι συνάδελφοι, τηρήθηκε κατά γράμμα ο νόμος.
Ο Αρχηγός του Γενικού Επιτελείου Ναυτικού είχε αντίθετη γνώμη με ορισμένες από τις αποφάσεις του ΣΑΓΕ. Είναι αναφαίρετο δικαίωμα οποιουδήποτε υπηρεσιακού παράγοντα να παραιτείται, εφόσον διαφωνεί με αποφάσεις θεσμοθετημένων οργάνων ή για οποιουδήποτε άλλο λόγο αυτός κρίνει. Αλλά στην προκειμένη περίπτωση δεν υπήρξε διαφωνία του Αρχηγού με την Κυβέρνηση. Υπήρξε διαφωνία του Αρχηγού με απόφαση θεσμοθετημένου οργάνου. Και σε καμία περίπτωση δεν μπορεί η Κυβέρνηση να αιτιολογεί ή να εξηγεί μια στάση του Αρχηγού, που συνδέεται όχι με διαφωνία μαζί της, αλλά με διαφωνία με θεσμοθετημένο όργανο από το νόμο το οποίο επιπλέον συντίθεται αποκλειστικά από στρατιωτικούς, ανωτάτους αξιωματικούς των Ενόπλων Δυνάμεων.
Σε κάθε περίπτωση, κυρίες και κύριοι συνάδελφοι, την τελική ευθύνη για την ηγεσία των Ενόπλων Δυνάμεων την έχει η Κυβέρνηση. Το ίδιο δεν ισχύει για την εξωτερική μας πολιτική; Το Υπουργικό Συμβούλιο σύμφωνα με το ν. 2594 δεν επιλέγει τους πενήντα και πλέον πρέσβεις και πληρεξουσίους Υπουργούς τάξεως Α΄ του Υπουργείου Εξωτερικών; Γιατί; Γιατί για το διπλωματικό σώμα και την εξωτερική πολιτική πάλι την τελική ευθύνη την έχει η Κυβέρνηση.
Γιατί στη δικαιοσύνη, το Σύνταγμά μας αναθέτει στο Υπουργικό Συμβούλιο την επιλογή όχι μόνο των προέδρων αλλά και των αντιπροέδρων όλων των δικαστικών σωμάτων, περίπου είκοσι τον αριθμόν; Ακριβώς επειδή η Κυβέρνηση έχει την ευθύνη για την ηγεσία της δικαιοσύνης;
Κατά μείζονα λόγο η Κυβέρνηση έχει την ευθύνη για τις 'Ένοπλες Δυνάμεις της χώρας. Και είναι προφανές ότι η Κυβέρνηση, επειδή είναι υπόλογη απέναντι στον ελληνικό λαό για την άσκηση της πολιτικής της, ασκεί την πολιτική της μέσω της διοίκησης. Και είναι προφανές γιατί η Κυβέρνηση πρέπει να έχει ευθύνη για τις ηγεσίες των κορυφών της διοίκησης -διπλωματικό σώμα, ένοπλες δυνάμεις και δικαιοσύνη- γιατί η πολιτική της Κυβερνήσεως ασκείται μέσω της διοίκησης και μόνο μέσα από την ανάληψη της ευθύνης για τις διοικήσεις είναι σε θέση η Κυβέρνηση να εξασφαλίσει την αποτελεσματική υλοποίηση της πολιτικής της.
Αυτή είναι η αρχή της δημοκρατίας και νομίζω ότι κακώς ήλθε αυτό εδώ ως ερώτημα γιατί απλώς μας υποχρεώνει να επαναλάβουμε αυτονόητες αρχές και αξίες στις οποίες όλοι πιστεύουμε.
ΒΑΣΙΛΗΣ ΚΕΔΙΚΟΓΛΟΥ: Με κάλυψε και εμένα ο Υπουργός.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου, δεν έχετε το λόγο αλλά και δεν μπορείτε να τον παίρνετε αυθαίρετα.
Το λόγο έχει ο κ. Σπηλιωτόπουλος.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, στις πρόσφατες τακτικές κρίσεις των ανωτάτων αξιωματικών επεκράτησαν αντιλήψεις οι οποίες πιστεύουμε ότι δεν συνάδουν με τις αρχές μιας ευνομούμενης πολιτείας, με τις γνωστές δυσμενείς εξελίξεις στην ηγεσία των Ενόπλων Δυνάμεων και συγκεκριμένα της ηγεσίας του Πολεμικού Ναυτικού.
Πριν προβεί ο κύριος ΥΕΘΑ στις δηλώσεις του κατά της Νέας Δημοκρατίας που κατά την άποψή μου ήταν ατυχείς δηλώσεις, θα έπρεπε να είχαν μελετηθεί καλά το Σύνταγμα αλλά και οι σχετικοί νόμοι. 
Πράγματι, επικαλέσθηκε το άρθρο 45 του Συντάγματος, το οποίο όμως δεν λέει απλώς ότι "τη διοίκηση των Ενόπλων Δυνάμεων την ασκεί η Κυβέρνηση", αλλά λέγει ότι "τη διοίκηση των Ενόπλων Δυνάμεων ασκεί η Κυβέρνηση όπως ο νόμος ορίζει". Και ο νόμος ορίζει ότι οι Αρχηγοί των Κλάδων έχουν πλήρη διοίκηση του Κλάδου των, ο δε Υπουργός ασκεί τη διοίκηση και τον έλεγχο των Ενόπλων Δυνάμεων μέσω των Αρχηγών των Κλάδων, οι οποίοι και μόνο αυτοί ορίζονται από την Κυβέρνηση.
Σύμφωνα δε με το ν.2439 που επικαλέσθηκε ο κύριος Υπουργός η κρίση των αντιστρατήγων και υποστρατήγων γίνονται από το Συμβούλιο Αρχηγών Γενικών Επιτελείων το οποίο είναι το θεσμοθετημένο από το Σύνταγμα αρμόδιο όργανο για τις αποστρατείες και προαγωγές και ουδείς άλλος.
Βεβαίως γίνεται συνεννόηση με τους Αρχηγούς πριν από τις κρίσεις. Βεβαίως υπάρχει μια επικοινωνία και μια συνεννόηση με την Κυβέρνηση, αλλά ο κύριος Υπουργός με το να καταθέσει ονομαστικό κατάλογο προς τους Αρχηγούς των Γενικών Επιτελείων και βάσει του οποίου οι Αρχηγοί έπρεπε να συμμορφωθούν για να κάνουν τις κρίσεις, τις προαγωγές και τις αποστρατείες, αυτές οι πρακτικές είναι απαράδεκτες.
θα θυμίσω ότι παρόμοια τακτική που ακολουθήθηκε από το Υπουργείο Δημόσιας Τάξεως με εκείνες τις περίφημες και απαράδεκτες λίστες "Σουλτάτου", προκάλεσε την αυτεπάγγελτη επέμβαση του εισαγγελέα τότε και ζητήθηκε από τη Βουλή η δίωξη του τότε Υπουργού Δημόσιας Τάξης, διότι η με αυτόν τον τρόπο παρέμβαση στις προαγωγές και αποστρατείες συνιστά ποινικό αδίκημα και συγκεκριμένα το προβλεπόμενο στο άρθρο 330 του Ποινικού Κώδικα περί παρανόμου βίας.
Μετά από τα παραπάνω, είμαστε υποχρεωμένοι, κύριε Υπουργέ, να επιστρέψουμε τις κατηγορίες τις οποίες εκτοξεύσατε κατά της Νέας Δημοκρατίας για αντιδημοκρατικές αντιλήψεις και μας γυρίσατε πίσω κάποια χρόνια, στην εποχή της δικτατορίας. Για εμάς δεν ισχύουν αυτά. Αυτά έγιναν μέσα από εξωθεσμικά κομματικά κέντρα που λειτουργούν στο Υπουργείο και έπληξαν ευθέως τα συμφέροντα άμυνας και ασφάλειας του ελληνικού λαού.
Η Νέα Δημοκρατία, κύριε Πρόεδρε, ως Κυβέρνηση σεβόμενη το κύρος και την υψηλή αποστολή του στρατεύματος, δεσμεύεται να επαναφέρει την αξιοκρατία, τη νομιμότητα και την εύρυθμη λειτουργία στις Ένοπλες Δυνάμεις, όπως κάθε δημοκρατική κυβέρνηση, που σέβεται το λαό και τον εαυτό της, έχει χρέος να πράξει. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα ότι από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, παρακολουθούν τη συνεδρίασή μας εξήντα επτά μαθητές με τους καθηγητές τους από το 4ο Λύκειο Άρτας και από το Λύκειο Διάσελου Άρτας. 
Η Βουλή τους καλωσορίζει.
(Χειροκροτήματα)
Το λόγο έχει ο Υπουργός Εθνικής Αμύνης κ. Παπαντωνίου.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Πολύ σύντομα, κύριε Πρόεδρε, γιατί δεν νομίζω ότι αυτά που είπε ο κ. Σπηλιωτόπουλος αλλάζουν σε τίποτα αυτά που είπα στην πρωτολογία μου. Το μόνο που επισημαίνω είναι δύο πράγματα. 
Το πρώτο είναι ότι εφαρμόστηκε απόλυτα ο νόμος. Η διαφωνία του Αρχηγού του ΓΕΝ αφορούσε απόφαση του ΣΑΓΕ και όχι απόφαση της Κυβέρνησης. Το ΣΑΓΕ συνήλθε, και νομότυπα αποφάσισε. Οι αποφάσεις αυτές περιείχαν στοιχεία με τα οποία δεν συμφωνούσε ο Αρχηγός του ΓΕΝ και κατά την κρίση του έπρεπε να παραιτηθεί. Αυτό δεν θέλω να το σχολιάσω. 'Ηταν δική του απόφαση. Λυπάμαι γι'αυτήν, αλλά μόνος του πήρε την απόφαση. Η Κυβέρνηση δεν τον ώθησε σε παραίτηση. Απλά διεφώνησε με απόφαση θεσμοθετημένου οργάνου.
Τώρα, σε ό,τι αφορά το θέμα της δημοκρατίας, εδώ θέλω να επιμείνω λίγο. Είναι αδιανόητο σε μια δημοκρατία να μην έχει η Κυβέρνηση άποψη για τη σύνθεση της ηγεσίας των κορυφαίων διοικητικών σωμάτων, της δικαιοσύνης, του διπλωματικού σώματος και κατά μείζονα λόγο των Ενόπλων Δυνάμεων. Είναι αδιανόητο.
Μόνο σε καθεστώτα όπως η Τουρκία, όπου υπάρχει ένα στοιχείο στρατοκρατίας, πληροφορείται η Κυβέρνηση τους Αρχηγούς του Στρατού ή τους Αρχηγούς των μειζόνων σχηματισμών. Εκεί ο ομόλογός μου ο Υπουργός Αμύνης στην Τουρκία πράγματι έπεται του Αρχηγού του Γενικού Επιτελείου. Ακόμη και στο ΝΑΤΟ και σε άλλες διεθνείς συσκέψεις η Τουρκία είναι η μόνη χώρα όπου προηγούνται οι αξιωματικοί των Υπουργών. Δεν νομίζω ότι η Νέα Δημοκρατία -και ειλικρινά το πιστεύω- θα μπορούσε να έχει καμία σχέση με τέτοιου είδους αντιλήψεις. Και λυπάμαι που φέρνει το θέμα αυτό εδώ ως μη όφειλε. Διότι επαναλαμβάνω το Σύνταγμα τηρείται απόλυτα, ο νόμος τηρήθηκε απόλυτα και όλες αυτές οι αρχές και οι διαδικασίες, οι οποίες τηρήθηκαν, πιστεύω ότι εκφράζουν ολόκληρη την Εθνική Αντιπροσωπεία.

Εδώ λοιπόν να το κλείσουμε το θέμα, δεν νομίζω ότι χρειάζεται κάποια άλλη συζήτηση, ας τηρούμε το Σύνταγμα και τους νόμους και ας αφήσουμε πραγματικά τις Ένοπλες Δυνάμεις να πορευθούν το δημοκρατικό δρόμο τον οποίο πορεύονται εδώ και είκοσι οκτώ χρόνια αδιατάρακτες, για να μπορούν να διασφαλίζουν με αξιοπιστία την εδαφική ακεραιότητα και την εθνική μας ανεξαρτησία. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 456/5-3-2002 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Τύπου και Μέσων Μαζικής Ενημέρωσης, σχετικώς με την επίλυση των αιτημάτων των Μουσικών της Ελληνικής Ραδιοφωνίας Τηλεόρασης (ΕΡΤ).
Η επίκαιρη ερώτηση της κας Κανέλλη έχει ως εξής:
"Σε κινητοποιήσεις προχώρησε πρόσφατα ο Πανελλήνιος Μουσικός Σύλλογος διεκδικώντας τη λύση των χρόνιων και οξυμένων προβλημάτων των μουσικών. Ορισμένα από τα οποία είναι:
Να σταματήσει η εργολαβική σχέση για τους μουσικούς και χορωδούς της ΕΡΤ οι οποίοι εργάζονται για δέκα έως είκοσι πέντε χρόνια συνεχόμενα με συμβάσεις έργου. Οι μουσικοί παντού και πάντα προσφέρουν εξαρτημένη εργασία.
Να σταματήσει η πολιτική της ΕΡΤ που στόχο έχει τη συρρίκνωση και διάλυση των ιστορικών μουσικών συνόλων της.
Να αυξηθούν, μετά από εννέα χρόνια στασιμότητας, οι εξευτελιστικοί μισθοί των 150.000 δραχμών και να εναρμονιστούν με τους μισθούς της Κρατικής Ορχήστρας Αθηνών και της Εθνικής Λυρικής Σκηνής. Άλλωστε οι μουσικοί δεν είναι ανειδίκευτο προσωπικό αλλά εργαζόμενοι με υψηλή εξειδίκευση και πολυετείς σπουδές.
Ερωτάται ο κύριος Υπουργός, αν προτίθεται η Κυβέρνηση να ικανοποιήσει τα παραπάνω αιτήματα των μουσικών και πότε."
Θα απαντήσει ο Υφυπουργός Τύπου και Μέσων Μαζικής Ενημέρωσης κ. Χυτήρης.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Κατ' αρχήν, κύριε Πρόεδρε, θέλω να αναγνωρίσω στην κα Κανέλλη την ευαισθησία της απέναντι στους εργαζόμενους στην ΕΡΤ, και κυρίως στα μουσικά σύνολα. Είναι η ίδια η ευαισθησία η δικιά μας, κυρία Κανέλλη. Πράγματι έγινε μια κινητοποίηση τις περασμένες μέρες. Συναντήθηκα ο ίδιος προσωπικά με τους εκπροσώπους των μουσικών και συζητήσαμε μέσα σε ένα πολύ καλό κλίμα και συμφωνήσαμε στη διαδικασία, η οποία πρέπει να υπάρξει προκειμένου δύο πράγματα να πετύχουμε, την αναβάθμιση των μουσικών συνόλων και ταυτόχρονα την επίλυση των εργασιακών σχέσεων των μουσικών που εργάζονται εκεί.
Έχετε υπόψη σας ότι είναι μια ιδιαίτερη κατάσταση, δεν είναι όπως οι άλλοι εργαζόμενοι στην ΕΡΤ τα μουσικά σύνολα. Στο παρελθόν μάλιστα ανεφύη αυτό το πρόβλημα, διότι οι μουσικοί τουλάχιστον ήθελαν να έχουν και μια ευλυγισία όσον αφορά την εργασία τους, με την έννοια να μπορούν να εργάζονται και στα μουσικά σύνολα αλλά ταυτόχρονα να δουλεύουν και σε άλλα μουσικά συγκροτήματα εκτός των μουσικών συνόλων είτε ιδιωτικά είτε δημόσια. Και αυτήν την ευλυγισία την παρέχει αυτή η κατάσταση όπως είναι. Προφανώς πρέπει να αλλάξουν τα πράγματα και συμφωνώ και εγώ. Υπάρχει ένα 20% των μουσικών αυτών που είναι μόνιμοι, αυτό πρέπει να διευρυνθεί οπωσδήποτε, να οικοδομηθεί έτσι ώστε τα μουσικά σύνολα να στηρίζονται σε έναν αριθμό μεγαλύτερο μονίμων, ικανών μουσικών -συμφωνώ μαζί σας- προκειμένου να κάνουν και καλύτερα τη δουλειά τους.
Από την άλλη μεριά δεν είναι απόλυτο και πολλές συζητήσεις έχουν γίνει και πολλές απόψεις υπάρχουν πάνω στο θέμα αυτό, από τους ίδιους τους μουσικούς το ότι η υπαλληλοποίηση των καλλιτεχνών αυτών θα ήταν το καλύτερο δυνατόν. Εδώ υπάρχουν διάφορες απόψεις, επαναλαμβάνω, παρ' όλα αυτά εγώ θα ήθελα να μην επιβάλουμε στους μουσικούς από ψηλά -από την ΕΡΤ δηλαδή- κανέναν τρόπο, αλλά σε συζήτηση μαζί τους -και αυτό είναι που αρχίζει- να δούμε ποιες είναι οι διαδικασίες και ποιες είναι οι δυνατότητες, εις τρόπον ώστε σε απόλυτη συμφωνία να πετύχουμε τα δύο μέγιστα.
Πρώτον, τη βελτίωση των εργασιακών σχέσεών τους, και δεύτερον, ασφαλώς -και εκεί υπάρχουν πολλές δυνατότητες- την αναβάθμιση των μουσικών συνόλων.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, έχετε το λόγο και τη χάρη σήμερα ως γυναίκα -γιορτή της Γυναίκας- να εκπροσωπείτε στην Αίθουσα όλες τις γυναίκες.
ΛΙΑΝΑ ΚΑΝΕΛΛΗ: Σας ευχαριστώ πάρα πολύ για την ευγένεια και για τα χρόνια πολλά, κύριε Πρόεδρε. Ευχαριστώ και τον Υπουργό. Και ευχαριστώ τον Υπουργό για έναν πολύ σοβαρό λόγο: Γιατί έχει προσωπική εμπειρία. Αναγνώρισε την ευαισθησία του ζητήματος αυτού καθεαυτού. Και έχετε και προσωπική εμπειρία, κύριε Υπουργέ. Είστε ποιητής και ζείτε δίπλα σε μια μουσικό. 
Θα συμφωνήσετε μαζί μου λοιπόν ότι η μουσική ακούγεται, δεν βλέπεται, αν θέλουμε να ξεφύγουμε από αντίληψη βίντεο κλπ. Ακούγεται. Και δεν θέλω να ακούσουν οι μουσικοί κανενός είδους παρεμβάσεις εκ των άνω, κύριε Υπουργέ. Καθόλου. Ζητώ όμως εσείς να ακούσετε, για παράδειγμα, έναν κύκλο παρανομίας και όχι Κιμωλίας του Μπρέχτ, ο οποίος έχει δεσμεύσει τους μουσικούς. Υπάρχει απόφαση του Αρείου Πάγου από το 1989, η οποία δεν εφαρμόζεται. Οι μουσικοί υπογράφουν. Λέτε να μη γίνουν υπάλληλοι. Εκεί διίστανται οι απόψεις. 
Η αναγνώριση οργανικών θέσεων δεν είναι προσωποπαγής. Δεν μπορεί η Ελλάδα να είναι η μόνη χώρα πολιτισμού, με Πολιτιστική Ολυμπιάδα μπροστά της, που να μην έχει αναγνωρισμένα, θεσμοθετημένα μουσικά σύνολα, ο καθένας να βαφτίζει μια ορχήστρα συμφωνική. Να καθορίζει τον αριθμό των οργάνων μιας συμφωνικής ορχήστρας. Αυτά είναι παγκοσμίως αποδεκτά πράγματα. Δεν χρειάζεται ειδική ανάλυση, φιλοσοφία ή ελληνική ιδιαιτερότητα επί αυτών των ζητημάτων. Είναι οι μοναδικοί άνθρωποι, οι οποίοι παίρνουν από το 1989 τον ίδιο μισθό. Έχουν τις ίδιες αμοιβές από το 1989. Ξέρετε κανέναν άλλον εργαζόμενο που να παίρνει από το 1989 έως το 2003 τον ίδιο μισθό; 
Στους τριακόσιους χορωδούς της ΕΡΤ οι τριάντα είναι μόνιμοι. Οι άλλοι είναι έκτακτοι και ως μουσικοί, κύριε Πρόεδρε, υπογράφουν χαρτιά -κύριε Υπουργέ, το ξέρετε- ως εργολάβοι. Είναι δυνατόν να φανταστούμε εργολάβο το μουσικό; Εργολάβοι είναι. Και είναι σχέση απόλυτα εξαρτημένης εργασίας. Ο μουσικός κατ' εξοχήν, φύσει δουλειάς, δεν μπορεί να κάνει ό,τι θέλει ο ίδιος. Δεν μπορεί να παραφωνήσει, πώς να το κάνουμε δηλαδή; Είναι εξαρτημένη απολύτως η εργασία του. Οι γυναίκες μουσικοί -μέρα που είναι σήμερα της Γυναίκας- δεν έχουν ούτε επιδόματα τοκετού ούτε ασφάλιση, δεν έχουν τίποτα. Δεν υπάρχουν αυτοί οι εργαζόμενοι. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Ζητώ μόνο χάριν της ημέρας της Γυναίκας είκοσι δευτερόλεπτα και λόγω της ανάγκης να σας εξηγήσω κάτι.
Το ελεύθερο επάγγελμα κάποτε προσήλκυε μουσικούς, πάντως όχι χορωδούς. Και το ξέρετε καλύτερα ότι πίσω από κάθε μεγάλο απ' αυτούς που ακούγονται υπάρχουν πάντα αυτοί οι άνθρωποι, που εάν δεν δουλέψουν, δεν υπάρχουν αυτοί που ξέρουμε σήμερα ως σταρ. 
Να σας πω κάτι χαρακτηριστικό; Ξέρετε πόσα συγκεντρώνει ετησίως μουσικός όταν δουλεύει νύχτα σε κέντρο; Εξήντα ή εβδομήντα μεροκάματα το χρόνο. Πότε θα πάρει σύνταξη; Θα περάσουν εκατό χρόνια για να πάρει σύνταξη.
Ζητάνε να μην αποχαρακτηριστεί το επάγγελμά τους από βαρύ και ανθυγιεινό. Να συνυπογράφονται από τις ορχήστρες των δήμων συλλογικές συμβάσεις με τα όργανά τους. Να εφαρμοστούν οι νόμοι. Δεν ζητάνε κάτι εξαιρετικό. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
ΛΙΑΝΑ ΚΑΝΕΛΛΗ: Τελειώνω αμέσως.
Ζητάνε μόνο την εφαρμογή των νόμων. Μη φοβάστε την υπαλληλοποίηση. Ο μουσικός που μπορεί να ζήσει μια τριμελή οικογένεια και τον εαυτό του παίζοντας μουσική δεν γίνεται υπάλληλος. Γίνεται καλός μουσικός. Ο ξενυχτισμένος στο κυνήγι ενός από τα εβδομήντα μεροκάματα τη νύχτα δεν μπορεί να είναι καλός μουσικός, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, είμαι υποχρεωμένος να σας σταματήσω.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, η κα Κανέλλη μας συγκίνησε. Εκφράζουμε τη συμπαράστασή μας.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, παρακαλώ, μην παρεμβαίνετε.
Κύριε Υπουργέ, διερωτώμεθα πάντα "πώς ακούγεται η μουσική". Τώρα να δούμε πώς θα ακουστεί ο κυβερνητικός λόγος, στους μουσικούς! Λοιπόν, έχετε το λόγο. Να δούμε πως θα ακουσθείτε.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Εγώ δεν φοβάμαι την υπαλληλοποίηση. Παρ' όλα αυτά πρέπει να ξέρετε ότι είναι υπαρκτό το πρόβλημα αυτό στον καλλιτεχνικό χώρο ευρύτερα.
Υπάρχει ένας τέτοιος προβληματισμός. Ακόμη και οι ίδιοι οι μουσικοί το δέχονται αυτό και γι' αυτό, όταν γίνονται εξετάσεις πρόσληψης σε κρατική ορχήστρα, που είναι εργασία κατ' αποκλειστικότητα, πολλοί δεν προσέρχονται, ακριβώς επειδή θέλουν να έχουν μια τέτοια ευλυγισία. Παρ' όλα αυτά εγώ συμφωνώ μαζί σας ότι πρέπει ο μουσικός, ο καλλιτέχνης γενικότερα, να έχει μία ασφάλεια, να πατάει κάπου γερά. Αυτό έχει σημασία και στην απόδοσή του. Κάτι τέτοιο είναι σίγουρο και προς αυτήν την κατεύθυνση θα κινηθούμε.
Θέλω να σας πω ότι δεν υπάρχει περίπτωση να γίνει συρρίκνωση των μουσικών συνόλων. Κατά καιρούς έχουν αναφερθεί και άλλα πράγματα, ότι θα διαλυθούν τα μουσικά σύνολα. Κάτι τέτοιο δεν είναι στο μυαλό κανενός, ούτε για την ΕΡΤ. Ακριβώς το αντίθετο. 
Πρέπει να υπενθυμίσω ότι έγινε ένα πρόγραμμα εξυγίανσης γενικότερα της ΕΡΤ τα τελευταία χρόνια. Η ΕΡΤ το 1993 χρωστούσε γύρω στα 48 δισεκατομμύρια δραχμές. Σήμερα δεν χρωστάει καθόλου και αυτό μας δίνει τη δυνατότητα πραγματικά με την ολοκλήρωση του εξυγιαντικού προγράμματος, αλλά και της πρόωρης συνταξιοδότησης, να δούμε το θέμα πιο επισταμένα. 
Είναι αρκετά υψηλό το κονδύλι το οποίο δίδεται για τα μουσικά σύνολα μέχρι τώρα, είναι περίπου 2 δισεκατομμύρια δραχμές. Τα μουσικά σύνολα έχουν δυνατότητες -είμαι σίγουρος γι' αυτό- πέραν απ' αυτά που έχουμε δει μέχρι σήμερα, διότι μέχρι σήμερα έχουν αποδώσει με την παρουσία τους όχι μόνο εντός ραδιοφωνίας, αλλά και εκτός και όχι μόνο στην πρωτεύουσα, αλλά και στην επαρχία. 
Πιστεύουμε ότι το πρόγραμμα για τα μουσικά σύνολα και επομένως και οι εργασιακές τους σχέσεις θα είναι τέτοιες ώστε τα μουσικά σύνολα να διαπρέψουν πολύ σύντομα και στην Ελλάδα και στο εξωτερικό με ανταλλαγές που πρέπει να κάνουν με άλλους οργανισμούς που έχουν αντίστοιχα μουσικά σύνολα. 
ΛΙΑΝΑ ΚΑΝΕΛΛΗ: Φροντίστε για την τύχη της Καμεράτας τουλάχιστον.
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, νομίζω ότι ήταν σαφής ο κύριος Υπουργός. Απολαμβάνουμε πολύ καιρό τα μουσικά σύνολα, της ΕΡΤ, θα συνεχίσουμε να τα απολαμβάνουμε. 
ΛΙΑΝΑ ΚΑΝΕΛΛΗ: Με 150.000 δραχμές μισθό, πολύ φοβούμαι ότι δεν θα συνεχίσουμε να τα απολαμβάνουμε.
ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα ότι ο συνάδελφος Βουλευτής Α΄ Αθηνών κ. Αλέξανδρος Λυκουρέζος ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Επίκαιρες ερωτήσεις δευτέρου κύκλου.
Πρώτη είναι η με αριθμό 449/5.3.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Μεταφορών και Επικοινωνιών, σχετικώς με την αλλαγή χάραξης της γραμμής του τραμ κλπ.
Η επίκαιρη ερώτηση του κ. Μαντέλη έχει ως εξής:
"Η επιστροφή του τραμ στην πρωτεύουσα αποτελεί σημαντικότατη επιλογή που πρέπει να στηριχθεί απ' όλους, γι' αυτό και κάθε ενέργεια πρέπει να αιτιολογείται, ώστε να έχει γενική αποδοχή. 
Με τη μελέτη του Πολυτεχνείου (Μάιος 1999) προβλέφθηκε η γραμμή από τους στήλους του Ολυμπίου Διός έως την παραλία του Σαρωνικού να γίνει στο μέσο της Λεωφόρου Συγγρού μέχρι το Φαληρικό Δέλτα και από κει ένας κλάδος να πηγαίνει προς Γλυφάδα και ο δεύτερος προς Νέο Φάληρο. Σκοπός αυτής της χάραξης ήταν να συνδέσει όμορφα και γρήγορα την Αθήνα με τη θάλασσά της και ταυτόχρονα να εξυπηρετήσει σύντομα και άνετα όσους θα παρακολουθήσουν τα δεκαπέντε ολυμπιακά αγωνίσματα που θα γίνουν στην παραλία.
Για άγνωστους λόγους η χάραξη αυτή άλλαξε και ακολουθεί πλέον τη διαδρομή των οδών Μάχης Αναλάτου - Ελευθερίου Βενιζέλου - Αχιλλέως και καταλήγει στην περιοχή Πράπα, απ' όπου διακλαδώνεται προς Γλυφάδα και Νέο Φάληρο. Η νέα χάραξη επιμηκύνει σημαντικά τη διαδρομή. Δημιουργεί προβλήματα σε ήδη βεβαρημένους κυκλοφοριακά δρόμους. Επιβάλλει την αποξήλωση και απομάκρυνση του τρόλεϊ. Το παράδοξο δε είναι ότι όποιος θέλει να πάει στο Νέο Φάληρο, θα κινηθεί για αρκετά χιλιόμετρα προς την αντίθετη κατεύθυνση (στου Πράπα), και μετά θα πρέπει να ξαναγυρίσει πίσω.
Οι κάτοικοι της Νέας Σμύρνης και του Παλαιού Φαλήρου διαμαρτύρονται για την αλλαγή της χάραξης, δημοσιεύματα δε στον Τύπο αναφέρονται στο θέμα αυτό.
Ερωτάται ο κύριος Υπουργός: 
Ποιοι λόγοι επέβαλαν την αλλαγή χάραξης του τραμ;
Η καθυστέρηση υλοποίησης του έργου που επήλθε, έχει επιπτώσεις και ποιες;"
Το λόγο έχει ο Υπουργός Μεταφορών και Επικοινωνιών κ. Βερελής.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, η Αθήνα μέχρι το 1961 είχε τραμ. Είχε μάλιστα ένα εκτεταμένο δίκτυο και ήταν ένα σημαντικότατο λάθος η κατάργησή του. Περίπου τετρακόσιες σημαντικές πόλεις αυτού του πλανήτη στηρίζουν ένα μεγάλο κομμάτι των αστικών μεταφορών τους στο τραμ. Το τραμ, ως γνωστό, εξυπηρετεί το σκληρό πυρήνα του ιστού των μεγαλουπόλεων. 
Ο συνάδελφος κ. Μαντέλης ρωτά δύο πράγματα. Το πρώτο είναι γιατί καθυστερεί το έργο και αν καθυστερεί, τι αποτελέσματα θα έχει αυτή η καθυστέρηση. Το δεύτερο είναι γιατί αυτή η συγκεκριμένη χάραξη και όχι κάποια άλλη.
Σε ό,τι αφορά στο πρώτο, εγώ θα συμφωνούσα απολύτως εάν εκκίνηση του έργου αυτού ήταν οι συζητήσεις που γίνονταν ήδη από τη δεκαετία του '80 με ένα αριθμό μελετών που δεν χρησιμοποιήθηκαν, με συνέδρια, με ημερίδες, με συζητήσεις, οι οποίες όμως δεν υλοποιήθηκαν.
Ήθελα, λοιπόν, να θυμίσω ότι οι ενέργειες προς την πραγμάτωση του έργου ουσιαστικά ξεκίνησαν με τη δημοσίευση του ν. 2867 το Δεκέμβριο του 2000, που προέβλεπε τη σύσταση εταιρείας. Το Φεβρουάριο του 2001, πριν από ένα χρόνο ακριβώς, συστήθηκε η εταιρεία "ΤΡΑΜ Α.Ε" και από τότε έγινε το σύνολο των μελετών (προκαταρκτικές μελέτες, οριστικές μελέτες, σκοπιμότητας, περιβαλλοντικών επιπτώσεων, τοπογραφικές αποτυπώσεις, γενική οριστική μελέτη χάραξης συγκοινωνιακού σχεδιασμού κ.ο.κ.)
Προκηρύχθηκαν οι διαγωνισμοί που απέδωσαν και αυτήν τη στιγμή υπάρχει εγκατεστημένος εργολάβος και έχει υπογραφεί η σύμβαση για το τροχαίο υλικό. Ολοκληρώθηκε η ανεύρεση για τη συνολική χρηματοδότηση του έργου και το έργο αυτό αποκτά από εδώ και πέρα σάρκα και οστά, γιατί όπως γνωρίζετε, το μεγαλύτερο πρόβλημα για τα μεγάλα έργα στη χώρα μας είναι η ωρίμανσή τους, η οποία και διαρκεί για πολύ μεγάλο χρονικό διάστημα.
Νομίζω, λοιπόν, ότι το έργο βρίσκεται σε πλήρη εναρμόνιση με το χρονοδιάγραμμα, το οποίο έχει ανακοινωθεί και είναι από τα λίγα έργα τραμ διεθνώς, που μέσα σε ένα χρόνο από την ίδρυσή της εταιρείας βρίσκονται να έχουν πλέον φυσικές εργασίες.
Τώρα, όσον αφορά στη χάραξη, μπαίνει το εξής θέμα: Γιατί μέσα από τον ιστό συνοικιών που έχουν μεγάλη πυκνότητα πληθυσμού και όχι από τη Λεωφόρο Συγγρού; Για το θέμα αυτό ήθελα να πω ότι η πρόσβαση των επιβατών στις στάσεις που θα τοποθετούνταν στο κέντρο της Λεωφόρου Συγγρού θα γινόταν αναγκαστικά μέσω των υφιστάμενων υπογείων διαβάσεων. Η διαμόρφωση αυτή ακύρωνε δύο από τα βασικά χαρακτηριστικά του έργου: την εύκολη πρόσβαση των επιβατών και το αίσθημα ασφάλειας των επιβατών, ιδιαίτερα στις βραδινές ώρες. Η χρήση γης κατά μήκος της Λεωφόρου Συγγρού είναι σχεδόν αποκλειστικά -το γνωρίζουμε όλοι- γραφεία και επιχειρήσεις, με αποτέλεσμα μετά το απόγευμα η Λεωφόρος Συγγρού να είναι "ακατοίκητη χώρα".
Βεβαίως όλα αυτά θα αποτελούσαν προβλήματα. Σύμφωνα με τα διεθνή πρότυπα το σύγχρονο τραμ διέρχεται από τις πολυσύχναστες περιοχές για να προσφέρει αξιόπιστο και άνετο τρόπο μεταφοράς. Το τραμ ασφαλώς δεν γίνεται για να προσφέρει μόνο στους κατοίκους του κέντρου της Αθήνας γρήγορη πρόσβαση προς την παραλία, αλλά για να προσφέρει αξιόπιστο, ασφαλή, άνετο τρόπο μεταφοράς στους κατοίκους πολυσύχναστων περιοχών εκτός του κέντρου, όπως είναι στη συγκεκριμένη περίπτωση οι περιοχές της Νέας Σμύρνης, του Παλαιού Φαλήρου κλπ.
Επιπλέον, η διέλευση του τραμ συνδυάζεται με ανάπλαση του περιβάλλοντα χώρου, που περιλαμβάνει δημιουργία φυσικού χλωροτάπητα, δενδροφυτεύσεις, γενικό εμπλουτισμό του πράσινου και χρησιμοποίηση υλικών υψηλής αισθητικής.
Τέλος, ήθελα να πω ότι αναφέρετε και το τρόλεϊ, ως υποκατάστατο του τραμ. Η μεταφορική δυνατότητα του τραμ υπερβαίνει τους δέκα χιλιάδες επιβάτες την ώρα, πράγμα που δεν μπορεί σε καμία περίπτωση να κάνει το τρόλεϊ.
Πέραν αυτού, η υπεροχή του σύγχρονου τραμ έναντι του τρόλεϊ στον τομέα της αξιοπιστίας, της αναγνωρισιμότητας, της άνεσης και του ανά επιβάτη μεταφορικού κόστους είναι καταλυτική. Αυτός είναι και ο λόγος που τετρακόσιες πόλεις στον κόσμο έχουν επιλέξει το τραμ.
Εγώ αναγνωρίζω ότι κάθε έργο, όταν αρχίζει να υλοποιείται, δημιουργεί ενδεχομένως αντιδράσεις, που οφείλονται είτε σε κάποιες σκοπιμότητες είτε σε κάποιες παρανοήσεις.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, στη δευτερολογία σας θα πείτε περισσότερα, για να μιλήσει τώρα και ο ερωτών κ. Μαντέλης.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Στη δευτερολογία μου θα πω περισσότερα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, συμφωνούμε ότι η επιστροφή του τραμ είναι ιστορικό γεγονός. Γι' αυτό εξάλλου και υπήρξε συστηματική προετοιμασία της επιστροφής του, η οποία ολοκληρώθηκε το 1999 με τη μελέτη που εκπόνησε το Εθνικό Μετσόβιο Πολυτεχνείο και με τη χρηματοοικονομική ανάλυση αυτής της μελέτης. 
Είναι φανερό ότι σήμερα προχωρεί το τραμ και αυτό είναι πολύ θετικό σημείο. Βέβαια υπάρχουν κάποιες διαφορές φιλοσοφίας. Είναι αναμφίβολο ότι υπάρχουν αυτές οι διαφορές, όπως τις εξέθεσε και ο κύριος Υπουργός προηγουμένως. Θα πρέπει, όμως, να πω ότι διαφορές φιλοσοφίας δεν πρέπει να μας οδηγήσουν σε μία κατάσταση κατά την οποία δεν θα προχωρήσει το τραμ ή οι επί μέρους επιλογές θα δημιουργούν προβλήματα στους κατοίκους και αντί να έχουμε φίλους που να υποστηρίζουν την επιστροφή του τραμ, να υπάρξει ο κίνδυνος να δούμε τη δημιουργία κινημάτων κατά του τραμ.
Επομένως εδώ η ερώτηση κατατείνει να δικαιολογήσει τα πράγματα ή αν όχι να τα δικαιολογήσει, να διορθώσει τα πράγματα ώστε να μην έχουμε κίνηση εναντίον του τραμ, αλλά να έχουμε φίλους του τραμ.
Τώρα στα επί μέρους ζητήματα που είπε ο κύριος Υπουργός, θα ήθελα να του πω ότι ήδη και η μελέτη, που έκανε επί των ημερών του, προβλέπει για το 2010 μια κίνηση της τάξεως των δύο χιλιάδων έως τριών χιλιάδων επιβατών την ώρα και όχι της τάξεως των δέκα χιλιάδων επιβατών την ώρα.
Η φιλοσοφία, γιατί κάνουμε το τραμ στα νότια προάστια, είναι πώς θα συνδέσουμε την αποξενωμένη Αθήνα από την παραλία της και όχι η εξυπηρέτηση αυτών καθαυτών των κατοίκων των περιοχών που ήδη εξυπηρετούνται πολύ ικανοποιητικά με το τρόλεϊ. Εν πάση περιπτώσει, δεν θα ήθελα να δώσουμε μάχη στο σημείο αν εξυπηρετεί ή δεν εξυπηρετεί ή ποια είναι η καλύτερη φιλοσοφία. 
Για εκείνο που θα πρέπει να δώσουμε τη μάχη και θα πρέπει να τη δώσουμε μαζί, κύριε Υπουργέ, είναι οι επί μέρους επιλογές σας, οι επί μέρους ενέργειες οι οποίες θα κάνετε να τύχουν της στήριξης των κατοίκων και όχι να έχετε τους κατοίκους απέναντι. Διότι αν έχουμε τους κατοίκους απέναντι από την αρχή της επιστροφής, τότε αντιλαμβάνεστε ότι η όλη προσπάθεια να επεκταθεί το τραμ πέρα από τη γραμμή των νοτίων προαστίων στην υπόλοιπη Αθήνα, θα βρει τεράστιες δυσκολίες. Γι' αυτό λοιπόν η προσπάθειά μας θα πρέπει να είναι προς αυτήν την κατεύθυνση και οι επί μέρους επιλογές σας θα πρέπει να δείτε τι πρέπει να περιέχουν, ώστε να μη συναντούν αυτού του είδους την αντίδραση.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, χαίρομαι που ο κ. Μαντέλης θεωρεί ότι όλο αυτό πρέπει να στηριχθεί ουσιαστικά και ότι πρέπει να στηριχθούν και οι επιλογές του σχεδιασμού.
Θα πρέπει να σας πω ότι πραγματικά υπάρχει μια λογική την οποία ακολουθήσαμε και αυτή είναι η λογική η οποία ακολουθήθηκε στη συντριπτική πλειοψηφία όλων των μεγαλουπόλεων. Το τραμ είναι ένα μέσο το οποίο κυκλοφορεί μπροστά από την πόρτα του σπιτιού. Είναι ένα μέσο το οποίο δεν ενοχλεί, είναι αθόρυβο, είναι αισθητικά πολύ εξελιγμένο πλέον και σε όποια πρωτεύουσα και αν πάτε, σε όποια μεγάλη πόλη και αν πάτε στην Ευρώπη και σε άλλες περιοχές του κόσμου, θα δείτε το τραμ με την ίδια λογική, με την ίδια φιλοσοφία, όπως αυτήν την οποία πλέον έχουμε δρομολογήσει και εδώ. 
Θα ήθελα να σας πω ότι πριν ολοκληρώσουμε τη χάραξη αυτή είχαμε κάνει μια πολύ συγκεκριμένη ενημέρωση όλων των δημάρχων, όλων των δήμων με ανταλλαγή εγγράφων. Έχω έναν πλήρη κατάλογο τον οποίο θα αφήσω να τον μελετήσει ο κ. Μαντέλης, να τον δει, που δείχνει ότι δεν έμεινε ούτε μια περιοχή στην οποία να μην αναλύθηκε συστηματικότατα η διαδρομή, η χάραξη, τα προβλήματα τα οποία θα είχε και οι λύσεις οι οποίες είχαν δοθεί. 
Ακόμη θα ήθελα να παρατηρήσω ότι πάντοτε υπήρχε και υπάρχει και θα υπάρχει προσπάθεια διαλόγου. Ο διάλογος όμως αυτός δεν μπορεί να κατατείνει εν όψει μάλιστα του γεγονότος ότι είμαστε σε μια προεκλογική περίοδο για τις δημοτικές αρχές, σε ένα διάλογο κωφών. Ο διάλογος πρέπει να είναι ουσιαστικός. Οι δήμαρχοι έχουν εκφραστεί στις περισσότερες των περιπτώσεων, σχεδόν σε όλες, έχουν εξασφαλιστεί οι χώροι για το έργο σε ποσοστό το οποίο είναι σχεδόν 90%. Υπάρχουν συγκεκριμένες άδειες για 22,79 χιλιόμετρα και υπάρχει μια περιοχή, ένας δήμος για τον οποίον υπάρχουν ακόμη συζητήσεις. Και εκεί έχουμε πει ότι υπάρχουν δυνατότητες…
ΠΡΟΕΔΡΕΥΩΝ (Κωνσταντίνος Γείτονας): Ποιος είναι αυτός ο δήμος, κύριε Υπουργέ; 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Είναι ο Δήμος Παλαιού Φαλήρου. 
ΒΑΣΙΛΗΣ ΚΕΔΙΚΟΓΛΟΥ: Όταν είναι να αρχίσει ένα έργο, μιλούν όλοι, όταν τελειώσει μιλά το έργο. 
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Πιστεύω λοιπόν, κύριε Πρόεδρε και κύριοι συνάδελφοι, ότι υπάρχει η δυνατότητα για οποιαδήποτε λογική βελτίωση. Όμως επειδή παρακολουθώ να γίνεται ένας δημόσιος διάλογος, ο οποίος λαμβάνει και στοιχεία μικροκομματικής αντιπολίτευσης, όχι βεβαίως από τον κ. Μαντέλη αλλά από κάποιους ανθρώπους οι οποίοι βγαίνουν σε κάποιες εκπομπές, από συναδέλφους άλλων κομμάτων, οι οποίοι επιχαίρουν για την περίπτωση που δεν θα γινόταν το έργο αυτό, θα ήθελα να πω ότι δεν μπορούμε να έχουμε την πολυτέλεια σ' αυτήν τη χώρα, σ' αυτόν τον τόπο, σ' αυτήν την πόλη, να μην έχουμε τραμ. Ας μην επαναλάβουμε το τραγικό λάθος του 1961. Πρέπει να έχουμε τη δυνατότητα να κατασκευάσουμε το έργο αυτό, να το αποδώσουμε στους πολίτες αυτής της πόλης και να βελτιώσουμε το επίπεδο ζωής τους. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι παρακολουθούν τη συνεδρίασή μας από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, σαράντα δύο μαθητές και μαθήτριες και τρεις συνοδοί δάσκαλοι από το 14ο Δημοτικό Σχολείου Νέου Ηρακλείου Αττικής. 
Η Βουλή τους καλωσορίζει.
(Χειροκροτήματα)
Όσοι είναι της Β΄ Περιφέρειας βλέπω ότι χειροκροτούν εντονότερα. 
Η δεύτερη με αριθμό 452/5.3.2002 επίκαιρη ερώτηση της Βουλευτού της Νέας Δημοκρατίας κας Αικατερίνης Παπακώστα προς τον Υπουργό Υγείας και Πρόνοιας, σχετικώς με τη λειτουργία του Νομαρχιακού Γενικού Νοσοκομείου Δυτικής Αττικής "Αγία Βαρβάρα", διαγράφεται λόγω κωλύματος του ερωτωμένου Υπουργού.
Επίσης η τρίτη με αριθμό 457/5.3.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με τη χρηματοδότηση των δύο αστικών εταιρειών, που λειτουργούν με τη συμμετοχή του δημοσίου και φιλοξενούν άτομα με ειδικές ανάγκες κλπ., διαγράφεται λόγω κωλύματος του ερωτωμένου Υπουργού.
Θα συζητηθεί η τέταρτη με αριθμό 450/5.3.2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη χρηματοδότηση των κομμάτων κλπ.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δεν είναι το θέμα αυτό. Το θέμα είναι η νομική υπόσταση των κομμάτων. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, ήρεμα. Θα διαβάσω την ερώτησή σας, οπότε το Σώμα και ο ελληνικός λαός θα καταλάβουν.
ΒΑΣΙΛΗΣ ΚΕΔΙΚΟΓΛΟΥ: Εκτίθενται οι υπηρεσίες του Κοινοβουλευτικού Ελέγχου με αυτά που γράφουν.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
ΒΑΣΙΛΗΣ ΚΕΔΙΚΟΓΛΟΥ: Εγώ παρακαλώ να μην αλλοιώνεται το θέμα που θέτω, που είναι η νομική υπόσταση των κομμάτων και όχι η χρηματοδότησή τους. Είναι αγράμματος ο υπεύθυνος της υπηρεσίας του Κοινοβουλευτικού Ελέγχου.
ΠΡΟΕΔΡΕΥΩΝ (Κωνσταντίνος Γείτονας): Όσο και να εκρήγνυσθε, εγώ θα μείνω ψύχραιμος. Αυτή την έκρηξή σας αρχίζω και τη συνηθίζω κάθε φορά που είμαι στην Έδρα.
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Πρόεδρε!
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, διευκολύνετέ με να διεξαγάγω τις εργασίες της συνεδρίασης.
ΒΑΣΙΛΗΣ ΚΕΔΙΚΟΓΛΟΥ: Περίληψη θα διαβάσετε, κύριε Πρόεδρε, και όχι την ερώτησή μου.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Ως εδώ!
ΒΑΣΙΛΗΣ ΚΕΔΙΚΟΓΛΟΥ: Παραχώρηση μου κάνετε; Δεν κατάλαβα.
ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Κεδίκογλου. Δεν υπάρχει περίληψη, γιατί με βάση τον Κανονισμό, προβλέπεται ποιά πρέπει να είναι η έκταση του κειμένου της ερώτησης. Επομένως δεν είναι καμία περίληψη. Είναι το κείμενο της ερώτησης. 
ΒΑΣΙΛΗΣ ΚΕΔΙΚΟΓΛΟΥ: Το κείμενο πρέπει να είναι πλήρες.
ΠΡΟΕΔΡΕΥΩΝ (Κωνσταντίνος Γείτονας): Διαβάστε τι λέει το σχετικό άρθρο του Κανονισμού. Το ξέρετε. Γι΄ αυτό αφήστε την αντιδικία με το Προεδρείο και τους υπαλλήλους.
ΒΑΣΙΛΗΣ ΚΕΔΙΚΟΓΛΟΥ: Ποια αντιδικία; Αφού το θέμα είναι άλλο.
ΠΡΟΕΔΡΕΥΩΝ (Κωνσταντίνος Γείτονας): Θα με αφήσετε να διαβάσω την ερώτηση;
ΒΑΣΙΛΗΣ ΚΕΔΙΚΟΓΛΟΥ: Περιμένω να ανακοινώσετε ποιο είναι το θέμα της ερώτησης.
ΠΡΟΕΔΡΕΥΩΝ (Κωνσταντίνος Γείτονας): Διαβάζω: "Τα Συντάγματα του 1975 και 1985 νομιμοποίησαν τα κόμματα ως θεσμό. Στο άρθρο 72 προβλέφθηκε η νομιμοποίηση και της υπόστασης και της λειτουργίας τους…
ΒΑΣΙΛΗΣ ΚΕΔΙΚΟΓΛΟΥ: Και της υπόστασης και της λειτουργίας.
ΠΡΟΕΔΡΕΥΩΝ (Κωνσταντίνος Γείτονας): Αυτό λέω. Στη μακρά πορεία μου έχω δώσει δείγματα ότι γνωρίζω τουλάχιστον ανάγνωση.
ΒΑΣΙΛΗΣ ΚΕΔΙΚΟΓΛΟΥ: Το θέμα δεν είναι αν γνωρίζουμε ανάγνωση. Το θέμα είναι τι τονίζουμε και τι παρουσιάζουμε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ηρεμήστε. 
ΒΑΣΙΛΗΣ ΚΕΔΙΚΟΓΛΟΥ: Είμαι απολύτως ήρεμος. Και αυτή η κουβέντα "ηρεμήστε και ηρεμήστε" να σταματήσει. Παραβιάζετε δικαιώματα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη γράφεται στα Πρακτικά καμία διακοπή του κ. Κεδίκογλου από εδώ και μπρος. 
Συνεχίζω την ανάγνωση της επίκαιρης ερώτησης: "Στο άρθρο 72 προβλέφθηκε η νομιμοποίηση και της υπόστασης και της λειτουργίας τους και από τα πρώτα καθήκοντα μάλιστα της Βουλής: να ψηφίσει νόμο "…για τη λειτουργία των πολιτικών κομμάτων, για την παροχή νομοθετικής εξουσιοδότησης κατά το άρθρο 43 παράγραφος 4…".
Εν τούτοις μέχρι σήμερα νομική υπόσταση αυτών δεν υπάρχει παρά και τη χρηματοδότησή τους από τον κρατικό προϋπολογισμό, την οποία διαθέτει ένα απλό σωματείο (!). Η εκ του Συντάγματος υποχρέωση ψήφισης νόμου παρελήφθη στην πρόσφατη Αναθεώρηση, χωρίς βέβαια να αποκλείεται! Sic.
Οι οικονομικές επιχορηγήσεις γίνονται στο όνομα του αρχηγού ή προέδρου του κόμματος!
Το Ελεγκτικό Συνέδριο "ποιείται την νήσσαν" για την παράλειψη αυτήν. Αρκείται στη νόμιμη εγγραφή της πίστωσης… Από εκεί και μετά ποιο πρόσωπο εισπράττει, πώς δαπανάται, είναι άρρητα ρήματα, ενώ γνωρίζει άριστα ότι η χρηματοδότηση δίδεται σε μη υφιστάμενα πρόσωπα και ουδεμία σχέση έχει με τη νόμιμη ροή των δαπανών!…
Τα πολιτικά κόμματα είναι οι φορείς της λειτουργίας του πολιτεύματος και πρέπει να απαλλαγούν ακόμη και από υποψία αμέσου ή εμμέσου διαπλοκής με τη διαφθορά. Μείζον θέμα ως εκ τούτου, η νομιμοποίηση της υπόστασης και της λειτουργίας τους, αλλά και η κατοχύρωση της δημοκρατικής λειτουργίας, σύμφωνα με τις γενικές αρχές του πολιτεύματός μας.
Ερωτάται ο κύριος Υπουργός πώς σκέφτεται να κινηθεί η Κυβέρνηση".
ΒΑΣΙΛΗΣ ΚΕΔΙΚΟΓΛΟΥ: …
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η Κυβέρνηση έχει διαγράψει έναν κύκλο διαβουλεύσεων και συζητήσεων με όλες τις πολιτικές παρατάξεις στα πλαίσια της διακομματικής επιτροπής. Είναι έτοιμη να φέρει νομοσχέδιο στη Βουλή πολύ σύντομα. Με αυτό το νομοσχέδιο θα καλύπτει όλες τις πτυχές, που ορθά τοποθετείτε στην επίκαιρη ερώτησή σας, κύριε Κεδίκογλου. Θα αντιμετωπίζει ριζικά και τη νομική υπόσταση των κομμάτων. Θα καταργεί το νομοθετικό διάταγμα 59/74, με βάση το οποίο λειτουργούν μέχρι σήμερα τα κόμματα. Θα αποκαθιστά και τη νόμιμη ροή της χρηματοδότησης, όπως πολύ σωστά επισημαίνετε. 
Τρία είναι τα κρίσιμα ζητήματα που επισημάνατε. Η νομική υπόσταση, η νόμιμη ροή της χρηματοδότησης και η δημοκρατική λειτουργία, η οποία πρέπει να είναι συμβατή με το Σύνταγμά μας. Σας βεβαιώνω ότι και τα τρία καίρια ζητήματα που θέτετε -καλώς κάνετε και τα θέτετε, διότι υπάρχει μεγάλη καθυστέρηση- πολύ σύντομα θα έρθουν εδώ, για να γίνουν νόμος του κράτους. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είναι από τις σπάνιες φορές που θα εκφράσω την ευχαρίστηση, την ικανοποίηση και την ευαρέσκειά μου για την απάντηση του κυρίου Υπουργού. Χαίρομαι γιατί η παρούσα ηγεσία έχει τόση ευαισθησία. Χαίρομαι γιατί αντιλαμβάνεται ότι πρόκειται για μείζονος σημασίας ζήτημα. Τα κόμματα είναι οι φορείς του πολιτεύματος και δεν πρέπει να υπάρχει η παραμικρή υποψία για τον τρόπο της διαχείρισης. Η οργάνωση των κομμάτων είναι η μορφή της οργάνωσης, την οποία επαγγέλλονται για την κοινωνία. Η εσωτερική λειτουργία είναι η μορφή της λειτουργίας που επαγγέλλονται για την κοινωνία. 
Εκφράζω λοιπόν την ευαρέσκειά μου και προς τον Υπουργό κ. Σκανδαλίδη και προς τον κύριο Υφυπουργό, διότι από μία νέα αντίληψη διαπνέεται το Υπουργείο Εσωτερικών, Δημόσιας Διοίκησης και Αποκέντρωσης. Σας τιμά ιδιαιτέρως αυτό.
Δράττομαι όμως της ευκαιρίας, κύριε Υφυπουργέ, για να σας πω ότι η Εύβοια υπέστη τρομακτικές καταστροφές και υφίσταται τρομερό ζήτημα. Έχουν διακοπεί οι αστικές συγκοινωνίες.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, με φέρνετε πάλι σε δύσκολη θέση. Δεν μπορείτε κατά τον Κανονισμό να αναφερθείτε σε άλλο θέμα. 
ΒΑΣΙΛΗΣ ΚΕΔΙΚΟΓΛΟΥ: Δεν υπερβαίνω το χρόνο, κύριε Πρόεδρε.
Παρακαλώ, λοιπόν, να δείτε αυτό το θέμα ιδιαιτέρως, γιατί θα αντιμετωπίσετε κατάρρευση στις επερχόμενες εκλογές. Και να χάσει ένα κόμμα δεν πειράζει. Να καταρρεύσει όμως είναι ζημιά για τη δημοκρατία, για το πολίτευμα. Προσέξτε ιδιαιτέρως την Εύβοια, διότι έχει υποστεί τρομακτικές ζημιές. Δεν υπάρχει ανταπόκριση. Πλέον αυτού, η Περιφέρεια Στερεάς Ελλάδος στερείται γραμματέως για τρεις μήνες. Αντιλαμβάνεσθε ότι δεν λειτουργεί το πολίτευμα. Δεν υπάρχει γραμματέας περιφέρειας. Επιτέλους έχουμε στελέχη και το κόμμα του ΠΑΣΟΚ έχει εξαίρετα στελέχη, όπως και η διοίκηση και η ελληνική κοινωνία. Τοποθετείστε γραμματέα. Φοβάμαι ότι αυτό είναι μια από τις αιτίες για την καθυστέρηση. 
Κύριε Πρόεδρε, τοποθετώ ένα μείζονος σημασίας θέμα λειτουργίας του πολιτεύματος για μία ολόκληρη περιφέρεια. Σας ευχαριστώ και για την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα προσθέσετε κάτι;
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμεθα στην ημερήσια διάταξη 
ΤΩΝ ΕΠΕΡΩΤΗΣΕΩΝ
Θα συζητηθεί η με αριθμό 39/5-2-2002 επερώτηση των Βουλευτών της Νέας Δημοκρατίας, προς τον Υπουργό Ανάπτυξης σχετικώς με τη χαρτοβιομηχανία "SOFTEX". 
Οι επερωτώντες Βουλευτές της Νέας Δημοκρατίας είναι κατά σειρά εγγραφής οι κύριοι, Σταύρος Παπαδόπουλος, Σταύρος Δαϊλάκης, Αθανάσιος Νάκος, Πάνος Παναγιωτόπουλος, Ιωάννης Παπαθανασίου, Νικόλαος Τσιαρτσιώνης, Βύρων Πολύδωρας, Ανέστης Αγγελής, Γεώργιος Βουλγαράκης, Σταύρος Καλογιάννης, Κωνσταντίνος Καραμπίνας, Γεώργιος Καρασμάνης, Αλέξανδρος Κοντός, Θεόφιλος Λεονταρίδης, Αναστάσιος Λιάσκος, Ευάγγελος Μπασιάκος, Ιορδάνης Τζαμτζής, Ηλίας Φωτιάδης, Παναγιώτης Ψωμιάδης, Γεώργιος Γαρουφαλιάς, Αθανάσιος Κατσιγιάννης, Γεώργιος Κωνσταντόπουλος, Μιχάλης Παπαδόπουλος, Αριστοτέλης Παυλίδης, Γεώργιος Σαλαγκούδης. 
Για τη συζήτηση της επερώτησης ορίζεται ως Κοινοβουλευτικός Εκπρόσωπος από τη Νέα Δημοκρατία ο Βουλευτής Β΄ Θεσσαλονίκης κ.Γεώργιος Σαλαγκούδης.
Επίσης από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος ο κ. Παναγιώτης Λαφαζάνης.
Το λόγο έχει ο κ. Σταύρος Παπαδόπουλος.
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η Αθηναϊκή Χαρτοποιία "SOFTEX", ένα από τα σοβαρότερα βιομηχανικά συγκροτήματα, ήταν, μπορώ να πω, πρότυπο βιομηχανικό συγκρότημα στον βαλκανικό χώρο ή αλλιώτικα η μεγαλύτερη χαρτοβιομηχανία της χώρας μας.
Αυτός, λοιπόν, ο βιομηχανικός κολοσσός που θεωρείται βαριά βιομηχανία για τα ελληνικά δεδομένα, με υψηλή τεχνολογία και που κατατάσσεται ανάμεσα στις εκατόν πενήντα μεγάλες χαρτοβιομηχανίες όλου του κόσμου, οδηγήθηκε από την αλόγιστη πολιτική των κυβερνήσεων του ΠΑΣΟΚ σε μαρασμό και σχεδόν σε πτώχευση, με αποτέλεσμα την απαξίωση της εμπορικής και τεχνολογικής της αξίας και τελικά την πώλησή της προς την αγοράστρια εταιρεία "Λόγκριτζ"με μια λεόντεια σύμβαση σε βάρος του ελληνικού λαού και των εργαζομένων και αποκλειστικά υπέρ της αγοράστριας εταιρείας.
Αυτό, λοιπόν, τον βιομηχανικό κολοσσό, τον Μάρτιο του 1984 με τον ν. 1386/83, η Κυβέρνηση του ΠΑΣΟΚ τον ενέταξε στον Οργανισμό Ανασυγκρότησης Επιχειρήσεων με σκοπό να τον εξυγιάνει και να τον αποδώσει στον ιδιωτικό τομέα και πάλι. 
Τα χρέη τότε της "Αθηναϊκής Χαρτοποιίας" ήταν 9 δισεκατομμύρια κατά τους παλαιούς μετόχους και 17 δισεκατομμύρια κατά την τέως Υφυπουργό. Εγώ λέω ότι δέχομαι τα 17 δισεκατομμύρια που είπε η τέως Υφυπουργός. Λόγω των παραπάνω χρεών η Κυβέρνηση του ΠΑΣΟΚ που έλεγε ότι είναι κυβέρνηση όλων των Ελλήνων, αλλά, δυστυχώς, κατάντησε να είναι κυβέρνηση μόνο φιλελλήνων και των συγγενών αυτών, την κοινωνικοποίησε την εταιρεία. Έτσι βάφτισαν τότε τις κρατικοποιήσεις, για δήθεν εξυγίανση της επιχειρήσεως, με αποτέλεσμα, ύστερα από φαγοπότι τριών χρόνων, το χρέος των 17 δισεκατομμυρίων που έλεγε η Υφυπουργός το 1987 να υπερβεί τα 38 δισεκατομμύρια δραχμές. Από το 1987 και μετά η "Αθηναϊκή Χαρτοποιία" δεν χρωστούσε σε κανέναν. Μαζί με τον ΟΑΕ μετοχοποίησαν τις υποχρεώσεις της. Το 1993 χρωστάει 4 δισεκατομμύρια, παρά τη μεγάλη πυρκαγιά των εργοστασίων που έγινε στην Αθήνα. Και ξανά το 1998, την εποχή δηλαδή της πώλησης της "SOFTEX" προς τη "Λόγκριτζ", το παραπάνω χρέος πάλι υπερέβαινε τα 37 δισεκατομμύρια δραχμές.
Το ερώτημα που μπαίνει, κυρίες και κύριοι συνάδελφοι: Είναι εξυγίανση αυτή η συμπεριφορά και αυτή η κατρακύλα κάθε ηθικής αξίας; Είναι εξυγίανση η ρεμούλα και η αδιαφάνεια της διαχείρισης της "Αθηναϊκής Χαρτοποιίας" που οδηγήθηκε στην απαξίωση και σχεδόν στην πτώχευση και στη συνέχεια με χαριστικό τρόπο πώλησή της; Λέω χαριστικό τρόπο, γιατί η πραγματική αξία της πώλησης δεν είναι 120 εκατομμύρια δολάρια όπως λένε ή 34 δισεκατομμύρια δραχμές, αλλά μόνο 4,7 ή και μπορώ να πω και αρνητικό και θα το εξηγήσω παρακάτω, όπως ισχυρίζονται και παραδέχονται και άλλοι Έλληνες επιχειρηματίες που ασχολούνται μ' αυτό το είδος και όχι με την αγοραπωλησία τέτοιων εργοστασίων. Πάντως είναι λεόντειος η σύμβαση σε βάρος του ελληνικού δημοσίου και των εργαζομένων και αυτό αποδεικνύεται περίτρανα από τα ίδια τα άρθρα της σύμβασης.
Και είπα προηγουμένως και το επαναλαμβάνω ότι το αληθές τίμημα της Nιούκο ή της αγοράστριας εταιρείας "Λόγκριτζ" δεν είναι 120 εκατομμύρια δολάρια ή 34 δισεκατομμύρια. δραχμές, γιατί είχε τότε παρούσα αξία μόνο 10,3 δισεκατομμύρια δραχμές. Όμως, σύμφωνα με το άρθρο 2.1.14 η καθαρή είσπραξη μειώνεται άλλα 5 δισεκατομμύρια, γιατί έπρεπε να υπάρχει κεφάλαιο κίνησης και εμπορεύματα 5 δισεκατομμυρίων δραχμών που σημαίνει ότι η πραγματική αξία 5,3 είναι το τίμημα που θα κατέβαλε η "Λόγκριτζ".
Βάσει όμως και του άρθρου 3.6 από 20/1/99 έφθασε σε άλλα 3 δισεκατομμύρια μείον. Έτσι βλέπουμε ότι η Νιούκο, η αγοράστρια εταιρεία, απέκτησε τη μεγαλύτερη ελληνική χαρτοβιομηχανία με αρνητικό τίμημα. Για πρώτη φορά πωλητής πλήρωσε αντί να πληρωθεί, όπως επανειλημμένα έχει καταγγείλει και ο Αρχηγός μας, ο Πρόεδρος της Νέας Δημοκρατίας, ο κ. Καραμανλής. 
Ο Ειδικός Γραμματέας των αποκρατικοποιήσεων ύστερα από οκτώ μήνες διαπραγματεύσεων μείωσε το αρχικό τίμημα της αγοράστριας εταιρείας "Νιούκο" ή "Λόγκριτζ" εις βάρος του δημοσίου κατά 7 δισεκατομμύρια δραχμές. Πώς; Αυξάνοντας τον προεξοφλητικό τόκο από 15% σε 25% με εξόφληση ύστερα από δέκα χρόνια σε μία δόση, αν θέλετε, βάσει ενός απορρήτου εκθέματος Ε΄ που δεν κατατέθηκε ποτέ στη Βουλή για να το δουν οι συνάδελφοι Βουλευτές και για να δει και ο ελληνικός λαός τι ακριβώς έγινε και βάσει του άρθρου 3 παράγραφος 3β. Να, λοιπόν, πώς προστατεύονται από την Κυβέρνηση του κ. Σημίτη τα ελληνικά συμφέροντα, τα συμφέροντα του ελληνικού δημοσίου. Να γιατί η συμφωνία πώλησης, η λεόντεια αυτή σύμβαση δεν έχει δοθεί ακόμη για έλεγχο στο Ελεγκτικό Συνέδριο, όπως ορίζει ο νόμος και όπως κατ' επανάληψη τόνισε ο κ. Σημίτης ότι συμβάσεις που υπερβαίνουν τα 500 εκατομμύρια δραχμές θα ελέγχονται από Ελεγκτικό Συνέδριο.
Τίθεται πάλι το ερώτημα, κυρίες και κύριοι συνάδελφοι, γιατί αυτή η απαξίωση αυτού του μεγάλου βιομηχανικού κολοσσού της "SOFTEX" και η με χαριστική πράξη μεταβίβασης πώλησή της προς τη "Λόγκριτζ". Γιατί η Αθηναϊκή Χαρτοβιομηχανία που κάλυπτε περίπου το 70% με 80% της ελληνικής αγοράς με προοπτική ανάπτυξης και επέκτασης των δραστηριοτήτων της και στην Αίγυπτο, στις βαλκανικές χώρες και στις χώρες τους τέως Ανατολικού μπλοκ, της Ανατολικής Ευρώπης, έφτασε στα πρόθυρα της πτώχευσης και της απαξίωσης με τις γνωστές συνέπειες; 
Και το άλλο ερώτημα που τίθεται είναι τι έπραξαν όλα αυτά τα χρόνια οι Κυβερνήσεις του ΠΑ.ΣΟ.Κ. και γιατί κώφευαν στις καταγγελίες που υπήρχαν και υπάρχουν.
Επιτέλους θα πρέπει η Κυβέρνηση να αναλάβει τις ευθύνες της και να πληροφορήσει τη Βουλή και ολόκληρο τον ελληνικό λαό τι συμβαίνει με τη "SOFTEX" και με τη λεόντειο ή χαριστική σύμβαση πώλησής της προς τη "Λόγκριτζ". 
Οι εργαζόμενοι και οι οικογένειές τους, κύριε Υπουργέ, είναι ανάστατοι. Κυρίες και κύριοι συνάδελφοι, είναι πραγματικά ανάστατοι από την αναλγησία που δείχνει η Κυβέρνηση Σημίτη απέναντι στο πρόβλημά τους. Αναρωτιούνται λοιπόν οι εργαζόμενοι όχι αν θα χάσουν τα δικαιώματά τους που απέκτησαν όλα αυτά τα χρόνια εργαζόμενοι, αλλά την ίδια τους τη δουλειά σε εποχές που η ανεργία μαστίζει τους Έλληνες και ιδιαίτερα τους νέους. 
Κυρίες και κύριοι συνάδελφοι, ας δούμε και ορισμένα από τα άρθρα της ίδιας αυτής σύμβασης που σε ορισμένα μέρη προσπάθησε να προστατεύσει τους εργαζόμενους τουλάχιστον για τρία χρόνια και να υπάρχουν και ορισμένες επενδύσεις. Έτσι βλέπουμε στο άρθρο 6 παρ.4.1 η αγοράστρια αναλαμβάνει την υποχρέωση λειτουργίας των εργοστασίων της "SOFTEX" για περίοδο τουλάχιστον τριών ετών. Και ερωτώ, κύριε Υπουργέ, αλήθεια τι πράξατε όταν όλως παράνομα και ανήθικα η αγοράστρια εταιρεία έκοψε το ρεύμα παροχής των εργοστασίων τα οποία έπαυσαν να λειτουργούν. 
Πιέσατε, κύριε Υφυπουργέ, την αγοράστρια εταιρεία, ως υποχρεούστε, ή κωφεύσατε παίζοντας το παιχνίδι της πίεσης της αγοράστριας εταιρείας προς τους εργαζόμενους της "SOFTEX"; Και αν πιέσατε την αγοράστρια εταιρεία, δείξτε μας τη γραπτή καταγγελία πίεσης για την τήρηση των όρων της κατά τα άλλα λεόντειας σύμβασης. 
Κυρίες και κύριοι συνάδελφοι, βάσει του άρθρου 5 παράγραφος 1 ο αγοραστής θα φροντίσει για περίοδο τριών ετών από την ημερομηνία ολοκλήρωσης της συναλλαγής, ώστε ο αριθμός των εργαζομένων να είναι χίλιοι διακόσιοι εβδομήντα πέντε και στα τρία εργοστάσια, από τα οποία τουλάχιστον τετρακόσιοι τριάντα στο εργοστάσιο της Δράμας. Έχει, όμως, το δικαίωμα -βάσει πάλι της σύμβασης- το ελληνικό δημόσιο, ως πωλητής, να παρέμβει υπέρ των εργαζομένων για ανάρμοστη πίεσή τους. Έτσι ακριβώς αναφέρεται στο σχετικό άρθρο.

Ερωτώ, λοιπόν, εσάς, κυρίες και κύριοι συνάδελφοι, κύριε Υφυπουργέ: Δεν είναι ανάρμοστη πίεση η αντισυμβατική συμπεριφορά, η διακοπή του ρεύματος της Δ.Ε.Η. και το τεχνικό κλείσιμο των εργοστασίων "SOFTEX"; Δεν είναι ανάρμοστη συμπεριφορά η πίεση και η με εξώδικο κλήση θέση σε διαθεσιμότητα των εργαζομένων επί ένα και πλέον μήνα, πολλές φορές για μείωση των αποδοχών τους και μάλιστα για τέταρτη τουλάχιστον φορά για τη Δράμα μέχρι σήμερα; Νωρίτερα δε απέλυσε εφτά εργαζομένους από τις περιφερειακές μονάδες της Λάρισας και των Πατρών κατά παράβαση του άρθρου 6, παράγραφος 5, του προσυμφώνου πώλησης. 
Ερωτώ και πάλι, κύριε Υφυπουργέ: Αλήθεια τι πράξατε από τις 23.10.2002 μέχρι σήμερα, όταν σε σχετική μου ερώτηση απαντήσατε: "Το Υπουργείο Ανάπτυξης και η Κυβέρνηση αποτελούν τη θετική εγγύηση για τα δικαιώματα των εργαζομένων και τη βιωσιμότητα της επιχείρησης και σε κάθε περίπτωση αντισυμβατικές ενέργειες θα έχουν ως αποτέλεσμα την καταγγελία από μέρους μας της σύμβασης". Το ίδιο είπατε και σε άλλη επίκαιρη ερώτησή μου. Καταθέτω τα έγγραφα για τα Πρακτικά της Βουλής.
(Στο σημείο αυτό ο Βουλευτής κ. Σταύρος Παπαδόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Έχουμε μπροστά μας την καταληκτική ημερομηνία, που είναι 2.6.2002. Ύστερα από αυτήν το χάος εξαιτίας της αδιαφορίας και της αναλγησίας της Κυβέρνησής σας. 
Αλήθεια, κύριε Υπουργέ, τι θα γίνει με τους παλαιούς μετόχους που δεν το βάζουν κάτω και πιθανόν να κερδίσουν στα δικαστήρια; Ήθελα, επίσης, να τονίσω και να πω ότι στη Δράμα έγινε μία επιτροπή αγώνα, η οποία απαρτίζεται από τους Βουλευτές, από τα κόμματα και από διάφορους φορείς του Νομού Δράμας, όπως το Επιμελητήριο και η Ένωση Γεωργικών Συνεταιρισμών. 
Όλοι, λοιπόν, αυτοί οι φορείς με προεδρεύοντα το Νομάρχη Δράμας επανειλημμένως καλέσαμε και τον κ. Φορλίν και τον κ. Οικονόμου, που κάποτε είχε μία ανάμειξη στο εργοστάσιο, αλλά και τους παλαιούς μετόχους μεταξύ των οποίων τον κ. Κεφάλα. Ο κ. Φορλίν, ενώ δήλωσε ότι θα έρθει, δεν παρέστη. Ο κ. Οικονόμου είπε ότι "δεν ασχολούμαι πλέον με το εργοστάσιο" και ο κ. Κεφάλας ήρθε και δήλωσε ότι "εγώ θα αγωνιστώ, για να κερδίσω την υπόθεση, διότι το εργοστάσιο αυτό είναι η ζωή μου". Από την άλλη πλευρά δε δήλωσε ότι "στα δικαστήρια θα κερδίσω" ή, αν θέλετε, ότι "στη Δράμα θα γίνει αμέσως, μόλις αναλάβω, αν αναλάβω, αύξηση του προσωπικού κατά 10% και ύστερα από μία ανανέωση του πεπαλαιωμένου υλικού στο εργοστάσιο άλλη μία αύξηση κατά 10%". 
Κύριε Υφυπουργέ, τι θα γίνει, αν πραγματικά οι παλαιοί μέτοχοι κερδίσουν την υπόθεση στα δικαστήρια; Ποιες θα είναι οι αποζημιώσεις και ποια, αν θέλετε, θα είναι η επίπτωση εξαιτίας αυτών των αποζημιώσεων για τον ελληνικό λαό, για όλους τους εργαζόμενους στη "SOFTEX";
Εσείς, κύριε Υφυπουργέ, αλήθεια δεν διαπιστώσατε ότι η αγοράστρια εταιρεία δεν έκανε σχεδόν καμία επένδυση όλα αυτά τα χρόνια στα εργοστάσια της "SOFTEX", ιδιαίτερα δε στο εργοστάσιο της Δράμας, ως όφειλε βάσει του άρθρου 6, παράγραφος 1 της κατά τα άλλα λεόντειας χαριστικής σύμβασης, που είναι εις βάρος του ελληνικού δημοσίου και ειδικότερα εις βάρος των εργαζομένων;
Μα, κύριε Υφυπουργέ, αλήθεια πώς χαρακτηρίζετε εσείς αυτές τις πράξεις και τις παραλείψεις; Πώς χαρακτηρίζετε τη διακοπή ρεύματος, τη μη επένδυση, τις απολύσεις των εργαζομένων και άλλες ενέργειές τους; Τι πράξατε για να προστατεύσετε την τιμή και την υπόληψη των εργαζομένων στα εργοστάσια της "SOFTEX", αλλά και την τιμή και την υπόληψη ολόκληρου του ελληνικού λαού, όταν η αγοράστρια εταιρεία αθετεί τα ελάχιστα που είναι υποχρεωμένη να πράξει βάσει της χαριστικής προς αυτή σύμβασης πώλησης.
Πέραν όμως αυτών, κυρίες και κύριοι συνάδελφοι, η από την αγοράστρια εταιρεία επιδεικνυομένη αδράνεια, αναποτελεσματικότητα έλλειψη παραγωγικών επενδύσεων, έλλειψη χρηματοδότησης από τους δήθεν εταίρους οδηγούν στην αποδιοργάνωση, την αποσύνθεση, το τέλμα και την περαιτέρω απαξίωση της εταιρείας. Στη Δράμα σχεδόν δεν λειτουργεί τίποτα το ίδιο και σε ορισμένα εργοστάσια αν θέλετε των Αθηνών.
Ήθελα να αναφερθώ λίγο στο εργοστάσιο της Δράμας. Πραγματικά, υπήρχε ένας όρος που έλεγε ότι θα πρέπει το Υπουργείο να αναθέσει την παραγωγή σχολικών βιβλίων στην αγοράστρια εταιρεία. Εάν δεν πάρει η αγοράστρια εταιρεία την παραγωγή αυτών των σχολικών βιβλίων, θα κλείσει το εργοστάσιο. Και έτσι αρχίζει ο εμπαιγμός και η κακοπιστία της αγοράστριας εταιρείας.
Το Σεπτέμβριο του 1999 η αγοράστρια εταιρεία προκειμένου να μην αναλάβει την παραγωγή σχολικών βιβλίων και να κλείσει το εργοστάσιο της Δράμας προσφέρει χονδρική τιμή 40 δραχμές μεγαλύτερη απ' ό,τι η λιανική για το χαρτί "twenty three" ή PMB που είναι για τα σχολικά βιβλία. Το ίδιο περίπου συμβαίνει το 2000 καθώς και το Μάιο του 2001.
ΠΡΟΕΔΡΕΥΩΝ (Κωνσταντίνος Γείτονας): Κύριε Παπαδόπουλε, ο χρόνος σας έχει τελειώσει, αλλά, εάν θέλετε, μπορείτε να πάρετε δυο τρία λεπτά από τη δευτερολογία σας για να εκφρασθείτε με άνεση.
ΣΤΑΥΡΟΣ ΠΑΠΑΔΟΠΟΥΛΟΣ: Ευχαριστώ πολύ, κύριε Πρόεδρε.
Πέραν όμως αυτών, το εργοστάσιο της "SOFTEX" στη Δράμα δε λειτούργησε και δεν παρήγαγε όλο αυτό το χρονικό διάστημα από την ημέρα πώλησης μέχρι σήμερα για άλλες εκατόν εξήντα τέσσερις ημέρες. Δηλαδή, ποσοστό περίπου 18,4%. Και είναι χαρακτηριστικό ότι μεταξύ της 2-6-1999 και 11-11-2001 το εργοστάσιο ΧΜ, "Χαρτοποιητική Μηχανή" της Δράμας, έχει δουλέψει μόνο τετρακόσιες εβδομήντα επτά ημέρες, που σημαίνει ποσοστό 53,4%.
Νωρίτερα δε, κύριε Υφυπουργέ, να το ξέρετε άλλες διακόσιες σαράντα οκτώ ημέρες οι εργαζόμενοι στο εργοστάσιο της Δράμας ήταν σε υποχρεωτικές άδειες και σε διαθεσιμότητα από τους οποίους οι εκατόν είκοσι ένας ήταν σε διαθεσιμότητα και οι υπόλοιποι εκατόν είκοσι επτά ήταν σε υποχρεωτικές άδειες, ενώ είναι γνωστό πόσες πρέπει να είναι οι άδειες. 
Εδώ είναι ακριβώς το δράμα και η τραγωδία του Δραμινού λαού όλα αυτά τα χρόνια, κυρίες και κύριοι συνάδελφοι. Ο Νομός Δράμας συνεχώς αποψιλώνεται, συνεχώς απερημώνεται με συνέπεια να αυξάνεται η ανεργία και ιδιαίτερα των νέων που ξεπερνά πλέον το 50%.
Τα τελευταία χρόνια στο Νομό Δράμας έφυγε σχεδόν το 50% του πληθυσμού ψάχνοντας την τύχη του είτε στην εσωτερική είτε στην εξωτερική μετανάστευση. Πάνε στην Ξάνθη, στη Θεσσαλονίκη, κύριε Υφυπουργέ -τα τελευταία τρία χρόνια στην Ξάνθη έγινε σωματείο Δραμινών με τέσσερις χιλιάδες μέλη- είτε πάνε στη Γερμανία, είτε πάνε στην Αμερική. Στη Γερμανία και στη Θεσσαλονίκη υπάρχει μία ολόκληρη πόλη τριάντα πέντε με σαράντα χιλιάδες Δραμινούς. Αυτή είναι η κατάντια.
Κύριε Υπουργέ, σας το είπα και άλλοτε, θα σας το πω και σήμερα. Η "SOFTEX" για τη Δράμα μετά την κατάρρευση των φασόν ετοίμου ενδύματος όπου εργάζονταν περίπου οκτώ χιλιάδες γυναίκες και τώρα μόνο τριακόσιες ήταν, όπως λένε και τα ίδια τα στελέχη του ΠΑΣΟΚ, ο μόνος οικονομικός πνεύμονας. Αυτός, λοιπόν, ο οικονομικός πνεύμονας μετά το πνευμονικό οίδημα που υπέστη εξαιτίας της αλόγιστης και ανάλγητης πολιτικής σας οδήγησε το Δραμινό λαό σε έμφραγμα και σύντομα θα θυμηθεί την ανάλγητη αγάπη σας όποτε γίνουν εκλογές νομίζω με μία αρνητική ψήφο όπως συνήθως συμβαίνει. 
Τα ερωτήματα παραμένουν, κύριε Υφυπουργέ: Θα προκαλέσετε δικαστική έρευνα προκειμένου να επισημανθούν όλες οι παράλογες και σκανδαλώδεις ενέργειες των διοικήσεων της εταιρείας για να ασκηθεί ποινική δίωξη κατά των υπευθύνων της κατασπατάλησης του δημοσίου χρήματος; Ξέρετε πολύ καλά ότι πάρα πολλοί διευθύνοντες σύμβουλοι έγιναν εκατομμυριούχοι. Πόσο είναι τελικά το τίμημα; Επιτέλους να μάθει ο ελληνικός λαός πόσο είναι το τίμημα πώλησης της "SOFTEX" που μέχρι σήμερα δεν το ξέρει κανένας σ' αυτήν τη χαριστική λεόντειο σύμβαση, όπως πολλές φορές αναφέρω; Και τι μέτρα θα πάρετε για την προστασία των εργαζομένων;
Για όλα αυτά χρειάζεται τόλμη και αρετή, χρειάζεται διαφάνεια και ειλικρίνεια. Εγώ για άλλη μια φορά προκαλώ και προσκαλώ τον εισαγγελέα του Αρείου Πάγου για να παρέμβει και να αποδώσει δικαιοσύνη. Να παρέμβει και να αποδώσει τα του Καίσαρος τω Καίσαρι.
Τολμήστε, κύριε Υπουργέ, τολμήστε και να είστε σίγουροι ότι εμείς θα είμαστε κοντά σας, γιατί αγαπούμε την Ελλάδα και θέλουμε να φυλάμε Θερμοπύλες. Τολμήστε πριν είναι αργά, τολμήστε για να προλάβουμε την Ελλάδα ζωντανή.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Δαϊλάκης έχει το λόγο.
ΣΤΑΥΡΟΣ ΔΑΪΛΑΚΗΣ: Κύριε Πρόεδρε, απευθύνομαι στον κύριο Υφυπουργό.
Φαντάζεσθε, κύριε Υπουργέ, πώς θα ήταν η Δράμα αν μας δίνατε 45 δισεκατομμύρια; Νομίζω ότι θα ήταν ο καλύτερος νομός της Ευρώπης. Δαπανήθηκαν του κόσμου τα δισεκατομμύρια και επί μία εικοσαετία συζητούμε για το μέλλον της "Αθηναϊκής Χαρτοποιίας". Εγώ ήμουν φοιτητής, έγινα Βουλευτής, θα βγω στη σύνταξη και εσείς κατορθώσατε, όσο υπάρχετε στην Κυβέρνηση, να μην μπορείτε να δώσετε λύση. Είναι πολύ φυσικό αυτό και θα αποτελούσε το καλύτερο ανέκδοτο το ότι μια προβληματική κυβέρνηση αναλαμβάνει να σώσει μια προβληματική επιχείρηση. Δυστυχώς η μόνη λύση για σας είναι να φύγετε όσο το δυνατόν πιο γρήγορα από την Κυβέρνηση, για να υπάρχει μια ελπίδα να δοθεί λύση για την "Αθηναϊκή Χαρτοποιΐα".
Η ιδιωτικοποίηση θεωρητικά αποτελεί διαδικασία απεμπλοκής του δημοσίου από οικονομική δραστηριότητα. Αυτό όμως συνεπάγεται και μία πολιτική διαφάνειας. Στην περίπτωση όμως της Αθηναϊκής Χαρτοποιίας δημιουργήσατε έναν θύλακα διαβλητών σχέσεων. Και αναφέρομαι σε ονόματα: Από την πώληση, η κα Διαμαντοπούλου και στη συνέχεια μία σειρά Υπουργών εμπλέκονται σε αυτήν τη διαδικασία.
Ξέρω την προσωπική σας αγωνία και ξέρω ότι προσπαθείτε να δώσετε λύση, αλλά αυτό δεν ανταποκρίνεται στο σύνολο της Κυβέρνησης. Ήσασταν παρών όταν ο προηγούμενος Υπουργός Ανάπτυξης ζήτησε από τους τρεις Βουλευτές της Δράμας να δώσουμε λύση στο πρόβλημα. Θυμάστε τα λόγια του: "Προτείνετε λύσεις". Η Κυβέρνηση δηλαδή ομολογεί ότι είναι ανίκανη να δώσει λύση και καλεί τους τρεις Βουλευτές της Δράμας να φέρουν προτάσεις. Εγώ μάλιστα σας έχω φέρει πρόταση.
Το πρόβλημα της "Αθηναϊκής Χαρτοποιίας", όπως είπε και ο συνάδελφος κ. Σταύρος Παπαδόπουλος, που το ανέλυσε τεκμηριωμένα, είναι γνωστό σε όλους μας. Θα σας σημειώσω απλώς το εξής: Το διαφημισθέν τίμημα των 36 δισεκατομμυρίων τελικώς ήταν μείον 31,4 δισεκατομμύρια. Η "SOFTEX" ήταν εκείνη που κατέβαλε το τίμημα. Το δημόσιο, επαναλαμβάνω, ζημιώθηκε κατά 31,4 δισεκατομμύρια και η "Αθηναϊκή Χαρτοποιία" παρελήφθη από τους αγοραστές να κυκλοφορούν ενεργητικό 23,8 δισεκατομμύρια. Αν είναι αυτό πώληση, αλλάζουν οι οικονομικές ορολογίες. Φυσικά τα δικά σας οικονομικά μοντέλα μας εκπλήσσουν μέρα με τη μέρα και φαίνεται ότι δεν έχετε κανένα πρόβλημα να προχωρήσετε στη διαδικασία αυτή.
Κύριε Υπουργέ, εγώ θα σταθώ στους εργαζόμενους. Είναι οι χαμηλότερα αμειβόμενοι στο χώρο του χάρτου. Αυτό και μόνο δείχνει την αγωνία, αλλά και τη σοβαρότητα της κατάστασης των ανθρώπων αυτών, τους οποίους έχετε αφήσει στο έλεος του Ιταλού. Σήμερα πρέπει να αναλάβετε μία πρωτοβουλία και να δεσμευθείτε -γιατί είναι γνωστό ότι στο μέλλον αυτοί οι άνθρωποι μαθηματικά θα οδηγηθούν στην ανεργία- ότι θα υπάρξει μία διαδικασία απορρόφησης από τους Οργανισμούς Τοπικής Αυτοδιοίκησης πρώτου και δεύτερου βαθμού.
Ούτε ο Απόστολος Παύλος δεν έγραψε τόσες επιστολές όσες έχουν γράψει τα σωματεία της Δράμας και της Αθήνας. Ο οργανισμός αποτυχημένων επιλογών, ο λεγόμενος Οργανισμός Ανασυγκρότησης, νομίζω ότι όσο πιο γρήγορα καταργηθεί τόσο μεγαλύτερο όφελος θα έχει η χώρα.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Να θυμηθείτε την κατάληξη της ιστορίας αυτής. Θυμίζει βασιλική περιουσία. Δηλαδή και ο κ. Κεφάλας θα δικαιωθεί και ο Ιταλός θα οικονομήσει και ο ελληνικός λαός θα πληρώσει. Το ύποπτο της ιστορίας είναι ότι αυτή η αγορά κρύβει ένα και μόνο σημείο. Είναι το φιλέτο των οικοπέδων και εν όψει των Ολυμπιακών Αγώνων καταλαβαίνετε ποια είναι η αξία τους. Μαθηματικά θα οδηγηθούμε στην ημερομηνία, όπου τελειώνει ο Ιταλός, με την υποχρέωση που έχει αναλάβει απέναντι στο δημόσιο και από κει και πέρα θα αρχίσουν οι εκποιήσεις. Θα οικονομήσει πολλά δισεκατομμύρια, αν είναι αυτός, ή αυτοί που κρύβονται πίσω.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα δείξετε σήμερα λίγη κατανόηση; 
ΠΡΟΕΔΡΕΥΩΝ (Παναγιώτης Σγουρίδης): Αν θέλετε να πάρετε από τη δευτερολογία σας.
ΣΤΑΥΡΟΣ ΔΑΪΛΑΚΗΣ: Εντάξει, γιατί έχουμε και κάποιες προτάσεις. 
ΠΡΟΕΔΡΕΥΩΝ (Παναγιώτης Σγουρίδης): Και από κει και πέρα για τη δευτερολογία σας θα υπάρξει κατανόηση. Μην ξεχνάτε ότι τελευταία αλλάξαμε τον Κανονισμό. 
ΣΤΑΥΡΟΣ ΔΑΪΛΑΚΗΣ: Τα υλικά από την πλευρά μας, κύριε Υπουργέ, έχουν την παρακάτω παραγωγική ικανότητα. 
Πρώτον, χαρτιά γραφής και εκτύπωσης, επιχρισμένα χαρτιά, μοριοσανίδες. Οι ποσότητες αυτές μπορούν να διοχετευθούν άνετα στην ελληνική αγορά και ίσως και στο εξωτερικό και με κέρδη όχι πολύ μεγάλα, σε μέτρια επίπεδα. Αυτό το σενάριο λειτουργίας έχει υλοποιηθεί στην πράξη τα οικονομικά έτη 1992-1993 και απεικονίζεται σαφέστατα στους ισολογισμούς και στα οικονομικά στοιχεία της εταιρείας. Σημειώνεται ότι αποκλείεται η παραγωγή δημοσιογραφικού χαρτιού, διότι πλέον είναι έντονα ζημιογόνο για τη Δράμα. Βέβαια δεν είναι δυνατόν να λειτουργεί συνεχώς ένα εργοστάσιο με οριακά κέρδη. 
Για να περάσει το εργοστάσιο σε υψηλή κερδοφορία, απαιτείται μια ολοκληρωμένη λύση, δηλαδή μια συνολική και ταυτόχρονη επέμβαση στις εξής κατευθύνσεις: 
Πρώτον, διοίκηση σύγχρονη, αποτελεσματική, υψηλής ποιότητας που θα είναι σε θέση να ανταποκρίνεται στις σύγχρονες ανάγκες της αγοράς. Η διοίκηση πρέπει να φέρει και το βάρος των αποφάσεών της, δηλαδή να εισπράττει το κέρδος ή τις ζημιές σε κάθε απόφαση. 
Δεύτερον, ανθρώπινο δυναμικό. Πλήρης και αποτελεσματική αξιοποίηση του ανθρώπινου δυναμικού, αλλαγή νοοτροπίας και δημιουργία κατάλληλου πλέγματος κινήτρων. 
Τρίτον, πωλήσεις. Σύγχρονη και αποτελεσματική στρατηγική με κατάλληλα διαμορφωμένες, ευέλικτες τακτικές. 
Τέταρτον, κεφαλαιουχικός εξοπλισμός. Συγκεκριμένες επεμβάσεις εκσυγχρονισμού στους προσοδοφόρους τομείς, προσωρινή ή οριστική εγκατάλειψη ζημιογόνων δραστηριοτήτων και διείσδυση σε νέες κερδοφόρες αγορές. 
Υπάρχουν δύο συγκεκριμένες κατευθύνσεις αγοράς προς τις οποίες δύναται να κινηθεί η παραγωγή του εργοστασίου και για τις οποίες υπάρχουν αντίστοιχες μελέτες, οι οποίες προβλέπουν το είδος των επενδύσεων που θα πρέπει να γίνουν.
Η υλοποίηση των παραπάνω μπορεί να επιτευχθεί μόνο αν αναλάβει την εταιρεία ένας σωστός, σοβαρός και αξιόπιστος επιχειρηματίας, ο οποίος, πρώτον θα ενστερνίζεται αποδεδειγμένα τις θεμελιώδεις αρχές του επιχειρείν και δημιουργείν και δεν θα θέλει απλώς να πλουτίσει μέσα σε μια μέρα διαλύοντας την εταιρεία. 
Δεύτερον, θα είναι γνώστης του χώρου του χαρτιού σε διεθνές επίπεδο και όχι αλεξιπτωτιστής του χώρου όπως είναι ο κ. Φορλίν.
Τρίτον, θα παρουσιάσει ένα αξιόπιστο, αναπτυξιακό, μακροπρόθεσμο πρόγραμμα για τα εργοστάσια.
Βέβαια, βασική προϋπόθεση για να βρεθεί ένας τέτοιος επιχειρηματίας είναι να λυθεί οριστικά και αμετάκλητα το ιδιοκτησιακό καθεστώς της εταιρείας. Όσο εξακολουθεί να υφίσταται το πρόβλημα του ιδιοκτησιακού καθεστώτος, ουδείς επιχειρηματίας θα εμφανιστεί. Και αυτό έχει δείξει η πραγματικότητα μέχρι σήμερα. Γι' αυτό οφείλει και η Κυβέρνηση να αφήσει την ψήφιση παράνομων και αντισυνταγματικών νόμων, οι οποίοι όχι μόνο δεν λύνουν το πρόβλημα, αλλά το περιπλέκουν. Ακόμη να έρθει σε επαφή με τους παλιούς μετόχους, ώστε μέσα σε πνεύμα αμοιβαίας καλής θέλησης να βρεθεί η οριστική και αμετάκλητη λύση του ιδιοκτησιακού καθεστώτος. Δηλαδή: η περίπτωση Κεφάλα πρέπει να εξεταστεί επιτέλους σοβαρά. Τα στοιχεία δείχνουν ότι πρέπει επιτέλους να καθίσουμε στο ίδιο τραπέζι. Σε δεύτερη επιλογή είναι ο κ. Ζερίτης. Δηλαδή είχαμε ανθρώπους του χαρτιού και μιλούσαμε με ανθρώπους του πλαστικού. Αυτά πρώτη φορά τα βλέπω. Επαναλαμβάνω την καλή σας διάθεση και την εκτιμώ, αλλά είναι καιρός κύριε Υπουργέ, επειδή πιεζόμαστε από το χρόνο, να φτάσουμε σε ένα σημείο που να δώσουμε…
ΠΡΟΕΔΡΕΥΩΝ (Παναγιώτης Σγουρίδης): Κύριε Δαϊλάκη, πέραν της ανοχής…
ΣΤΑΥΡΟΣ ΔΑΪΛΑΚΗΣ: Αν είχατε ένα θέμα σοβαρό στην Ξάνθη, κύριε Πρόεδρε και προήδρευα εγώ, θα σας έδινα λίγο χρόνο!
ΠΡΟΕΔΡΕΥΩΝ (Παναγιώτης Σγουρίδης): Ακούστε με, κύριε συνάδελφε. Δεν μπαίνουμε σε τέτοιες λογικές και μάλιστα όταν αυτήν τη στιγμή προεδρεύουμε μέσα στο ελληνικό Κοινοβούλιο.
ΣΤΑΥΡΟΣ ΔΑΪΛΑΚΗΣ: Όχι, κύριε Πρόεδρε, δεν εννοούσα…
ΠΡΟΕΔΡΕΥΩΝ (Παναγιώτης Σγουρίδης): Υπάρχει ένας Κανονισμός και αν αρχίσουμε τα συναισθηματικά…
ΣΤΑΥΡΟΣ ΔΑΪΛΑΚΗΣ: Όχι κύριε Πρόεδρε. Ευχαριστώ πολύ. Εντάξει. 
ΠΡΟΕΔΡΕΥΩΝ (Παναγιώτης Σγουρίδης): …τότε μπορώ να σας πω και εγώ χίλια συναισθηματικά, αλλά αυτό δεν μπορεί να συμβεί.
ΣΤΑΥΡΟΣ ΔΑΪΛΑΚΗΣ: Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εσείς, πήρατε όχι μόνο τη δευτερολογία σας, αλλά και επιπλέον χρόνο. Πόσο θέλετε να σας δώσω; Θέλετε δεκαπέντε λεπτά; Να φύγω από την Έδρα να μιλάτε!
ΣΤΑΥΡΟΣ ΔΑΪΛΑΚΗΣ: Όχι, κύριε Πρόεδρε, ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, θα ζητήσω και τη δευτερολογία μου, γιατί έχω ομιλία το απόγευμα στο Βόλο και θα πρέπει να αποχωρήσω.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε, έχετε το λόγο.
ΑΘΑΝΑΣΙΟΣ ΝΑΚΟΣ: Κύριοι συνάδελφοι, η υπόθεση της "Αθηναϊκής Χαρτοποιίας" δεν είναι μια απλή υπόθεση ιδιωτικοποίησης. Είναι μνημείο ανικανότητας, διασπάθισης της δημόσιας περιουσίας και αναλγησίας κατά των εργαζομένων. Είναι το χρονικό ενός προαναγγελθέντος θανάτου της βιομηχανίας, των εργαζομένων με σημαντικότατες επιπτώσεις στην ελληνική οικονομία. Αλήθεια, έγιναν όλα αυτά από αμέλεια, από ανικανότητα; Είναι τόσα πολλά αυτά που έγιναν και γίνονται που η ανικανότητα και η αμέλεια, και τα δύο μαζί αυτά, δεν φτάνουν για να ερμηνεύσουν αυτά τα φαινόμενα που παρατηρήθηκαν. Αν δεν δοθούν πειστικές απαντήσεις, κύριε Υπουργέ, τότε εύλογα τα σενάρια τα οποία κυκλοφορούν, παίρνουν άλλη διάσταση.
Είχαμε καταγγείλει τη σύμβαση. Παρουσιάστηκε ως επωφελής συμφωνία. Ο ίδιος ο Πρωθυπουργός μάλιστα είχε πει ότι πουλάμε φθηνά, αλλά εξασφαλίζουμε όχι μόνο βιωσιμότητα, αλλά και την ανάπτυξη της εταιρείας και κυρίως διασφαλίζουμε θέσεις εργασίας. Η υποχρέωση που είχε αναληφθεί, ήταν τετρακόσιες τριάντα θέσεις στη Δράμα, οκτακόσιες σαράντα πέντε στην Αττική. 
Ο συνάδελφος ο κ. Παπαδόπουλος αναφέρθηκε πριν από λίγο στο πώς το προσύμφωνο τηρείται από την εταιρεία και το πώς απουσιάζει εντελώς ο ΟΑΕ, ο οποίος είναι ο άλλος συμβαλλόμενος. Ή αν θέλετε για τον ΟΑΕ, τον εκκαθαριστή των επιχειρήσεων, ο οποίος χρόνια τώρα είναι υπό εκκαθάριση, πώς λειτουργεί το Υπουργείο, το οποίο τον εποπτεύει μέχρι να γίνει η εκκαθάρισή του.
Το τίμημα υποτίθεται ότι ήταν 36 δισεκατομμύρια δραχμές. Με καλή ανάγνωση ήταν 5,3 δισεκατομμύρια δραχμές και στην πραγματικότητα άρχισε να γίνεται αρνητικό από το 1999 και μάλιστα αρνητικό μεγαλύτερο των 3 δισεκατομμυρίων δραχμών. Στην αρχή, υπήρχαν εκατόν σαράντα ενδιαφερόμενοι για να αγοράσουν το εργοστάσιο. Απεχώρησαν οι εκατόν τριάντα επτά. Το είχαμε καταγγείλει τότε στη Βουλή. Γιατί απεχώρησαν οι εκατόν τριάντα επτά και έμειναν τρεις; Μήπως η τράπουλα ήταν σημαδεμένη; Μήπως ήταν προαποφασισμένα πράγματα; 
Το αρχικό τίμημα όπως προανέφερα ήταν 36 δισεκατομμύρια. Με μείωση που προέβλεπε το 3.3β΄ άρθρο του προσυμφώνου, ο ειδικός γραμματέας αποκρατικοποίησης με οκτάμηνες διαπραγματεύσεις, αυξάνοντας το προεξοφλητικό επιτόκιο από 15% σε 25% και με εξόφληση μετά από δέκα χρόνια σε μια δόση με απόρρητο έκθεμα που είχε η συμφωνία και είχε την ονομασία "ΕΨΙΛΟΝ" που δεν κατατέθηκε στη Βουλή -μια που ισχυρίζεστε ότι πέρασε από τη Βουλή, η οποία χρησιμοποιήθηκε για άλλη μια φορά ως κολυμβήθρα του Σιλωάμ του εξαγνισμού των ανομιών σας- τα 36 δισεκατομμύρια έγιναν 10,3 δισεκατομμύρια. 
Με το άρθρο 2.1.14 του προσυμφώνου παρέχεται καθαρό κεφάλαιο κινήσεως διαφορά αποθεμάτων και απαιτήσεως από υποχρεώσεις 5 δισεκατομμύρια. Με αυτό το άρθρο τα 10,3 δισεκατομμύρια γίνονται 5,3 δισεκατομμύρια. Και παραπέρα με το άρθρο 3.6 του προσυμφώνου, η εταιρεία έχει δικαίωμα να προσδιορίζει από μόνη της την αξία των αποθεμάτων. Πούλησε φθηνότερα και εισέπραξε από το κράτος την έκπτωση. Με 20% φθηνότερη πώληση των αποθεμάτων, το τίμημα γίνεται μηδέν. Με 25% γίνεται μείον 3 δισεκατομμύρια, με 50% φθηνότερα κάνοντας ζημιά και στους άλλους, γίνεται μείον 11 δισεκατομμύρια.
Αυτά τα λεφτά έδωσε η εταιρεία, από μηδέν μέχρι μείον έντεκα δισεκατομμύρια. Σ' αυτό πρέπει να δώσετε απάντηση, κύριε Υπουργέ.
Οι εργαζόμενοι είχαν επισημάνει -και εμείς από το 1998, έχω όλα τα έγγραφα εδώ- ότι η προκριθείσα εταιρεία σε καμία περίπτωση δεν επρόκειτο να διασφαλίσει τη μακροπρόθεσμη λειτουργία και ανάπτυξη της εταιρείας. Υπάρχουν έγγραφα που αποδεικνύουν ότι ο κύριος στόχος ήταν η εξαγορά της εταιρείας με χρήματα του ελληνικού λαού -και όχι με δικά τους- το σπάσιμο της εταιρείας, η "σαλαμοποίηση" της εταιρείας, η μεταπώληση και η εξαγωγή κέρδους απ' αυτήν τη διαδικασία.
Αυτό που ήταν φανερό και το βλέπαμε όλοι ήταν μία εταιρεία χωρίς οικονομική επιφάνεια που δεν αποτελείτο από χαρτοποιητικές εταιρείες. Οι μόνοι που δεν το είδαν ήταν η Κυβέρνηση, η κα Διαμαντοπούλου -η οποία φέρει την κύρια ευθύνη- ο Πρωθυπουργός που δήλωνε αυτά τα οποία δήλωνε και, βεβαίως, ο ΟΑΕ και όλοι όσοι συμμετείχαν σ' αυτήν τη συμπαιγνία. 
Είχαμε καταγγείλει ότι η εταιρεία ήταν μία από τις δεκάδες χιλιάδες εταιρείες συμβούλων που υπάρχουν στις ΗΠΑ. Είναι αυτό που βλέπουμε στα κινηματογραφικά έργα με αυτούς, οι οποίοι παίρνουν τις εταιρείες και μέσα από τη μεταπώληση και την εξαθλίωση, πουλώντας τα πάγια στοιχεία, αποκομίζουν τεράστια κέρδη.
Ο μόνος σχετικός με την υπόθεση ήταν ο Πάουλο Φορλίν που εμφανίστηκε ως "βιτρίνα" και δήλωσε μάλιστα, για να γίνει πειστικός ότι διέθεσε την αποζημίωσή του ως κεφάλαιο της εταιρείας. Δήλωσε, μάλιστα, ότι αφού ο ίδιος "παίζει το κεφάλι του" και τις οικονομίες του, πρέπει να γίνουν πιστευτοί οι κοινοπρακτούντες, οι οποίοι πήραν τη δουλειά.
Αυτό, όμως, σε απλά ελληνικά σημαίνει ότι δεν είχε ούτε τα κεφάλαια ούτε την τεχνογνωσία ούτε κάποια εγγύηση ότι αυτή η εταιρεία θα είχε χρονική διάρκεια, γιατί αυτές οι εταιρείες -εκ των δεκάδων χιλιάδων που υπάρχουν στις Ηνωμένες Πολιτείες της Αμερικής- διαλύονται και παίρνουν άλλο "πτώμα", προκειμένου να το σκυλεύσουν και να αποκτήσουν κέρδη. Αυτά τα είπαμε και εμείς και οι εργαζόμενοι και έχουμε στοίβες από χαρτιά. 
Όταν, μάλιστα, αυτά ήταν φανερά, οι μόνοι που δεν καταλάβαιναν που πάει το πράγμα ήταν η Κυβέρνηση. Απέκλεισαν τους εκατόν τριάντα επτά με τη διακήρυξη και φθάσαμε σ' αυτό το σημείο. Η δέσμευση ήταν για τρία χρόνια να κρατήσουν χίλιες διακόσιες πενήντα θέσεις εργασίας και δεν άντεξαν ούτε τρία χρόνια. Τέθηκαν και τίθενται οι εργαζόμενοι σε διαθεσιμότητα, σας το απέδειξε ο κ. Παπαδόπουλος.
Σ' αυτά τα τρία χρόνια, ο ΟΑΕ "κάνει τα στραβά μάτια" και το ίδιο κάνει και το Υπουργείο. Οι ίδιοι δεν έδωσαν καμία εγγύηση για την τήρηση των όρων του προσυμφώνου, να έχουν δηλαδή κάτι να χάσουν από την προσωπική τους περιουσία, αλλά η ίδια η εταιρεία ήταν εγγύηση για την εκτέλεση των όρων του προσυμφώνου. Έτσι, όμως, κύριε Υπουργέ, αγοράζω και εγώ ό,τι θέλετε! Εκείνοι δεν διακινδύνευσαν απολύτως τίποτα!
Καταθέσαμε μία ερώτηση προ ημερών, στην οποία αναφερόταν όλη η μεθόδευση η οποία ακολουθείται από την εταιρεία και η απάντηση του Υπουργείου -που μας επισυνάπτει την απάντηση του Οργανισμού Ανασυγκρότησης Επιχειρήσεων του ΟΑΕ- ήταν η εξής: 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε. Δεν θα ξαναμιλήσω.
"Με αφορμή τη διαθεσιμότητα των τετρακοσίων δέκα εργαζομένων στο εργοστάσιο της Δράμας, η σημερινή προσφυγή του ΟΑΕ κατά της εταιρείας Ελληνική Εταιρεία Συμμετοχών Χάρτου -σημερινή ιδιοκτήτρια της "SOFTEX"- που συζητείται την 1-10-2001 στο Μονομελές Πρωτοδικείο Αθηνών, αναφέρει ότι οι θέσεις σε διαθεσιμότητα του προσωπικού του εργοστασίου της Δράμας συνιστά κατάφωρη παραβίαση των όρων του προσυμφώνου".
Μετά από δέκα ημέρες, δηλαδή, κατέθεσαν αίτηση ασφαλιστικών μέτρων! Τόσο καλά υποστήριξε ο ΟΑΕ αυτήν την υπόθεση στα δικαστήρια, κύριε Πρόεδρε, που κρίθηκε αυτή η προσφυγή ως αβάσιμη για τυπικούς λόγους και δεν συζητήθηκε. Αυτή ήταν όλη και όλη η αντίδραση και μ' αυτόν τον τρόπο η Κυβέρνηση έπραξε, προκειμένου να προστατεύσει την ελληνική οικονομία, τους Έλληνες φορολογούμενους και τους άμοιρους εργαζόμενους.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παναγιωτόπουλε, έχετε το λόγο.
Θέλετε και το χρόνο της δευτερολογίας σας;
ΠΑΝΟΣ ΠΑΝΑΓΙΩΤΟΠΟΥΛΟΣ : Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς. Ορίστε έχετε το λόγο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η περίπτωση της "SOFTEX", όπως και η περίπτωση της Ολυμπιακής και άλλες περιπτώσεις, που αφορούν τους χειρισμούς σε τόσα μεγάλα ζητήματα των Κυβερνήσεων του ΠΑΣΟΚ, θα έπρεπε να έχουν συμπεριληφθεί σε ένα πολιτικό και οικονομικό εγχειρίδιο, το οποίο να διδάσκεται σε φοιτητές οικονομικών, πολιτικών και κοινωνικών επιστημών ως παράδειγμα και πρότυπο προς αποφυγή.
Το λέω αυτό, διότι στον τρόπο, με τον οποίον έγιναν αυτοί οι χειρισμοί και αυτές οι επιλογές, συνοψίζεται όλη η φιλοσοφία της πολιτικής, η οποία ακολουθήθηκε και είναι μία πολιτική βαθύτατης αποικοδόμησης μιας οικονομικής μονάδας, που, όπως αντιλαμβανόμαστε όλοι, είναι οικονομικό, αλλά και κοινωνικό κύτταρο. 
Αποτελεί, λοιπόν, η περίπτωση αυτή, όπως και η περίπτωση της Ολυμπιακής, -τηρουμένων των αναλογιών η καθεμιά χωριστά, αλλά έχουν ένα κοινό παρονομαστή- δείγμα της πολιτικής φιλοσοφίας, με την οποία αντιμετωπίστηκε ένας μεγάλος τομέας της οικονομίας, δηλαδή κοινωνικοποίηση των ζημιών και ιδιωτικοποίηση των κερδών. Αυτή ήταν η αντίληψη, που εφαρμόστηκε μέσα σε συνθήκες αδιαφάνειας και σε επιλογές αναποτελεσματικότητας, που δυστυχώς οδήγησαν σε γήρανση ή σε μαρασμό μεγάλες οικονομικές και επιχειρηματικές μονάδες.
Είναι γνωστό το ποια ήταν η "SOFTEX" στην καλή της εποχή. Σωστά αναφέρουμε στην ερώτηση -και σωστά ειπώθηκε με πολύ εύστοχο τρόπο από τους προλαλήσαντες, κυρίους συναδέλφους Βουλευτές- ότι ήταν μία από τις μεγαλύτερες βιομηχανίες της χώρας και κατατασσόταν ανάμεσα στις εκατόν πενήντα μεγαλύτερες χαρτοβιομηχανίες του κόσμου. 
Η "SOFTEX" υπήχθη στη γνωστή διαδικασία του ν.1386/1983 και βεβαίως πέρασε στην ευθύνη του Οργανισμού Ανασυγκρότησης Επιχειρήσεων. 
Ασφαλώς, κύριε Υπουργέ, για το θέμα των προβληματικών εγώ θα αποδεχθώ ότι υπάρχουν ευθύνες και στις κυβερνήσεις πριν από το 1981, αλλά οι ευθύνες αυτές είναι πολλοστημόριο σε σχέση με αυτό, που έκανε το ΠΑΣΟΚ αμέσως μετά. Δημιούργησε το θεσμό των προβληματικών. Είναι κοινό μυστικό ότι ο ΟΑΕ, ο Οργανισμός Ανασυγκρότησης, αντί να εξυγιάνει τις επιχειρήσεις και να τις αποδώσει στον ιδιωτικό τομέα μέσα σε συνθήκες διαφάνειας, έκανε ακριβώς το αντίθετο. Μετετράπη ο Οργανισμός Ανασυγκρότησης σε θερμοκήπιο κατασπατάλησης του δημοσίου χρήματος, σε θερμοκήπιο αναποτελεσματικών και αντιπαραγωγικών ενεργειών και δραστηριοτήτων, και βεβαίως σε ένα πεδίο διορισμού, βολέματος ημετέρων.
Πολλά έχουν ακουστεί για τον ΟΑΕ και για τη διαχείριση, που υπήρξε κατά καιρούς. Δεν θέλω να τα επαναλάβω, γιατί έχουν κατά κόρον καταγγελθεί σε αυτήν την Αίθουσα.
Τώρα, όσον αφορά το παράδειγμα της συγκεκριμένης εταιρείας, θα ήθελα να πω ότι οι συνάδελφοι αναφέρθηκαν στα προβλήματα των εγκαταστάσεων της Δράμας. Μήπως η κατάσταση στο εργοστάσιο της Αθήνας είναι καλύτερη; Να σας θυμίσω ότι το εργοστάσιο προϊόντων πολυαιθυλενίου της Αθήνας υπολειτουργεί και σήμερα παράγει μόνο σάκους απορριμμάτων, που δεν φέρουν καν την εμπορική φίρμα της "SOFTEX".
Είναι δε γνωστό ότι οι υποχρεώσεις, που απορρέουν από το συμβόλαιο πώλησης για τη λειτουργία του εργοστασίου, καθώς και για το υπάρχον προσωπικό εκπνέουν στις 31 Μαΐου 2002, δηλαδή σε ενάμιση μήνα από σήμερα. Εξάλλου οι άδειες λειτουργίας του εργοστασίου Αθηνών λήγουν το Μάιο του 2002. Σήμερα κατά κοινή ομολογία δεν γίνονται οι απαραίτητες επενδύσεις, για να είναι δυνατή η ανανέωσή τους.
Αποτελεί, λοιπόν, κοινό μυστικό ότι με τον τρόπο αυτό και με την ανοχή και αδράνεια της μιας αντισυμβαλλόμενης πλευράς, διότι η κοινοπραξία που μπήκε μέσα υπέγραψε μία σύμβαση και δεν πήρε μόνο δικαιώματα, αλλά και υποχρεώσεις, δεν έχει τηρήσει καμία από τις υποχρεώσεις της αυτές. Σωστά είπε ο πρώτος τη τάξει ομιλητής, ο κ. Παπαδόπουλος, αλλά ακολούθησαν ο κ. Δαϊλάκης και ο κ. Νάκος ότι περιμένουμε να μας δείξετε ένα έγγραφο δικό σας, το οποίο να ήλθε να επισημάνει στην κοινοπραξία τις ευθύνες της. Έχει συμβατικές υποχρεώσεις.
Είναι κοινό μυστικό, λοιπόν, ότι η κοινοπραξία οδηγεί στην απαξίωση της εταιρείας, θα την κόψει σε κομμάτια, ο κατιμάς θα πάει στην άκρη και τα φιλέτα θα πωληθούν. Τα φιλέτα θα αξιοποιηθούν και θα πωληθούν προς όφελος της συγκεκριμένης κοινοπραξίας. Αυτό, κύριε Υπουργέ, δεν λέγεται εξυγίανση και εδώ πρέπει να σας πω ότι ο τρόπος με τον οποίο συμπεριφέρονται οι κυβερνήσεις σας -και βεβαίως δεν ευθύνεσθε εσείς προσωπικά, απλώς εκπροσωπείτε πολιτικά μια κατάσταση- έχει απασχολήσει την κοινωνική, πολιτική και οικονομική επιστήμη και έχει υπάρξει και όρος, παρεΐστικος καπιταλισμός. Δεν λειτουργούν οι αγορές έτσι. Δεν γίνεται η εξυγίανση έτσι. Δεν γίνονται οι ιδιωτικοποιήσεις κατ' αυτό τον τρόπο. Δεν απελευθερώνονται οι αγορές κατ' αυτόν τον τρόπο. Και εν πάση περιπτώσει, σας είπαν οι συνάδελφοι εδώ ότι υπήρξαν προτάσεις. Τις εξετάσατε; Το βλέπετε σήμερα; Βασανίζετε την υπόθεση ή αφήνετε την κατάσταση να κυλήσει στη μοιραία οδό που έχει ακολουθήσει το πρόβλημα, όχι βεβαίως γιατί το θέλησε η μοίρα ή ο καλός θεός, αλλά διότι αφήσατε να δημιουργηθεί μια κατάσταση. Αφήνετε να απαξιωθεί από την κοινοπραξία αυτός ο θησαυρός που πήρε στα χέρια της και βεβαίως ουδείς έρχεται να βάλει σε μια τάξη την υπόθεση. 
Φοβάμαι, κύριε Υπουργέ, ότι παρ' όλο που διατείνεται η Κυβέρνηση και κυρίως η σημερινή ηγετική ομάδα του ΠΑΣΟΚ η οποία ανέλαβε τα ινία με τον κ. Σημίτη από το 1996, ότι δεν ισχύει, αν θέλετε, η ρήση του ποιητή "πού'σαι νιότη που' δειχνες πως θα γινόμασταν άλλοι" -για να τον παραφράσω- προσπαθείτε να μας πείσετε ότι εκλογικεύετε τον έξαλλο εαυτό σας της πρώτης δεκαετίας που σώρευσε ελλείμματα, γιγάντωσε το δανεισμό στην Ελλάδα και δημιούργησε έναν αδηφάγο ευρύτατο δημόσιο τομέα. Στην πράξη και εσείς δεν έχετε πιστέψει ότι την πολιτική που λέτε ότι ακολουθείτε σήμερα, μπορείτε πραγματικά να την εφαρμόσετε και να την ακολουθήσετε. 
Εδώ υπάρχουν πολιτικές ευθύνες, όπως υπάρχουν και στο θέμα της Ολυμπιακής. Υπάρχουν πολιτικές ευθύνες και πρέπει να αναζητηθούν. Δεν μπορεί να γίνεται ένας καταιονισμός δισεκατομμυρίων, δεν μπορεί να αναλαμβάνει την εταιρεία ο ΟΑΕ με 13, 14, 17 δισεκατομμύρια, -δεν ήταν παραπάνω- και να την παραδίδει με 75 και 80 δισεκατομμύρια δραχμές. Και από κει και πέρα δεν μπορεί να γίνεται μια λεόντεια σύμβαση, την οποία και με αυτούς τους όρους που είναι όροι επιεικείς και ευεργετικοί για την κοινοπραξία δεν εποπτεύει η πολιτική αρχή για να τηρήσει αυτούς τους όρους που πήρε στα χέρια της η συγκεκριμένη μεγάλη οικονομική μονάδα.
Δυστυχώς και με το παράδειγμα της "SOFTEX" -και καταλήγω, κύριε Πρόεδρε- αποδεικνύεται ότι η πολιτική σας έκανε την Ελλάδα χώρα σβησμένων καμινάδων, χώρα της ανεργίας και αποικοδόμησε εύρωστες οικονομικές μονάδες που αποτελούν ταυτόχρονα κύτταρα της κοινωνίας. Και δυστυχώς η πολιτική σας και σήμερα αποδεικνύει ότι δεν διορθώσατε και δεν διορθώνετε τον κακό σας εαυτό. Η λεγόμενη στροφή προς την politique reelle του κ.Σημίτη και της ηγετικής ομάδας είναι φενάκη και ταυτόχρονα είναι προπαγανδιστικό τρικ. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να σας ανακοινώσω ότι ο Βουλευτής της Νέας Δημοκρατίας κ. Γεώργιος Καλαντζής ζητεί ολιγοήμερα άδεια απουσίας του στο εξωτερικό. 
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Παπαθανασίου έχει το λόγο. 
ΙΩΑΝΝΗΣ ΠΑΠΑΘΑΝΑΣΊΟΥ: Κύριε Πρόεδρε, είναι σε όλους μας γνωστά τα αποτελέσματα -και τα ανέφεραν και οι συνάδελφοι- του Οργανισμού Ανασυγκρότησης Επιχειρήσεων. Μετά από σπατάλη περίπου 1 τρισεκατομμυρίου που μας κόστισε τελικά η υποτιθέμενη ανασυγκρότηση των επιχειρήσεων, η Κυβέρνηση του ΠΑΣΟΚ αποφάσισε να πουλήσει τις επιχειρήσεις, τις οποίες είχε ο ΟΑΕ υπό την κατοχή του. Η υποβολή αξιόπιστων επιχειρησιακών σχεδίων για τη διασφάλιση των θέσεων εργασίας και την ανάπτυξη των επιχειρήσεων υποτίθεται ότι ήταν τα κύρια κριτήρια ιδιωτικοποιήσεων των επιχειρήσεων που ανήκουν στον ΟΑΕ. 
Εγώ, λοιπόν, θα ήθελα να αξιολογήσουμε εδώ αν πράγματι ισχύουν στην περίπτωση της "SOFTEX" αυτά τα κριτήρια τα οποία η ίδια η Κυβέρνηση είχε θέσει. Υποστήριξε, λοιπόν, η Κυβέρνηση ότι επελέγη ο συγκεκριμένος όμιλος αγοραστών για τη "SOFTEX", επειδή εξασφάλισε κατ' αρχάς την απασχόληση χιλίων διακοσίων εβδομήντα πέντε εργαζομένων, αφού βέβαια απολύθηκαν χίλιοι εργαζόμενοι προκειμένου να γίνει αποκρατικοποίηση. Και επιπλέον ότι ήταν η καλύτερη προσφορά και ότι φυσικά αυτή η σύμβαση διασφάλιζε και το δημόσιο. 
Να δούμε, λοιπόν, τι έχει γίνει. Από τη στιγμή που εξαγοράστηκε η εταιρεία -όπως ελέχθη επανειλημμένως και δεν θα αναφερθώ πάλι- είχαμε συνεχείς διαθεσιμότητες των εργαζομένων, αυτών των εργαζομένων των οποίων υποτίθεται ότι είχε εξασφαλίσει τη θέση η συγκεκριμένη πολιτική. 
Τώρα, με βάση τη σύμβαση, που υποτίθεται ότι διασφάλιζε τους εργαζόμενους, στις 2 Ιουνίου 2002, και με τη συμμετοχή μάλιστα του κράτους στις απολύσεις κατά 55%, οι νέοι ιδιοκτήτες θα μειώσουν ακόμα περισσότερο το προσωπικό των επιχειρήσεων και θα μπορούν να πουλήσουν τμηματικά την επιχείρηση σε διαφόρους. Αν δει κανείς το ερείπιο από την πυρκαγιά του 1993 στην Ιερά Οδό, όπου δεν έγινε απολύτως καμία παρέμβαση από τους αγοραστές, αντιλαμβάνεται κανείς τις προθέσεις των αγοραστών. 
Πάμε τώρα στη σύμβαση, για την οποία έχει γίνει πολύς λόγος. Η σύμβαση πώλησης κατ΄ αρχήν ουδέποτε υπεβλήθη στο Ελεγκτικό Συνέδριο για έλεγχο, παρ όλο που το τίμημα υποτίθεται ότι ήταν άνω των πεντακοσίων εκατομμυρίων δραχμών και παρά το γεγονός ότι αυτό ζητήθηκε επανειλημμένα στη Βουλή. Μάλιστα ο τότε Κοινοβουλευτικός Εκπρόσωπος του ΠΑΣΟΚ και νυν συνάδελφος και στο ίδιο Υπουργείο με τον Υφυπουργό, ο κ. Γεωργακόπουλος, σε συζήτηση σχετικής επερώτησης στις 12 Νοεμβρίου 1999 είχε ζητήσει από την Κυβέρνηση να ανταποκριθεί στο συγκεκριμένο αίτημα της Νέας Δημοκρατίας.
Ερχόμαστε τώρα στο περιβόητο θέμα του τιμήματος, γιατί εδώ ακούσαμε πολλά για δισεκατομμύρια. Τα παραστατικά της καταβολής του τιμήματος για τα 36 δισεκατομμύρια δραχμές έχουν ζητηθεί επανειλημμένως στη Βουλή και δεν έχουν κατατεθεί ποτέ. Πάντα μιλάμε για το προσύμφωνο. Θα καταθέσω εδώ σήμερα όχι το προσύμφωνο, αλλά το οριστικό συμβόλαιο και θα δείτε ότι τα λεφτά που κατεβλήθησαν -ο κύριος Υπουργός προφανώς το ξέρει, αλλά το κρύβει με μεγάλη επιμονή- δεν ήταν τα 120 εκατομμύρια δολάρια που αναφέρονταν στο προσύμφωνο, αλλά ήταν -ακούστε, ακούστε- 422.190.000 δραχμές, τα οποία αντιπροσωπεύουν 30.817.368 κοινές ονομαστικές μετά ψήφου. Ο αγοραστής κατέβαλε το ως άνω ποσό των 422.190.000 δραχμών διά παραδόσεως στον πωλητή της υπ΄ αριθμ. 1733327/2.6.99 ισόποσης τραπεζικής επιταγής της Τράπεζας Εργασίας σε διαταγή του σε πλήρη και ολοσχερή εξόφληση του ανωτέρου οριστικού τιμήματος. 
Επ' αυτού, κύριε Υπουργέ, οφείλετε να δώσετε μία απάντηση. Το προσύμφωνο μιλάει για 120 εκατομμύρια δολάρια μείον ορισμένα κι εδώ με τη συγκεκριμένη επιταγή στο οριστικό συμβόλαιο, που εσείς δεν έχετε καταθέσει, παρά τις επίμονες αιτιάσεις της Αντιπολίτευσης, βλέπουμε ότι έχουν πληρωθεί 422 εκατομμύρια δραχμές.
Πάμε τώρα στις πολυδιαφημισμένες επενδύσεις, που συμπεριλαμβάνονται στο επιχειρησιακό σχέδιο των αγοραστών και οι οποίες ξεχάστηκαν, διότι στα χαρτοποιητικά εργοστάσια και της Αθήνας και της Δράμας με τα τεράστια λειτουργικά και περιβαλλοντικά προβλήματα, δεν επενδύθηκε ούτε μία δραχμή. Βέβαια πάλι στο προσύμφωνο υπήρχε αναφορά για επενδύσεις 55 εκατομμυρίων δολαρίων στο άρθρο 6 παρ.1, ενώ στο έκθεμα J, το οποίο επίσης δεν υπήρχε, οι επενδύσεις αυτές ανέβαιναν στα 61 εκατομμύρια δολάρια. Αλλά είτε 55 εκατομμύρια δολάρια θέλετε, είτε 61 εκατομμύρια δολάρια θέλετε, το σημαντικό ξέρετε ποιο είναι; Ότι στην οριστική συμφωνία πουθενά δεν αναφέρεται ο όρος για την υποχρέωση των επενδύσεων, γι΄ αυτό και δεν έγινε. Άλλα έλεγε το προσύμφωνο με το οποίο συζητάνε τόσον καιρό και στο οριστικό συμβόλαιο όλα αυτά τα πράγματα ξεχάστηκαν. 
Τελικά σύμφωνα με την πιστοποίηση που έχουν κάνει οι ίδιοι οι αγοραστές -αν είναι δυνατόν να πιστοποιούν οι ίδιοι οι αγοραστές τον εαυτό τους- το συνολικό ποσό που υποστηρίζουν ότι έχουν επενδύσει έφτασε τα 41,5 εκατομμύρια δολάρια μέσω της αύξησης του μετοχικού κεφαλαίου και μάλιστα μέσα στις επενδύσεις έχουν υπολογίσει και κεφάλαιο κίνησης. Τέτοιος υπολογισμός επενδύσεων σίγουρα αποτελεί παγκόσμια πρωτοτυπία και μόνο μια Κυβέρνηση του ΠΑΣΟΚ θα μπορούσε να την αποδεχθεί.
Άλλο σημείο είναι το γεγονός ότι η Εθνική Τράπεζα και η ΕΤΒΑ χάρισαν στο κράτος το 37,5% των μετοχών της "SOFTEX", ενώ θα έπρεπε να μη θεωρηθεί αμελητέο το τίμημα των 36 δισεκατομμυρίων δραχμών και οι απαιτήσεις τους να είναι 10 δισεκατομμύρια δραχμές.
Εγώ νομίζω ότι με αυτά τα στοιχεία και μόνο μπορεί κανείς να υποστηρίξει είτε ότι η σύμβαση που υπέγραψε η Κυβέρνηση του ΠΑΣΟΚ για την πώληση της "SOFTEX" ήταν λεόντειος είτε ότι η Κυβέρνηση παρακολούθησε αδιάφορη όλα αυτά τα χρόνια τη μη τήρηση των όρων, έστω και αυτής της συμφωνίας είτε προφανώς και τα δύο.
Και στις τρεις περιπτώσεις, όποια και αν διαλέξετε από τις τρεις, εγώ πιστεύω είναι και τα δυο και λεόντειος και το κράτος εκώφευσε και έκανε τα στραβά μάτια. Η κυβερνητική ευθύνη είναι τεράστια. Και δείχνει ότι αυτή η Κυβέρνηση δεν μπορεί να προχωρήσει με αποτελεσματικότητα όλες αυτές τις διαρθρωτικές αλλαγές τις οποίες η ίδια ευαγγελίζεται. Έχουμε την ιστορία της "SOFTEX", την αποτυχία στην Ολυμπιακή Αεροπορία, έχουμε την ιστορία των ναυπηγείων Σκαραμαγκά, έχουμε την εικονική μεταρρύθμιση που επιδιώκεται στο ασφαλιστικό, έχουμε ένα φάντασμα από το παρελθόν του ΠΑΣΟΚ, το φάντασμα της "SOFTEX" το οποίο έρχεται ξανά στο προσκήνιο και το οποίο μας θυμίζει πράγματι, ότι το ΠΑΣΟΚ είναι εδώ αλλά ανίκανο και αναποτελεσματικό.
(Στο σημείο αυτό ο Βουλευτής κ. Ιωάννης Παπαθανασίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητοί συνάδελφοι, σήμερα παρακολουθήσαμε ένα παραλήρημα διαστρέβλωσης γεγονότων και στοιχείων εκ μέρους της Νέας Δημοκρατίας σ' ένα πολύπλοκο θέμα, σ' ένα δύσκολο πρόβλημα που αντιμετωπίζει η ελληνική οικονομία, που αντιμετωπίζει η ελληνική περιφέρεια. Ειπώθηκαν πράγματα που δεν στέκουν για ένα πρόβλημα που υπάρχει. Μάλιστα, με στεντόρεια φωνή οι συνάδελφοι της Νέας Δημοκρατίας κατήγγειλαν πράγματα και γεγονότα χωρίς ωστόσο να παρουσιάσουν έστω και μια πρόταση, γιατί το πρόβλημα είναι υπαρκτό και το πρόβλημα για τους εργαζομένους για τη Δράμα, για την οικονομία είναι τι γίνεται από εδώ και πέρα. Και βεβαίως όποιες ευθύνες υπάρχουν, εάν υπάρχουν για το παρελθόν, υπάρχει ο τρόπος να διερευνηθούν. Και απόδειξη βεβαίως είναι πως υπάρχει τόσο μεγάλο ενδιαφέρον από τη μεριά της Νέας Δημοκρατίας, ώστε από τους τριάντα δύο Βουλευτές που υπέγραψαν την επερώτηση, βρέθηκαν εδώ πέντε, οι δυο που μίλησαν έχουν φύγει ήδη και έχουν μείνει οι δυο συνάδελφοι της Δράμας, οι οποίοι λόγω ιδιαιτέρου ενδιαφέροντος κάθονται εδώ και ο Κοινοβουλευτικός Εκπρόσωπος ο οποίος δεν μπορεί να φύγει και ο κ. Παναγιωτόπουλος ο οποίος επανήλθε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Είναι επιχείρημα πολιτικό αυτό;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κοιτάξτε τα χαμόγελα, σας το έχω ξαναπεί, κύριε Παναγιωτόπουλε, είναι ένδειξη αμηχανίας διότι το ενδιαφέρον εστιάζεται στο κατά πόσο ήρθατε εδώ για να υποστηρίξετε ένα ζήτημα. Έχετε υπογράψει τριάντα δυο Βουλευτές και σήμερα βρισκόσαστε τέσσερις εδώ. Και ζητήσατε και το χρόνο της δευτερολογίας σας για να φύγετε.
ΙΩΑΝΝΗΣ ΠΑΠΑΘΑΝΑΣΙΟΥ: Αυτό είναι το θέμα, κύριε Υπουργέ;
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Αυτή είναι η απάντηση του Υπουργού της κυβέρνησης;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ήδη αρχίσατε να φωνασκείτε επειδή δεν αντέχετε την αλήθεια. Ξέρετε ότι έχω να μιλήσω είκοσι πέντε λεπτά και είμαι στο πρώτο λεπτό. Να έχετε την ευπρέπεια να με ακούσετε όπως σας άκουσα, παρ' όλο που ακούστηκαν τέρατα και σημεία εδώ. Ο δημοκρατικός διάλογος και η δημοκρατική συμπεριφορά αυτό συνεπάγεται και πρέπει να το κατανοήσετε. 
Χαμόγελα, φωνασκίες και μειδιάματα προδίδουν μη δημοκρατική συμπεριφορά. 
ΠΑΝΑΓΙΩΤΗΣ ΣΑΛΑΓΚΟΥΔΗΣ: Κύριε Πρόεδρε, σας υποκαθιστά και μας προσβάλλει.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Αυτό λέγεται παιδονόμος.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, αν έχετε την καλωσύνη ζητώ την προστασία του Προεδρείου.
ΠΡΟΕΔΡΕΥΩΝ (Παναγιώτης Σγουρίδης): Την προστασία την έχετε, αλλά προχωρήστε στο θέμα.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, επί του θέματος ομιλώ, διότι απαντώ σε ζητήματα τα οποία ετέθησαν και τη συμπεριφορά που υπάρχει.
ΓΕΩΡΓΙΟΣ ΣΑΛΑΓΚΟΥΔΗΣ: Είναι εικόνα Υπουργού αυτή;
ΠΡΟΕΔΡΕΥΩΝ (Παναγιώτης Σγουρίδης): Τη δημοκρατικότητα, όμως, δεν μπορεί να την κρίνετε. Όλοι οι Έλληνες μαζί σ' αυτό το Κοινοβούλιο δημοκρατικά έχουμε εκλεγεί και είμαστε όλοι δημοκράτες. 
Παρακαλώ συνεχίστε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν το αμφισβητώ αυτό. Αμφισβητώ τη συμπεριφορά, κύριε Πρόεδρε. 
Θα κάνω μια αναφορά για τις αποκρατικοποιήσεις επειδή ετέθη από δύο ή τρεις ομιλητές της Νέας Δημοκρατίας.
Η Ελλάδα στις δεκαετίες του 1960, του 1970 και του 1980 πέρασε την περίοδο -αυτήν την περίοδο την είχε περάσει η Δυτική Ευρώπη δύο δεκαετίες τουλάχιστον πριν- των κρατικών παρεμβάσεων. 'Ηταν οι συνθήκες τότε όπου οι Κυβερνήσεις πίστευαν ότι μέσα από τις κρατικές παρεμβάσεις μπορούν να προωθήσουν την ανάπτυξη. Γι' αυτό ακριβώς αυτές τις δεκαετίες είχαν μια σωρεία αποκρατικοποιήσεων.
Στη δεκαετία του 1990 η Ελλάδα ακολουθώντας με μία διαφορά φάσης δύο δεκαετιών περίπου άρχισε να πραγματοποιεί τις αποκρατικοποιήσεις που είχαν ήδη πραγματοποιήσει στην υπόλοιπη Ευρώπη.
Κατ' αρχάς η Νέα Δημοκρατία που κυβέρνησε για τέσσερα χρόνια στις αρχές του 1990, προσπάθησε με αναποτελεσματικότητα και αποτυχία στον τομέα των αποκρατικοποιήσεων και είδαμε τα αποτελέσματα. 
Ακολούθησε η Κυβέρνηση του ΠΑ.ΣΟ.Κ. από το 1993 και μετά, όπου με πειθώ και επιτυχία κατόρθωσε να προχωρήσει σε μια σειρά διαρθρωτικών αλλαγών αποκρατικοποιήσεων και ιδιωτικοποιήσεων με ιδιαίτερη επιτυχία. Από το 1993 μέχρι σήμερα αποκρατικοποιήσαμε δεκάδες κρατικές επιχειρήσεις και αλλάξαμε το τοπίο. Αυτό είτε αρέσει στη Νέα Δημοκρατία είτε όχι είναι μία πραγματικότητα. Κυρίως, όμως, αλλάξαμε τη νοοτροπία. Διότι διαθέταμε την πειθώ, την αξιοπιστία και την εμπιστοσύνη των εργαζομένων. Και αυτό γιατί υπήρχε μία νοοτροπία με την οποία είχαμε γαλουχηθεί όλες οι γενιές ανεξαρτήτως κομματικών προελεύσεων, μια νοοτροπία που διείπε τους πάντες και που έλεγε ότι το κράτος είναι ο αφέντης, είναι ο προστάτης και από αυτό περιμένουμε όλες τις λύσεις. 
Επαναλαμβάνω ότι αυτή η νοοτροπία διαπερνά ακόμα αρκετούς 'Ελληνες και νομίζω ότι διαπερνά πέρα ως πέρα την επερώτηση που έχει καταθέσει η Νέα Δημοκρατία για το θέμα της "SOFTEX" στο οποίο θα αναφερθώ αργότερα.
Εμείς δημιουργήσαμε -επειδή είμαστε κόμμα που προερχόμαστε και εκφράζουμε το λαό και έχουμε την εμπιστοσύνη των εργαζομένων με τους οποίους έχουμε σχέσεις δεκαετιών- το κατάλληλο κλίμα. 
Για τις τελευταίες αποκρατικοποιήσεις που αμφισβητήθηκαν, έχω να σας πω ότι μετά τις εκλογές, από το 2000 και μετά προχωρήσαμε στην αποκρατικοποίηση δεκατεσσάρων εταιρειών και ήδη βρίσκονται σε εξέλιξη δεκατρείς σημαντικές ιδιωτικοποιήσεις.
Θα καταθέσω στα Πρακτικά όσα στοιχεία ανέφερα. Πρόκειται για αποκρατικοποίσεις από το 1998 μέχρι σήμερα. 
(Στο σημείο αυτό ο Υφυπουργός Ανάπτυξης κ. Καλαφάτης καταθέτει για τα Πρακτικά τους προαναφερθέντες πίνακες οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Η πολιτική μας δεν χρειάζεται την επιβράβευση της Νέας Δημοκρατίας. Ούτως ή άλλως αυτό δημοκρατικώς είναι αδύνατο να γίνει. Εμείς την επιβράβευση της πολιτικής τη θέλουμε πρώτα από τον ελληνικό λαό -και έχουμε την τιμή κατ' επανάληψη να έχουμε αυτήν την εκτίμησή του- και δεύτερον από τους διεθνείς οργανισμούς, στους οποίους συμμετέχει η χώρα μας και έχει συμβατικές υποχρεώσεις και η πολιτική μας και σ' αυτό τον τομέα έχει προχωρήσει.
Μέσα σ΄ αυτό το γενικό πλαίσιο έγινε και η αποκρατικοποίηση της "SOFTEX". Πριν προχωρήσω στο θέμα αυτό, θα ήθελα να πω ότι η επερώτηση που έχει κατατεθεί είναι πρόχειρη, βρίθει ασυνταξιών πρόδηλων και αναφέρεται σε στοιχεία που είναι ψευδή και ανακριβή.
ΓΕΩΡΓΙΟΣ ΣΑΛΑΓΚΟΥΔΗΣ: Δηλαδή τι εννοείτε;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μπορώ να σας αναφέρω τρεις τουλάχιστον παραγράφους που θα πρέπει να τις διαβάσεις δέκα φορές για να καταλάβει τι θέλουν να πουν. 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Είναι απαράδεκτο αυτό που λέτε…
ΓΕΩΡΓΙΟΣ ΣΑΛΑΓΚΟΥΔΗΣ: Δεν είναι έτσι…
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μην γράφονται στα Πρακτικά οι διακοπές που προέρχονται από τους συναδέλφους Βουλευτές που παρακολουθούν τη συνεδρίαση.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, κάνοντας λόγο για το δημοκρατικό δικαίωμα που έχω να ομιλώ, σας παρακαλώ να μη με διακόπτουν.
Πιστεύω ότι για το ζήτημα της "SOFTEX" δεν είναι ανάγκη να ανατρέξουμε στο παρελθόν, γιατί το πρόβλημα είναι σήμερα και είναι και στο μέλλον. Θέλω, όμως, επειδή αναφέρονται στην επερώτηση και εκτέθηκαν κι εδώ, να πω κι εγώ τη δική μου ιστορία για τη "SOFTEX". Στη "SOFTEX" υπάρχει ένα κρίσιμο πρόβλημα, που είναι και οικονομικό και αναπτυξιακό και εργασιακό. Και για να το κουβεντιάσουμε, δεν χρειάζονται φωνές στεντορείως εκφερόμενες στη Βουλή. Χρειάζεται πολλή σύνεση και συνεργασία, για να επιλύσουμε το πρόβλημα. Και όσες φορές στο Υπουργείο Ανάπτυξης απετάθησαν οι εργαζόμενοι ή οι συνάδελφοι εκ Δράμας και άλλων περιοχών, το Υπουργείο Ανάπτυξης πάντα τους δέχθηκε και πάντα με σύνεση και κατανόηση προσπαθούσε να βρει λύσεις. Χρειάζεται εποικοδομητική συναίνεση και όχι πολιτικές ακροβασίες στο βωμό πρόσκαιρων πολιτικών οφελών. Αν πράττουμε έτσι, τότε δυναμιτίζουμε την εξεύρεση λύσης. 
Και επειδή από την επερώτηση φαίνεται ότι αυτομάτως το ΠΑΣΟΚ κατέστρεψε την "Αθηναϊκή Χαρτοποιία", πρέπει να πω τα εξής: Η "Αθηναϊκή Χαρτοποιία" ξεκίνησε να λειτουργεί το 1938. Πραγματικά ήταν μια μεγάλη βιομηχανία και αναστηθήκαμε, γνωρίζοντάς την όλοι. Όμως, η καταστροφή δεν άρχισε με τις Κυβερνήσεις του ΠΑΣΟΚ και αυτό αποκρύπτεται. Για ποιο λόγο; Τι ωφελεί αυτό; Πριν έλθει το ΠΑΣΟΚ στην εξουσία το 1981, είχε αρχίσει η κατάρρευση αυτής της επιχείρησης. Και στο τέλος του 1993 οι οφειλές ήταν γύρω στα 17 δισεκατομμύρια δραχμές της εποχής εκείνης, σημερινές είναι πάνω από 100 δισεκατομμύρια δραχμές. Βραχυπρόθεσμες δε οφειλές της εταιρείας ήταν 8,8 δισεκατομμύρια δραχμές της εποχής εκείνης.
Η Εθνική Τράπεζα υποβάλλει αίτηση υπαγωγής της εταιρείας σε διατάξεις του ν. 1386, λόγω μη καταβολής ληξιπρόθεσμων οφειλών 7,5 δισεκατομμυρίων δραχμών και η υπαγωγή γίνεται αμέσως μετά τις 30.3.84. Αυτό έγινε, γιατί θέλαμε να σώσουμε τη "SOFTEX", αυτό έγινε γιατί θέλαμε να διατηρήσουμε σε ζωή τη βιομηχανία και να υπάρχουν θέσεις εργασίας, πράγμα το οποίο προφανώς κι εσείς επιθυμείτε και όλος ο ελληνικός λαός.
Στις 15.1.1991 με απόφαση της Διυπουργικής Επιτροπής Αποκρατικοποιήσεων, ο ΟΑΕ αναθέτει στην Τράπεζα Bankers Trust τη διαδικασία πώλησης της "SOFTEX". Και η διαδικασία βάλτωσε, όπως βάλτωσαν και τόσα άλλα πράγματα στη διακυβέρνηση της Νέας Δημοκρατίας. 
Το 1997 αρχίζει πάλι η διαδικασία πώλησης, μετά από απόφαση της ΔΕΑ. Και στις 18.12.1998 υπογράφεται το προσύμφωνο μεταβίβασης των μετοχών. Στις 2.6.1999 υπογράφεται η οριστική σύμβαση μεταβίβασης. 
Οι οφειλές του 1983 ήταν 17 δισεκατομμύρια δραχμές. Οι οφειλές του 1998 ήταν 52,9 δισεκατομμύρια δραχμές. Δεν ήταν 75 και 80 που αναφέρετε στην επερώτησή σας. Όπως σας είπα πριν, αν πληθωρίσετε το χρήμα από το 1983 μέχρι το 1998 θα φτάσετε σε ένα ποσό που υπερβαίνει τα 100 δισεκατομμύρια δραχμές. Άρα το μαρτύριο της "SOFTEX" είχε αρχίσει από πολύ παλιότερα. Και είναι γεγονός ότι αυτήν τη μαρτυρική πορεία της επιχείρησης για τους εργαζόμενους, την οικονομία και την περιοχή της Δράμας, όπου έχει ιδιαίτερες επιπτώσεις, την έχουμε δει από πολλά χρόνια να εκτυλίσσεται. 
Η ιδιωτικοποίηση που επιχείρησε η Κυβέρνηση του ΠΑΣΟΚ απέβλεπε όχι μόνο στο να κάνει μία διαρθρωτική αλλαγή, αλλά κυρίως στο να σώσει τη χαρτοβιομηχανία, τις θέσεις απασχόλησης. Γιατί αλλιώς ήταν μαθηματικά βέβαιο ότι θα οδηγούμασταν στο κλείσιμο της εταιρείας.
Καθ' όλη αυτήν τη χρονική διάρκεια από το 1996-1997 μέχρι το 1999 η Βουλή ασχολήθηκε κατ' επανάληψη με τις συμβάσεις της "SOFTEX". Έχουν γίνει δύο τουλάχιστον επερωτήσεις και με τη σημερινή τρεις. Υπάρχουν πολλές ερωτήσεις και υπάρχει και αναλυτική συζήτηση στη Διαρκή Επιτροπή της Βουλής, αλλά και στην Ολομέλεια στις 28 Ιανουαρίου 1999, όταν συζητήθηκε το άρθρο που αφορούσε τη διαγραφή απαιτήσεων, την ανάληψη υποχρεώσεων του Ι.Κ.Α. από το δημόσιο, την παροχή εγγύησης του ελληνικού δημοσίου, για την υπογραφή της συμφωνίας, για την παράταση άδειας λειτουργίας της "Αθηναϊκής Χαρτοποιίας" και λοιπά. 
Όλα αυτά σας ήταν γνωστά και έχουν απασχολήσει κατ' επανάληψη τη Βουλή των Ελλήνων και είναι προς τιμήν της παράταξης της Νέας Δημοκρατίας και του Συνασπισμού. Αν θυμάμαι καλά και ο Συνασπισμός είχε ψηφίσει τότε το άρθρο 30 του ν. 2685 του 1999.
Ύστερα από λίγους μήνες μετανιώσατε ως να μην γνωρίζατε τι ψηφίζατε. Και αν μεν όντως δεν γνωρίζατε τι ψηφίζατε, τότε το πρόβλημα και η αμέλεια είναι δική σας, εάν, όμως, γνωρίζατε τι ψηφίζατε και απλώς αργότερα όταν είδατε ότι τα πράγματα δεν πηγαίνουν όπως θα έπρεπε θελήσατε να εκμεταλλευθείτε πολιτικά τα γεγονότα, τότε αυτό είναι έκδηλο φαινόμενο της διγλωσσίας που σας διακρίνει.
Ο σύμβουλος ιδιωτικοποίησης ο οποίος επελέγη -NAICO EUROPE- επελέγη με διεθνή διαγωνισμό και είναι ένας από τους πιο αξιόπιστους χρηματοοικονομικούς συμβούλους σε παγκόσμιο επίπεδο. Και αυτός πρότεινε με όλες τις νόμιμες διαδικασίες την Κοινοπραξία Λόγκριτζ για να πάρει την επιχείρηση. Τα κριτήρια αξιολόγησης και προσφορών ήταν το τίμημα, το προτεινόμενο επιχειρηματικό πρόγραμμα, η διασφάλιση θέσεων εργασίας και οι επενδύσεις. Διότι στόχο είχαμε την επιβίωση της "Αθηναϊκής Χαρτοποιίας", τη διατήρηση της απασχόλησης, την ενίσχυση της βιομηχανίας και την περιφερειακή ανάπτυξη για την ακριτική περιοχή της Δράμας. 
Σε σχέση με τα ερωτήματα που έχετε θέσει στην επερώτησή σας: Η "Αθηναϊκή Χαρτοποιία" διέθετε το 1993 δύο μεγάλα εργοστάσια στην Αθήνα και στη Δράμα. Η Αθήνα παράγει τα μαλακά χαρτιά και η Δράμα από το 1979 που λειτουργεί παράγει τα χαρτιά γραφής και τις μοριοσανίδες. Πρέπει να επισημάνουμε ότι από την ίδρυσή του το εργοστάσιο της Δράμας ήταν ζημιογόνο και παραμένει ζημιογόνο. Θα καταθέσω σχετικό πίνακα. 
Το 1993 με τη μεγάλη πυρκαγιά έχουμε τα πρώτα σημάδια σημαντικής κατάρρευσης της επιχείρησης. Η εταιρεία κατά τη στιγμή της εξαγοράς είχε χίλιους διακόσιους εβδομήντα ένας εργαζόμενους, ενώ σήμερα έχει χίλιους διακόσιους σαράντα δύο. Η διαφορά οφείλεται σε συνταξιοδοτήσεις και σε οικειοθελείς αποχωρήσεις και είναι σύμφωνη με τις σημαντικές υποχρεώσεις. Θα καταθέσω συγκεκριμένα στοιχεία και θα αναφερθώ παρακάτω.
Σύμφωνα με τα στοιχεία που λαμβάνει ο ΟΑΕ από την επιχείρηση, η οποία έχει σημαντική υποχρέωση περί αυτού, έχω και τις εξής παρατηρήσεις: Στις πωλήσεις προϊόντων TISSUE, όπως λέγονται τα μαλακά χαρτιά και όπως προκύπτει από τον πίνακα που θα σας καταθέσω, υπάρχει συνολική αύξηση τα πρώτα τρία έτη. Τα καταναλωτικά τελικά προϊόντα έχουν πτώση λόγω του ισχυρού ανταγωνισμού που υπάρχει στα σούπερ μάρκετ, με δεδομένο ότι τα προϊόντα TISSUE είναι άριστης ποιότητας έναντι του ανταγωνισμού, αλλά είναι πολύ πιο ακριβά.
Η εταιρεία αναγκάζεται να πουλάει ακατέργαστο προϊόν με μικρότερη προστιθέμενη αξία, όμως, τελικά οι ποσοτικές πωλήσεις του χαρτιού τα τρία πρώτα έτη συμβάσεως έχουν ανοδική πορεία. Όσον αφορά στις πωλήσεις του χαρτιού της Δράμας αυτές αυξήθηκαν το δεύτερο χρόνο, όπως φαίνεται από τον πίνακα που θα σας καταθέσω, λόγω της κατακυρώσεως του διαγωνισμού του χαρτιού του σχολικού βιβλίου, αλλά και της αυξήσεως των πωλήσεων που έγιναν προσωρινά προς την Τουρκία. Το 2001 οι πωλήσεις μειώθηκαν και λόγω μη κατακυρώσεως του νέου διαγωνισμού για τα σχολικά βιβλία, αλλά και της μεγάλης ύφεσης που παρατηρήθηκε στην οικονομία της Τουρκίας, που είχε σαν αποτέλεσμα να σταματήσουν οι εξαγωγές προς τα εκεί. 
Το εργοστάσιο της Χ1 λειτουργεί με τρεις μηχανές σε πλήρη παραγωγή και το έτος 2001 κάνει ρεκόρ παραγωγής με είκοσι έξι χιλιάδες τόνους. Γιατί αναφέρετε ότι το Χ1 δεν προχωρεί καλά; Ουδέποτε νοικιάστηκε, απλώς έχει αποκλειστικό πελάτη μία ελληνική εταιρεία, την ΕΛΠΑΚ, της οποίας μάλιστα τη ζήτηση δεν προλαβαίνει να καλύψει 100%. Άρα στον τομέα αυτόν έχουμε τη δυνατότητα περαιτέρω αύξησης της παραγωγής και της απασχόλησης.
Η Χ2 λειτουργεί και με τις τρεις παραγωγικές μηχανές που διαθέτει. 'Εγινε προσωρινή παύση σε κάποια απ' αυτές λόγω προσωρινής μείωσης της ζήτησης. 
Το εργοστάσιο προϊόντων πολυαιθυλενίου, όπως ανέφερε ο κ. Παπαθανασίου -αν θυμάμαι καλά εσείς το είπατε- λειτουργεί σε περιορισμένες βάρδιες και μάλιστα με βάσει και τις ετικέτες. Και αυτό είναι ένα από τα προβλήματα.
Για τις άδειες θα ήθελα να αναφέρω ότι το Μεγάλο Πεύκο έχει οριστική άδεια, για δε το εργοστάσιο Αθηνών αυτήν τη στιγμή βρίσκεται σε διαδικασία εξέλιξης η αδειοδότηση. 
Θα παρακαλέσω τώρα τα στοιχεία τα οποία σας ανέφερα πριν να κατατεθούν στα Πρακτικά.
(Στο σημείο αυτό ο Υφυπουργός Ανάπτυξης κ. Καλαφάτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ερχόμαστε τώρα στον τομέα των επενδύσεων. Η σύμβαση προβλέπει ότι σε έξι χρόνια η εταιρεία πρέπει να κάνει επενδύσεις 58 εκατομμυρίων δολαρίων. Εξ αυτών τα 25 εκατομμύρια δολάρια πρέπει να γίνουν στα τρία πρώτα χρόνια. Σύμφωνα με τα στοιχεία που έχουμε, οι επενδύσεις των δύο πρώτων χρόνων είναι οι εξής. Δεν αναφέρομαι σε κεφάλαια κίνησης. Μιλάω για επενδύσεις.
Για ανταλλακτικά είναι 282,9 εκατομμύρια, για κτιριακές εγκαταστάσεις 560 εκατομμύρια, για αγορά και βελτιώσεις μηχανημάτων 1.186 εκατομμύρια, για εξοπλισμό 55 εκατομμύρια, σύνολο 3.039.864.823 δραχμές.
Καταθέτω για τα Πρακτικά τον πίνακα με τα ποσά των επενδύσεων στις οποίες αναφέρθηκα προηγουμένως.
(Στο σημείο αυτό ο Υφυπουργός Ανάπτυξης κ. Καλαφάτης, καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ποια είναι τώρα η κατάσταση για τους εργαζομένους; Με πλήρη ειλικρίνεια και έχοντας επίγνωση ότι οι εκπρόσωποι των εργαζομένων είναι μέσα εδώ. 
Υπάρχει δίκαια ανησυχία και αγανάκτηση από εργαζομένους κυρίως στη Δράμα. Είναι και στην Αθήνα, αλλά κυρίως στη Δράμα. Αυτό έχει σχέση με τη συμπεριφορά της εταιρείας και με τις διαθεσιμότητες οι οποίες ναι μεν είναι νομότυπες -πλην μιας περιπτώσεως όπου έγινε το κλείσιμο της μονάδας στη Δράμα και γι' αυτό εκεί προβήκαμε σε ασφαλιστικά μέτρα, διότι δεν προέκυπτε αλλιώς πως καταγγελία της σύμβασης και λήψη ασφαλιστικών μέτρων- αλλά δεν έγιναν με τον τρόπο με τον οποίο έγιναν τις προηγούμενες φορές οι διαθεσιμότητες. 
Επίσης έχουν μια μεγάλη αγωνία -την οποία συμμεριζόμαστε και είναι και δική μας αγωνία, νομίζω όλων μας- τι θα γίνει μετά τις 2 Ιουνίου όπου σταματά όπως γνωρίζουμε, η συμβατική υποχρέωση της εταιρείας να διατηρεί τους χίλιους διακόσιους εβδομήντα τέσσερις εργαζομένους.
Τι έχει γίνει; Μέχρι τώρα η εταιρεία προέβη σε διαθεσιμότητες τέσσερις φορές. Αναφορικά με την τέταρτη, που ήταν δίμηνη από 1η Σεπτεμβρίου μέχρι 1η Νοεμβρίου του προηγούμενου έτους, προσφύγαμε στη δικαιοσύνη διότι κατ' αυτήν τη διαθεσιμότητα είχαμε πλήρες κλείσιμο στο εργοστάσιο της Δράμας. Έγιναν έξι απολύσεις το 2000, αλλά έπρεπε να αναφέρετε εδώ προς αποφυγή εντυπώσεων, ότι με τη συμπαράσταση και του Υπουργείου Ανάπτυξης και μετά από δικαστικό αγώνα επαναπροσλήφθηκαν οι εργαζόμενοι.
Επιχειρήθηκαν επίσης δώδεκα απολύσεις τον Ιούνιο του 2001 οι οποίες απεσύρθησαν μετά από παρέμβαση του Υπουργείου Ανάπτυξης και του Υπουργείου Εργασίας. Όμως, υπάρχει η πραγματική εξέλιξη του προσωπικού από 31/5/99 μέχρι 1/6/2001. θα σας την αναφέρω για να έχουμε πλήρη γνώση των πραγμάτων. Στις 31/5/99 στην επιχείρηση εργάζονταν χίλια διακόσια εβδομήντα ένα άτομα. Έκτοτε είχαμε εξήντα οικειοθελείς αποχωρήσεις, επτά συνταξιοδοτήσεις και ο νέος αρχικός ελάχιστος αριθμός εργαζομένων στις 1/6/2001 έπρεπε να ήταν χίλιοι διακόσιοι τέσσερις εργαζόμενοι. Έγιναν όμως εξήντα εννέα νέες προσλήψεις -πράγμα που πάλι δεν το αναφέρετε- όπως και είκοσι έξι νέες απολύσεις εξ αυτών. Σήμερα ο πραγματικός αριθμός των εργαζομένων είναι χίλιοι διακόσιοι σαράντα επτά, ενώ θα έπρεπε, αν δεν είχαν γίνει οι προσλήψεις, να ήταν χίλιοι διακόσιοι τέσσερις, όπως είπα προηγουμένως. Αυτή είναι μια αλήθεια την οποία πρέπει να γνωρίζουμε όλοι. 
Καταθέτω και εδώ για τα Πρακτικά τον πίνακα αυτόν τον οποίον σας προανέφερα.
(Στο σημείο αυτό ο Υφυπουργός Ανάπτυξης κ. Αλ. Καλαφάτης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Σήμερα οι εργαζόμενοι είναι χίλιοι διακόσιοι σαράντα ένας. 
Επίσης πρέπει να πούμε ότι αυτά τα στοιχεία δεν είναι στοιχεία που πρέπει να εφησυχάζουν κανέναν μας, ούτε τους εργαζομένους ούτε εμάς. Και δεν μας εφησυχάζουν.
Όμως, είναι αυτά τα στοιχεία που έχουμε σήμερα στη διάθεσή μας. 
Θα ήθελα να κάνω ορισμένες επισημάνσεις για την επερώτηση. Από τα στοιχεία που παρατέθηκαν, πιστεύω ότι προκύπτουν τα εξής: Υπάρχει ασυνταξία και προχειρότητα στην επερώτηση. Αυτό το έχω διακρίνει τουλάχιστον σε τρεις περιπτώσεις, όπως σας είπα και πριν. Προς οικονομία χρόνου δεν θα τις αναφέρω όλες, αλλά είναι σημειωμένες στην επερώτηση σας. 
Θα σας αναφέρω μόνο μία. Ακούστε σύνταξη του κόμματος της Αξιωματικής Αντιπολίτευσης: "Επιπλέον αυτών η από την αγοράστρια εταιρεία επιδεικνυόμενη αδράνεια, αναποτελεσματικότητα, έλλειψη παραγωγικών επενδύσεων, έλλειψη χρηματοδότησης και από τους δήθεν εταίρους οδηγούν στην αποδιοργάνωση, στην αποσύνθεση, στο τέλμα και στην περαιτέρω απαξίωση της εταιρείας". Αυτό αρκεί. Είναι μία από τις περιπτώσεις. 
ΠΑΝΑΓΙΩΤΗΣ ΛΑΦΑΖΑΝΗΣ: Γιατί, τι έχει αυτό; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εάν δεν καταλάβατε, τότε με συγχωρείτε.
ΙΩΑΝΝΗΣ ΠΑΠΑΘΑΝΑΣΙΟΥ: Επί της ουσίας απαντήστε, κύριε Υπουργέ. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επί της ουσίας απαντάω, αλλά ο τρόπος με τον οποίο συντάσσεται …
ΙΩΑΝΝΗΣ ΠΑΠΑΘΑΝΑΣΙΟΥ: Αντί για τη σύνταξη, πείτε μας για το κείμενο. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα έρθω σε όλα αυτά. Ήδη σας έχω απαντήσει σε πάρα πολλά ερωτήματά σας και θα σας πω και για άλλα. 
ΙΩΑΝΝΗΣ ΠΑΠΑΘΑΝΑΣΙΟΥ: Για το τίμημα να μας πείτε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Να έχετε την υπομονή να με ακούσετε. 
ΙΩΑΝΝΗΣ ΠΑΠΑΘΑΝΑΣΙΟΥ:Την έχουμε. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μη δημιουργείτε εντυπώσεις, κύριε Παπαθανασίου. Αυτό είναι εις βάρος του δημοκρατικού διαλόγου. 
ΙΩΑΝΝΗΣ ΠΑΠΑΘΑΝΑΣΙΟΥ: Δεν δημιουργώ εντυπώσεις. Περιμένω να ακούσω το τίμημα. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παπαθανασίου. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν επιθυμείτε επίλυση του προβλήματος. Θέλετε να υπάρχει θολό τοπίο. 
ΙΩΑΝΝΗΣ ΠΑΠΑΘΑΝΑΣΙΟΥ: Κατέθεσα στοιχεία, τα οποία εσείς δεν καταθέτετε. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παπαθανασίου. 
ΙΩΑΝΝΗΣ ΠΑΠΑΘΑΝΑΣΙΟΥ: Αντί για μαθήματα γραμματικής να μας απαντήσετε. 
ΠΡΟΕΔΡΕΥΩΝ (Παναγιώτης Σγουρίδης): Θα πάρετε χρόνο από τη δευτερολογία σας, κύριε Υπουργέ. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι, κύριε Πρόεδρε. Με συγχωρείτε, αλλά με έχουν διακόψει κατ' επανάληψη. 
ΠΡΟΕΔΡΕΥΩΝ (Παναγιώτης Σγουρίδης): Σας έχουν διακόψει για περίπου ενάμισι λεπτό. 
ΙΩΑΝΝΗΣ ΠΑΠΑΘΑΝΑΣΙΟΥ: Μα μιλά για γραμματική και σύνταξη. 
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ. Μην χάνετε χρόνο. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είπατε ανευθυνότητες, βαριές κουβέντες και δεν σας διέκοψα. Σας άκουσα με υπομονή και σύνεση. Να έχετε την ίδια ευαισθησία και εσείς. 
ΠΑΝΟΣ ΠΑΝΑΓΙΩΤΟΠΟΥΛΟΣ: Προκαλείτε διαρκώς. 
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εκφράζετε στην επερώτησή σας ένα θαυμασμό για το γεγονός, ότι η "SOFTEX" κατείχε το 80% της ελληνικής αγοράς. Αυτό νομίζω ότι ένα νεοφιλελεύθερο κόμμα δεν θα έπρεπε να το ενθουσιάζει, διότι προκύπτουν ζητήματα ανταγωνισμού. Δεν λειτουργεί σωστά ο νόμος του ανταγωνισμού. Μάλιστα, το αναπολείτε και στις ομιλίες σας με έκσταση. 
Μιλήσατε με άκρατη σκανδαλολογία και λασπολογία, προσπαθώντας προφανώς να εναρμονιστείτε με το γενικότερο πνεύμα της περιόδου αυτής, αλλά και για να διογκώσετε τη λαϊκή φαντασία και τη φαντασία των εργαζομένων. "Εδώ τρώνε και πίνουνε και εσείς χάνετε τη δουλειά σας". Με αυτό τον τρόπο προσπαθείτε να σπιλώσετε πολιτικά πρόσωπα, αλλά και στελέχη του ΠΑΣΟΚ. 
Όμως, εάν πιστεύετε κάτι τέτοιο θα πρέπει να προσφύγετε στη δικαιοσύνη. Αυτό ήδη το έχει κάνει πρώην Βουλευτής σας και ξέρετε ότι η υπόθεση αυτή είναι στη δικαιοσύνη. 
Εμείς, όμως, λέμε όχι στην ποινικοποίηση της πολιτικής μας ζωής. Ποινικοποίηση δεν είναι μόνο να προσφύγει κάποιος στη δικαιοσύνη. Το να προσφύγει κάποιος στη δικαιοσύνη, είναι μια λεβέντικη ενέργεια. Ποινικοποίηση της πολιτικής ζωής είναι όταν επισείουμε το φόβο, διατεινόμαστε τη σκανδαλολογία και επικαλούμαστε τους εισαγγελείς κάθε τρεις και λίγο, χωρίς να έχουμε τη λεβεντιά να προχωρήσουμε σε αυτά τα οποία καταγγέλλουμε. Αυτή είναι η ποινικοποίηση και με αυτόν τον τρόπο συνδράμετε στην απαξίωση της πολιτικής μας ζωής και υποσκάπτετε, δυστυχώς, και τη δική σας πολιτική παρουσία. 
Τα ψευδή στοιχεία στην επερώτησή σας είναι τα εξής: Αναφέρατε ότι τα χρέη ήταν 80 δισεκατομμύρια δραχμές, ενώ ήταν 52 δισεκατομμύρια. Αυτά μάλιστα μέσα σε δεκαεπτά χρόνια θα έπρεπε να ήταν πολύ περισσότερα εάν πληθωρίσουμε το ποσό του 1983. 
Αναφέρετε ότι το ελληνικό δημόσιο εισέπραξε μόνο 422 εκατομμύρια δραχμές. Θα σας πω ακολούθως τι εισέπραξε. Αυτό είναι ψευδές. Είναι λάθος. 
ΙΩΑΝΝΗΣ ΠΑΠΑΘΑΝΑΣΙΟΥ: Το λέει η σύμβαση. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Πάλι τα ίδια! Θα σας πω τι λέει η σύμβαση. 
ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία διακοπή. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Παπαθανασίου, είστε ευπρεπής άνθρωπος. Αφήστε με να μιλήσω. Εγώ σας άφησα. 
ΙΩΑΝΝΗΣ ΠΑΠΑΘΑΝΑΣΙΟΥ: …
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ. Δεν γράφονται οι διακοπές. Μετά θα χρειαστεί να διορθώσουμε τα δικά σας κείμενα. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, με συγχωρείτε. Κατ' επανάληψη με διακόπτουν. Εάν θέλετε να κατέβω από το Βήμα. 
ΠΡΟΕΔΡΕΥΩΝ (Παναγιώτης Σγουρίδης): Δεν είπα να κατεβείτε από το Βήμα. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν διέκοψα κανέναν και με διακόπτουν κάθε τρεις και λίγο. 
ΙΩΑΝΝΗΣ ΠΑΠΑΘΑΝΑΣΙΟΥ: …
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εσείς κατηγορήσατε για κομπίνες. Είπατε βαριές κουβέντες όλοι σας και είχα τη σύνεση να σας ακούσω. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, μην απαντάτε. 
ΙΩΑΝΝΗΣ ΠΑΠΑΘΑΝΑΣΙΟΥ: …
ΠΡΟΕΔΡΕΥΩΝ (Παναγιώτης Σγουρίδης): Κύριε Παπαθανασίου, πρέπει να καταλάβετε ότι εδώ είναι Κοινοβούλιο. 
ΙΩΑΝΝΗΣ ΠΑΠΑΘΑΝΑΣΙΟΥ: …
ΠΡΟΕΔΡΕΥΩΝ (Παναγιώτης Σγουρίδης): Εφόσον έχετε καταλάβει ότι εδώ είναι Κοινοβούλιο, εσείς αναφέρετε το δικό σας επιχείρημα, ο Υπουργός λέει τα δικά του επιχειρήματα. Από εκεί και πέρα, αυτοί που θα διαβάσουν τα Πρακτικά, θα κρίνουν.
ΙΩΑΝΝΗΣ ΠΑΠΑΘΑΝΑΣΙΟΥ: …
(Θόρυβος στην Αίθουσα)
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Στοιχεία κατέθεσα στα Πρακτικά. Μιλάω πάντα με στοιχεία.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εδώ ήρθα με καλή πρόθεση και μίλησα με πολύ χαμηλούς τόνους, αλλά εσείς προσπαθείτε να πυροδοτήσετε την ατμόσφαιρα. Αν θέλετε, επί του συγκεκριμένου θα μιλήσουμε όση ώρα θέλετε. Δεν έχω κρύψει τίποτα.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, μην τρώτε το χρόνο. 
ΓΕΩΡΓΙΟΣ ΣΑΛΑΓΚΟΥΔΗΣ: …
ΠΑΝΟΣ ΠΑΝΑΓΙΩΤΟΠΟΥΛΟΣ: 
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Σγουρίδης): Ούτως ή άλλως θα αφαιρεθεί από τη δευτερολογία του. Εγώ δεν χαρίζω χρόνο σε κανέναν.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι, χαρίζεστε στη Νέα Δημοκρατία, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. Μπορεί να αντιδικείτε με τους συναδέλφους, αλλά μην αντιδικείτε με το Προεδρείο. Το Προεδρείο δεν χαρίζεται σε κανέναν, ούτε στη Νέα Δημοκρατία, ούτε στην Κυβέρνηση ούτε στο κυβερνών κόμμα. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, έχω την εδραία αντίληψη ότι από τη σημερινή διαδικασία εγώ έχω αδικηθεί και οφείλω να το πω. Αν είναι λάθος, θα το κρίνετε εσείς. Εσείς είστε Πρόεδρος. Αλλά εγώ έχω αυτήν την εντύπωση.
Διατείνεστε ότι πρόκειται και σχεδιάζεται να γίνει κατάτμηση του εργοστασίου και να πουληθεί κατά τμήματα και ότι σε αυτό συμμετέχει και το Υπουργείου Ανάπτυξης. Όλα αυτά και άλλα ανακριβή στοιχεία που αναφέρετε τα δημιουργείτε για να εξάπτετε -όπως σας είπα- τη φαντασία των εργαζομένων.
Η επερώτησή σας διαπνέεται πέρα ως πέρα από μία κρατικιστική και λαϊκιστική αντίληψη. Δηλαδή: "Δεν πηγαίνει καλά η "SOFTEX" φταίει ο κ. Σημίτης, φταίει η ανάλγητη Κυβέρνηση του κ. Σημίτη". Επειδή δεν πηγαίνει δηλαδή καλά μία ιδιωτική εταιρεία, φταίει ο κ. Σημίτης! Χάνει μερίδιο αγοράς η εταιρία, φταίει ο κ. Σημίτης! Άρα, για ό,τι συμβαίνει στις ιδιωτικές εταιρείες, φταίει ο κ. Σημίτης! 
ΠΑΝΟΣ ΠΑΝΑΓΙΩΤΟΠΟΥΛΟΣ: …
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δηλαδή, τι θέλετε να γίνει, κρατική παρέμβαση; Θέλετε να δημιουργήσουμε κρατικές παρεμβάσεις στη λειτουργία των ιδιωτικών επιχειρήσεων; Επιθυμείτε να χαλιναγωγηθεί η ιδιωτική επιχείρηση; Επιθυμείτε να τεθεί υπό επιτροπεία η ιδιωτική επιχείρηση; Ξεχνάτε ότι η "SOFTEX" σήμερα είναι μια ιδιωτική επιχείρηση; 
Διατυπώθηκε μόλις προ ολίγου από τον κ. Παπαδόπουλο το αίτημα περί επανακρατικοποίησης της εταιρείας.
ΠΑΝΟΣ ΠΑΝΑΓΙΩΤΟΠΟΥΛΟΣ: …
ΓΕΩΡΓΙΟΣ ΣΑΛΑΓΚΟΥΔΗΣ: …
(Θόρυβος στην Αίθουσα)
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επίσης ο κ. Κεφάλας και ο κ. Δαϊλάκης πρότειναν να καλέσουμε τον κ. Κεφάλα που είναι ο προηγούμενος και τον κ. Ζαρίτη και να τους δώσουμε μετά από διαπραγματεύσεις τη "SOFTEX". Λες και η "SOFTEX" είναι ένα περίπτερο, το οποίο δικό μας είναι, το παίρνουμε από εδώ, το δίνουμε εκεί. Αυτά είπατε, αλλά δεν έχετε την τόλμη να επιχειρηματολογήσετε. Περιμένω να επιχειρηματολογήσετε στη δευτερολογία σας.
Η Νέα Δημοκρατία, βεβαίως, δεν πιστεύει αυτά τα πράγματα. Απλώς όλα αυτά τα αναφέρει για να αγαλιάζει την αγωνία και το άγχος των εργαζομένων, λέγοντάς τους ότι: "Αν έρθουμε εμείς, θα "καθαρίσουμε"". Αλλά είναι ένα ψευδές επιχείρημα, μία ψευδής θέση, η οποία ούτως ή άλλως δεν πρόκειται να πραγματοποιηθεί.
Μπλέκετε επικίνδυνα την επιχειρηματική δραστηριότητα με τα πολιτικά παιχνίδια. Είναι προφανές πως δεν σας ενδιαφέρει η επίλυση του προβλήματος, σας ενδιαφέρει η δημιουργία εντυπώσεων προς πολιτικό όφελος. Σας ενδιαφέρει η διόγκωσή του. 
Αλλά εγώ εδώ θέλω να πω τέσσερις ξεκάθαρες κουβέντες. Αν η συμφωνία είναι επωφελής ή όχι για το δημόσιο, μπορείτε να την κρίνετε. Αν είναι η συμφωνία επιβλαβής για τα εθνικά συμφέροντα, έχετε χρέος να την καταγγείλετε. Αν η συμφωνία είναι παράνομη, πρέπει να προσφύγετε στη δικαιοσύνη. Και όσο δεν το κάνετε, είστε αναξιόπιστοι. 
Ποια είναι η πραγματικότητα; Είναι γεγονός ότι η εταιρία δεν ανταποκρίθηκε στις προσδοκίες της ιδιωτικοποίησης και της αγοράς, είτε από αδυναμία προσαρμογής στα ελληνικά δεδομένα, είτε από λάθος υπολογισμούς είτε από άλλους παράγοντες. Και βεβαίως την ανικανότητα δεν μπορούμε να τη δεχθούμε γιατί οι εταιρίες που αποτελούν την κοινοπραξία -και δεν θα πρέπει εδώ να υποτιμάτε κανέναν και να αναφέρετε ότι υπάρχουν χιλιάδες τέτοιες εταιρίες- είναι από τις πιο αξιόπιστες στο χώρο της χαρτοβιομηχανίας, είναι μεγάλες εταιρίες σε αυτήν την κοινοπραξία. 
Δεν έχουν γίνει οι προβλεπόμενες από τη συμφωνία επενδύσεις, πράγμα που επιτείνει την αναξιοπιστία. Οι εργαζόμενοι δικαίως ανησυχούν για τις 2 Ιουνίου, γιατί υπάρχει κίνδυνος, υπάρχει η αβεβαιότητα για το μέλλον. Γι΄ αυτό ακριβώς συνεργαζόμαστε με τα σωματεία και με τα εργατικά κέντρα, για να δούμε πώς μπορούμε να βοηθήσουμε στην επίλυση του προβλήματος. Επίσης οι φορείς της Δράμας έχουν δίκιο να αγωνιούν.
Σε τι πράξεις έχει προβεί η Κυβέρνηση: Πρώτον, υπάρχει μια συνεχής συνεργασία με τα σωματεία, τα εργατικά κέντρα, τη ΓΣΕΕ, τους φορείς και όλους τους Βουλευτές. Ελπίζω αυτό, αγαπητοί συνάδελφοι της Δράμας, να μην το αμφισβητείτε. 
Υπάρχουν αλλεπάλληλες συσκέψεις στο Υπουργείο Ανάπτυξης, πολυμερείς, διμερείς, τριμερείς. Έχω πάει ο ίδιος δύο φορές στη Δράμα. Δεν φοβηθήκαμε, δεν έχουμε να φοβηθούμε τίποτα και δεν έχουμε να κρύψουμε τίποτα, γι΄ αυτό πήγα μέσα στο ίδιο το καμίνι. 
Έχουμε συνεργαστεί και υπάρχει συνεχής συνεργασία με το Υπουργείο Εργασίας για τα εργασιακά θέματα που προκύπτουν. 
Υπάρχουν συνεχείς παρεμβάσεις στην εταιρία για τη συμβατική της συμμόρφωση και αυτές έχουν φέρει αποτέλεσμα. 
Υπάρχει συνεργασία με τον ΟΑΕ και με νομικούς, για να επιβληθούν…
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, να σας διακόψω για λίγο. Θα πάρετε όλη τη δευτερολογία σας; Αν υποθέσουμε ότι είχατε διακοπές από τους συναδέλφους για τρία λεπτά, αυτήν τη στιγμή έχετε πάρει οκτώ λεπτά από τη δευτερολογία σας…
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Βεβαίως, θα πάρω και το χρόνο της δευτερολογίας μου. 
Σε σχέση με τις αντισυμβατικές συμπεριφορές της εταιρίας, εμείς έχουμε πει από την πρώτη στιγμή ότι θα εξαντλήσουμε κάθε νόμιμο μέτρο, κάθε τι που μας παρέχει η σύμβαση και το ελληνικό δίκαιο, για να εφαρμόσει η εταιρία τις συμβατικές της υποχρεώσεις.
Προσφύγαμε στα ασφαλιστικά μέτρα αμέσως όταν έγινε η διαθεσιμότητα στους εργαζομένους στη Δράμα. 
Επίσης επεξεργαζόμαστε προσφυγή στη διαιτησία. Αυτή η προσφυγή το γνωρίζετε, ότι βρίσκεται σε επεξεργασία. Εμάς μας ενδιαφέρει να λύσουμε το πρόβλημα και όχι να το επιτείνουμε και όχι να παίξουμε πολιτικά παιχνίδια με αυτό. Το ενδιαφέρον μας είναι δεδομένο. 
Πρέπει, όμως, να λάβουμε υπόψη μας το εξής: Έχουμε μία ιδιωτικοποιημένη επιχείρηση, η οποία διέπεται από μία συγκεκριμένη συμφωνία και με βάση αυτή και σύμφωνα με τους νόμους του ελληνικού κράτους, πρέπει να δούμε τη λύση, η οποία επέρχεται.
Το κεντρικό πρόβλημα για μας είναι η "SOFTEX" να εμπλουτιστεί με νέο επιχειρηματικό ενδιαφέρον, αλλιώς αν δεν συμβεί αυτό τα πράγματα είτε το θέλουμε, είτε όχι είτε φωνάζετε αγαπητοί συνάδελφοι είτε όχι, τα πράγματα είναι δυσοίωνα. Αν η "SOFTEX", αν η εταιρία αυτή δεν εμπλουτιστεί με αξιόπιστο και αποτελεσματικό νέο επιχειρηματικό ενδιαφέρον, τα πράγματα είναι άσχημα. Προς αυτήν την κατεύθυνση υπάρχει η δική μας καταλυτική παρουσία, χωρίς βεβαίως παρεμβάσεις που να αντίκεινται σε νόμους και θεσμούς.
Αντί, λοιπόν, να καταστροφολογείτε, βοηθείστε τη δική μας προσπάθεια. Θέλουμε τη δική σας βοήθεια και συνδρομή. Να αποφύγουμε τον πολιτικό λαϊκισμό και μαζί να συνδράμουμε για μία "SOFTEX" με καλύτερο αύριο για τους εργαζόμενους, τη χαρτοβιομηχανία, την οικονομία και την περιφερειακή ανάπτυξη.
Όπως είπα, η διαδικασία εμπλουτισμού του επιχειρηματικού ενδιαφέροντος της εταιρείας είναι σε εξέλιξη και πιστεύουμε ότι σύντομα θα είμαστε σε θέση να έχουμε καλά αποτελέσματα.
Ευχαριστώ, κύριε Πρόεδρε.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, το λόγο επί προσωπικού.
ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κρίνει ότι δεν υπάρχει προσωπικό θέμα.
ΙΩΑΝΝΗΣ ΠΑΠΑΘΑΝΑΣΙΟΥ: … 
ΠΡΟΕΔΡΕΥΩΝ (Παναγιώτης Σγουρίδης): Δεν γράφεται τίποτα στα Πρακτικά.
Ο κ. Σαλαγκούδης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): …
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν γράφεται καμία διακοπή στα Πρακτικά. 
Ορίστε, κύριε Σαλαγκούδη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, πραγματικά ήταν τραγική η εμφάνιση του κυρίου Υφυπουργού. Η εντύπωση που έδωσε στο Βήμα ήταν αλγεινή πραγματικά.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ μη κάνετε τέτοιες κρίσεις. 
ΓΕΩΡΓΙΟΣ ΣΑΛΑΓΚΟΥΔΗΣ: Είναι κοινοβουλευτικές και ευπρεπείς εκφράσεις.
ΠΡΟΕΔΡΕΥΩΝ (Παναγιώτης Σγουρίδης): Δεν νομίζω ότι η "αλγεινή εντύπωση" είναι κοινοβουλευτική φράση. 
ΓΕΩΡΓΙΟΣ ΣΑΛΑΓΚΟΥΔΗΣ: Αυτήν την εντύπωση προκάλεσε. Τι να πούμε πλέον! Γιατί ξεκινώντας την ομιλία του βρίσκονταν πράγματι σε τρομακτική δυσκολία. Δεν ξέρω αν συναισθάνεται -δεν μας έδωσε αυτήν την εντύπωση- την ευθύνη του, αλλά τη δυσκολία της θέσης του την αντιλαμβανόταν γι' αυτό αμέσως ξεκίνησε υβρίζοντας και λέγοντας για παραλήρημα των συναδέλφων που μίλησαν, ενώ απεδείχθη ότι μάλλον το δικό του ήταν ένα παραλήρημα προσβλητικών φράσεων και προκλήσεων. Μίλησε για ευπρέπεια την οποία, όμως, ο ίδιος δεν επέδειξε από το Βήμα. Μας είπε ότι ζήτησε προτάσεις από μας που στο κάτω-κάτω της γραφής κάτι του είπαμε, ενώ αυτός δεν μας είπε τίποτα. Η Κυβέρνηση δηλαδή είναι χωρίς προτάσεις. Μας είπε για διαδικασία εμπλουτισμού της επιχειρηματικότητας της επιχείρησης. Στη συνέχεια μας επέδειξε και τη μεγάλη αντιληπτική του ικανότητα. Δεν ξέρω αν είναι φιλόλογος, αλλά η φράση που μας διάβασε όπως και η υπόλοιπη επερώτηση, είναι άρτια καταρτισμένες. 
Κύριε Υπουργέ, αν δεν έχετε εντρυφήσει στη φιλολογία μάλλον θα χρειάζεστε κάποια μαθήματα και για εκεί, εκτός βέβαια από τα υπόλοιπα της δραστηριότητάς σας. 
Αλλά είναι γεγονός ότι επέδειξε μια αμηχανία στο Βήμα. Από κει προέρχονται και όλες οι επιθέσεις που έκανε. Και αυτό διότι ως Κυβέρνηση έκαναν μια πάρα πολύ κακή ιδιωτικοποίηση
Όμως, κύριε Υπουργέ, μη στεναχωριέστε, όλη η Κυβέρνησή σας τέτοια είναι. Είναι η "SOFTEX" αντανάκλαση και χαρακτηριστικό παράδειγμα της ανικανότητάς σας πάνω στο τομέα των αποκρατικοποιήσεων. Αφομοιώσατε κάποιες από τις δικές μας ιδέες. Και την ιδεολογία μας προσπαθείτε να αφομοιώσετε, αλλά δεν ξέρετε να την εφαρμόσετε γιατί δεν έχετε ακόμη εγκαταλείψει τις παιδικές ασθένειες του μαρξισμού που σας άνδρωσαν. 
Έτσι, λοιπόν, όλες οι αποκρατικοποιήσεις που κάνατε απεδείχθη ότι δεν είχαν επιτυχία. Ορισμένες είχαν ολέθρια αποτελέσματα, ορισμένες ήταν σκανδαλώδεις. Η "SOFTEX" είναι σκανδαλώδης. Σας προκαλούμε συνεχώς από την πρώτη μέρα που φέρατε τη σύμβαση να τη στείλετε στο Ελεγκτικό Συνέδριο…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σαλαγκούδη, μη κτυπάτε το χέρι σας στο έδρανο. Έχετε έντονο τόνο στη φωνή σας, αλλά μη κτυπάτε το έδρανο.
ΓΕΩΡΓΙΟΣ ΣΑΛΑΓΚΟΥΔΗΣ: Είσθε μια Κυβέρνηση της παρανομίας και όχι μόνο εδώ. Έχετε ψηφίσει ήδη νόμο ότι κάθε σύμβαση πάνω από 500 εκατομμύρια θα πηγαίνει στο Ελεγκτικό Συνέδριο. Και αυτή δεν την έχετε στείλει. Αλλά νομίζετε ότι είναι μόνο αυτό; Είναι ένα σωρό άλλα πράγματα. Τι να πρωτοθυμηθεί κανείς! 
Φέρνετε ένα νόμο για τον εκσυγχρονισμό των ΔΕΚΟ και σ' αυτόν το νόμο λέτε πώς προσλαμβάνονται ο πρόεδρος και ο διευθύνων σύμβουλος. Λέτε "να έχει πενταετή σχετική υπηρεσία". Αλλά για να βάλουμε τους κομματικούς μας φίλους, που να έχουν πενταετή σχετική υπηρεσία. Γι' αυτό διορίζουμε οποιουσδήποτε με άμεσο αποτέλεσμα οι ΔΕΚΟ να απαξιώνονται και το τίμημα σκληρά να το πληρώνει ο ελληνικός λαός. Από εκεί και πέρα προχωράμε σε δήθεν μετοχοποιήσεις, αλλά οι εργαζόμενοι εκεί τελικά θα πληρώσουν το μάρμαρο μαζί με τον ελληνικό λαό.
Για τις διαρθρωτικές αλλαγές, ένα κομμάτι των οποίων είναι αποκρατικοποιήσεις, σας λένε όλοι οι διεθνείς οργανισμοί και η Ευρωπαϊκή 'Ενωση, ότι δεν έχουν προχωρήσει και ότι σε όσες αποπειραθήκατε να προχωρήσετε, δεν τις κάνατε επιτυχημένα. Αυτά δεν τα λέμε μόνο εμείς. Εκτός από εμάς και από τους διεθνείς οργανισμούς, τα δείχνει και η πραγματικότητα της οικονομίας μας, η δραματική κατάσταση στην οποία βρίσκεται το εμπορικό μας ισοζύγιο. Οι εξαγωγές μας έχουν πέσει στο ? των εισαγωγών μας. Αν δεν είχαμε μπει τώρα στη ζώνη του ευρώ, θα είχαμε συναλλαγματικό πρόβλημα. Αλλά και πάλι στην πορεία θα έχουμε πρόβλημα, ας είναι και το ευρώ. 
Το πρόβλημα φαίνεται και από την έλλειψη επενδύσεων. Οι ξένες επενδύσεις που τόση ανάγκη τις έχει η χώρα μας γιατί μας φέρνουν τεχνογνωσία που εμείς δεν έχουμε, βρίσκονται σε μηδαμινό σημείο, στο 0,3% επί του συνόλου των επενδύσεων που γίνονται στην Ευρωπαϊκή Ένωση. 
Έρχομαι στο θέμα της "SOFTEX". Εμείς δεν είπαμε ποτέ ότι η "SOFTEX" ήταν μια υγιής επιχείρηση. Ήταν προβληματική. Κάνατε τον ΟΑΕ ουσιαστικά για να εξυγιάνει αυτές τις επιχειρήσεις. Αντί, όμως, να τις εξυγιάνει, εσείς μόνοι σας αποδεχθήκατε ότι δημιούργησε χρέη δισεκατομμυρίων. Τώρα αν είναι 80 ή 53,5 δισεκατομμύρια, αμφιβάλλω αν και σεις το γνωρίζετε. Το θέμα είναι ότι ο ΟΑΕ δεν εξυγίανε τη συγκεκριμένη επιχείρηση.
Είπατε ότι εμείς αποπειραθήκαμε να αποκρατικοποιήσουμε αλλά η αποκρατικοποίηση πάγωσε. Πώς να μην παγώσει όταν εσείς τότε λάβροι επικεφαλής των συνδικαλιστών επετίθεσθο εναντίον των αποκρατικοποιήσεων και των ιδιωτικοποίησεων.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Παραδέχεσθε την αδυναμία σας.
ΓΕΩΡΓΙΟΣ ΣΑΛΑΓΚΟΥΔΗΣ: Μα τι να παραδεχθούμε, όταν έχουμε απέναντί μας το κόμμα της Αξιωματικής Αντιπολίτευσης το μέχρι πριν από ενάμισι χρόνο Κυβέρνηση, που δεν μπορεί να αντιληφθεί τις σύγχρονες τάσεις της διεθνούς οικονομίας, να μπαίνει επικεφαλής στις πορείες στα πεζοδρόμια δημιουργώντας τεράστια προβλήματα σε όλες τις κοινωνικές ομάδες; Δεν πρέπει να προστατεύσουμε το κοινωνικό σύνολο; Εσείς μας αποτρέψατε από το να κάνουμε τα σωστά βήματα για να προετοιμάσουμε το έδαφος, ώστε στη συνέχεια, αν ακολουθούσατε την πρακτική μας με την ίδια αποτελεσματικότητα, θα είχαμε καταφέρει να δημιουργήσουμε ένα ελκυστικό επενδυτικό περιβάλλον, μια πραγματική δυνατή οικονομία. Ετσι δεν θα χρειαζόταν να προσφύγουμε σε λογιστικές αλχημείες για να μπορέσουμε να μπούμε στην ΟΝΕ.
Δέστε την υπεύθυνη στάση της Νέας Δημοκρατίας που και αυτήν προσπαθήσατε να τη διαβάλλετε. Όταν φέρατε εδώ ρυθμίσεις για την κρατική τότε εταιρεία, για τους εργαζόμενους, που θα βοηθούσαν με αυτές τις ρυθμίσεις την αποκρατικοποίηση, ψηφίσαμε ναι. Όμως, όταν είδαμε τη σύμβαση που κάνατε, σας φέραμε αμέσως επερώτηση και σας είπαμε, προς Θεού, γιατί προχωράτε έτσι; Δεν είναι αυτός ο σωστός τρόπος αποκρατικοποίησης.
Εσείς τότε επαίρεσθο ότι είχατε πετύχει μια καλή συμφωνία. Αναγκαστήκαμε να έλθουμε δύο φορές με επερωτήσεις μας και αυτή είναι η τρίτη φορά. Τώρα, όμως η επερώτηση έχει και διαφορετικό νόημα. Είπατε ότι δεν έπρεπε να έλθει αυτή η επερώτηση τώρα. Τώρα έπρεπε να έλθει, διότι δείχνετε ότι δεν έχετε ευαισθησία για το τι θα γίνει μετά τις 2 Ιουνίου με την πορεία της επιχείρησης, που φαίνεται ότι η απαξίωσή της δεν θα της επιτρέψει τη συνέχιση της λειτουργίας της. Εάν δεν λειτουργήσει, ενδεχομένως, τα πιο ζημιογόνα τμήματά της θα αρχίσουν να κλείνουν με άμεσο αποτέλεσμα, αφού θα έχει λήξει η υποχρέωση και για τους εργαζόμενους αλλά και για τα υπόλοιπα της τήρησης της σύμβασης πώλησης, η επιχείρηση προοδευτικά να μείνει στα χέρια αυτού που την αγόρασε με τίμημα το οποίο δεν μας είπατε. 
Προσπαθήσατε να μπερδέψετε και αυτά εδώ. Είπατε στη δευτερολογία σας ότι θα απαντήσετε στον κ. Παπαθανασίου και τελικώς οι άνθρωποι αυτοί θα εισπράξουν πολύ περισσότερα απ' αυτά που έδωσαν για να πάρουν την επιχείρηση. 
Είπατε ότι η επιχείρηση έκανε επενδύσεις. Φαίνεται χαρακτηριστικά και μας δώσατε έναν κατάλογο και λυπάμαι που είστε Υφυπουργός Βιομηχανίας, αφού ασχολείστε ιδιαίτερα με αυτή. Αναφέρατε στον κατάλογό σας, λοιπόν, τόσα για ανταλλακτικά. Τα ανταλλακτικά αποτελούν επενδύσεις; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας έδωσα τον κατάλογο που μας έστειλε η εταιρεία. Σας μίλησα για τα στοιχεία που μας έστειλε η εταιρεία. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτά τα στοιχεία είχαμε και δεν είναι η πρώτη φορά. 
ΓΕΩΡΓΙΟΣ ΣΑΛΑΓΚΟΥΔΗΣ: Θα θεωρήσω ότι δεν εξέλαβα σωστά τον κατάλογο των επενδύσεων. Αν, όμως, παραδέχεστε ότι αυτή η επιχείρηση δεν έκανε επενδύσεις, σύμφωνα με το συμβόλαιό της, τότε που ήταν η Κυβέρνηση; Όταν μας είπατε προηγουμένως και μας κατηγορούσατε ότι "τι θέλετε η Κυβέρνηση να παρεμβαίνει στην ιδιωτική επιχείρηση;" Όχι, όχι, σε καμία περίπτωση. Όμως όταν υπογράφει μια σύμβαση και αναλαμβάνει ορισμένες υποχρεώσεις απέναντι στον ΟΑΕ και στην Κυβέρνηση, τότε η Κυβέρνηση είναι υποχρεωμένη αυτές τις υποχρεώσεις να παρακολουθεί αν γίνονται. Και δεν έχετε δικαιολογητικό να πείτε ότι δεν ξέραμε ή δεν παρακολουθούσαμε ή μας ξέφυγε. 
Έχω εδώ ολόκληρο κατάλογο μπροστά μου, από επιστολές εργαζομένων του σωματείου τους, των ανθρώπων της επιχείρησης, διευθυντών της επιχείρησης που ερχόντουσαν με επιστολές σε σας, στον προϊστάμενο Υπουργό σας και αντίγραφα αυτών έστελναν και σε μας. Τα έχω εδώ όλα. Αυτό θα σας διάβαζα τώρα, ενός διευθυντού που λέει ότι από το Δ. Σ. πέρασαν να εγκριθούν επενδύσεις και μέσα σ' αυτές τις επενδύσεις ήταν και ανταλλακτικά και επισκευές και λέει πως αυτά δεν αποτελούν επενδύσεις. Μετά από την ψήφιση του Δ.Σ. τα απέρριψε ο αντίστοιχος οικονομικός διευθυντής. 
Αυτά όσον αφορά τις επενδύσεις της επιχείρησης και τις παραλείψεις της Κυβέρνησης για τις οποίες σας ελέγχουμε. Όσο για τις απολύσεις ο αριθμός που προβλέπεται στη σύμβαση ότι είναι υποχρεωμένη μέχρι τις 2 Ιουνίου να τηρεί είναι χίλιοι διακόσιοι εβδομήντα πέντε. Εσείς μας είπατε ότι έπρεπε να είναι χίλιοι διακόσιοι τέσσερις και είναι χίλιοι διακόσιοι σαράντα επτά και μας το λέτε σαν επίτευγμα. Η σύμβαση λέει χίλιες διακόσιες εβδομήντα πέντε θέσεις εργαζομένων. 
Αλλά ακόμη να πω και για τις απολύσεις ή τις οικειοθελείς αποχωρήσεις που είπατε. Άμα διαβάζατε τα δημοσιεύματα του σωματείου των εργαζομένων, θα δείτε ότι ασκήθηκαν πιέσεις φοβερές, απειλές και τα καλύτερα στελέχη, οι πωλητές, οι καλύτεροι της "SOFTEX" έφυγαν. Η επιχείρηση είχε το 70% της αγοράς και έτσι αναδείκνυε και τα καλύτερα στελέχη και έτσι η επιχείρηση άρχισε να χάνει έδαφος στις πωλήσεις της.
Τώρα αυτό που θέλουμε να μας πείτε στη δευτερολογίας σας, είναι γιατί δεν πήγατε τη σύμβαση στο Ελεγκτικό Συνέδριο. Να ξέρουμε τουλάχιστον το τίμημα που πλήρωσε η εταιρεία για την αγορά της "SOFTEX" και ακόμη γιατί η Κυβέρνηση και δια του ΟΑΕ δεν παρακολουθούσε την τήρηση των όρων αυτής της σύμβασης που έχετε υπογράψει. 
(Στο σημείο αυτό την Προεδρική Έδρα καταλαμβάνει η Ε' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Και ξέρετε αυτήν τη στιγμή -το ξέρετε βέβαια αν και το παραλείψατε από δω- ότι μετά τις 2 Ιουνίου και αυτήν τη στιγμή η επιχείρηση λειτουργεί χωρίς άδειες. Τι θα γίνει με τις άδειες; 
Όσο δε για τη Δράμα, είναι γεγονός ότι εκεί έχουμε μεγάλο πρόβλημα, το οποίο η Κυβέρνηση πρέπει να το δει και να το αντιμετωπίσει όχι με τη μορφή των επιδοματικών ενισχύσεων, αλλά με τη σωστή επιχειρηματική ανάπτυξη της δραστηριότητας. Αυτό που είπατε προηγουμένως, ότι το εργοστάσιο της Δράμας είναι ζημιογόνο και δεν μπορεί να λειτουργήσει, θα έλεγα ότι βεβαίως είναι ζημιογόνο, όταν λειτουργεί όπως λειτουργεί τώρα, διότι οι ημέρες που εργάστηκε -τα υπόλοιπα ήταν άδειες και διαθεσιμότητες- αντιπροσώπευαν το 53,5% του συνόλου των ημερών, από την αρχή που ανέλαβε η ΛΟΓΚΡΙΤΖ τη "SOFTEX" μέχρι σήμερα. Όταν το break events point, κύριε Υφυπουργέ, είναι τουλάχιστον το 80% των ημερών, πρέπει να δουλεύει παραγωγικά η επιχείρηση αυτή για να μπορεί να ανταποκρίνεται στα κοστολόγιά της. 
Κυρία Πρόεδρε, τελειώνω, λέγοντας ότι περιμέναμε από τον κύριο Υφυπουργό και την Κυβέρνηση να έχουν κάποιες έτοιμες προτάσεις. Αντί γι' αυτό μας είπε ότι κάνει συσκέψεις ο κύριος Υφυπουργός. Όπως φάνηκε, όμως, απ' όλα όσα είπατε μέχρι τώρα, κύριε Υφυπουργέ, μάλλον συσκέπτεσθε για να μη σκέπτεσθε. Έτσι φαίνεται τώρα. 
Τελικά τα ασφαλιστικά μέτρα τα κάνατε μετά από την πίεση των εργαζομένων -όταν κατέβηκαν εδώ και έκαναν σχεδόν κατάληψη στο Υπουργείο σας- αλλά δεν τα στηρίξατε, με άμεσο αποτέλεσμα να τα χάσετε. Τώρα λέτε ότι σκέπτεσθε την προσφυγή στη διαιτησία κ.λπ. Μα η σύμβαση λήγει στις 2 Ιουνίου. Πότε θα προσφύγετε, λοιπόν, εσείς; Προφανώς μετά τις επόμενες εκλογές! 
Γι' αυτό σας λέω, κύριε Υφυπουργέ -σας το λέμε συνεχώς- με σας και με την Κυβέρνησή σας η Ελλάδα χάνει τον καιρό της. Και όσο πιο γρήγορα την απαλλάξετε από τη δική σας πολιτική και κυβερνητική πρακτική, τόσο καλύτερα για τον τόπο. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΈΛΟΣ" για τα "180 Χρόνια από την Ελληνική Επανάσταση", εβδομήντα δύο μαθητές και μαθήτριες και επτά συνοδοί καθηγητές από το 1ο Γυμνάσιο Δραπετσώνας.
Η Βουλή τους καλωσορίζει.
(Χειροκροτήματα από όλες τις Πτέρυγες)
Θα ήθελα να εξηγήσω ότι συζητείται επερώτηση Βουλευτών της Νέας Δημοκρατίας προς τον Υπουργό Ανάπτυξης και παρίστανται στην Αίθουσα οι επερωτώντες Βουλευτές και ο κύριος Υφυπουργός, ο οποίος απαντά.
Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου.
ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, σας ευχαριστώ που μου δώσατε το λόγο. 
Νομίζω ότι ο κ. Σαλαγκούδης ορθώς λέει να απαντηθούν συνολικά τα ερωτήματα, διότι ως Κοινοβουλευτικός Εκπρόσωπος της Νέας Δημοκρατίας, ομιλώντας επί δεκαπέντε λεπτά δεν είπε απολύτως τίποτε για το τι πρόκειται να γίνει αύριο για την "Αθηναϊκή Χαρτοποιία". Τι πρέπει να γίνει και στην Αθήνα και στη Δράμα, πώς μπορεί να αντιμετωπισθεί το πρόβλημα, ποια είναι η πρόταση της Νέας Δημοκρατίας και τι προτείνει η ίδια το οποίο, ενδεχομένως, αν δεν το αποδέχεται η Κυβέρνηση να ψεγεί και από τη Νέα Δημοκρατία, αλλά και απ' όλη την Αίθουσα. 
Αυτό ήταν το μοτίβο γενικά της σημερινής επερώτησης για την "Αθηναϊκή Χαρτοποιία", επερώτηση που, κυρία Πρόεδρε, αντιλαμβάνεσθε ότι εμάς που καταγόμαστε από τη Δράμα και εκπροσωπούμε το λαό της Δράμας και τους συναδέλφους της Νέας Δημοκρατίας, μας ενδιαφέρει ιδιαίτερα να έχουμε τις απόψεις των κομμάτων. Δεν ακούσαμε, λοιπόν, απόψεις της Νέας Δημοκρατίας, παρά μόνο κριτική για το χθες και για το προχθές και μάλιστα με τόνο, με φωνή και με εκφράσεις τέτοιες που δεν συμβάλλουν καθόλου στο να λυθεί το πρόβλημα. 
Και θα παρατηρήσατε, κυρία Πρόεδρε, ότι ομιλεί η Νέα Δημοκρατία λες και η "Αθηναϊκή Χαρτοποιία" από το 1984 που εντάχθηκε στον Οργανισμό Ανασυγκρότησης Επιχειρήσεων δεν πέρασε Κυβέρνηση Νέας Δημοκρατίας που να τη διαχειρίστηκε από το 1989 μέχρι το 1993. Ότι εκεί δεν υπάρχουν ευθύνες, δεν έγινε τίποτα εκείνη την περίοδο, όλα πήγαιναν καλά. Γι' αυτό θα μιλήσω για όλα αυτά.
Κατά τη γνώμη μου, το θέμα μας έχει -αν μπορούσαμε να το χωρίσουμε λίγο-μια περίοδο από το 1983 μέχρι το 1989. Το δεύτερο που πρέπει να τονίσουμε είναι τη σύμβαση πώλησης και την κύρωση της τροπολογίας που έγινε μετά άρθρο του νόμου που ψηφίστηκε από τη Βουλή και το ουσιαστικότερο και το τρίτο σημείο, κυρία Πρόεδρε, είναι το τι γίνεται από δω και πέρα, θέμα για το οποίο μόνο ο Υπουργός που μίλησε πριν, προσπάθησε να πει, διακοπτόμενος εν πολλοίς, μερικά λόγια. 
Θα πάω, λοιπόν, αναδρομικά στο ιστορικό με λίγα λόγια γιατί δεν θέλω να μείνω σ' αυτά. Αναφέρθηκαν όλοι οι προλαλήσαντες και ιδιαίτερα ο κύριος Υπουργός για την περίοδο από το 1984 που τα χρέη ήταν 17 δισεκατομμύρια. Βέβαια άκουσα ότι μέχρι το 1983 η επιχείρηση ήταν πρότυπο ανάπτυξης στα Βαλκάνια. Βέβαια αυτοί που τα λένε φαίνεται ότι δεν ζούσαν στη Δράμα. Δεν ζούσαν στη Δράμα για να μας λένε τέτοια πράγματα για το τι γινόταν πριν στην "Αθηναϊκή Χαρτοποιία" στη Δράμα. 
Αλλά θα πω γι' αυτά που δεν λέχθηκαν καθόλου. Στην περίοδο 1989-1993, κυρία Πρόεδρε, είχαμε διακόσιες απολύσεις εργαζομένων στη Δράμα. Ομιλώ για τη Δράμα και είμαι σε θέση να γνωρίζω το πώς έγιναν οι απολύσεις και πώς έγιναν οι καταστάσεις των ατόμων που απολύθηκαν. Δεν θέλω να τις αναφέρω εδώ τώρα αλλά αν χρειασθεί θα το κάνω. Είχαμε αύξηση της τιμής του χαρτιού που έβγαζε η Δράμα με αποτέλεσμα να πέσει δραματικά το ποσοστό που η "SOFTEX" κατείχε στην αγορά. Και εκεί πράγματι υπάρχουν ευθύνες ποιοι ήταν τότε διευθύνοντες σύμβουλοι, ποιοι βγήκαν από την επιχείρηση και έκαναν έξω δουλειές.
Τότε ήταν που πήρε φωτιά το εργοστάσιο της Αθήνας στο Βοτανικό για το οποίο ο κ. Παπαθανασίου θυμήθηκε να πει ότι είναι ερείπιο. Το ότι πήρε 5 δισεκατομμύρια από την ασφαλιστική εταιρεία η "SOFTEX" τότε που επενδύθηκαν αυτά; Γιατί δεν μεταφέρθηκε η χαρτοποιητική μηχανή στη Δράμα να αναπτυχθεί το εργοστάσιο της Δράμας; Δεν ομιλεί η Νέα Δημοκρατία λες και δεν ήταν αυτή υπεύθυνη τότε. 
Τα λέω αυτά, κυρία Πρόεδρε, γιατί θέλω να είμαι δίκαιος προς όλες τις κατευθύνσεις. Την ίδια κριτική θα κάνω και προς την Κυβέρνηση. Αυτό είναι το πρώτο σημείο που θέλω να τονίσω.
Ερχόμαστε στο δεύτερο σημείο που αφορά την αρχή του 1999 που πουλήθηκε το εργοστάσιο. Και εγώ συμφωνώ, κυρία Πρόεδρε, και αν είναι κάποιος εδώ που διαφωνεί να το πει: Είχε δίκιο ο Πρωθυπουργός που είπε ότι πουλήσαμε φτηνά αλλά διασφαλίσαμε τις θέσεις των εργαζομένων. Αν κάποιο κόμμα δεν συμφωνεί, να το πει υπεύθυνα. 'Όπως το ότι ψηφίστηκε αυτή η σύμβαση πώλησης από τη Νέα Δημοκρατία…
ΓΕΩΡΓΙΟΣ ΣΑΛΑΓΚΟΥΔΗΣ: Όχι η σύμβαση πώλησης!
ΦΛΩΡΟΣ ΚΩΝΣΤΑΝΤΙΝΟΥ: Σας παρακαλώ, κύριε Σαλαγκούδη! Σας άκουσα με προσοχή. Προσπαθήσατε να δικαιολογηθείτε ότι την επομένη ημέρα δήθεν καταθέσατε ερώτηση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι, να μην γίνεται διάλογος.
ΦΛΩΡΟΣ ΚΩΝΣΤΑΝΤΙΝΟΥ: Πρέπει όλοι να είμαστε ψύχραιμοι γιατί είναι ένα θέμα που για το σύνολο της χώρας είναι μικρό σαν "Αθηναϊκή Χαρτοποιία" -αναφέρομαι στα εργοστάσια της Δράμας- αλλά για τη Δράμα είναι πολύ αναπτυξιακό και πράγματι είναι η ψυχή της Δράμας. Ήταν πολύ περισσότερο, αλλά δυστυχώς φθίνει. 
Το δεύτερο που πρέπει να γίνει απολύτως σαφές είναι ότι δεν υπήρχαν κρυφά παραρτήματα το ένα ή το άλλο όταν ψηφιζόταν για να μη διαφωνούμε με την τροπολογία που έγινε άρθρο 31 του νόμου. Δεν υπήρχαν κρυφά παραρτήματα, επαναλαμβάνω, να γίνουν πράγματα εν κρυπτώ και παραβύστω. Γνώριζε όλη η Βουλή τι ψήφιζε, αλλά κατά τη γνώμη μου, κυρία Πρόεδρε, δεν ευθύνεται η Βουλή και οι Βουλευτές για το τι επακολούθησε.
Το τρίτο, κυρία Πρόεδρε, -και με αυτό θα κλείσω την αναφορά μου στη δεύτερη περίοδο- είναι ότι ο αγοραστής, όπως και ο πωλητής, ανέλαβε ορισμένες υποχρεώσεις. Εγώ δεν δέχομαι ότι έδωσε κάποια χρήματα -ευτυχώς το διευκρίνισε και ο κύριος Υφυπουργός- για ανταλλακτικά και αυτό μπορεί ο ίδιος ο επενδυτής να το θεωρεί επενδύσεις. Διότι αντικειμενικά δεν είναι επενδύσεις. Ανέλαβε, λοιπόν, ο αγοραστής υποχρέωση επενδύσεων. Και αυτό δεν το έπραξε. Δεν ξέρω αν ισχύει για την Αθήνα. Πληροφορήθηκα ότι εδώ υπήρξαν κάποια επενδυτικά προγράμματα. Με βεβαιότητα, όμως, μπορώ να πω ότι δεν το έπραξε για τα εργοστάσια της Δράμας που, αν θέλετε, είχαν την περισσότερη ανάγκη από επενδύσεις. 
Το δεύτερο σημείο στο οποίο θα σταθώ είναι το τίμημα εξαγοράς. Παρουσιάστηκαν κάποια στοιχεία από τον κ. Παπαθανασίου. Θα παρακαλέσω τον κύριο Υπουργό να το διευκρινίσει, για να μην υπάρχουν διάφορα που μπορεί να λέγονται, είτε κακοπροαίρετα είτε και καλοπροαίρετα. 
Τέλος, κυρία Πρόεδρε, η συμπεριφορά του αγοραστή ήταν προσβλητική για μια ευνομούμενη πολιτεία, ιδίως με τα θέματα των διαθεσιμότητων ή με τις προσφορές που έκανε για αγορά χαρτιού. Τρέχαμε όλοι οι Βουλευτές και οι φορείς της Δράμας μετά, για να αλλάξουμε, να πιέσουμε ή να βρούμε σωστό νομικό τρόπο, για να πάρει το εργοστάσιο της Δράμας το χαρτί. 
Πρέπει να σας πω, κυρία Πρόεδρε, ότι προσωπικά έχω αηδιάσει από αυτά. Έχω αηδιάσει εν μέρει με την πολιτική εξαιτίας τέτοιας συμπεριφοράς δήθεν επενδυτών. 
Έρχομαι στο τρίτο σημείο, κυρία Πρόεδρε, που αφορά το τι γίνεται από εδώ και πέρα. Αυτό είναι το ουσιαστικότερο όλων. Όλα τα άλλα δεν έχουν τόσο μεγάλη σημασία. Θέλω απευθυνόμενος στην Κυβέρνηση να πω τα εξής: 
Γνωρίζω την αγωνία του παριστάμενου Υφυπουργού και γνωρίζω τις προσπάθειες που έχει κάνει. Γνωρίζω, επίσης, την αγωνία και τις προσπάθειες του Προϊσταμένου σας, κύριε Υφυπουργέ, του κ. Τσοχατζόπουλου. Συμμετείχαμε σε συσκέψεις. Βλέπουμε τι προσπάθεια κάνετε. Θα σας έλεγα, όμως, ότι από εδώ και πέρα πρέπει αλλιώς να λειτουργήσετε. Το να προσπαθείτε με καλή διάθεση να δώσετε διέξοδο, όταν ο επενδυτής δεν σέβεται αυτά που προσυπέγραψε -και κορύφωμα αυτού του πράγματος είναι η μη πραγματοποίηση επενδύσεων- δεν έχει νόημα. Πρέπει, επομένως, να τον υποχρεώσετε να πουλήσει την επιχείρηση. Μη νομίζετε ότι θα κάνει κάτι καλύτερο, αν παραμείνει. Θα θεωρήσει ότι το ελληνικό κράτος αδυνατεί να επιβληθεί και η συμπεριφορά του θα είναι συνεχώς τέτοια και χειρότερη. 
Έχετε, λοιπόν, και στα χέρια σας ένα όπλο, αν μπορώ να το πω έτσι: το ότι δεν σέβεται τις συμβατικές του υποχρεώσεις. Δεν ξέρω αν θα το κάνετε για όλη την επιχείρηση, δηλαδή για όλη την "Αθηναϊκή Χαρτοποιία" ή αν θα γίνει ξεχωριστά για τη Δράμα και ξεχωριστά για την Αθήνα. Και εγώ, όμως, συμφωνώ με αυτούς που είπαν ότι τον αγοραστή τον ενδιαφέρουν δύο πράγματα, κύριε Υπουργέ: 
Πρώτον, το "φιλέτο", που είναι τα οικόπεδα της Αθήνας, πιθανόν εν όψει Ολυμπιακών Αγώνων ή δεν ξέρω εξαιτίας ποιου άλλου πράγματος και δεύτερον, η επωνυμία "Αθηναϊκή Χαρτοποιία SOFTEX". Αυτά τα δύο τον ενδιαφέρουν. Θα πρέπει, λοιπόν, να αντιληφθεί ότι το ελληνικό κράτος, και εσείς προσωπικά αλλά και ο Προϊστάμενός σας το έχετε χειριστεί κατά τρόπο άψογο μέχρι τώρα, δεν παίζετε. Θα πρέπει να αντιληφθεί ότι υπάρχει ευνομούμενη ελληνική πολιτεία. Έγινε προσπάθεια διευκόλυνσής του όχι μόνο από εσάς, αλλά και από όλους μας στη Δράμα. 
Κυρία Πρόεδρε, κύριε Υπουργέ, επανειλημμένα του ζητήσαμε να συζητήσουμε και δεν καταδέχθηκε να μιλήσει με τους Βουλευτές και τους φορείς της Δράμας. Κατά τη γνώμη μου, δεν είναι ότι δεν καταδέχθηκε. Άλλα έχει στο μυαλό του και γι' αυτό δεν ήθελε να συζητήσει και να δεσμευθεί. Δεν ομιλώ από αγανάκτηση. Είμαι πάρα πολύ ψύχραιμος, γιατί ξέρω όλη την ιστορία από το 1983 αρκετά καλά. Τουλάχιστον ξέρω αυτά που φαίνονται. Δεν ξέρω αν υπάρχουν dessous στην υπόθεση. 
Κύριε Υπουργέ, νομίζω ότι πρέπει τώρα να γίνει κάτι. Ήδη μπορώ να πω ότι είμαστε με καθυστέρηση, γιατί η 2 Ιουνίου πλησιάζει. Δεν είναι επιτρεπτό -και από πλευράς μου δεν πρόκειται να γίνει ανεκτό- να μην υπάρξει λύση πριν από τις 2 Ιουνίου. Έχετε όπλα στα χέρια σας, έχετε διάθεση -το γνωρίζω-, δώστε λύση τώρα βάζοντας τον επενδυτή στη θέση που του αρμόζει. 
Ευχαριστώ, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος. 
ΑΝΤΩΝHΣ ΣΚΥΛΛΑΚΟΣ: Με προσοχή παρακολουθήσαμε τις τοποθετήσεις και από την πλευρά της Νέας Δημοκρατίας και από της Κυβέρνησης και από την πλευρά του ΠΑ.ΣΟ.Κ.. Δεν κατάλαβα όμως από καμία πλευρά τι οριστική λύση προτείνετε προς το συμφέρον των εργαζομένων. Από καμία πλευρά!
Δεν υπάρχει αμφιβολία ότι η επιχείρηση πάει από το κακό στο χειρότερο. Δεν υπάρχει αμφιβολία ότι γίνεται προσπάθεια από την πλευρά της Κυβέρνησης να μη φανούν όλα τα στοιχεία. Το τίμημα της αγοραπωλησίας κι εγώ δεν κατάλαβα ποιο ήταν. Ίσως στη δευτερολογία του κυρίου Υπουργού ξεκαθαριστεί. Ήταν μικρό, εν πάση περιπτώσει, όπως λέει ο Κοινοβουλευτικός Εκπρόσωπός σας, αλλά πρέπει να το ξέρουμε.
Δεύτερον, έγινε προσπάθεια να φανούν ότι έγιναν κάποιες επενδύσεις των 3 δισεκατομμυρίων δραχμών, αν κατάλαβα καλά, μαζί με τα ανταλλακτικά. Ακόμη και 3 δισεκατομμύρια να είναι, είναι πολύ μακριά από τα 25 εκατομμύρια δολάρια που έπρεπε να επενδυθούν μέσα σε τρία χρόνια. Αν τα μετατρέψουμε σε δολάρια τα 3 δισεκατομμύρια είναι γύρω στα 7 εκατομμύρια δολάρια και είμαστε κοντά στο τέλος της τριετίας.
Ότι η επιχείρηση χάνει έδαφος είναι αλήθεια. Χάνει έδαφος στην αγορά. Και ενώ όλα αυτά υπάρχουν, δεν βλέπω εδώ καμία πρόταση ούτε από την Κυβέρνηση ούτε από το ΠΑ.ΣΟ.Κ. ούτε από τη Νέα Δημοκρατία.
Και δεν μπορεί να έχουν -με τη λογική αυτή- τα κόμματα αυτά πρόταση. Διότι λένε ότι οι αποκρατικοποιήσεις είναι μονόδρομος. Δεν θα γίνεται καμία κρατική παρέμβαση. Θα αφήνονται όλα στην ελεύθερη αγορά, σήμερα την επιχείρηση "Λόγκριτζ", αύριο στην επιχείρηση Σπυράκη, παραδείγματος χάρη, που λέγεται ότι κάνει διαπραγματεύσεις ή δεν ξέρω σε ποιον επιχειρηματία.
Είδατε εσείς κανέναν επιχειρηματία που ήρθε εξαρχής για να βοηθήσει τους εργαζόμενους ή να ενδιαφέρεται για την ανάπτυξη της εθνικής μας οικονομίας; Μπορεί να κατέρρευσε η επιχείρηση τότε, αλλά οι παλιοί ιδιοκτήτες βγήκαν κερδισμένοι από την πολύχρονη λειτουργία της επιχείρησης.
Έρχεται το κράτος και η Κυβέρνηση του ΠΑ.ΣΟ.Κ. και με τον Οργανισμό Ανασυγκρότησης κάνει κρατική παρέμβαση. Προς όφελος τίνος ήταν τελικά; Και τα λεφτά που ξοδεύτηκαν; Ωφελημένοι απ' όλες τις επιχειρήσεις είναι εκείνοι που πήραν τις επιχειρήσεις απαλλαγμένες από τα βάρη. Ορισμένοι κατάφεραν και τις λειτούργησαν και ορισμένοι δεν τήρησαν ποτέ τις υποχρεώσεις τους, όπως στη συγκεκριμένη περίπτωση, αλλά βγάζουν κέρδη τελικά. Θα βγουν κερδισμένοι από αυτήν την υπόθεση. Δεν μπαίνουν μέσα.
Η συγκεκριμένη εταιρεία "Λόγκριτζ" δεν μπαίνει μέσα απ' αυτήν την ιστορία, βγαίνει κερδισμένη. Και αν μάλιστα πουλήσει σε άλλον, θα πάρει και τα χρήματα και θα έχει κερδίσει ακόμη περισσότερα. Και μετά θα αρχίσει άλλο σενάριο. Στη θέση αυτού του επιχειρηματία θα μπει ένας άλλος επιχειρηματίας. Θα διώξει εργαζόμενους και θα χρησιμοποιήσει κάποια συμφωνία κατά τρόπο που να κερδίσει.
Αυτήν τη διαχείριση κάνετε και τα δύο κόμματα, είτε είστε εσείς κυβέρνηση είτε είναι οι άλλοι. Γιατί; Γιατί μπορεί να συνεχιστεί η υπόθεση και ή να πουληθεί ή να παραμείνει στον ίδιο, αλλά, αν γίνετε εσείς κυβέρνηση, θα έχουμε τη συνέχεια του ίδιου προβλήματος. Διότι και οι δύο λέτε "όχι κρατική παρέμβαση".
Οι εργαζόμενοι τι λένε ομόφωνα στο διοικητικό τους συμβούλιο; Αφού δεν εφαρμόζονται οι συμβατικές υποχρεώσεις, να γίνει καταγγελία. Έχετε τις νομικές δυνατότητες να το κάνετε. Να επανέλθουν πριν από τις 2 Ιουνίου οι εργαζόμενοι και να εξασφαλιστούν με το να γίνει νωρίτερα η καταγγελία. Να γυρίσει πίσω η επιχείρηση, μετά την καταγγελία, οπότε εξασφαλίζεται, έστω και προσωρινά, η εργασία τους. Και μετά να δείτε τι θα γίνει.
Σ' αυτήν τη διαδικασία όλοι έχουν λόγο και τα κόμματα. Αν γυρίσει η επιχείρηση, έστω και προσωρινά, στο δημόσιο, μπαίνουν σε κρίση όλες οι πολιτικές. Οι πολιτικές των δικών σας κομμάτων και η δική μας πολιτική. Εσείς θα κάνετε ιδιωτικοποίηση και θα παζαρέψετε να τη δώσετε σε άλλον ή θα την αφήσετε μέχρι τον Ιούνιο να την πουλήσει ο νυν ιδιοκτήτης σε άλλον, με την ελπίδα ότι θα είναι καλύτερος εργοδότης, καλύτερος επιχειρηματίας. Η δικιά μας άποψη και μερίδας του σωματείου λέει κλαδική πολιτική στον τομέα του χάρτου. Και όταν λέμε για κλαδικές πολιτικές, σημαίνει μια σειρά ζητήματα συντονισμού, κρατικής παρέμβασης, μοίρασμα των προμηθειών, για να σωθεί αυτός ο κλάδος.

Ούτε ο κλάδος θα σωθεί τελικά. Θα φθάσουμε να έχουμε μόνο εισαγωγές 
-εκεί θα πάμε- χαρτιού -το ίδιο συμβαίνει και σε άλλους κλάδους- ή να έχουμε πότε τη "Λόγκριτζ" , πότε το άλφα, πότε το βήτα, που να μην τηρούν καμία συμφωνία να πληρώνουν τα σπασμένα και η εθνική οικονομία και οι εργαζόμενοι. Βεβαίως τη δική μας άποψη τη θεωρείτε ανεφάρμοστη, δεν επιτρέπεται από την Ευρωπαϊκή 'Ενωση, καμία στήριξη από το κράτος, δεν είμαστε αυτής της λογικής των κρατικοποιήσεων. Κάνατε κρατικοποίηση κι εσείς, όπως έκανε και η Νέα Δημοκρατία στη δεκαετία του 1960. Αλλά ήταν αναγκαίες για το κεφάλαιο. Πάλι κερδοσκοπούσε το κεφάλαιο και με αυτές τις κρατικοποιήσεις που έγιναν. Δεν μιλάμε για τέτοια κλαδική πολιτική, για τέτοιους είδους παρέμβαση του κράτους. Μιλάμε με άλλο ορίζοντα, για να μην αναλύσω το δικό μας ορίζοντα. 
Το πρόβλημα είναι καθαρό πολιτικό. Η πολιτική σας είναι αδιέξοδη και θα οδηγήσει προοπτικά στο να την πληρώσουν κυρίως οι εργαζόμενοι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλετικός Εκπρόσωπος του Συνασπισμού της Αριστεράς και της Προόδου κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Από τη συζήτηση που παρακολούθησα, εκτός ελαχίστων εξαιρέσεων, είδα μία προσπάθεια να φορτωθεί η πολιτική ευθύνη από το ένα κόμμα στο άλλο, προκειμένου να δημιουργηθούν εφήμερες εντυπώσεις. Αλλά αυτό που παρατήρησα είναι ότι δεν υπάρχει μία πειστική απάντηση για το μέλλον της "SOFTEX" από εδώ και μπρος, ένα μέλλον το οποίο θα μπορέσει να εξασφαλίσει τη βιωσιμότητα και ανάπτυξη της επιχείρησης κι επίσης να διασφαλίσει τις θέσεις απασχόλησης των εργαζομένων. Και νομίζω -απευθυνόμενος και στον κύριο Υπουργό και στους παρισταμένους συναδέλφους της Αξιωματικής Αντιπολίτευσης και στον Κοινοβουλευτικό Εκπρόσωπο του ΠΑΣΟΚ- ότι αυτό πρώτα-πρώτα ενδιαφέρει αυτήν τη στιγμή τον ελληνικό λαό, την ελληνική οικονομία, τη βιομηχανική προοπτική της χώρας. 
Δεν θέλω να αναφερθώ ότι τις τελευταίες δεκαετίες έχουμε μία προϊούσα αποβιομηχάνηση της χώρας μας, η οποία έχει πάρει πλέον τραγικές διαστάσεις. Το πλέον τραγικό που μπορεί να συμβεί είναι να δούμε σιγά-σιγά έναν εκφυλισμό και μαρασμό της "SOFTEX" -διότι εκεί οδηγείται από την πολιτική που ακολουθήθηκε μέχρι σήμερα- να δούμε νέους ανέργους και να δούμε έναν κλάδο ζωντανό της ελληνικής οικονομίας να γίνεται σιγά-σιγά φύλλο και φτερό, σε όφελος είτε πολυεθνικών συμφερόντων που δρουν στη χώρα μας είτε των εισαγωγών.
Κύριε Υπουργέ, η θλιβερή αποτυχία στη "SOFTEX" μπορεί να αποδοθεί σε δύο λόγους:
Πρώτον, στην αποτυχία των περίφημων ιδιωτών, της ιδιωτικής πρωτοβουλίας, να στηρίξουν αυτήν την επιχείρηση. Και αυτό είναι πασιφανές και δεν χρειάζεται επιχειρήματα. Για να γίνω πιο πειστικός…..
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το είπα κι εγώ.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως. Αυτό πλέον είναι πασιφανέστατο. Και ο κ. Κεφάλας καταχρέωσε την επιχείρηση. Του έγιναν δώρο τότε χρέη 17.000.000.000 δραχμών, τα οποία ανήγαγε ο κύριος Υπουργός σε σημερινά χρήματα 100.000.000.000 δραχμές. Μεγάλο δώρο! Και μου κάνει εντύπωση να ακούω από την πλευρά ορισμένων ομιλητών της Νέας Δημοκρατίας να υποκρύπτεται άμεσα ή έμμεσα μία πρόταση επαναφοράς στον κ. Κεφάλα. Ο κ. Κεφάλας κατόρθωσε να υποκλέψει στην ουσία 100.000.000.000 δραχμές σημερινά χρήματα. Αν θέλετε, μπορείτε να την ξαναπαραδώσετε την επιχείρηση, αλλά το μέλλον της θα είναι προδιαγεγραμμένο.
Απέτυχε και η ιδιωτικοποίηση. Θλιβερή αποτυχία της ιδιωτικοποίησης από την πλευρά της Κυβέρνησης; Και τι δείχνει αυτό;


Δείχνει ότι το περίφημο δόγμα το οποίο ακολουθείται τελευταίως με θρησκευτική ευλάβεια από τις δύο μεγάλες παρατάξεις της χώρας μας ότι η ιδιωτικοποίηση είναι πανάκεια για την οικονομία και τις επιχειρήσεις, δεν ευσταθεί. Και η "SOFTEX" και όχι μόνο η "SOFTEX" είναι απόλυτα χαρακτηριστικό παράδειγμα. Δεν θέλω να αναφέρω και άλλα παραδείγματα ιδιωτικοποιήσεων διότι θα εκπλαγούμε όλοι σ' αυτήν την Αίθουσα γιατί θέλουμε να κρύβουμε την αλήθεια, να βάζουμε ένα πανί στα μάτια μας να μην τη βλέπουμε και να μιλάμε για ιδιωτικοποιήσεις όταν η πραγματικότητα βοά ότι τελικώς έχουμε μία επιχειρηματική τάξη σ' αυτήν τη χώρα η οποία δεν θέλει να κάνει επενδύσεις, θέλει να σχίζει τα ιμάτια του κράτους, να γίνεται επιχειρηματίας από το κράτος μέσω του κράτους, της κρατικής παρέμβασης και της κρατικής ενίσχυσης. Αυτό συμβαίνει κύριοι. Αν αυτά εσείς τα λέτε ιδιωτικοποιήσεις εμείς έχουμε άλλο όνομα να τα αποδώσουμε. Τα ονομάζουμε λεηλασία. 
Τώρα, η ημερομηνία 2 Ιουνίου είναι κρίσιμη, πάρα πολύ κρίσιμη και για τη "SOFTEX" και για τους εργαζόμενους. Στο "διά ταύτα". 'Ακουσα μία πρόταση η οποία ηχεί περίεργα να την ακούει κανείς από Υπουργό, όταν είναι σε τέτοια κρίσιμη φάση το πρόβλημα. Η φράση ήταν, εμπλουτισμός του επιχειρηματικού ενδιαφέροντος. Αν κατάλαβε κανείς ότι αυτή είναι πρόταση για τη "SOFTEX" και το μέλλον της, εγώ τουλάχιστον δεν το κατάλαβα. Και να πω και για τις σχετικές παρατηρήσεις γραμματικής που έκανε ο κύριος Υπουργός, αγράμματος δεν είμαι παρ' όλο που δεν έχω και την καλυτέρα των μορφώσεων τουλάχιστον όσον αφορά τη γραμματική μια και έχω σπουδάσει μαθηματικός. Δεν είναι πρόταση, κύριε Υπουργέ, ο εμπλουτισμός του επιχειρηματικού ενδιαφέροντος. Αν αφήσετε τη "SOFTEX" στα χέρια της σημερινής κοινοπραξίας, η εταιρεία πάει σταδιακά για κλείσιμο, ορισμένα τμήματά της ίσως πουληθούν και οι εργαζόμενοι θα μείνουν στο δρόμο χωρίς καμία εγγύηση. Αυτό είναι απολύτως βέβαιο.
Ποια είναι η δική μας σκέψη, η δική μας πρόταση. Το πρώτο και κύριο μέλημά μας, κύριε Υπουργέ, είναι να διασφαλίσουμε την επιχείρηση, τη βιωσιμότητά της.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Πώς; 
ΠΑΝΑΓΙΩΤΗΣ ΛΑΦΑΖΑΝΗΣ: Αυτό θα σας πω, δηλαδή, ποιος είναι ο κύριος στόχος, βιωσιμότητα μαζί με θέσεις απασχόλησης. Μία λύση υπάρχει αυτήν τη στιγμή στην οποία πρέπει να προχωρήσετε. Να επαναφέρετε την επιχείρηση στο δημόσιο τομέα….
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κατάλαβα!
ΠΑΝΑΓΙΩΤΗΣ ΛΑΦΑΖΑΝΗΣ: Είδατε; Κύριε Υπουργέ, ή θα συζητήσουμε σοβαρά και θα προβληματιστούμε πάνω σε μία κατάσταση ή θα πάμε με δόγματα. Αν εσείς νομίζετε ότι μπορεί με τον ιδιωτικό τομέα να σωθούν η επιχείρηση και οι θέσεις απασχόλησης ευχαρίστως να σας ακούσω αλλά η πρακτική έδειξε ότι ο κ. Κεφάλας την καταχρέωσε και αναγκάστηκε να επωμιστεί τα χρέη του το δημόσιο, ο ιδιώτης σωτήρ τον οποίο εσείς επιλέξατε μέσα από ένα διαγωνισμό -και δεν μιλάω τώρα για το τίμημα και τα άλλα που είναι μια συζήτηση αλλά δεν είναι της ώρας- οδηγεί την επιχείρηση στο κλείσιμο, στο μαρασμό, στη συρρίκνωση και δεν τηρεί δεσμεύσεις τις οποίες έπρεπε με θρησκευτική ευλάβεια να τηρήσει και αν δεν το έκανε εσείς να τον ελέγχετε και να υπάρχουν ρήτρες, ποινικές ρήτρες, ποινές για το ότι δεν τις τηρεί. Δεν είστε απλός θεατής των ιδιωτικοποιήσεων που εσείς επιχειρείτε. Πρέπει να ελέγχετε τον ιδιώτη κατά πόσο τουλάχιστον αυτούς τους όρους που φθηνά αγόρασε τους εκπληροί και δεν τους εκπληρούσε.
Αν, λοιπόν, η επιλογή και των δύο κομμάτων -δεν άκουσα πρόταση από την πλευρά της Νέας Δημοκρατίας- είναι να παραμείνει η SOFTEX στην κοινοπραξία που την έχει, τα αποτελέσματα είναι προδιαγεγραμμένα και θλιβερά. Αν θέλετε να την επαναφέρετε στον κ. Κεφάλα, πολύ φοβάμαι ότι θα κάνετε ένα επιπρόσθετο έγκλημα. Και εν πάση περιπτώσει, διαθέτει αυτός ο λαός ιστορική μνήμη. 
Η άλλη επιλογή -η οποία είναι και η πιο ρεαλιστική στις σημερινές περιστάσεις- είναι να την αναλάβει το δημόσιο και να τη διαχειριστεί με ένα διαφορετικό τρόπο απ' ό,τι τη διαχειρίστηκε στην κρίσιμη δεκαετία μετά το '84, δηλαδή όχι με κομματικό, πελατειακό τρόπο, όχι με εγκαθέτους οι οποίοι πρώτα κοιτάζουν το κομματικό και πολιτικό συμφέρον και κατά δεύτερο λόγο το συμφέρον της επιχείρησης. 
ο δημόσιο δεν είναι "ο καταραμένος όφις", στον οποίο πρέπει να αποδίδουμε όλα τα κακά. Υπάρχει δημόσιο και δημόσιο. Υπάρχει το δημόσιο το οποίο είναι ελεγχόμενο και λειτουργεί με σκοπιμότητες και προτεραιότητες, είτε ιδιωτικού κεφαλαίου είτε πολιτικού κόστους και συμφέροντος, και το δημόσιο που προσπαθεί να ανασυγκροτήσει, να εξυγιάνει, να αναπτύξει. 
Επιτέλους, μετά την κρίση του νεοφιλελεύθερου μοντέλου και διεθνώς και στην Ευρώπη, αλλά και στη χώρα μας, πρέπει να ξανασκεφθείτε πάνω σ' αυτήν τη λογική, την οποία εκ των προτέρων απορρίπτετε δογματικά. Όμως, απορρίπτοντας αυτήν τη λογική, δεν βλέπω να έχετε και απάντηση πειστική για την επιχείρηση και την απασχόληση. 
Αυτή, λοιπόν, είναι η πρότασή μας και σας καλούμε να την υλοποιήσετε τάχιστα, πριν είναι αργά, διότι οι πολιτικές ευθύνες που έχετε ήδη αναλάβει μέχρι τώρα και θα αναλάβετε στο μέλλον, θα είναι πολύ μεγαλύτερες, αν δεν προχωρήσετε σ' αυτήν τη λογική και σ' αυτήν την κατεύθυνση. 
Σας ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 χρόνια από την Ελληνική Επανάσταση", πενήντα τέσσερις μαθητές και μαθήτριες και τέσσερις συνοδοί-δάσκαλοι από το 15ο Δημοτικό Σχολείο Χαλκίδας. 
Η Βουλή τους καλωσορίζει. 
(Χειροκροτήματα από όλες τις πτέρυγες)
Να εξηγήσουμε ότι συζητείται επερώτηση Βουλευτών της Νέας Δημοκρατίας προς τον Υπουργό Ανάπτυξης και στην Αίθουσα παρίστανται οι επερωτώντες Βουλευτές, οι Κοινοβουλευτικοί Εκπρόσωποι και ο κύριος Υφυπουργός, ο οποίος απαντά. 
Ας περάσουμε τώρα στις δευτερολογίες. 
Το λόγο έχει ο συνάδελφος κ. Παπαδόπουλος. 
ΣΤΑΥΡΟΣ ΠΑΠΑΔΟΠΟΥΛΟΣ: Κυρίες και κύριοι συνάδελφοι, κύριε Υπουργέ, ειλικρινά λυπούμαι, αλλά θα πρέπει να ειπωθούν ορισμένες αλήθειες. Η αλήθεια είναι ότι μία τεράστια επιχείρηση, όπως είπα και στην πρωτολογία μου, η οποία -για αποκατάσταση της ιστορίας- μέχρι το 1983 ουδέποτε έπαυσε τις πληρωμές, κρατικοποιήθηκε και, αντί να εξυγιανθεί -όπως είπατε τότε- απεναντίας υπερχρεώθηκε, με αποτέλεσμα να απαξιωθεί και να πουληθεί με τον τρόπο που πουλήθηκε, δηλαδή μ' αυτήν, αν θέλετε, τη λεόντεια σύμβαση!
Θα πρέπει να δούμε, λοιπόν, ότι μέσα σ' αυτήν τη λεόντεια σύμβαση υπάρχουν κάποιες προϋποθέσεις, σύμφωνα με τις οποίες θα μπορούσαμε, αν θέλετε, να σώσουμε την όλη υπόθεση αυτής της επιχείρησης υπέρ των εργαζομένων και υπέρ του ελληνικού λαού. Θα πρέπει, λοιπόν, να δούμε τον τρόπο λειτουργίας βάσει του άρθρου 6 παράγραφος 4,1 που με σαφήνεια δηλώνει ότι ο αγοραστής -η αγοράστρια εταιρεία δηλαδή- αναλαμβάνει με την παρούσα την υποχρέωση να λειτουργεί κάθε ένα από τα τρία υφιστάμενα καταστατικά εργοστάσια της εταιρείας συνεχώς. Πρέπει να το προσέξετε αυτό, κύριε Υπουργέ: Να λειτουργεί συνεχώς για μια περίοδο τουλάχιστον τριών ετών!
Λειτουργεί συνεχώς, όταν το χρονικό διάστημα από 2-6-1999, όταν μεταβιβάστηκε η επιχείρηση, έως 11-11-2001, σε σύνολο δηλαδή οκτακοσίων ενενήντα τριών ημερών, οι διακόσιες σαράντα οκτώ ημέρες βρίσκουν τους εργαζόμενους εκτός του εργοστασίου; Από το σύνολο, μάλιστα, των ημερών αυτών, δηλαδή, από τις διακόσιες σαράντα οκτώ ημέρες, τις εκατόν είκοσι μία οι εργαζόμενοι είναι σε διαθεσιμότητα και τις υπόλοιπες εκατόν είκοσι επτά ημέρες είναι σε υποχρεωτικές άδειες. Στο σύνολο, λοιπόν, που το εργοστάσιο αυτό εργάστηκε όλο αυτό το χρονικό διάστημα είναι τετρακόσιες εβδομήντα τέσσερις ημέρες, σε ποσοστό 53,4%. 
Όσον αφορά τώρα το θέμα των επενδύσεων, ομολογήσατε και εσείς προηγουμένως ότι δεν έγιναν επενδύσεις. Πραγματικά δεν έγιναν επενδύσεις. Αυτά στα οποία αναφέρονται, ότι δηλαδή δώσανε 400 εκατομμύρια για ανταλλακτικά στη Δράμα ή 600 εκατομμύρια για ανταλλακτικά στην Αθήνα, δε νομίζω ότι είναι επενδύσεις, όπως προβλέπεται από το σχετικό άρθρο 6,1 και 6,2. 
Γι' αυτό, λοιπόν, εγώ και πάλι ερωτώ: Εσείς, κύριε Υφυπουργέ, τι πράξατε όλο αυτό το χρονικό διάστημα, όταν περίτρανα αποδεικνύεται ότι η αγοράστρια εταιρεία δεν τήρησε έστω αυτούς τους ελάχιστους όρους που προστατεύουν τους εργαζόμενους και είναι υπέρ του ελληνικού λαού; Τι πράξατε; 
Δύο φορές μου είπατε και θα το επαναλάβω, πρώτα στις 23.10.2000 και στη συνέχεια 27.4.2001, ότι το Υπουργείο Ανάπτυξης και η Κυβέρνηση αποτελούν θετική εγγύηση και ότι σε κάθε περίπτωση αντισυμβατικές ενέργειες της εταιρίας θα έχουν σαν αποτέλεσμα την καταγγελία -προσέξτε τη λέξη καταγγελία- από μέρους μας της σύμβασης. 
Και ερωτώ: Πότε; Όταν τελειώσει η σύμβαση στις 2/6; Θα είναι πολύ αργά. Πότε λοιπόν, κύριε Υφυπουργέ, επιτέλους θα αρθείτε στο ύψος των περιστάσεων υπερασπίζοντας τα ελάχιστα αυτά, που προκύπτουν μέσα απ' αυτήν τη λεόντεια σύμβαση; 
Θα ήθελα από την άλλη μεριά να απαντήσω στο συνάδελφο, στον κ. Κωνσταντίνου, για τη "Αθηναϊκή Χαρτοποιία". Ξέρετε πολύ καλά, κύριε συνάδελφε, ότι κατεστράφη από το συνδικαλιστικό κίνημα, που πρόσκειται στο χώρο του ΠΑΣΟΚ, με εκείνες τις αλόγιστες απεργίες και από το γεγονός ότι στους συνεταίρους, δηλαδή, στη νομενκλατούρα του ΠΑΣΟΚ, στα στελέχη του ΠΑΣΟΚ δώσατε αυξήσεις από 21% έως 49,5%. 
Ως προς το άλλο θέμα, για το οποίο μιλάτε επανειλημμένως και το είπε και ο κύριος Υπουργός, ότι δηλαδή εμείς ψηφίσαμε και τι ψηφίσαμε στη Βουλή, θα το δώσω στα Πρακτικά.
(Στο σημείο αυτό ο Βουλευτής κ. Παπαδόπουλος Σταύρος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ψηφίσαμε το άρθρο 31 και σας το είπα πολλές φορές ότι το άρθρο αυτό αφορά το σημείο εκείνο, που λέει ότι πρέπει να χαριστούν τα χρέη της "SOFTEX" προς διάφορους πιστωτές, προς το δημόσιο και προς το ΙΚΑ, για να μπορέσει στη συνέχεια να πωληθεί η "SOFTEX". 
Εμείς είπαμε να πουληθεί και όχι να ξεπουληθεί. Δεν είπαμε να γίνει με αδιαφανή τρόπο, κάτω από το τραπέζι. Αυτό πρέπει να το πω για άλλη μία φορά. Γι' αυτό τελειώνοντας θα επαναλάβω ότι προσκαλώ και προκαλώ τον εισαγγελέα του Αρείου Πάγου να παρέμβει. Δεν είναι πολιτικοποίηση ούτε ποινικοποίηση, αλλά απονομή δικαιοσύνης. Απονομή δικαιοσύνης είναι, κύριε Υφυπουργέ. 
Σας ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Δαϊλάκης.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μην κάνετε τέτοιες εκκλήσεις από εδώ. 
ΓΕΩΡΓΙΟΣ ΣΑΛΑΓΚΟΥΔΗΣ: Μόνο από εδώ, από το Βήμα της Βουλής, μπορούμε να κάνουμε τέτοιες εκκλήσεις.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε συνάδελφε και κύριε Υπουργέ.
Ορίστε, κύριε Δαϊλάκη. 
ΣΤΑΥΡΟΣ ΔΑΪΛΑΚΗΣ: Κυρία Πρόεδρε, κύριε Υπουργέ, θα σας διαβάσω από το "ΒΗΜΑ" της Κυριακής της 17ης Φεβρουαρίου 2002, που λέει ότι κλείνει ή πωλείται μετά από τον Ιούνιο η "SOFTEX". Ξεπουλούν και φεύγουν οι ξένοι επενδυτές. Ζητούν να αναλάβει η εταιρεία με απευθείας ανάθεση τις εκδόσεις των βιβλίων του Υπουργείου Παιδείας. Δηλαδή, σε λίγο θα ζητήσουν να γίνουν κυβέρνηση. Μάλλον έχετε αλλάξει θέσεις. Σας κυβερνούν αυτοί και αδυνατείτε γενικώς. Και οι αδύνατοι δεν μπορούν να βρουν λύσεις. Εμείς περιμένουμε λύση για το θέμα της "Αθηναϊκής". 
Έκανα πριν στην πρωτολογία μου μια πρόταση για το πώς γενικώς μπορεί να σωθεί το εργοστάσιο της Δράμας, γιατί το μεγάλο πρόβλημα είναι το εργοστάσιο της Δράμας και το ξέρετε πολύ καλά, κύριε Υπουργέ. Νομίζω ότι εδώ πρέπει να επικεντρώσουμε όλοι το ενδιαφέρον μας και τις προσπάθειές μας για το μέλλον. Το τι έγινε μέχρι τώρα έχει χιλιοειπωθεί και δεν βρέθηκε λύση. Μένει λίγος χρόνος και το πρώτο που πρέπει να κάνουμε είναι το μπλοκάρισμα στον Ιταλό. Υπάρχουν σίγουρα φορολογικές παραβάσεις, εργασιακές παραβάσεις και νομίζω ότι το πρώτο βήμα, που πρέπει να κάνουμε είναι να τον μπλοκάρουμε, ούτως ώστε να έχουμε το πάνω χέρι σε κάποιες κινήσεις. Από εκεί και πέρα υπάρχουν τα θέματα της πώλησης και δεν θέλω να αναφερθώ άλλο σε αυτά.
Θέλω να σας τονίσω ότι πρέπει να καθίσουμε να συζητήσουμε με σοβαρούς επενδυτές. Προέχει βέβαια το μπλοκάρισμα, όπως είπα, στον Ιταλό και από εκεί και πέρα τόσο η περίπτωση Κεφάλα όσο και η περίπτωση Ζερίτη που είχε φτάσει να είναι ένας από τους κύριους διεκδικητές, νομίζω ότι είναι οι μόνες λύσεις, που απομένουν. Υπάρχει, βέβαια, και η περίπτωση του να ξαναέρθει, όπως είπε ο κ. Λαφαζάνης, στο δημόσιο, πράγμα που δεν είναι της εποχής και ο ελληνικός λαός δεν μπορεί να πληρώνει και να ξαναπληρώνει την "Αθηναϊκή Χαρτοποιία", την "Ολυμπιακή" και χίλιες δυο εταιρείες, που τις κάνατε προβληματικές εσείς και όχι, όπως είπατε στην εισήγησή σας η Νέα Δημοκρατία μαζί με τα υπονοούμενα, που αφήσατε.
Πρέπει τελικά να πάρετε μία απόφαση γενναία, όποιο και να είναι το πολιτικό κόστος. Οι άνθρωποι αυτοί δεν φταίνε. Σας είπα ότι, τουλάχιστον, πρέπει να προβλεφθεί μία νομοθετική ρύθμιση για τους εργαζόμενους.
Εγώ είμαι της άποψης ότι θα πωληθεί η εταιρία μετά τις 2 Ιουνίου, γιατί τα φιλέτα είναι καλά. Οι άνθρωποι που είχαν δρομολογήσει τη διαδικασία αυτής της πώλησης κρύβονται και θα τους βρούμε εμείς όταν θα γίνουμε Κυβέρνηση. Να είσθε σίγουρος ότι η λύση είναι -επειδή το θερμό σας ενδιαφέρον είναι αυτό που αφήνει κάποιες ελπίδες για τους Δραμινούς- ένας καλός συντονισμός ενεργειών με τους Βουλευτές γιατί και οι τρεις από τη Δράμα έχουμε την αγωνία, επειδή είναι η μόνη τελικά επιχείρηση που έχει μείνει. Κι εδώ θέλω να σας πω, ότι εμείς δεν έχουμε την πολυτέλεια να έχουμε κυβερνητικές ενισχύσεις από πουθενά. Ο στρατός μη στρατιωτικών που έμεινε στη Δράμα, είναι η "Αθηναϊκή Χαρτοποιία" και οι εργαζόμενοί της. Αυτούς τουλάχιστον θέλουμε να τους κρατήσουμε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός δεν έχει δικαίωμα δευτερολογίας. 
Ο κ. Σαλαγκούδης δεν έχει δευτερολογήσει και ρωτώ…
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Νομίζω ότι όλοι έχουν εξαντλήσει τη δευτερολογία και ξαναμίλησαν. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υπουργέ, εγώ διευθύνω τη συζήτηση.
Ρώτησα τον κ. Σαλαγκούδη αν θέλει να δευτερολογήσει τώρα, προκειμένου να κλείσετε εσείς με μία πεντάλεπτη παρέμβαση. Αυτό ρώτησα. 
Θέλετε, κύριε Σαλαγκούδη;
ΓΕΩΡΓΙΟΣ ΣΑΛΑΓΚΟΥΔΗΣ: Ναι, ευχαριστώ, κυρία Πρόεδρε.
Ο κύριος Υπουργός στο Βήμα μπερδεύτηκε με τα γραπτά του και εν πάση περιπτώσει ανάλωσε πάρα πολύ χρόνο, ακόμη και το χρόνο της δευτερολογίας του. Εγώ το μόνο που θα ήθελα να πω είναι σε σχέση με την τοποθέτηση του Κοινοβουλευτικού Εκπροσώπου του ΠΑΣΟΚ.
Είπα και στην πρωτολογία μου ότι για τα χρέη που είχε δημιουργήσει η "SOFTEX" μέχρι και το 1983 δεν ευθύνονται οι Κυβερνήσεις της Νέας Δημοκρατίας. Ήταν μία ιδιωτική επιχείρηση, που λειτουργούσε. Αν θέλετε, για την πολιτική της δεκαετίας του '70 να μιλήσουμε, αλλά από εκεί και πέρα ήταν μια προβληματική επιχείρηση. Εσείς αναλάβατε αυτές τις προβληματικές επιχειρήσεις με ένα σαθρό νόμο, ο οποίος σας δημιούργησε τεράστια προβλήματα, τα οποία αυτή τη στιγμή είναι μπροστά σας. Τότε με τον ΟΑΕ αυξήσατε ερήμην το μετοχικό κεφάλαιο και σήμερα δικαιώθηκαν οι παλιοί μέτοχοι από το Συμβούλιο της Επικρατείας. Έχουμε ένα επιπρόσθετο πρόβλημα για την πώληση της "SOFTEX". Αυτά όμως έγιναν με την Κυβέρνηση του ΠΑΣΟΚ που βρήκε βέβαια μια επιχείρηση, η οποία έχει γίνει προβληματική από τον ιδιώτη και όχι από την Κυβέρνηση, διότι η Κυβέρνηση δεν είχε καμία σχέση τότε με τις ιδιωτικές επιχειρήσεις μέχρι και το 1983. Από το 1983, λοιπόν, το αναλαμβάνει ο ΟΑΕ. Άρα, από εκεί και πέρα οι ευθύνες είναι αποκλειστικά δικές σας. Πρώτα του ιδιώτη και μετά των Κυβερνήσεων του ΠΑΣΟΚ.
Έρχομαι τώρα στο 1990-1993. Σας εξήγησα για το 1990-1993. Κύριε Κωνσταντίνου, κι εσείς ήσασταν εκεί με τους εργαζόμενους, όταν κατέβαιναν στους δρόμους δυναμικά, ξηλώνοντας πεζοδρόμια, κατεβάζοντας διακόπτες προκειμένου να μην προχωρήσει καμία αποκρατικοποίηση. Κι εσείς λέγατε όχι, να μείνουν στο κράτος. Τότε, βλέπετε, ήσασταν ακόμη του σοσιαλιστικού μετασχηματισμού. Τώρα αρχίσατε να γίνεσθε φιλελεύθεροι. Αργήσατε βέβαια πολύ και δυστυχώς γι΄ αυτό πάσχει ακόμη η οικονομία μας. 
Προτάσεις. Κυρία Πρόεδρε, είναι περίεργη πραγματικά η αντίληψη αυτής της Κυβέρνησης. Νομίζει και πιστεύει μετά από είκοσι χρόνια στην εξουσία ότι είναι ακόμη Αντιπολίτευση και ζητά προτάσεις από εμάς, από την Αντιπολίτευση, όταν η ίδια δεν έχει προτάσεις, όπως δηλαδή κάνατε και με το ασφαλιστικό. Λέει δέκα προτάσεις σε ένα πλαίσιο αρχών για συζήτηση και δεν υπάρχει καμιά συγκεκριμένη πρόταση. Δεν γίνεται διάλογος, αν δεν υπάρχουν συγκεκριμένες προτάσεις. Εσείς θα μας πείτε τις προτάσεις σας κι εμείς θα καθήσουμε να τις κρίνουμε. Αν θέλετε προτάσεις από μας, εμείς έχουμε, γιατί έχουμε λύσεις. Εγώ σας είπα 2 Ιουνίου. Αδρανήσατε εγκληματικά απέναντι στην εθνική οικονομία, απέναντι στην επιχείρηση και απέναντι στους εργαζόμενους. Έπρεπε διά του ΟΑΕ ή εν πάση περιπτώσει των οργάνων του Υπουργείου -διότι εσείς δεν είσθε ανεύθυνοι- να παρακολουθηθεί η εκτέλεση της συμβάσεως και να υποχρεώσει τον επιχειρηματία να τηρήσει τους όρους μια σύμβασης μιας κρατικής επιχείρησης που υπέγραψε ο ΟΑΕ.
Έτσι, λοιπόν, είχατε αυτήν την υποχρέωση, πράγμα που δεν το κάνατε και αφήσατε αυτήν τη στιγμή να φτάσει σε αυτό το σημείο. Χαρακτηριστικό παράδειγμα -μην κουνάτε το κεφάλι σας, κύριε Υπουργέ- είναι ότι κάνατε ασφαλιστικά μέτρα και δεν τα στηρίξατε όπως έπρεπε και κατέπεσαν, ενώ είχατε όλα τα δίκια με το μέρος σας. Ούτε τα δύο εκατομμύρια που ζητούσατε, τέλος πάντων ούτε τη συνέχιση διά των ασφαλιστικών μέτρων της λειτουργίας των εργοστασίων πετύχατε. Όμως τώρα, είναι άλλο πράγμα. Στις 2 Ιουνίου τελειώνει η εκ της συμβάσεως υποχρέωση του επιχειρηματία να σας ακούει, να διατηρεί τους εργαζόμενους, να κάνει τις επενδύσεις, να κάνει οτιδήποτε. Από εκεί και πέρα είναι ανεξέλεγκτος. Εσείς ακόμα συσκέπτεστε για το αν θα πάρει τη διαιτησία ή αν θα τον κηρύξετε έκπτωτο.
Κύριε Υπουργέ, αυτή είναι η πρόταση. Κηρύξτε τον έκπτωτο αμέσως και προχωρήστε μία διαδικασία, για να βρεθεί ένας σοβαρός επιχειρηματίας να μπορέσει να αναλάβει την επιχείρηση, για να την αναπτύξει. Υπάρχουν σοβαροί επιχειρηματίες, αν εσείς σκεφθείτε σοβαρά τους όρους της πώλησης και τους όρους της ανάπτυξης μιας υγιούς επιχείρησης. Τότε μπορείτε με ένα σοβαρό επιχειρηματία να μιλήσετε για τη διαδικασία εμπλουτισμού της επιχειρηματικότητας της επιχείρησης. Αυτή την πρόταση κάνατε προηγουμένως. Θα λειτουργήσει αυτή η πρόταση αν υπάρξει ένας αξιόπιστος επιχειρηματίας, που πράγματι θέλει να προχωρήσει η ανάπτυξη. 
Από την αρχή αυτή η εταιρεία-κοινοπραξία, που είπατε ότι συμμετέχει στο consortium, όπως και γνωστοί γνώστες του χάρτου, από την εμπειρία της -τουλάχιστον η εταιρεία αυτή που φέρεται να έχει το management και να διευθύνει- είναι μεταπράτρια εταιρεία. Αγοράζει και πουλάει. Άρα, εκ των πραγμάτων δεν ήταν δυνατόν να αναπτύξει και να κάνει τη "SOFTEX" μία επιχείρηση, που θα μπορούσε και την εθνική οικονομία να ωφελήσει και φυσικά να απασχολήσει τους εργαζόμενους, αλλά και νέες θέσεις να δημιουργήσει. 
Έχει περάσει τόσος χρόνος και εμείς σας το επισημάναμε με τις δύο επερωτήσεις, γιατί η μία επερώτηση είχε γίνει πάλι από τον υποφαινόμενο, αλλά πολύ πριν ξεκινήσει η διαδικασία της πώλησης και ήταν για άλλα θέματα της "SOFTEX", όπως την απαξιώνατε τότε και που σας υποδείξαμε και σας ευαισθητοποιήσαμε για να βρείτε τρόπους για να προχωρήσει η SOFTEX στην ανάπτυξή της. 
Με δύο επερωτήσεις μας, λοιπόν, προσπαθούμε να σας ευαισθητοποιήσουμε και επιτέλους να σκύψετε για να βρείτε μία αποτελεσματική λύση. Εσείς είστε Κυβέρνηση. Αν θέλετε να το φτιάξει η Νέα Δημοκρατία, παραιτηθείτε, να γίνουν εκλογές και να αναλάβουμε τη διακυβέρνηση, για να τα φτιάξουμε και να προτείνουμε ρυθμίσεις. Πρώτη φορά σας το λέμε; Θα έπρεπε να είχατε κηρύξει έκπτωτο τον επιχειρηματία πολύ πιο μπροστά. Έπρεπε τουλάχιστον μέχρι το 2001 να παρακολουθείτε την εκτέλεση της συμβάσεως. Αν σας έλεγε "θα τα κάνουμε τον επόμενο χρόνο", εκεί θα έπρεπε να ερευνήσετε αν μέσα στον επόμενο χρόνο είχε κάνει την προεργασία. Εδώ ο επιχειρηματίας έκανε τραγικά πράγματα. Δεν φρόντισε ούτε να δημιουργήσει τις υποδομές για ανανέωση των αδειών. Του δώσατε έτσι τότε την άδεια μαζί με τη σύμβαση και από εκεί και πέρα έπρεπε ο ίδιος να κάνει τις επενδύσεις τουλάχιστον για τους βιολογικούς καθαρισμούς, για τους καθαρισμούς των αποβλήτων. Αυτή ήταν βασική προϋπόθεση για να γίνει η περιβαλλοντική μελέτη, για να μπορέσει να πάρει από το ΥΠΕΧΩΔΕ την άδεια λειτουργίας. Αυτό όσον αφορά στο περιβάλλον, γιατί μετά το Υπουργείο Ανάπτυξης ήταν στα δικά σας χέρια και θα μπορούσατε να το δώσετε τηρώντας τις υπόλοιπες διαδικασίες.
Όμως, καμία διαδικασία δεν έγινε. Τι σημαίνει αυτό; Είπατε προηγουμένως ότι δημιουργούμε φόβους και ότι εμείς φωνάζουμε και μόνο που δεν μας είπατε ότι διαδίδουμε και ψευδείς ειδήσεις. Κάποτε έτσι μας είχε πει κάποια προκάτοχός σας, όταν στην πρώτη επερώτηση το 1997 μιλήσαμε για την απαξιούμενη επιχείρηση που απαξιωνόταν συνεχώς από τον τότε ΟΑΕ και από τις κομματικές διοικήσεις που είχατε τοποθετήσει και έβγαλαν αυτά τα 53 δισεκατομμύρια δραχμές έλλειμμα, όπως είπατε. Τότε μας είπε "αμάν, μη λέτε τέτοια πράγματα, γιατί δυσφημίζετε την επιχείρηση και αυτό θα έχει επιπτώσεις στις πωλήσεις". Το ίδιο πάτε να μας πείτε και εσείς τώρα. Ο άνθρωπος αυτός φαίνεται καθαρά ότι δεν επιδιώκει την ανάπτυξη της επιχείρησης.
Όμως, τα λέμε εμείς και μας βρίσατε κιόλας από το Βήμα προηγουμένως. Ο Κοινοβουλευτικός σας Εκπρόσωπος το είπε. Δείχνει καθαρά με τις ενέργειές του ότι εκείνο που τον ενδιαφέρει είναι τα "φιλέτα" των οικοπέδων και των εγκαταστάσεων που έχει μέσα στην Αθήνα και ότι μετά τις 2 Ιουνίου ανοίγει πλέον ο δρόμος για να μπορεί και αυτός ελεύθερα να πουλήσει για να κερδίσει.


Aυτά τα είπε ο δικός σας Kοινοβουλευτικός Eκπρόσωπος, δεν τα λέμε εμείς, επομένως αν βρίζετε εμάς βρίζετε και τον Kοινοβουλευτικό σας Eκπρόσωπο αν θέλετε το δίκαιο και την αλήθεια, κύριε Υφυπουργέ.
Περιμένω να ακούσω πρώτον, τι θα κάνετε άμεσα. Μη μου πείτε για συσκέψεις, αλλά για σκέψεις και ιδέες άμεσα εφαρμόσιμες. Δεν έχουμε χρόνο. Είναι ήδη Μάρτιος. Επομένως για όλες τις διαδικασίες εκείνες, ο χρόνος είναι ελάχιστος. Δεν είναι παραπέντε, είναι και πέντε.
Δεύτερον, διαφωτίστε μας για το ποιο είναι το τίμημα. Εξηγήστε μας πώς φθάσατε στα ασφαλιστικά μέτρα και ποια νομική υποστήριξη είχατε εκεί για την υποστήριξη αυτών των ασφαλιστικών μέτρων. Και επιτέλους πέστε μας κάποιες πράξεις και όχι εμπλουτισμό της επιχειρηματικής δραστηριότητας της SOFTEX για τη λειτουργία του εργοστασίου της Δράμας, γιατί πραγματικά η κατάσταση στη Δράμα εάν αυτό χαθεί όπως πολύ καλά οι δύο συνάδελφοι εκ Δράμας σας έχουν πει και στην πρωτολογία τους και στη δευτερολογία τους και ο Κοινοβουλευτικός Εκπρόσωπος επίσης από τη Δράμα του κόμματός σας είπε ότι για τη Δράμα είναι ένα τεράστιο πρόβλημα για τους εργαζόμενους αν κλείσει και αυτό το εργοστάσιο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, εξαντλήθηκε και ο δικός σας χρόνος.
ΓΕΩΡΓΙΟΣ ΣΑΛΑΓΚΟΥΔΗΣ: Ευχαριστώ, κυρία Πρόεδρε, και συγγνώμη για
την παραβίαση.
ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, παρακαλώ το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν έχετε δικαίωμα δευτερολογίας.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Η Νέα Δημοκρατία αποδείχθηκε ότι ήρθε εδώ για να παίξει πολιτικό παιχνίδι, γιατί δεν γνωρίζει καν τη σύμβαση και μιλάει γενικώς για πράγματα τα οποία θα αποδείξω ότι είναι ανεφάρμοστα και επικίνδυνα για την ίδια την πορεία της εταιρείας. 
ΓΕΩΡΓΙΟΣ ΣΑΛΑΓΚΟΥΔΗΣ: Την έχω εδώ δίπλα μου.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μπορεί να την έχετε δίπλα σας και να μην την διαβάσετε.
Εδώ χρωστάω μια απάντηση, αλλά είχε παραπέσει ένας πίνακας όπως τα έδινα για τα Πρακτικά και το ζήτησα σας το διαβάζω για το δήθεν τίμημα των 422 εκατομμυρίων δραχμών. Το τίμημα που είχε συμφωνηθεί ήταν 120 εκατομμύρια δολάρια. Η προκαταβολή που δόθηκε ήταν 26 εκατομμύρια δολάρια σημερινά 10,4 δισεκατομμύρια δραχμές, εκείνης της εποχής 7,6 δισεκατομμύρια. Το υπόλοιπο έπρεπε να καταβληθεί με το πέρας του δέκατου έτους από την ιδιωτικοποίηση. Χορηγήθηκε δικαίωμα προεξόφλησης με επιτόκιο 25%. Το έκαναν χρήση το Δεκέμβριο του 1999 και κατέβαλαν τότε οι αγοραστές 3,5 δισεκατομμύρια. 'Αρα συνολικά έχουν δοθεί 11,1 δισεκατομμύρια και όχι 422 εκατομμύρια. Τα 422 εκατομμύρια που εισέπραξε ο ΟΑΕΔ, είναι η διαφορά από τη δραχμοποίηση του συναλλάγματος, το οποίο πήγε στον ΟΑΕ, για να αποδειχθεί η διαστρέβλωση των γεγονότων όπως την κάνατε επιτηδείως. Επίσης υπάρχουν 4 εκατομμύρια δολάρια εγγυητική επιστολή που είναι 1,6 δισεκατομμύρια δραχμές. 
Εμείς, κύριοι, δεν παίζουμε με τη "Χαρτοποιία", δεν παίζουμε με τους εργαζομένους. Εσείς μπορεί να κάνετε πολιτικά παιχνίδια, αλλά είσαστε υπεύθυνοι γι' αυτό και για την πολιτική σας και ο ελληνικός λαός τιμάει ανάλογα εκάστοτε την πολιτική του καθενός. Εμείς ήρθαμε εδώ να σας πούμε την πραγματικότητα. 'Εφερα όσα στοιχεία υπάρχουν για να σας πω με ειλικρίνεια ποια είναι η κατάσταση σήμερα και να δούμε ποια είναι η λύση αν μπορούμε.
Αλλά χρωστώ μια απάντηση στον κ. Σαλαγκούδη. Για πρώτη φορά το 2000 και το 2001 οι επενδύσεις στην Ελλάδα έχουν φτάσει στο 10%. Δηλαδή αύξηση 10% ετησίως και σεις λέτε ότι δεν υπάρχουν επενδύσεις; Ταυτόχρονα δε παραδεχθήκατε την αδυναμία σας ότι δήθεν εμείς σας εμποδίζαμε να κάνετε αποκρατικοποιήσεις. Μα, τέτοια ομολογία αδυναμίας πρώτη φορά εκστομείται. 
Υπάρχει το εξής: Ψηφίσατε στις 28/1/99 να δοθεί εγγύηση του ελληνικού δημοσίου για την υπογραφή της συμφωνίας μεταβίβασης των μετοχών, που σημαίνει ότι εγκρίνατε την αγορά. Γιατί το αποκρύπτετε αυτό και λέτε ότι ψηφίσατε μόνο τη διαγραφή των απαιτήσεων και την ανάληψη από το ΙΚΑ και την παροχή άδειας λειτουργίας της Ελληνικής Χαρτοποιίας; 
ΓΕΩΡΓΙΟΣ ΣΑΛΑΓΚΟΥΔΗΣ: Άλλο πώληση και άλλο αγορά.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ψηφίσατε να δοθεί εγγύηση. Άρα, εγκρίνατε την αγοραπωλησία.
ΓΕΩΡΓΙΟΣ ΣΑΛΑΓΚΟΥΔΗΣ: Σας είπα άλλο πώληση και άλλο αγορά.
ΣΤΑΥΡΟΣ ΠΑΠΑΔΟΠΟΥΛΟΣ: Να πωληθεί ναι και όχι να ξεπουληθεί κάτω από το τραπέζι. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Οφείλω τώρα μια απάντηση στους συναδέλφους του Κ.Κ.Ε. και του Συνασπισμού. 
Εσείς προτείνετε επανακρατικοποίηση. Αυτό είναι μια θέση που έχουμε εξηγήσει από την αρχή στους εργαζομένους. Είναι αντίθετη στην κυβερνητική πολιτική, είναι αντίθετη στην κοινοτική πολιτική. Δεν θα προβούμε στην επανακρατικοποίηση της SOFTEX…
ΠΑΝΑΓΙΩΤΗΣ ΛΑΦΑΖΑΝΗΣ: 'Άλλο κυβερνητική πολιτική και άλλο κοινοτική πολιτική.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εγώ, δεν σας διέκοψα, αφήστε να τελειώσω.
Δεν ξέρω τι είδους πρακτική είναι αυτή να διακόπτουν τους ομιλητές συνεχώς. 
Επίσης, πρέπει να σας πω ότι συμφωνούμε και έχουμε την ίδια αγωνία ότι είναι πολύ πιθανόν να οδηγηθούμε στο μαρασμό της "SOFTEX". Αυτό το έχουμε πει από την πρώτη στιγμή που έγινα Υφυπουργός Ανάπτυξης και είδα το πρόβλημα της "SOFTEX". Αυτόν τον κίνδυνο τον διεμήνυσα ευθαρσώς και από την πρώτη στιγμή στους εργαζόμενους. Και από την πρώτη στιγμή συνεργαζόμαστε με όλους τους φορείς, για να μπορέσουμε να βρούμε λύση.
Το ότι διατείνεται ο κ. Σαλαγκούδης ότι καθόμαστε και κοιτάμε τα γεγονότα να περνούν, αυτό είναι και ψευδές και εξαιρετικά άδικο. Θα μπορούσε να πει χίλια άλλα επιχειρήματα, αλλά δεν έπρεπε να πει αυτές τις κουβέντες. 
ΣΤΑΥΡΟΣ ΠΑΠΑΔΟΠΟΥΛΟΣ: Ποιες είναι οι πράξεις σας;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Οι πράξεις μας είναι συνεχείς.
Επίσης, πρέπει να γνωρίζετε ότι καταγγελία της σύμβασης σημαίνει ότι πηγαίνουμε στη διεθνή διαιτησία. Καταγγελία, λοιπόν, της σύμβασης, αν γίνει πρέπει να γίνει αφού τελειώσει ή τουλάχιστον να πλησιάσουμε στις 2 Ιουνίου. 
Καταγγελία λοιπόν της σύμβασης και προσφυγή στη διαιτησία, σημαίνει ότι θα πάμε στη διεθνή διαιτησία -και αυτό το γνωρίζετε αλλά το παρανοείτε για να χαϊδεύετε τα αυτιά των εργαζομένων- και ύστερα από τρία χρόνια θα έχουμε το οποιοδήποτε αποτέλεσμα. Καταγγελία της σύμβασης, σημαίνει ουσιαστικά κλείσιμο της επιχείρησης. Εμείς είπαμε ότι θα οδηγηθούμε στην καταγγελία της σύμβασης την επεξεργαζόμαστε εδώ και πολύ καιρό και αν υπάρχουν αποχρώντες λόγοι, θα το κάνουμε. Δεν θα το κάνουμε πριν για να τορπιλίσουμε και να δυναμιτίσουμε πολύ χειρότερα την επιχείρηση. 
Αλλά αυτά τα λέτε για να χαϊδεύετε τα αυτιά.
Εν πάση περιπτώσει τελειώνω, κυρία Πρόεδρε, λέγοντας το εξής. Υπάρχει η διαπίστωση εκ μέρους μας ότι έχουμε έναν αναξιόπιστο επιχειρηματία στην εταιρεία αυτή, ο οποίος όμως καλύπτεται από συγκεκριμένη σύμβαση του ελληνικού δημοσίου. Εμείς, λοιπόν, πρέπει να πορευθούμε σύμφωνα μ' αυτήν τη σύμβαση, εξαντλώντας κάθε δυνατότητα που μας δίνει αυτή η σύμβαση. Ό,τι άλλο λέμε είναι ψευδές ή ουτοπικό ή προκύπτει από άγνοια. 
Αυτό λοιπόν, που εμείς αυτήν τη στιγμή σχεδιάζουμε, προωθούμε και καταλυτικά προσπαθούμε να υποβοηθήσουμε, είναι να φέρουμε σε επαφή, να δημιουργήσουμε μια επιχειρηματική εμπιστοσύνη μέσα σ' αυτήν την επιχείρηση, με ένα διάδοχο σχήμα, με ένα άλλο σχήμα. Γι' αυτό μίλησα για εμπλουτισμό του επιχειρηματικού ενδιαφέροντος. 
Σας είπα στην πρωτολογία μου ότι αυτή είναι η πρόταση την οποία έχουμε διαμηνύσει στους εργαζόμενους, στα εργατικά κέντρα, στη ΓΣΕΕ, σε όλους και στην κοινοβουλευτική εκπροσώπηση εδώ της Δράμας. Τα ξέρει αυτά. Μην ποιεί εδώ την νήσσαν ότι δεν τα γνωρίζει. 
Προσπαθούμε, λοιπόν, με αξιόπιστες λύσεις να δημιουργήσουμε ένα νέο επιχειρηματικό ενδιαφέρον, ένα νέο επιχειρηματικό υπόβαθρο…
ΠΑΝΑΓΙΩΤΗΣ ΛΑΦΑΖΑΝΗΣ: Τι εννοείτε, νέο επιχειρηματικό σχήμα;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): … που θα μπορέσει να οδηγήσει στην επιβίωση την επιχείρηση, στην εξασφάλιση των θέσεων εργασίας και στη διατήρηση της χαρτοβιομηχανίας. Και σ' αυτόν τον τομέα με πάρα πολύ επώδυνο τρόπο, με πάρα πολλές προσπάθειες, επιδιώκουμε να φέρουμε ένα αίσιο τέλος αναφορικά μ' αυτό το πρόβλημα. Αυτή είναι μια προοπτική. Δεν είναι εύκολη. Είναι δύσκολη προοπτική, διότι προσπαθούμε να φέρουμε σε συνεργασία και συνέπεια επιχειρηματικές πρωτοβουλίες. Ελπίζω να καταλαβαίνετε ότι άλλη λύση δεν υπάρχει. Επανακρατικοποίηση δεν γίνεται. Αυτή είναι η προοπτική, προς αυτήν την κατεύθυνση προσπαθούμε και είμαστε σίγουροι και ευελπιστούμε ότι θα πετύχουμε σ' αυτόν τον τομέα. Να είστε σίγουροι ότι το Υπουργείο Ανάπτυξης και η Κυβέρνηση είναι εγγύηση για την επιβίωση της "SΟFΤΕX". Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, κηρύσσεται περαιωμένη η συζήτηση επί της επερωτήσεως Βουλευτών της Νέας Δημοκρατίας, προς τον Υπουργό Ανάπτυξης, σχετικά με το πρόβλημα της "Αθηναϊκής Χαρτοποιϊας SOFTEX". 
Κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος κ. Πάγκαλος, ζητεί ολιγοήμερη άδεια απουσίας στο εξωτερικό. 
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε.
Επίσης έχουν διανεμηθεί τα Πρακτικά της Παρασκευής 22 Φεβρουαρίου 2002, Δευτέρας 25 Φεβρουαρίου 2002 και Τρίτης 26 Φεβρουαρίου 2002 και παρακαλώ το Σώμα για την επικύρωσή τους. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Παρασκευής 22 Φεβρουαρίου 2002, Δευτέρας 25 Φεβρουαρίου 2002 και Τρίτης 26 Φεβρουαρίου 2002 επικυρώθηκαν. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.40' λύεται η συνεδρίαση για την προσεχή Τρίτη 12 Μαρτίου 2002 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων, β) συζήτηση αναφορών και ερωτήσεων (άρθρο 130 παρ. 5 Κ.τ.Β.) και γ) συζήτηση της υπ' αριθμ. 41 επερώτησης Βουλευτών της Νέας Δημοκρατίας, προς τον Υπουργό Οικονομίας και Οικονομικών, σχετικώς με το ολοκληρωμένο πληροφοριακό σύστημα φορολογίας (ΤΑΧΙS).



Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



 


