ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΞΑ΄
Πέμπτη 15 Ιανουαρίου 2004


	Αθήνα, σήμερα στις 15 Ιανουαρίου 2004, ημέρα Πέμπτη  και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	 Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον Γραμματέα της Βουλής κ. Άγγελο Τζέκη, Βουλευτή Θεσσαλονίκης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ.κ. Ευγενία Παρσωτάκη, κάτοικος Ιεράπετρας ζητεί το διορισμό της, ως καθαρίστριας, κατόπιν συμμετοχής της στον διαγωνισμό στο Γενικό Νοσοκομείο Ιεράπετρας.
      2. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ελαιοπαραγωγοί της Κοινότητας Μαλλών Λασιθίου ζητούν την άμεση καταβολή των επιδοτήσεων στους δικαιούχους ελαιοπαραγωγούς.
      3. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΄Ενωση Πληροφορικής Ελλάδας ζητεί να υπάρξουν ανάλογες ρυθμίσεις για τον τρόπο πρόσληψης καθηγητών της Πληροφορικής στη Δευτεροβάθμια Εκπαίδευση.
      4. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθσε αναφορά με την οποία ο Δήμος Καρπάθου ζητεί την ίδρυση Ειδικού Σχολείου και Ειδικού Νηπιαγωγείου στην Κάρπαθο.
      5. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αφετών Μαγνησίας ζητεί χρηματοδότηση για την άμεση αποκατάσταση των ζημιών που προκλήθηκαν από τις βροχοπτώσεις στο οδικό δίκτυο της περιοχής του.
      6. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Πανελλήνια Ένωση καθηγητών Φυσικής Αγωγής Ολυμπιακής Παιδείας ζητεί τη συνέχιση του μαθήματος της Ολυμπιακής Παιδείας με το υπάρχον καθεστώς και μετά τους Ολυμπιακούς Αγώνες.
      7. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί την αποκατάσταση συνταξιοδοτικών αδικιών με νομοθετική ρύθμιση.
      8. Ο Βουλευτής Φλώρινας  κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί την αποκατάσταση συνταξιοδοτικών αδικιών με νομοθετική ρύθμιση.
      9. Ο Βουλευτής Χαλκιδικής  κ. ΒΑΣΙΛΕΙΟΣ ΠΑΧΤΑΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί την αποκατάσταση συνταξιοδοτικών αδικιών με νομοθετική ρύθμιση.
      10. Ο Βουλευτής Αθήνας  κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί την αποκατάσταση συνταξιοδοτικών αδικιών με νομοθετική ρύθμιση.
      11. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδος που αφορά ερείπιο κτίσμα στην οδό Τισάμενος στην Πάτρα.
      12. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά το πρόβλημα από σήματα κυκλοφορίας, σε οδό της Πάτρας.
      13. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά την ταλαιπωρία των οδηγών, στην οδό Λόντου στο Κάστρο Πατρών.
      14. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά τα προβλήματα του Νοσοκομείου «Άγιος Ανδρέας».
      15. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά τη διακοπή ρεύματος στα εμπορικά καταστήματα της Πάτρας, σε ώρες αιχμής.
      16. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η ΄Ενωση Νεολαίας Σύμης, ο ΓΑΥΚΟΣ ζητεί την εντατικοποίηση των ελέγχων, όσον αφορά την απασχόληση των οικονομικών μεταναστών και την προστασία των ημεδαπών εργαζομένων.
      17. Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμαρχος Καρπάθου ζητεί τη διάσωση και προστασία του Ινδικού και Ιταλικού Νεκροταφείου Πηγαδίων Καρπάθου.
      18. Ο Γ΄ Αντιπρόεδρος της Βουλής και Βουλευτής Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ κατέθεσε αναφορά με την οποία οι επιβάτες των Σταθμών Σφενδάλης-Οινοφύτων-Αφιδνών ζητούν την επίλυση προβλημάτων δρομολογίων του Ο.Σ.Ε.
      19. Ο Βουλευτής κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά δηλώσεις του Δ/ντή του Ογκολογικού ΤΜΗΜΑΤΟΣ του Νοσοκομείου «Ο ΄Αγιος Ανδρέας» για αυξημένες δαπάνες χημειοθεραπείας.
      20. Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Γραμματέας της ΄Ενωσης Ιατρών Νοσοκομείου και Κέντρων Υγείας Χαλκιδικής ζητεί την πλήρη εξόφληση των αποζημιώσεων των μελών της Υγειονομικής Επιτροπής Χαλκιδικής.
      21. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Ελληνικός Ορειβατικός Σύλλογος Λάρισας διαμαρτύρεται  για τον αποκλεισμό της αθλητικής χιονοδρομίας από τα χιονοδρομικά κέντρα.
      22. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Συνταξιούχων Εμπόρων Λάρισας ζητεί να συμπεριληφθούν τα μέλη του στη διαδοχική ασφάλιση.
      23. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Συνταξιούχων Κοινοτικών Υπαλλήλων ζητεί την επίλυση ασφαλιστικού προβλήματος των μελών του.
      24. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι Σύνδεσμοι Εργοληπτών Ηλεκτρολόγων και Υδραυλικών και τα Σωματεία Επιπλοποιών, Αλουμινοκατασκευαστών και Εγκαταστατών Ανελκυστήρων Νομού Λάρισας διαμαρτύρονται για το περιεχόμενο του σχεδίου Π/Δ που αφορά στο Μητρώο Κατασκευαστών Ιδιωτικών ’Εργων.
      25. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί να συμπεριληφθεί η εκπροσώπηση της τοπικής συνδικαλιστικής οργάνωσης στη σύνθεση των τριμελών επιτροπών διοικητικής επίλυσης των φορολογικών διαφορών.
      26. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Σπυριδάκης, κάτοικος Ηρακλείου Κρήτης ζητεί την επανεκτίμηση της ζημιάς που υπέστη η παραγωγή αγγουριού του από τον παγετό.
      27. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Ελαιοπαραγωγοί της ’Ενωσης Αγροτικών Συνεταιρισμών Ιεράπετρας ζητούν την άμεση  καταβολή της επιδότησης του ελαιολάδου.
      28. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος Νέας Ανατολής και Ιεράπετρας Κρήτης ζητεί την απλούστευση των διαδικασιών για την έκδοση και ανανέωση των παραγωγικών αδειών των λαϊκών αγορών.
      29. Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Ομοσπονδία Επιχειρηματιών Ανατολικής Κρήτης «Η ΚΝΩΣΣΟΣ» ζητεί την επίλυση ασφαλιστικού προβλήματος των μελών της.
      30. Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Επιστημονική ’Ενωση Τεχνολογικής Εκπαίδευσης Μηχανικών-Τμήμα Θεσ/νίκης-Χαλκιδικής ζητεί την ικανοποίηση θεσμικών αιτημάτων των μελών της.
      31. Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμαρχος Τυρνάβου ζητεί την ικανοποίηση αιτημάτων των αγροτών της περιοχής, που αφορούν αποζημιώσεις του ΕΛΓΑ  από τον παγετό τον Μάρτιο και Απρίλιο του 2003.
      32. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Μελέσης Αναστάσιος, κάτοικος Γαλατσίου ζητεί μοριοποίηση από τον ΟΑΕΔ, ύστερα από ένσταση την οποία υπέβαλλε.
      33. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά πρόβλημα ασφάλειας των οδηγών από λακκούβα, σε διασταύρωση οδών στην Πάτρα.
      34. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά την αναγκαιότητα υλοποίησης του αντιπλημμυρικού και οδικού έργου του Διακονιάρη.
      35. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά το πρόβλημα ασφαλτόστρωσης στο δρόμο Λαπαναγών-Πετσάκων.
      36. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά τις συνθήκες διαβίωσης αθίγγανων.
      37. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά την αναβολή της δίκης, για τους εικονικούς ελέγχους στο ΚΤΕΟ Πάτρας.
      38. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά δηλώσεις του διοικητή του Π.Π.Ν.Π..
      39. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά την πληρωμή υπερωριών στους γιατρούς του νοσοκομείου «ΑΓΙΟΣ ΑΝΔΡΕΑΣ».
      40. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά παράνομα παιχνίδια σε καταστήματα της Πάτρας. 
      41. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά τη μη απόδοση κονδυλίων στους Δήμους και Κοινότητες Δυτικής Ελλάδας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3881/30-9-03 ερώτηση του Βουλευτή κ. Κωνσταντίνο Τσιπλάκη δόθηκε με το υπ’ αριθμ. ΥΠΠΟ/ΓΥ/Κ.Ε./291/20-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 3881/30.09.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
      Ο προϋπολογισμός των έργων κατασκευής αποδυτηρίων - ηλεκτροφωτισμού γηπέδου και κατασκευής γηπέδου 5Χ5 στο ΔΔ Κορμίστας του Δήμου Κορμίστας στο Νομό Σερρών. ανέρχεται στα 88.041 € και όχι στα 44.021 € όπως υποστηρίζεται στην ανωτέρω ερώτηση.
      Ακόμα επισημαίνεται ότι τα εν λόγω έργα έχουν ενταχθεί στο «Δίκτυο Προπονητηρίων σε ολόκληρη τη χώρα» και όχι στο «Δίκτυο Προολυμπιακών Προπονητηρίων» του προγράμματος ΕΛΛΑΔΑ 2004. όπως επίσης αναφέρεται στην ερώτηση.
      Ως εκ τούτου τα εν λόγω έργα δεν συναρτώνται με την προετοιμασία των ξένων αθλητικών αποστολών εν όψει των Ολυμπιακών Αγώνων του 2004, αλλά συνδέονται με την στρατηγική της Κυβέρνησης που αποβλέπει στην ισόρροπη περιφερειακή ανάπτυξη των αθλητικών εγκαταστάσεων.
      Η χρηματοδότηση των έργων παρακολουθείται από την Περιφέρεια Κεντρικής Μακεδονίας. πραγματοποιείται από το Υπουργείο Εθνικής Οικονομίας - Οικονομικών και ουσιαστικά σχετίζεται τόσο με τις πιστώσεις του τρέχοντος έτους όσο και την πορεία εξέλιξης των έργων.
      Τέλος σημειώνεται ότι σύμφωνα με την τελευταία ενημέρωση από την Περιφέρεια Κεντρικής Μακεδονίας (ΤΥΔK). προκύπτει ότι το συγκεκριμένο έργο του οποίου φορέας υλοποίησης είναι ο Δήμoς Κορμίστας, σύντομα δημοπρατείται αφού η μελέτη του ολοκληρώθηκε.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      2. Στην με αριθμό 3785/29-9-03 ερώτηση του Βουλευτή κ. Κωνσταντίνο Τσιπλάκη δόθηκε με το υπ’ αριθμ. ΥΠΠΟ/ΓΥ/Κ.Ε./281/20-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 3785/29.09.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
      Τα έργα α) κατασκευής κερκίδας στο γήπεδο του ΔΔ Παλαιοκώμης, β) κατασκευής ευθείας στίβου στο γήπεδο του ΔΔ Παλαιοκώμης και γ) ανακαίνισης –εξοπλισμού κλειστού γυμναστηρίου ΔΔ Παλαιοκώμης του Δήμου Αμφίπολης στο Νομό Σερρών, έχουν ενταχθεί στο «Δίκτυο Παραολυμπιακών σε ολόκληρη τη χώρα» και όχι στο «Δίκτυο Ποολυμπιακών Προπονητηρίων» του προγράμματος ΕΛΛΑΔΑ 2004, όπως αναφέρεται στην ανωτέρω ερώτηση.
      Ως εκ τούτου τα εν λόγω έργα δεν συναρτώνται με την προετοιμασία των ξένων αθλητικών αποστολών εν όψει των Ολυμπιακών Αγώνων του 2004, αλλά συνδέονται με την στρατηγική της Κυβέρνησης που αποβλέπει στην ισόρροπη περιφερειακή ανάπτυξη των αθλητικών εγκαταστάσεων.
      Η χρηματοδότηση των έργων παρακολουθείται από την Περιφέρεια Κεντρικής Μακεδονίας. πραγματοποιείται από το Υπουργείο Εθνικής Οικονομίας - Οικονομικών και ουσιαστικά σχετίζεται τόσο με τις πιστώσεις του τρέχοντος έτους όσο και την πορεία εξέλιξης των έργων.
      Τέλος σημειώνεται ότι σύμφωνα με την τελευταία ενημέρωση από την Περιφέρεια Κεντρικής Μακεδονίας (ΤΥΔK). προκύπτει ότι το συγκεκριμένο έργα των οποίων φορέας υλοποίησης είναι ο Δήμoς Αμφίπολης, τα μεν α)και γ) βρίσκονται στο στάδιο μελέτης το δε β)  σύντομα δημοπρατείται αφού η μελέτη του ολοκληρώθηκε.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      3. Στην με αριθμό 3784/29-9-03 ερώτηση του Βουλευτή κ. Κωνσταντίνο Τσιπλάκη δόθηκε με το υπ’ αριθμ. ΥΠΠΟ/ΓΥ/Κ.Ε./280/20-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 3784/29.09.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
      Το έργο του ηλεκτροφωτισμού του Εθνικού Σταδίου Αλιστράτης του Δήμου Αλιστράτης στο Νομό Σερρών, έχει ενταχθεί στο «Δίκτυο Προπονητηρίων σε ολόκληρη τη χώρα» και όχι στο «Δίκτυο Προολυμπιακών Προπονητηρίων» του προγράμματος ΕΛΛΑΔΑ 2004, όπως αναφέρεται στην ανωτέρω ερώτηση.
      Ως εκ τούτου τα εν λόγω έργα δεν συναρτώνται με την προετοιμασία των ξένων αθλητικών αποστολών εν όψει των Ολυμπιακών Αγώνων του 2004, αλλά συνδέονται με την στρατηγική της Κυβέρνησης που αποβλέπει στην ισόρροπη περιφερειακή ανάπτυξη των αθλητικών εγκαταστάσεων.
      Η χρηματοδότηση των έργων παρακολουθείται από την Περιφέρεια Κεντρικής Μακεδονίας. πραγματοποιείται από το Υπουργείο Εθνικής Οικονομίας - Οικονομικών και ουσιαστικά σχετίζεται τόσο με τις πιστώσεις του τρέχοντος έτους όσο και την πορεία εξέλιξης των έργων.
      Τέλος σημειώνεται ότι σύμφωνα με την τελευταία ενημέρωση από την Περιφέρεια Κεντρικής Μακεδονίας (ΤΥΔK). προκύπτει ότι το συγκεκριμένο έργο του οποίου φορέας υλοποίησης είναι ο Δήμoς Αλιστράτης ολοκληρώθηκε τον Ιούλιο τρέχοντος έτους.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      4. Στην με αριθμό 3783/29-9-03 ερώτηση του Βουλευτή κ. Κωνσταντίνο Τσιπλάκη δόθηκε με το υπ’ αριθμ. ΥΠΠΟ/ΓΥ/Κ.Ε./279/20-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 3785/29.09.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
      Τα έργα α) κατασκευής κερκίδων και β) βελτίωσης γηπέδων μπάσκετ-βόλεϋ του Δήμου Αλιστράτης στο Νομό Σερρών, έχουν ενταχθεί στο «Δίκτυο Προπονητηρίων σε ολόκληρη τη χώρα» και όχι στο «Δίκτυο Προολυμπιακών Προπονητηρίων» του προγράμματος ΕΛΛΑΔΑ 2004, όπως αναφέρεται στην ανωτέρω ερώτηση.
      Ως εκ τούτου τα εν λόγω έργα δεν συναρτώνται με την προετοιμασία των ξένων αθλητικών αποστολών εν όψει των Ολυμπιακών Αγώνων του 2004, αλλά συνδέονται με την στρατηγική της Κυβέρνησης που αποβλέπει στην ισόρροπη περιφερειακή ανάπτυξη των αθλητικών εγκαταστάσεων.
      Η χρηματοδότηση των έργων παρακολουθείται από την Περιφέρεια Κεντρικής Μακεδονίας. πραγματοποιείται από το Υπουργείο Εθνικής Οικονομίας - Οικονομικών και ουσιαστικά σχετίζεται τόσο με τις πιστώσεις του τρέχοντος έτους όσο και την πορεία εξέλιξης των έργων.
      Τέλος σημειώνεται ότι σύμφωνα με την τελευταία ενημέρωση από την Περιφέρεια Κεντρικής Μακεδονίας (ΤΥΔK). προκύπτει ότι το συγκεκριμένο έργο των οποίων φορέας υλοποίησης είναι ο Δήμoς Αλιστράτης με την ολοκλήρωση της σχετικής μελέτης σύντομα δημοπρατούνται.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      5. Στην με αριθμό 3886/30-9-03 ερώτηση του Βουλευτή κ. Κωνσταντίνο Τσιπλάκη δόθηκε με το υπ’ αριθμ. ΥΠΠΟ/ΓΥ/Κ.Ε./295/20-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 3886/30.09.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
      Το έργο της κατασκευής κλειστού γυμναστηρίου του Δήμου Εμμανουήλ Παπά στο Νομό Σερρών, έχει ενταχθεί στο «Δίκτυο Προπονητηρίων σε ολόκληρη τη χώρα» και όχι στο «Δίκτυο Προολυμπιακών Προπονητηρίων» του προγράμματος ΕΛΛΑΔΑ 2004, όπως αναφέρεται στην ανωτέρω ερώτηση.
      Ως εκ τούτου τα εν λόγω έργα δεν συναρτώνται με την προετοιμασία των ξένων αθλητικών αποστολών εν όψει των Ολυμπιακών Αγώνων του 2004, αλλά συνδέονται με την στρατηγική της Κυβέρνησης που αποβλέπει στην ισόρροπη περιφερειακή ανάπτυξη των αθλητικών εγκαταστάσεων.
      Η χρηματοδότηση των έργων παρακολουθείται από την Περιφέρεια Κεντρικής Μακεδονίας. πραγματοποιείται από το Υπουργείο Εθνικής Οικονομίας - Οικονομικών και ουσιαστικά σχετίζεται τόσο με τις πιστώσεις του τρέχοντος έτους όσο και την πορεία εξέλιξης των έργων.
      Τέλος σημειώνεται ότι σύμφωνα με την τελευταία ενημέρωση από την Περιφέρεια Κεντρικής Μακεδονίας (ΤΥΔK). προκύπτει ότι το συγκεκριμένο έργο του οποίου φορέας υλοποίησης είναι ο Δήμoς Εμμανουήλ Παπά βρίσκεται σε διαδικασία ανάθεσης μελέτης.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      6. Στην με αριθμό 3691/26-9-03 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ. ΥΠΠΟ/Γ.Υ/Κ.Ε./273/14-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 3691/26.09.2003 ερώτηση του Boυλευτή κ. Σταύρου Καλαφάτη, σας γνωρίζουμε τα εξής:
      Εν όψει των Ολυμπιακών Αγώνων του 2004, αλλά και λόγω του ευρύτερου στρατηγικού σχεδιασμού του Υπουργείου Πολιτισμού ένα φιλόδοξο πρόγραμμα ανάπλασης και ανάδειξης Αρχαιολογικών Χώρων και Μνημείων σε όλη την Ελλάδα υλοποιείται με χρηματοδότηση είτε από το Γ ΚΠΣ. είτε από τις Δημόσιες Επενδύσεις.
      Αναλυτικότερα εκτός από το έργο ανάδειξης Αρχαιολογικών Χώρων και Μνημείων της Αθήνας στο πλαίσιο του έργου «Ενοποίηση των Αρχαιολογικών Χώρων και Μνημείων», προχωρούν με γοργούς ρυθμούς; «εργασίες ανάδειξης και άλλων Αρχαιολογικών Χώρων στην Αττική (Μαραθώνας, στο πλαίσιο του έργου Ενοποίηση Αρχαιολογικών Χώρων Mαραθώνα (Τύμβος Μαραθώνα, Βρανά, Τσέπι, Μπρεξίζα), Πειραιάς στο πλαίσιο της Ενοποίησης και ανάδειξης των Αρχαιολογικών Χώρων του Πειραιά (Αστικές Πύλες, Κονώνειο Τείχος, Περίπατος), στη Στερεά Ελλάδα (Δελφοί, Μνημεία της Αιτωλοακαρνανίας -Πάλαιρος, Μακύνεια, Τείχος Δυμαίων, Καλυδώνας Πλευρώνα κ.λπ.), στη Θεσσαλία (Σέσκλο, Διμήνι, Δημητριάδα), στην Ήπειρο (Δωδώνη, Νικόπολη), στη Μακεδονία (Πέλλα, Βεργίνα, Δίον, Αιανή Κοζάνης κ.λπ.), στην Πελοπόννησο (Ολυμπία, ΄Hλιδα) στην Κρήτη (Φαιστός, Kνωσός, Γόρτυνα, Μάλλια, κ.λπ.), στις Κυκλάδες (Δήλος κ.λπ.), καθώς και σε πολλούς άλλους Αρχαιολογικούς Χώρους, το σύνολο των οποίων είναι πόλος έλξης τουριστών και επισκεπτών.
      Μάλιστα με την ολοκλήρωση των εργασιών και την ανάδειξη των χώρων ο αριθμός των επισκεπτών και επομένως των εσόδων αναμένεται να ακολουθήσει ανοδικότερη παρά φθίνουσα πορεία. Η παροδική εντύπωση της «φθίνουσας» πορείας των επισκεπτών και επομένως των εσόδων σε Αρχαιολογικούς Χώρους και Μουσεία οφείλεται στο ότι σε ορισμένα Μουσεία και αρχαιολογικούς χώρους έχει ανασταλεί η είσοδος στο κοινό για λόγους ασφαλείας των ιδίων των επισκεπτών, εξ αιτίας των εκτεταμένων εργοταξίων στο πλαίσιο των εργασιών εκσυγχρονισμού και επανέκθεσης των Συλλογών των Μουσείων, καθώς και των εργασιών συντήρησης, διαμόρφωσης και αναστήλωσης που γίνονται σε ευρεία κλίμακα στους Αρχαιολογικούς Χώρους. Στο πλαίσιο αυτό έχει ανασταλεί η είσοδος στο κοινό στο Εθνικό Αρχαιολογικό Μουσείο (1.10.2002), στα Αρχαιολογικά Μουσεία Ολυμπίας (25.11.2002), Κεραμεικού (2.12.2002). Ναυπλίου (1.11.2002),. Δελφών (15.1.2003). Ιωαννίνων (1.2.2003), Βόλου (1.2.2003) και Θεσσαλονίκης (1.2.2003), στο Βυζαντινό και Χριστιανικό Μουσείο Αθηνών Επομένως είναι αναληθή οποιαδήποτε δημοσιεύματα που παρουσιάζουν μείωση επισκεψιμότητας σε μουσεία.
      Επίσης πρέπει να πούμε ότι έχει εγκριθεί από το ΥΠ.ΠΟ. η επέκταση των Μουσείων και η επανέκθεση των συλλογών τους και στα Αρχαιολογικά Μουσεία Πoλυγύρου, Ισθμίας, Ηρακλείου, Θηβών, Καβάλας, Θάσου, Φιλίππων,. Σχηματαρίου και Κιμώλου (πρώην οικία Βαφεία). Επί πλέον ο εκσυγχρονισμός των κτηριακών εγκαταστάσεων; ο συγκερασμός της νέας τεχνολογίας με τις σύγχρονες μουσειολογικές αντιλήψεις και η εφαρμογή τους αποτελούν βασικό μέτρο αξιοποίησης των ανεκτίμητων ελληνικών θησαυρών που συμβάλλουν στην ανάπτυξη του αρχαιολογικού τουρισμού στη χώρα μας.
      Σε σύντομο χρονικό διάστημα θα ολοκληρωθούν οι εργασίες με την παράδοση και άλλων εκθεσιακών χώρων στο Μουσείο Βυζαντινού Πολιτισμού και στο Βυζαντινό Μουσείο Βέροιας.
      Πέραν της επέκτασης και του εκσυγχρονισμού των υπαρχόντων αρχαιολογικών Μουσείων, το Υπουργείο Πολιτισμού έχει προγραμματίσει και την ίδρυση νέων μουσείων στην Πάτρα, στο Αγρίνιο (πρώην Καπναποθήκες Παπαπέτρου) στην Σπάρτη (Χυμοφίξ), στην Αθήνα (Νέο Μουσείο Αθηνών), στην Χαλκίδα (Οινοτρανς) στην Mεσσαρά Ηρακλείου στο Λευκό Πύργο Θεσσαλονίκης (Μουσείο Πόλης).
      Σημειώνουμε επίσης ότι είναι σε εξέλιξη οι εργασίες και σε σύντομο χρονικό διάστημα θα παραδοθούν το Αρχαιολογικό Μουσείο Καλύμνου, το Αρχαιολογικό Μουσείο Καρδίτσας, το Μουσείο Ολυμπιακών Αγώνων στην Ολυμπία και το Παλαιό Εφορείο με έκθεση που θα αφορά στην ιστορία των ανασκαφών στην Αρχαία Ολυμπία, το Αρχαιολογικό Μουσείο Ήλιδας, το Αρχαιολογικό Μουσείο Βολισσού Χίου, το Αρχαιολογικό και Βυζαντινό Μουσείο Λάρισας, το Βυζαντινό Μουσείο Φθιώτιδας, το Βυζαντινό Μουσείο στον Πύργο Μούρτζινων στην Καρδαμύλη Μεσσηνίας, το Βυζαντινό Μουσείο στον Πύργο Πικουλάκη στην Αρεόπολη (τα δύο τελευταία μουσεία εντάσσονται στο πρόγραμμα των πολιτιστικών διαδρομών «Δίκτυο Μουσείων»).
      Επίσης το Υπουργείο Πολιτισμού συνεργάζεται με τον Ελληνικό Οργανισμό Τουρισμού για την ανάπτυξη προγραμμάτων θρησκευτικού τουρισμού. Στο πλαίσιο αυτό, έχει ήδη σχεδιασθεί και βρίσκεται στο στάδιο της εφαρμογής η δημιουργία πολιτιστικής διαδρομής με τίτλο «Στα βήματα του Αποστόλου Παύλου». Το πρόγραμμα έχει ενταχθεί στο Επιχειρησιακό Πρόγραμμα «Ανταγωνιστικότητα» (Γ ΚΠΣ- Υπουργείο Ανάπτυξης) και περιλαμβάνει εργασίες ανάδειξης και διαμόρφωσης περιβάλλοντος χώρου σε μνημεία που σχετίζονται με την παρουσία του Αποστόλου Παύλου στην Ελλάδα, δημιουργία κατάλληλης σήμανσης στα μνημεία αυτά (ενημερωτικές πινακίδες κλπ), αρχαιολογικές ανασκαφές για περαιτέρω τεκμηρίωση των παραδιδομένων από τα ιερά κείμενα σχετικά με τη δράση του Αποστόλου και πρόταση διαδρομής που καλύπτει θέσεις θρησκευτικού και αρχαιολογικού ενδιαφέροντος σε ολόκληρη τη χώρα.
      Με πρωτοβουλία εξάλλου του Υπουργείου Πολιτισμού σε συνεργασία με το Υπουργείο Εθνικής Οικονομίας, στο πλαίσιο της προώθησης του αρχαιολογικού τουρισμού,. έχει επιβληθεί ενιαίο εισιτήριο σε πολλούς Αρχαιολογικούς Χώρους και Μουσεία της χώρας, τα οποία έχουν γεωγραφική γειτνίαση, με στόχο την διευκόλυνση των επισκεπτών.
      Εν κατακλείδι τα προαναφερθέντα παραπέμπουν μάλλον στην άνθηση παρά στο μαρασμό του αρχαιολογικού τουρισμού στην Ελλάδα.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      7. Στην με αριθμό 4060/3-10-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. ΤΚΕ/Φ2/20308 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 4060/3-10-2003 ερώτησης που κατέθεσε στη Βουλή ο βουλευτής κ. Κωνσταντίνος Τσιπλάκης, και ειδικότερα όσον αφορά στο ζήτημα της προσβασιμότητας των Ατόμων με Αναπηρίες (ΑμεΑ) σε κτήρια που στεγάζουν δημόσιες υπηρεσίες, σας πληροφορούμε τα εξής:
      Το ΥΠΕΣΔΔΑ σε συνεργασία με άλλα Υπουργεία είναι αρμόδιο για την υλοποίηση ενός προγράμματος για τη βελτίωση των συνθηκών, της ποιότητας ζωής των ΑμεΑ και πιο συγκεκριμένα, της προσβασιμότητας τους σε κτήρια που στεγάζουν δημόσιες υπηρεσίες. Αναφορικά με τις ενέργειες στις οποίες έχει προβεί το ΥΠΕΣΔΔΑ σχετικά με το ανωτέρω πρόγραμμα, σημειώνουμε ότι με σειρά εγκυκλίων μας (ΔIΑΔΠ/Γ2γ/589/8-1-02, ΔIΑΔΠ/Β/27-5-02, ΔIΑΔΠ/Β/18036/23-09-02) έχουν δοθεί οδηγίες στις δημόσιες υπηρεσίες να βελτιώσουν την προσβασιμότητα των κτηρίων τους, όπου αυτή είναι ελλιπής ή και ανύπαρκτη, με την κατασκευή ράμπας, ανελκυστήρα, ειδικής τουαλέτας και χαμηλού γκισέ, πρόβλεψη χώρων στάθμευσης και γενικότερα να διευκολύνουν τα ΑμεΑ κατά τις συναλλαγές του, με έμφαση στις κεντρικές υπηρεσίες του Δημοσίου (Υπουργεία, Περιφέρειες) και σε εκείνες που δέχονται μεγάλο αριθμό πολιτών (Νομαρχίες, Δήμοι/Κοινότητες) ανά τη Χώρα.
      Στο πλαίσιο αυτό, έχει αποσταλεί στις κεντρικές και αποκεντρωμένες υπηρεσίες του δημόσιου και ευρύτερου δημόσιου τομέα ερωτηματολόγιο σχετικά με την προσβασιμότητα των ΑμεΑ σε κτήρια που στεγάζουν δημόσιες υπηρεσίες προκειμένου να καταγραφεί η υφιστάμενη κατάσταση και να ληφθούν μέτρα για τη βελτίωσή της. Η Υπηρεσία μας συντάσσει πίνακες (Υπουργείων, Περιφερειών, Νομαρχιακών Αυτοδιοικήσεων, Δήμων/Κοινοτήτων και Λοιπών Υπηρεσιών) αναφορικά με την πρόοδο υλοποίησης του προγράμματος καθώς και συγκεντρωτικό πίνακα με ποσοστά (ο οποίος επισυνάπτεται στην παρούσα απάντηση), ώστε να γίνεται σαφής η γενική εικόνα ύπαρξης διευκολύνσεων για ΑμεΑ και η πρόοδος που σημειώνεται.
      Από τα έως σήμερα στοιχεία που διαθέτει η υπηρεσία μας προκύπτει ότι έχει σημειωθεί πρόοδος στην προσβασιμότητα των ΑμεΑ στα δημόσια κτίρια και η προσπάθεια συνεχίζεται με αμείωτη ένταση για τη βελτιστοποίηση της κατάστασης. Τονίζεται ότι η σύσταση και η λειτουργία των Κέντρων Εξυπηρέτησης Πολιτών, τα οποία ανέρχονται έως σήμερα σε περίπου 680 ανά την επικράτεια, συνεισφέρουν σε μέγιστο βαθμό, στην εξυπηρέτηση των Ατόμων με Αναπηρίες. Βασικό χαρακτηριστικό των ΚΕΠ που είναι ιδιαίτερα θετικό για τα ΑΜΕΑ, είναι ότι μπορούν να προωθήσουν 800 και πλέον υποθέσεις που ενδιαφέρουν τους πολίτες, από ένα σημείο, αναζητώντας τα δικαιολογητικά μετά από εντολή του πολίτη αναλαμβάνοντας έτσι το «διοικητικό φορτίο», μετακινήσεις, συνεννοήσεις με άλλες υπηρεσίες για την προώθηση του φακέλου και την έκδοση της τελικής πράξης κ.λπ. Σημειώνουμε επίσης ότι τα ΚΕΠ μπορούν να εξυπηρετήσουν ειδικώς τα ΑμεΑ για τριάντα κρίσιμης σημασίας υποθέσεις που αφορούν αποκλειστικά στην κατηγορία αυτή πολιτών. Ενώ με την ΔIΑΔΠ/9281/15-05-03 εγκύκλιο μας με θέμα την «Ολοκληρωμένη και κατά προτεραιότητα εξυπηρέτηση των ΑμεΑ από τα ΚΕΠ» ορίζεται ότι στις περιπτώσεις που κάποιο άτομο με αναπηρία δεν είναι σε θέση ή είναι πολύ δύσκολη η μετακίνησή του, οι υπάλληλοι των ΚΕΠ μεταβαίνουν στον τόπο που κατοικεί, νοσηλεύεται κ.λπ. το ΑμεΑ, προκειμένου να παραλάβουν έγγραφα που δεν μπορούν να αποσταλούν με άλλο τρόπο π.χ. αίτηση- εξουσιοδότηση για διεκπεραίωση υπόθεσης μέσω ΚΕΠ ή να προβούν επιτόπου σε διοικητικές ενέργειες όπως θεώρηση του γνήσιου της υπογραφής κ.λπ. Τέλος θα πρέπει να αναφερθεί η νομοθετική πρόβλεψη (παρ. 6, αρ. 31 του Ν.3013/2000) ότι τα ΚΕΠ «στεγάζονται σε χώρους προσβάσιμους στα άτομα με αναπηρίες κατά τις διατάξεις του Γενικού Οικοδομικού Κανονισμού».
      Παράλληλα, προκειμένου να συντονιστεί αποτελεσματικότερα η προσπάθεια της βελτίωσης της προσβασιμότητας των ΑμεΑ στα κτήρια που στεγάζουν δημόσιες υπηρεσίες, ζητήθηκε ο ορισμός ενός έμπειρου υπαλλήλου, ανά Υπουργείο και ανά περιφέρεια, ως υπεύθυνου για την παροχή οδηγιών, την υποκίνηση των διαφόρων φορέων, την παρακολούθηση της προόδου του
      προγράμματος και για την συγκέντρωση και αποστολή των συμπληρωμένων ερωτηματολογίων στην υπηρεσία μας.
      Αναφορικά με την πρόοδο που έχει σημειωθεί στο πρόγραμμα προσβασιμότητας, ενδεικτικά αναφέρουμε ότι το 22,8% του προϋπολογισμού του προγράμματος ΠΟΛΙΤΕIΑ έχει δοθεί για την υλοποίηση των έργων για την προσβασιμότητα των ΑμεΑ στους φορείς του δημοσίου. Πολλά δημόσια κτίρια έχουν προχωρήσει στην κατασκευή ράμπας, χαμηλού γκισέ, τηλεφώνου για ΑμεΑ καθώς και ειδικού ψύκτη και έχει δοθεί γραμμή για επιτάχυνση των διαδικασιών υλοποίησης. Στην πλειοψηφία των φορέων έχει παρατηρηθεί κινητοποίηση των υπευθύνων και μεγάλο ενδιαφέρον. Ωστόσο υπάρχουν μεγάλες δυσκολίες με τα κτίρια που είναι παλαιά, μισθωμένα και διατηρητέα, διότι δεν μπορούν να γίνουν επεμβάσεις για την κατασκευή ανελκυστήρων, ειδικών χώρων υγιεινής κλπ. Παράλληλα, το ΥΠΕΣΔΔΑ προωθεί νομοθετική ρύθμιση για τη σύσταση αυτοτελών τμημάτων σε κάθε δημόσια υπηρεσία τα οποία θα ασχολούνται αποκλειστικά με το πρόγραμμα προσβασιμότητας για ΑμεΑ. Με την ίδια ρύθμιση θα καθορίζεται η αριθμητική σύνθεση, κατά κλάδο ή ειδικότητα του αναγκαίου για τη στελέχωση της μονάδας αυτής προσωπικού, στο πλαίσιο του υπηρετούντος προσωπικού. Η προτεινόμενη σύσταση των αυτοτελών αυτών τμημάτων κρίνεται ότι θα συνεισφέρει στην αποτελεσματικότερη υλοποίηση των στόχων του προγράμματος καθώς και στην προώθηση και την παρακολούθηση των πάσης φύσεως ενεργειών.
      Τέλος, σημειώνεται ότι από τις 10 Απριλίου λειτουργεί στο ΥΠΕΣΔΔΑ Συντονιστική Επιτροπή, προκειμένου να παρακολουθεί και να διευκολύνει την επιτάχυνση του προγράμματος προσβασιμότητας με στελέχη των άμεσα εμπλεκομένων υπουργείων και φορέων. Μεταξύ άλλων, η επιτροπή θα επιχειρήσει να επιλύσει αναφυόμενα προβλήματα (νομικά, τεχνικά, προβλήματα χρηματοδότησης κλπ), και να καθορίσει χρονοδιάγραμμα και μετρήσιμους στόχους όσον αφορά στη βελτίωση της προσβασιμότητας στα κτίρια κλπ.
      Ο Υφυπουργός
      ΝΙΚΟΣ ΜΠΙΣΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 3883/30-9-03 ερώτηση του Βουλευτή κ. Κων/νο Τσιπλάκη δόθηκε με το υπ’ αριθμ. ΥΠΠΟ/Γ.Υ/Κ.Ε/292/20-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 3883/30.09.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής
      Τα έργα α) συντήρησης αθλητικών εγκαταστάσεων Δ.Δ. Δημητριτσίoυ και β) συντήρησης και προμήθειας αθλητικού εξοπλισμού της αίθουσας πολλαπλών χρήσεων του Δήμου Βισαλτίας στο Νομό Σερρών έχουν ενταχθεί στο «Δίκτυο Προπονητηρίων σε ολόκληρη τη χώρα» και όχι στο «Δίκτυο Προολυμπιακών Προπονητηρίων» του προγράμματος ΕΛΛΑΔΑ 2004, όπως αναφέρεται στην ανωτέρω ερώτηση.
      Ως εκ τούτου τα εν λόγω έργα δεν συναρτώνται με την προετοιμασία των ξένων αθλητικών αποστολών εν όψει των Ολυμπιακών Αγώνων του 2004, αλλά συνδέονται με την στρατηγική της Κυβέρνησης που αποβλέπει στην ισόρροπη περιφερειακή ανάπτυξη των αθλητικών εγκαταστάσεων.'
      Η χρηματοδότηση των έργων παρακολουθείται από την Περιφέρεια Κεντρικής Μακεδονίας, πραγματοποιείται από το Υπουργείο Eθνικής Οικονομίας - Οικονομικών και ουσιαστικά σχετίζεται τόσο με τις πιστ6)σεις του τρέχοντος έτους όσο και την πορεία εξέλιξης των έργων.
      Τέλος σημειώνεται ότι σύμφωνα με την τελευταία ενημέρωση από την Περιφέρεια Κεντρικής Μακεδονίας (TYΔK). προκύπτει ότι τα συγκεκριμένα έργα, των οποίων φορέας υλοποίησης είναι ο Δήμος Βισαλτίας το μεν α) βρίσκεται στα στάδιο μελέτης το δε β) σύντομα δημοπρατείται αφού η μελέτη του ολοκληρώθηκε.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      9. Στην με αριθμό 3884/30-9-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. ΥΠΠΟ/Γ.Υ/Κ.Ε./293/20-10-03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 3884/30.09.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
      Το έργο της βελτίωσης των υφισταμένων αθλητικών εγκαταστάσεων του Δήμου Κερκίνης στο Νομό Σερρών. έχει ενταχθεί στο «Δίκτυο Προπονητηρίων σε ολόκληρη τη χώρα» και όχι στο «Δίκτυο Προολυμπιακών Προπονητηρίων» του προγράμματος ΕΛΛΑΔΑ 2004, όπως αναφέρεται στην ανωτέρω ερώτηση.
      Ως εκ τούτου το εν λόγω έργο δεν συναρτάται με την προετοιμασία των ξένων αθλητικών αποστολών εν όψει των Ολυμπιακών Αγώνων του 2004. αλλά συνδέεται με την στρατηγική της Κυβέρνησης που αποβλέπει στην ισόρροπη περιφερειακή ανάπτυξη των αθλητικών εγκαταστάσεων.
      Η χρηματοδότηση του έργου παρακολουθείται από την Περιφέρεια Κεντρικής Μακεδονίας, πραγματοποιείται από το Υπουργείο Eθνικής Οικονομίας - Οικονομικών και ουσιαστικά σχετίζεται τόσο με τις εγκαταστάσεις του τρέχοντος έτους όσο και την πορεία εξέλιξης των έργων.
      Τέλος σημειώνεται ότι σύμφωνα με την τελευταία ενημέρωση από την Περιφέρεια Κεντρικής Μακεδονίας (ΤΥΔΚ) προκύπτει ότι το συγκεκριμένο έργο, του οποίου φορέας υλοποίησης είναι ο Δήμος Κερκίνης σύντομα δημοπρατείται αφού η μελέτη του ολοκληρώθηκε.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      10. Στην με αριθμό 3517/24-9-03 ερώτηση των Βουλευτών κ. Σταύρου Σκοπελίτη και Αντωνίου Σκυλλάκου δόθηκε με το υπ’ αριθμ. 45588/15-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι, κατά την προκήρυξη 1809/7-6-2002 του Μέτρου 2.2. - Κατηγορία «Βιολογικοί Καθαρισμοί» του ΠΕΠ Αττικής 2000-2006, ο Δήμος Υδρας δεν υπέβαλε σχετική πρόταση για την ένταξη του εν λόγω έργου.
      Σε επόμενη πρόσκληση εκδήλωσης ενδιαφέροντος της Ειδικής Υπηρεσίας Διαχείρισης ΠΕΠ Αττικής, ο Δήμος ΄Υδρας μπορεί να υποβάλλει σχετική πρόταση σύμφωνα με τις ισχύουσες διαδικασίες για την ένταξη των έργων στο Γ΄ ΚΠΣ.
      Ο Υφυπουργός
      Λ. ΠΑΠΑΔΗΜΑΣ»
      11. Στην με αριθμό 3519/24-9-03 ερώτηση του Βουλευτή κ. Κωνσταντίνου Κιλτίδη δόθηκε με το υπ’ αριθμ. 104308/ΙΗ΄/15-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3519/24-9-03 την οποία κατέθεσε ο Βουλευτής κ. Κων/νος Κιλτίδης σχετικά με ελλείψεις εκπαιδευτικών στην Α/θμια Εκπ/ση του Ν. Κιλκίς, σας γνωρίζουμε τα ακόλουθα:
      Ο προσδιορισμός των οργανικών αναγκών των σχολείων, η διαδικασία και τα όργανα πρόσληψης καθώς και η κάλυψη των λειτουργικών κενών γίνεται σύμφωνα με τα άρθρα 7 και 8 της απόφασης με αρ. 35557/Δ2 «Ρύθμιση πρόσληψης προσωρινών αναπληρωτών και ωρομισθίων εκπαιδευτικών για τις ανάγκες λειτουργίας των δημοσίων σχολείων πρωτοβάθμιας και δευτεροβάθμιας εκπαίδευσης».
      Στην περίπτωση του Νομού Κιλκίς για την κάλυψη λειτουργικών κενών για το τρέχον σχολικό έτος 2003-2004 προσλήφθηκαν 20 νηπιαγωγοί. Με τις τοποθετήσεις των νηπιαγωγών αυτών καλύψαμε ουσιαστικά το διδακτικό προσωπικό των νηπιαγωγείων. Σημειώνουμε ότι τα κενά των δασκάλων που γνωστοποιήθηκαν από τη Διεύθυνση Εκπαίδευσης του Νομού Κιλκίς ήταν μόνο 4.
      Το Υπουργείο Παιδείας έχει καθημερινή ενημέρωση από τις Διευθύνσεις Εκπαίδευσης και λαμβάνει όλα τα ενδεικνυόμενα για την εξασφάλιση ομαλής και απρόσκοπτης λειτουργίας των Σχολείων.
      Ο Υφυπουργός
      ΝΙΚ ΓΚΕΣΟΥΛΗΣ»
      12. Στην με αριθμό 3546/24-9-03 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 45578/15-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης αναφορικά με το αντικείμενο του θέματος και μετά από σχετικό έγγραφο της Περιφέρειας Δυτ. Ελλάδος, σας πληροφορούμε τα εξής:
      -Η ΔΕΣΕ Περιφέρειας Δυτικής Ελλάδας (Π.Δ.Ε.) συντηρεί την εν λόγω οδό επί της Εθνικής Οδού Αγρινίου-Καρπενησίου και ειδικότερα εντός του Δημοτικού Διαμερίσματος Αγ. Βλασίου του Δήμου Παρακαμπυλίων σε συνεχή βάση με συνεργεία της του Κλιμακίου Αγρινίου και με εργολαβίες.
      Πρέπει να σημειωθεί ότι λόγω της ιδιαιτερότητας του φυσικού ανάγλυφου του εδάφους, σε πολλά τμήματα της περιοχής του Δήμου Παρακαμπυλίων παρουσιάζονται προβλήματα κατολισθήσεων .(Χ.Θ. 36+000-Δ.Δ. Αγ. Βλασίου και Χ.Θ 41+500 Δ.Δ.Χούνης) ιδιαίτερα κατά τους χειμερινούς μήνες, όταν παρατηρούνται έντονα καιρικά φαινόμενα.
      Με βάση τη μελέτη των άμεσων μέτρων αποκατάστασης κατολίσθηση ς Αγ.Βλασίου στη Χ.Θ. 36+000 της Ε.Ο. Αγρινίου-Καρπενησίου, η οποία είχε συνταχθεί από τη ΔΜΕΟ του ΥΠΕΧΩΔΕ, δημοπρατήθηκε από τη ΔΕΣΕ/Π.Δ.Ε. το έργο «Εκτέλεση άμεσων έργων αποκατάστασης κατολίσθησης Αγ.8λασίου στη Χ.Θ. 36+000 της Ε.Ο Αγρινίου-Καρπενησίου, προΰπολογισμού 995.000.000 δρχ. το οποίο εκτελέσθηκε σύμφωνα με την αρχική σύμβαση και τις συμπληρωματικές μελέτες, που εγκρίθηκαν αρμοδίως και ήδη βρίσκεται στη διαδικασία προσωρινής παραλαβής.
      Επίσης με την αριθ.Δ3β/15/2-11/24.3.2003 απόφαση Υ.ΠΕ.ΧΩ.Δ.Ε εγκρίθηκε πίστωση 100.000 ευρώ από πόρους ΤΕΟ Α.Ε για τη σύνταξη μελέτης αποκατάστασης κατολισθήσεων στην Ε.Ο Αγρινίου -Καρπενησίου στις περιοχές Αγ. Βλασίου (Χ.Θ.36+000) και Χούνης (χ.θ.41+500), που εκπονείται ήδη από τη ΔΜΕΟ και από την οποία θα προκύψει ο τρόπος της πλήρους και οριστικής αντιμετώπισης του προβλήματος της κατολίσθησης στην περιοχή με νέα εργολαβία.
      Πρέπει επίσης να σημειωθεί ότι με πιστώσεις που εγκρίθηκαν από τη Δ/νση Δ3 του Υ.ΠΕ.ΧΩ.Δ.Ε για το έτος 2001, ολοκληρώθηκαν τα έργα α) «Εκτέλεση των πλέον αναγκαίων εργασιών συντήρησης της Ε.Ο. Αγρινίου-Καρπενησίου», προΰπολογισμού 100.000.000 δρχ.(293.470 ευρώ) με την εκτέλεση ασφαλτικών εργασιών σε μήκος 3χλμ της Ε.Ο Αγρινίου-Καρπενησίου καθώς και των πλέον αναγκαίων εργασιών σήμανσης και β) «΄Αρση καταπτώσεων, διαμόρφωση πρανών και κατασκευή τοίχων προστασίας επί της Ε.Ο. Αγρινίου-Καρπενησίου» προΰπολογισμού 400.000.000 δρχ.(1.173.881 ευρώ) με το οποίο επιλύθησαν αρκετά προβλήματα από τις συχνές καταπτώσεις στην περιοχή. Το έτος 2002 εκτελέσθηκαν μέσω εργολαβίας εργασίες σήμανσης στην Ε.Ο Αγρινίου-Καρπενησίου συνολικού προΰπολογισμού 120.000 ευρώ.
      Ο Υφυπουργός
      Λ. ΠΑΠΑΔΗΜΑΣ»
      13. Στην με αριθμό 3548/24-9-03 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 45581/15-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Περιφέρειας Δυτ. Ελλάδας, σας πληροφορούμε τα εξής:
      Ο Δήμος Μακρυνείας έχει στο πρόγραμμα ΕΠΤΑ εγκεκριμένο προϋπολογισμό 3.072.633,89 ευρώ.
      Έχουν ενταχθεί και ολοκληρωθεί έργα ύδρευσης στα Δ.Δ/τα του Δήμου συνολικού προϋπολογισμού 1.854.738,83 ευρώ μεταξύ των οποίων συμπεριλαμβάνονται και τα εξής:
      - «Ύδρευση Δ.Δ/τος Κ. Μακρινούς Δήμου Μακρυνείας» προϋπολογισμού 33.330,02 ευρώ και
      - «Κατασκευή διυλιστηρίου του Συνδέσμου Ύδρευσης Μακρυνείας» (διαδημοτικό με τον Δ. Αρακύνθου) προϋπολογισμού 1.467.351,43 ευρώ.
      Επίσης στο ΕΠΤΑ δεν υπάρχει άλλο σχετικό με το αναφερόμενο στην ερώτηση αίτημα του Δήμου, αλλά σε κάθε περίπτωση αιτήματος, για να εξεταστεί η δυνατότητα ένταξής του στο πρόγραμμα, θα πρέπει να συνοδεύεται με τεχνικό δελτίο και μελέτη.
      Τέλος στα πλαίσια των προκηρύξεων των σχετικών μέτρων του Επιχειρησιακού Προγράμματος Δυτικής Ελλάδας 2000-2006, δεν έχει υποβληθεί από το Δήμο Μακρυνείας τεχνικό δελτίο για την χρηματοδότηση έργου σχετικού με το αναφερόμενο στην ερώτηση.
      Ο Υφυπουργός
      Λ. ΠΑΠΑΔΗΜΑΣ»
      14. Στην με αριθμό 3572/25-9-03 ερώτηση του Βουλευτή κ. Νικόλαο Νικολόπουλο δόθηκε με το υπ’ αριθμ. 45580/15-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Περιφέρειας Δυτικής Ελλάδας, σας πληροφορούμε τα εξής:
      Ο Δήμος Καλαβρύτων έχει εγκεκριμένο προϋπολογισμό 5.297.109,32 Ευρώ στο Ε.Π.Τ.Α.. Με απόφαση του Δημοτικού Συμβουλίου, ποσό 337.490,83 Ευρώ θα διατεθεί για το έργο «Ύδρευση Δημοτικών Διαμερισμάτων Δήμου Καλαβρύτων (Α. Λουσοί, Κ. Λουσοί, Σιγούνι, Κερπινή)», το οποίο ήδη υλοποιείται.
      Στη Γραμματεία Περιφερειακής Επιτροπής Παρακολούθησης ΕΠΤΑ Δυτικής Ελλάδας δεν έχει υποβληθεί αίτημα για την αντικατάσταση του κεντρικού αποχετευτικού αγωγού στο Δ.Δ. Κάτω Λουσών, αλλά σε κάθε περίπτωση το αίτημα πρέπει να συνοδεύεται με τεχνικό δελτίο και μελέτη για την εξέταση της δυνατότητας ένταξης του αντίστοιχου έργου στο Πρόγραμμα.
      Τέλος, στα πλαίσια των προκηρύξεων των σχετικών μέτρων του Επιχειρησιακού Προγράμματος Δυτικής Ελλάδας 2000-2006, δεν έχουν υποβληθεί από το Δήμο Καλαβρύτων τεχνικά δελτία, για τη χρηματοδότηση έργων σχετικών με τα αναφερόμενα στην Ερώτηση.
      Ο Υφυπουργός
      Λ. ΠΑΠΑΔΗΜΑΣ»
      15. Στην με αριθμό 3604/25-9-03 ερώτηση των Βουλευτών κυρίων Γεωργίου Ορφανού και Αλέξανδρου Καλαφάτη δόθηκε με το υπ’ αριθμ. 105077/ΙΗ΄/15-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3604/25-9-2003 την οποία κατέθεσαν οι Βουλευτές κ.κ. Στ. Καλαφάτης και Γ. Ορφανός και η οποία αναφέρεται στο Διδακτικό Προσωπικό των σχολείων Α/θμιας Εκπαίδευσης Δυτικής Θεσσαλονίκης, σας γνωρίζουμε τα ακόλουθα:
      Ο προσδιορισμός των οργανικών αναγκών των σχολείων, η διαδικασία και τα όργανα πρόσληψης καθώς και η κάλυψη των λειτουργικών κενών γίνεται σύμφωνα με τα άρθρα 7 και 8 της απόφασης με αρ.35557/Δ2 «Ρύθμιση πρόσληψης προσωρινών αναπληρωτών και ωρομισθίων εκπαιδευτικών για τις ανάγκες λειτουργίας των δημόσιων σχολείων πρωτοβάθμιας και δευτεροβάθμιας εκπαίδευσης».
      Στην περίπτωση του νομού Θεσσαλονίκης, οι τοποθετήσεις των προσωρινών αναπληρωτών για την κάλυψη λειτουργικών κενών για το τρέχον σχολικό έτος 2003 -2004, ως σήμερα, έχουν ως εξής: Στις Διευθύνσεις Εκπαίδευσης Α΄ και Β΄ Θεσσαλονίκης (Ανατολική) δεν τοποθετήθηκαν δάσκαλοι και νηπιαγωγοί δεδομένου ότι δεν δηλώθηκαν λειτουργικά κενά από τις παραπάνω Διευθύνσεις. Στις Διευθύνσεις Εκπαίδευσης Γ΄, Δ΄ και Ε΄ Θεσσαλονίκης (Δυτική) τοποθετήθηκαν 100 Δάσκαλοι και 94 Νηπιαγωγοί. Μετά την έγγραφη ενημέρωση που είχε η αρμόδια υπηρεσία του ΥΠΕΠΘ από τις παραπάνω Διευθύνσεις τα λειτουργικά κενά έχουν ως εξής: 4 δάσκαλοι (2 κατ' οίκον διδασκαλία και 2 για παράλληλη στήριξη) και 9 νηπιαγωγοί (εκ των οποίων 2 για παράλληλη στήριξη).
      Από τα παραπάνω στοιχεία προκύπτει ότι ουσιαστικά, καλύφθηκαν οι διδακτικές ανάγκες σε δασκάλους και απομένουν για ρύθμιση ελάχιστα διδακτικά κενά σε νηπιαγωγούς, τα οποία θα καλυφθούν μέσα στις προσεχείς μέρες.
      Το ΥΠΕΠΘ έχει ενημέρωση, σε καθημερινή βάση, από τις Δ/νσεις Εκπαίδευσης και λαμβάνει όλα τα ενδεικνυόμενα μέτρα για την εξασφάλιση της ομαλής και απρόσκοπτης λειτουργίας των σχολείων.
      Ο Υφυπουργός
      ΝΙΚ. ΓΚΕΣΟΥΛΗΣ»
      16. Στην με αριθμό 3643/25-9-03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 624/14-10-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ε. Μπασιάκος, σας πληροφορούμε ότι για το ανωτέρω θέμα σας έχουμε ενημερώσει με το 1847/2-6-03 έγγραφό μας σε απάντηση της αρ. 9068/6-5-03 ερώτησης του ιδίου Βουλευτή.
      Συμπληρωματικά σας γνωρίζουμε ότι, η ΑΓΡΟΓΗ Α.Ε, ξεκίνησε ήδη, μετά την ολοκλήρωση των σχετικών διαδικασιών διαγωνισμού και ανάθεσης, την συστηματοποιημένη καταγραφή και ψηφιοποίηση των εποικιστικών εκτάσεων που παραμένουν στην κυριότητα του Υπ. Γεωργίας, αρχής γενομένης από τους Νομούς Δράμας και Έβρου.
      Ο Υπουργός
      Γ. ΔΡΥΣ»
      17. Στην με αριθμό 3666/25-9-03 ερώτηση του Βουλευτή κ. Μιχάλη Χαλκίδη δόθηκε με το υπ’ αριθμ. 626/14-10-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Χαλκίδης, σας πληροφορούμε τα εξής:
      Οι παραγωγοί τεύτλων που οι καλλιέργειές τους ζημιώθηκαν από τους παγετούς του Απριλίου 2003 στην αρχή της καλλιεργητικής περιόδου (ελάχιστοι στο Ν. Ημαθίας) υπέβαλαν δηλώσεις στον ΕΛΓΑ και ήδη άρχισαν να εισπράττούν και τις αποζημιώσεις.
      Η μείωση εισοδήματος των τευτλοπαραγωγών λόγω μειωμένης απόδοσης των τεύτλων, δεν καλύπτεται ασφαλιστικά από τον ΕΛΓΑ, σύμφωνα με τον Κανονισμό Ασφάλισης Φυτικής Παραγωγής και δεν εντάσσεται σε Πρόγραμμα χορήγησης οικονομικών ενισχύσεων, σύμφωνα με τις Κοινοτικές κατευθυντήριες γραμμές.
      Ο Υπουργός
      Γ. ΔΡΥΣ»
      18. Στην με αριθμό 3704/26-9-03 ερώτηση της Βουλευτού κας Έλσας Παπαδημητρίου δόθηκε με το υπ’ αριθμ. 641/14-10-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής, κα Ε. Παπαδημητρίοu, σας πληροφορούμε τα εξής:
      Για τις καλυπτόμενες από τον ΕΛΓΑ ζημιές που προκλήθηκαν στα πορτοκάλια του Ν. Αργολίδας, από τους χειμερινούς παγετούς διενεργήθηκε συνολική εκτίμηση, με απόφαση του Δ.Σ. του ΕΛΓΑ και καταβλήθηκαν σε 6.312 παραγωγούς αποζημιώσεις ύψους 9.228.542 €.
      Μετά τους παγετούς ακολούθησε καρπόπτωση και οι παραγωγοί δεν μπόρεσαν να παραδώσουν την ζημιωμένη παραγωγή τους. Από το Υποκατάστημα ΕΛΓΑ Τρίπολης, Γεωπόνοι εκτιμητές με επιτόπιες επισκέψεις έκαναν αποτίμηση της ζημιάς και στις 1.9.2003 καταβλήθηκαν συμπληρωματικές αποζημιώσεις ύψους 234.906 € σε 481 παραγωγούς.
      Μετά από διαμαρτυρία παραγωγών από το Δημοτικό Διαμέρισμα Νέας Κίου για την εκτίμηση της απωλεσθείσας παραγωγής τους, διενεργήθηκε νέα έρευνα από το Υπ/μα Τρίπολης και όπου διαπιστώθηκαν λάθη θα διορθωθούν και πολύ σύντομα θα καταβληθούν στους παραγωγούς οι δικαιούμενες αποζημιώσεις.
      Ο Υπουργός
      Γ. ΔΡΥΣ»
      19. Στην με αριθμό 3706/26-9-03 ερώτηση του Βουλευτή κ. Φώτη Κουβέλη δόθηκε με το υπ’ αριθμ. έγγραφο 44662/14-10-03 από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης 3706/26.9.2003, σας γνωρίζουμε ότι σύμφωνα με τις διατάξεις του άρθρου 123 του π.δ. 55/1999 προβλέπεται ότι για την αντιμετώπιση των έκτακτων αναγκών, κατά την προπαρασκευή και διεξαγωγή των εκλογών, τη συγκέντρωση, μετάδοση και έκδοση των αποτελεσμάτων, είναι δυνατόν με απόφαση του Υπουργού Εσωτερικών, Δημόσιας Διοίκησης και Αποκέντρωσης, να συγκροτούνται ειδικά συνεργεία από υπαλλήλους της Κεντρικής Υπηρεσίας του Υπουργείου Εσωτερικών, Δημόσιας Διοίκησης και Αποκέντρωσης, του Εθνικού Τυπογραφείου και από υπαλλήλους αρμοδιότητας του πρώην Υπουργείου Εσωτερικών, που υπηρετούν στις Περιφέρειες και στις Νομαρχιακές Αυτοδιοικήσεις και από τον απολύτως αναγκαίο αριθμό υπαλλήλων άλλων υπηρεσιών ή των οικείων, κατά περίπτωση, δικαστηρίων και δήμων και κοινοτήτων με καταβολή ειδικής αποζημίωσης που καθορίζεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών.
      Η απόφαση αυτή εκδίδεται σε εύλογο χρονικό διάστημα πριν από τη διεξαγωγή των εκάστοτε διενεργούμενων εκλογών, οπότε εκτιμάται ο αριθμός και οι κατηγορίες υπαλλήλων που είναι αναγκαίο να συμμετέχουν στα εκλογικά συνεργεία, ώστε να εξασφαλίζεται η ομαλή προετοιμασία και διεξαγωγή της εκλογικής διαδικασίας, εφόσον δε κρίνεται ότι είναι απαραίτητη η συμμετοχή και άλλης κατηγορίας υπαλλήλων, πέραν των πρώην υπαλλήλων του Υπουργείου Εσωτερικών, που λόγω της εμπειρίας τους συμμετέχουν υποχρεωτικά, συμπεριλαμβάνονται και αυτοί στην ανωτέρω απόφαση.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      20. Στην με αριθμό 3739/29-9-03 ερώτηση του Βουλευτή κ. Ελευθερίου Παπανικολάου δόθηκε με το υπ’ αριθμ. 643/15-10-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Λ. Παπανικολάου, σας πληροφορούμε τα εξής:
      Το καθεστώς των ποσοστώσεων αγελαδινού γάλακτος στην Ελλάδα ξεκίνησε την περίοδο 1993 - 1994, η δε κατανομή των ατομικών δικαιωμάτων των παραγωγών, έγινε με βάση καταγεγραμμένα ιστορικά στοιχεία παραγωγής αγελαδινού γάλακτος κατά τις περιόδους 1991 - 1992 και 1992 - 1993.
      Η Μεσσηνία δεν προσκόμισε ανάλογα στοιχεία που να τεκμηριώνουν την ανάγκη κατανομής ποσόστωσης.
      Η επιπλέον ποσότητα αναφοράς αγελαδινού γάλακτος ύψους 120.000 τόνων που παραχωρήθηκε στο Εθνικό Απόθεμα της Ελλάδας μπορεί να κατανεμηθεί μετά τη δημοσίευση του σχετικού Κανονισμού του Συμβουλίου, η οποία αναμένεται εντός του Οκτωβρίου 2003. Το σχέδιο Κανονισμού προβλέπει την αύξηση των ποσοτήτων αναφοράς αγελαδινού γάλακτος από 1-4-2004 και μετά.
      Η κατανομή της παραπάνω Εθνικής ποσότητας αναφοράς, θα γίνει με αντικειμενικά κριτήρια που θα καθορισθούν με Απόφαση του Υπουργείου Γεωργίας, αφού εκτιμηθούν οι ανάγκες σχετικά με την καλύτερη αναδιάρθρωση του τομέα.
      Ο Υφυπουργός
      Φ. ΧΑΤΖΗΜΙΧΑΛΗΣ»
      21. Στην με αριθμό 3816/30-9-03 ερώτηση της Βουλευτού κας Έλσας Παπαδημητρίου δόθηκε με το υπ’ αριθμ. 64556/ΕΥΣ 6224/16-10-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση που κατάθεσε στη Βουλή των Ελλήνων η Βουλευτής κα Έλσα Παπαδημητρίου, σας γνωρίζουμε τα ακόλουθα:
      Προκειμένου να παρουσιαστεί η πρόοδος των τομεακών και των περιφερειακών Επ. Προγραμμάτων, σας διαβιβάζουμε δύο επί μέρους Πίνακες. Στον Πίνακα Κάλυψης Κοινοτικής Συνδρομής, αποτυπώνονται τα ποσά της κοινοτικής συνδρομής που έχουν εισρεύσει στη χώρα για κάθε Επιχειρησιακό πρόγραμμα, με βάση τα διαθέσιμα στοιχεία μέχρι 30/09/2003.
      Όπως αποτυπώνεται στον συνημμένο Πίνακα, το ποσοστό απορρόφησης της κοινοτικής συνδρομής για το σύνολο των Επιχειρησιακών Προγραμμάτων ανέρχεται στο 25% της συνολικά προβλεπόμενης κοινοτικής συμμετοχής, και ειδικότερα σε 28% για τα τομεακά και 19% για τα περιφερειακά προγράμματα.
      Οι διαφοροποιήσεις που διαπιστώνονται στους ρυθμούς ανάμεσα στο τομεακό και το περιφερειακό σκέλος, ερμηνεύονται από την ιδιαιτερότητα της φύσης και του περιεχομένου των επί μέρους προγραμμάτων, σταδιακά δε εξομαλύνονται.
      Αντιστοίχως στον Πίνακα Βαθμού Ενεργοποίησης του ΚΠΣ, παρουσιάζονται επιμέρους στοιχεία με τα οποία αποτυπώνεται η πρόοδος του εθνικού και του περιφερειακού σκέλους του ΚΠΣ στο επίπεδο της διαχείρισης. Όπως προκύπτει από αυτό τον Πίνακα, το 90% των Μέτρων (94% στο εθνικό και 88% στο περιφερειακό σκέλος) έχει ενεργοποιηθεί με την έννοια ότι έχει εξειδικευτεί το περιεχόμενό τους, έχουν επιλυθεί σε μεγάλο βαθμό θεσμικές εκκρεμότητες κλπ. Επίσης το ποσοστό ενεργοποίησης των Μέτρων (85%) αναδεικνύει το σύνολο των πόρων που έχει «προκηρυχθεί» από τις Διαχειριστικές Αρχές προκειμένου να ενταχθούν έργα στα συγχρηματοδοτούμενα Πρoγράμματα. Από τα στοιχεία του Πίνακα αυτού αναδεικνύεται μια κρίσιμη μάζα έργων (10.447) τα οποία έχουν ενταχθεί στα Προγράμματα εφαρμόζοντας συστηματικές διαδικασίες αξιολόγησης της σκοπιμότητάς τους, της συμβατότητάς τους με τους προγραμματικούς στόχους, της ωριμότητας υλοποίησής τους κλπ.
      Με δεδομένο ότι:
      - τα 5,25 δις ευρώ των μέχρι 30/9/03 κοινοτικών εισρoών αποτελούν το 169% των δεσμεύσεων του 2001 και το 79% των δεσμεύσεων του 2002 (που σύμφωνα με τους κανονισμούς θα πρέπει να καλυφθούν έως το τέλος του 2004),
      -το γεγονός ότι ορισμένα προγράμματα έχουν ήδη καλύψει τον στόχο αυτό, και
      - την πρόβλεψη ότι μέχρι το τέλος του 2003 η ενεργοποίηση θα έχει φτάσει στο 90% του συνολικού προϋπολογισμού, θα έχουν ενταχθεί έργα με προϋπολογισμό το 70% του ΚΠΣ, θα έχουν υπογραφεί συμβάσεις που θα αφορούν πλέον του 40% του προϋπολογισμού και οι κοινοτικές εισροές θα είναι της τάξης του 30%,
      επιβεβαιώνεται η θετική εξέλιξη της πορείας υλοποίησης του Γ΄ ΚΠΣ.
      Ο Υφυπουργός
      ΧΡΗΣΤΟΣ ΠΑΧΤΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      22. Στην με αριθμό 2713/10-9-03 ερώτηση των Βουλευτών κυρίων Αδάμ Ρεγκούζα, Νικόλαου Νικολόπουλου, Θεόδωρου Σκρέκα και Ηλία Καλλιώρα δόθηκε με το υπ’ αριθμ. 1086595/397/30-9-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      Σε απάντηση της με αριθ. πρωτ. 2713/10.9.03 ερώτησης, που κατέθεσαν οι Βουλευτές κ. κ. Αδάμ Ρεγκούζας, Νικόλαος; Νικολόπουλος, Θεόδωρος Σκρέκας και Ηλίας Καλλιώρας, σχετικά με το ανωτέρω θέμα, σας γνωρίζουμε ότι προφανώς αναφέρεστε σε εισηγήσεις της υπηρεσίας, οι οποίες δεν έχουν ακόμα τεθεί υπόψη της Ιεραρχίας.
      Όταν και αν τεθούν, θα μελετηθούν και για τη λήψη οιασδήποτε απόφασης, θα ληφθεί υπόψη το συμφέρον του Δημοσίου και όλων των εμπλεκομένων στην διαδικασία έκδοσης και διάθεσης των Λαχείων.
      Ο Υφυπουργός
      Απ. Φωτιάδης»)
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Παρασκευής 16 Ιανουαρίου 2004, το οποίο έχει ως εξής:
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρο 129 παρ.2 και 3, 130 παρ. 2 και 3 Καν.Βουλής)
     1. Η με αριθμό 357/13-1-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με την καταβολή της επιδότησης για τις επιτραπέζιες ελιές στους ελαιοπαραγωγούς του Νομού Μεσσηνίας κ.λπ.,.
     2. Η με αριθμό 346/10/12-1-2004 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Πρωθυπουργό, σχετικώς με τις απολύσεις πιλότων στην Ολυμπιακή Αεροπορία, την καταβολή των αποζημιώσεων κ.λπ..
     ( Θα απαντήσει ο Υπουργός Μεταφορών και Επικοινωνιών, άρθρο 129 παρ.3)
     3. Η με αριθμό 354/13-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Πολιτισμού, σχετικώς με τη δημιουργία ενιαίου πάρκου υψηλού πρασίνου στο Γουδί κλπ.
     4. Η με αριθμό 358/13-1-2004 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Ιωάννη Δραγασάκη προς τον Υπουργό Εξωτερικών, σχετικώς με δημοσίευμα της εφημερίδας «ΜΑΚΕΔΟΝΙΑ ΤΗΣ ΚΥΡΙΑΚΗΣ», στο οποίο αναφέρεται ότι ο Αμερικανός Πρέσβης στην Ελλάδα ζήτησε την αποστολή ελληνικών στρατευμάτων στο Ιράκ κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.2 και 3 Καν.Βουλής)
     1. Η με αριθμό 347/13-1-2004 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Πολιτισμού, σχετικώς με τις πιστώσεις που χορηγήθηκαν στο Νομό Καρδίτσας για την κατασκευή αθλητικών έργων κ.λπ..
     2. Η με αριθμό 353/13-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή των έργων βελτίωσης της Εθνικής Οδού Αθηνών-Θεσσαλονίκης στο πέταλο του Μαλιακού Κόλπου κ.λπ..
     3. Η με αριθμό 356/13-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την απόρριψη αίτησης συγχρηματοδότησης από το Γ’ Κοινοτικό Πλαίσιο Στήριξης Αποχετευτικού έργου της Ανατολικής Αττικής.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Εφόσον συμφωνείτε, κύριοι συνάδελφοι, θα προηγηθεί η επίκαιρη ερώτηση του κ. Κουβέλη προς τον Υπουργό Εξωτερικών, γιατί ο κ. Λοβέρδος, που θα απαντήσει, έχει υπηρεσιακούς λόγους και θα φύγει νωρίτερα.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Απόστολος Κακλαμάνης): Επομένως θα συζητηθεί η με αριθμό 337/12.1.2004 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τον Υπουργό Εξωτερικών, σχετικώς με τη χρήση βιομετρικών στοιχείων για τους Έλληνες πολίτες που επιθυμούν να ταξιδέψουν στις Ηνωμένες Πολιτείες Αμερικής κλπ.
     Η επίκαιρη ερώτηση του κ. Κουβέλη έχει ως εξής:
     «Η Ελλάδα, με απόφαση των ΗΠΑ, είναι η μοναδική χώρα-μέλος της Ευρωπαϊκής Ένωσης που οι πολίτες της υποχρεούνται να δίνουν, πέραν των στοιχείων του διαβατηρίου τους, βιομετρικά στοιχεία (ίριδα ματιού, δακτυλικά αποτυπώματα, ψηφιακή φωτογραφία), αν επιθυμούν να ταξιδέψουν στις Ηνωμένες Πολιτείες της Αμερικής. 
     Με αυτόν τον τρόπο η Ελλάδα διαφοροποιείται από τις υπόλοιπες χώρες της Ευρωπαϊκής Ένωσης και εμφανίζεται ως χώρα «ύποπτη» για σχέσεις με την τρομοκρατία. Έτσι εντείνεται η ψηφιακή παρακολούθηση και καταγραφή των προσωπικών δεδομένων των Ελλήνων πολιτών, με πρόδηλη την προσβολή της προσωπικότητάς τους.
     Με τα προαναφερόμενα δεδομένα, 
     Ερωτάται ο κύριος Υπουργός:
     Τι μέτρα θα λάβει, ώστε να αποκρουστεί η ψηφιακή παρακολούθηση των Ελλήνων πολιτών μέσω βιομετρικών αναγνωριστικών στοιχείων και δεδομένων;
     Θα διαμαρτυρηθεί έντονα προς τις ΗΠΑ για την απαράδεκτη και μειωτική για τη χώρα μας και τους πολίτες της απόφασή της;
     Και επικουρικά, θα κάνει έστω χρήση της αρχής της αμοιβαιότητας έτσι, ώστε και οι Αμερικανοί πολίτες που πρόκειται να ταξιδέψουν στη χώρα μας να υποβάλλονται στην ίδια διαδικασία;»
     Στην επίκαιρη ερώτηση θα απαντήσει ο Υφυπουργός Εξωτερικών, κ. Ανδρέας Λοβέρδος.
     Ορίστε, κύριε Υφυπουργέ, έχετε το λόγο.
     ΑΝΔΡΕΑΣ  ΛΟΒΕΡΔΟΣ (Υφυπουργός Εξωτερικών): Ευχαριστώ πολύ, κύριε Πρόεδρε.
     Μου είχε δοθεί η ευκαιρία, πριν από δέκα ημέρες περίπου, όταν το θέμα αυτό είχε δει το φως της δημοσιότητας, να εξηγήσω, επειδή ερωτήθηκα από τα μέσα ενημέρωσης, τι ακριβώς συμβαίνει. Είχα την ευκαιρία να πω δηλαδή, κύριε Κουβέλη, ότι δεν πρόκειται για μέτρο που αφορά την πατρίδα μας και μόνον αυτή, δεν πρόκειται για ένα μέτρο που αφορά τη στάση των Ηνωμένων Πολιτειών απέναντι στην Ελλάδα, δεν πρόκειται για μια μεμονωμένη στάση με αυτό το αρνητικό περιεχόμενο, όπως το παρουσιάζετε. 
     Είχα μάλιστα τη δυνατότητα να ενημερώσω την ελληνική κοινή γνώμη για τα αποτελέσματα της συνάντησης του Γενικού Γραμματέα του Υπουργείου Εξωτερικών, του πρέσβη κ. Γεννηματά με το δεύτερο της αμερικανικής πρεσβείας κ. Walles, που εκείνη την ημέρα είχε γίνει, κατά την οποία ο Αμερικανός διπλωμάτης ενημέρωσε το Υπουργείο Εξωτερικών πως αυτό το μέτρο αφορά όλες τις χώρες εκείνες, των οποίων οι πολίτες είναι υποχρεωμένοι να έχουν θεώρηση, να έχουν βίζα, όπως λέμε, για να επισκεφθούν τις Ηνωμένες Πολιτείες.
      Άρα, λοιπόν, είναι σαφές ότι το μέτρο δεν είναι μονομερές. Επομένως έχω απαντήσει στο τρίτο σκέλος του ερωτήματός σας, που αναφέρεται στην αμοιβαιότητα. Έχω ήδη απαντήσει, κύριε συνάδελφε, και στο δεύτερο σκέλος της ερωτήσεώς σας που αναφέρεται στις ενέργειες της ελληνικής Κυβερνήσεως. Σας είπα ότι προσεκλήθη ο δεύτερος της αμερικάνικης πρεσβείας, κ. Γουόλς, στο Υπουργείο Εξωτερικών από το Γενικό Γραμματέα του Υπουργείου Εξωτερικών, κ. Γεννηματά, κι έδωσε αυτές τις πολύ χρήσιμες και συγκεκριμένες διευκρινίσεις.
      Τέλος, για να απαντήσω στην ουσία του ερωτήματός σας, κύριε Κουβέλη, αναφέρω τα εξής: Η Ελλάδα είναι μία χώρα από εκείνες των οποίων οι πολίτες χρειάζονται θεώρηση των διαβατηρίων, προκειμένου να επισκεφτούν τις ΗΠΑ. Αυτό δεν έχει να κάνει με κάτι που αφορά τη χώρα μας και μόνον αυτή. Αυτό έχει να κάνει με το είδος των διαβατηρίων μας από τα βιβλιάρια των ταξιδιωτικών μας εγγράφων τα οποία, επειδή είναι παλαιά δεν έχουν δυνατότητα να αποτυπώνεται σ’ αυτά ό,τι το πιο σύγχρονο στους σχετικούς ελέγχους, δηλαδή η  ψηφιακή φωτογραφία και το δακτυλικό αποτύπωμα. Ήδη, βάσει της ελληνικής νομοθεσίας του ν. 2103/200 όλες οι σύγχρονες απαιτήσεις σχετικά με τα ταξιδιωτικά έγγραφα, απαιτήσεις που θα είναι χρήσιμες σε λίγα χρόνια, που όλα αυτά που συζητάμε θα είναι και απαιτήσεις Σένγκεν, προβλέπονται και βάσει του νόμου αυτού το Υπουργείο Δημόσιας Τάξης θα είναι ο αρμόδιος φορέας να εκδίδει διαβατήρια. Βάσει, λοιπόν, αυτών των στοιχείων που ο νόμος απαιτεί, το Υπουργείο Δημόσιας Τάξης έχει ξεκινήσει τις διαδικασίες να προμηθευτεί τα νέα βιβλιάρια που θα επιδέχονται την καταγραφή σε αυτά των καινούργιων βιομετρικών στοιχείων, που θα δύνανται μηχανικώς να αναγνωρίζονται στα αεροδρόμια και το θέμα τότε θα σταματήσει να υπάρχει.
      Ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, είμαι υποχρεωμένος να επισημάνω την ανακολουθία μεταξύ των όσων σήμερα ο κύριος Υφυπουργός είπε και εκείνων που υποστήριζε λίγο καιρό πριν, απαντώντας σε σχετική επίκαιρη ερώτησή  μου. Τότε μιλούσε για πιλοτικό πρόγραμμα και είπε ότι είναι ένα θέμα το οποίο θα εξεταστεί και από την Αρχή Προστασίας Προσωπικών Δεδομένων. Σήμερα έχουμε αντίθετη απόφαση – γνωμοδότηση της Αρχής Προστασίας Προσωπικών Δεδομένων και ο κύριος Υφυπουργός εμφανίζεται να ομολογεί ότι, βεβαίως, στα καινούργια διαβατήρια θα υπάρχουν προσωπικά δεδομένα σαν και αυτά που ανέφερε. 
      Το άλλο ζήτημα που θέλω να θίξω είναι: Κύριε Υφυπουργέ, είστε ευχαριστημένος από το διάβημα ενός διπλωμάτη προς τον αρμόδιο εκπρόσωπο της αμερικανικής κυβέρνησης; Ο κύριος Υπουργός κάλεσε τον πρέσβη εδώ να διαμαρτυρηθεί γι’ αυτήν την απαράδεκτη, ταπεινωτική και μειωτική απόφαση των ΗΠΑ να ζητούν από την Ελλάδα και μόνο από την Ελλάδα κατ’ εξαίρεση όλων των άλλων χωρών της Ευρωπαϊκής Ένωσης αυτά τα βιομετρικά στοιχεία, λέτε και η χώρα μας είναι η χώρα των υπόπτων πολιτών για τρομοκρατία. Η εθνική ανεξαρτησία, κύριε Υφυπουργέ, δεν είναι μία έννοια γενική και αόριστη ούτε η αξιοπρέπεια των Ελλήνων πολιτών είναι κάτι το οποίο γενικόλογα μπορείτε να αναφέρετε. Δεν κάνατε το παραμικρό, διότι έχετε μία εξωτερική πολιτική υποτέλειας απέναντι στα κελεύσματα των ΗΠΑ.
      Το ερώτημά μου είναι σαφές και περιμένει τη σαφή απάντησή σας. Αν οι Αμερικανοί πράττουν τα όσα πράττουν -και αναφέρω στην ερώτησή μου για αυτούς που πρόκειται να ταξιδέψουν προς τις ΗΠΑ από το αεροδρόμιο «Ελευθέριος Βενιζέλος»- το ερώτημά μου είναι: Θα αξιώσει στο πλαίσιο εφαρμογής της αρχής της αμοιβαιότητας η Ελλάδα, όπως έκανε η Βραζιλία για παράδειγμα, τα ίδια στοιχεία και για όλους εκείνους, κύριε Πρόεδρε, που πρόκειται από τις Ηνωμένες Πολιτείες της Αμερικής να έρθουν στην Ελλάδα; 
      Εγώ δεν μπορώ να αντιληφθώ τις γενικές, αόριστες και υπερήφανες αναφορές στην αξιοπρέπεια της χώρας μας και να συμπεριφερόμεθα ως υποτελείς. Αυτά είναι απαράδεκτα πράγματα. Δεν εκτιμώνται από τον ελληνικό λαό, πολύ δε περισσότερο δεν εκτιμώνται από την ώρα που όσοι παρακολουθούν τα πράγματα γνωρίζουν ότι είναι μια παράνομη συμπεριφορά, μια συμπεριφορά προσβλητική των προσωπικών δεδομένων και των ατομικών ελευθεριών των πολιτών μας, όταν τους ζητούν βιομετρικά στοιχεία, όπως η σάρωση της ίριδας, ψηφιακές φωτογραφίες, δακτυλικά αποτυπώματα. Να χαίρεστε αυτήν τη συμπεριφορά σας! 
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΑΝΔΡΕΑΣ  ΛΟΒΕΡΔΟΣ (Υφυπουργός Εξωτερικών): Νομίζω ότι στην πρώτη μου απάντηση ήμουν σαφής. Έδωσα με πολύ απλό τρόπο τα στοιχεία που συγκροτούν το όλο θέμα. Παρά ταύτα, ο συνάδελφος κ. Κουβέλης δεν φαίνεται να τα αποδέχεται. Δεν τα αποδέχεται και παράλληλα καταφέρεται με έναν τρόπο ιδιαίτερα έντονο εναντίον του Υπουργείου Εξωτερικών. Δικαίωμά του. 
      Έχω όμως την υποχρέωση, στα λίγα λεπτά που έχω στη διάθεσή μου, να επαναλάβω τα εξής: Δεν πρόκειται περί μέτρου που έχει να κάνει με την πατρίδα μας. Πρόκειται περί μέτρου που έχει να κάνει με όλες εκείνες τις χώρες των οποίων οι πολίτες χρειάζονται θεώρηση για να εισέλθουν στις Ηνωμένες Πολιτείες. Η Ελλάδα μαζί με την Πορτογαλία κλήθηκαν από τις Ηνωμένες Πολιτείες, από το Μάιο του 1999, έχοντας τις προϋποθέσεις που όλες οι άλλες χώρες έχουν, δηλαδή τα σύγχρονα ταξιδιωτικά έγγραφα που εμπεριέχουν μηχανικώς αναγνωρίσιμα βιομετρικά στοιχεία, και τους ζητήθηκε να ενταχθούν στο πρόγραμμα U.S. Visit. Τότε θα πάψει να υπάρχει αυτή η απαίτηση. 
      Κύριε Κουβέλη, στο μέτρο που το Υπουργείο Δημόσιας Τάξης, αναλαμβάνοντας εκ του νόμου την αρμοδιότητα να είναι ο κεντρικός και μόνος φορέας που εκδίδει διαβατήρια, προμηθεύεται τα σύγχρονα σε όλο τον κόσμο ταξιδιωτικά έγγραφα, τα βιβλιάρια ταξιδιωτικών εγγράφων που θα μας ζητά σε λίγο και η Ευρωπαϊκή Ένωση –στον οποιονδήποτε θέλει να εισέλθει στην χώρα, βάσει της Συνθήκης Σένγκεν- στο μέτρο που έτσι έχουν τα πράγματα, μόνο ως προεκλογικής αναφοράς μπορώ να αντιληφθώ την ποιότητα του λόγου με τον οποίο συνοδεύσατε το ερώτημά σας. 
      ΦΩΤΗΣ ΚΟΥΒΕΛΗΣ: Αυτά είναι απαράδεκτα! 
      ΑΓΓΕΛΟΣ ΤΖΕΚΗΣ: Είναι απαράδεκτο αυτό!
      ΑΝΔΡΕΑΣ  ΛΟΒΕΡΔΟΣ (Υφυπουργός Εξωτερικών): Εσείς ρωτάτε, κύριε Τζέκη; 
      ΠΡΟΕΔΡΟΣ (Απόστολος Κακλαμάνης): Κύριε Τζέκη, έχετε το λόγο; Δεν είναι πράγματα αυτά. Εσείς δεν μετέχετε στη συζήτηση. 
      ΑΓΓΕΛΟΣ ΤΖΕΚΗΣ: Με συγχωρείτε, κύριε Πρόεδρε. 
      ΦΩΤΗΣ ΚΟΥΒΕΛΗΣ: Κύριε Πρόεδρε, δεν θα κάνω επίκληση του «προσωπικού». Επιτρέψτε μου να μιλήσω για δέκα δευτερόλεπτα. 
      ΠΡΟΕΔΡΟΣ (Απόστολος Κακλαμάνης): Δεν είναι αυτή η διαδικασία. Δεν μπορώ να το κάνω αυτό. 
      ΦΩΤΗΣ ΚΟΥΒΕΛΗΣ: Ναι, αλλά η ποιότητα του λόγου, κύριε Πρόεδρε, εγκρίνεται από το περιεχόμενό της και όχι από την προσπάθεια εξωραϊσμού μιας απαράδεκτης ομιλίας. 
      ΠΡΟΕΔΡΟΣ (Απόστολος Κακλαμάνης): Ακολουθεί η με αριθμό 341/12-1-2004 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την προκήρυξη του διαγωνισμού προμήθειας του ηλεκτρονικού συστήματος παρακολούθησης των εμπορικών επιχειρήσεων κ.λ.π. 
      Η επίκαιρη ερώτηση του κυρίου συναδέλφου έχει ως εξής: 
      «Πλήγμα στο θεσμό των Επιμελητηρίων Ελλάδος, αποτελεί η αιφνιδιαστική απόφαση του Υπουργού Ανάπτυξης να προκηρύξει διαγωνισμό για την προμήθεια της ανάπτυξης-εφαρμογής ηλεκτρονικοποίησης και αυτοματοποίησης των διαδικασιών εγγραφής και παρακολούθησης των εμπορικών επιχειρήσεων στο Γενικό Εμπορικό Μητρώο. 
      Αυτό γιατί: 1. Ο διάλογος που είχε αρχίσει και είναι σε εξέλιξη και στον οποίο συμμετέχουν όλοι οι εμπλεκόμενοι φορείς (Κ.Ε.Ε.Ε, Επιμελητήρια, Ομοσπονδία Εργαζομένων στα επιμελητήρια) δεν έχει ολοκληρωθεί μια που το προσχέδιο νόμου κυκλοφόρησε μόλις παραμονές των εορτών και ως εκ τούτου ήταν αδύνατο να έχει ολοκληρωθεί η επεξεργασία του. 
      2. Πώς είναι δυνατόν χωρίς την ψήφιση του νόμου, που θα προσδιόριζε βασικά στοιχεία, να προχωρήσει ο διαγωνισμός;
      3. Ορίστηκε ως τελευταία ημερομηνία υποβολής των προτάσεων η 16η Ιανουαρίου 2004, προφανώς για να αποκλείσει αυτούς που δεν είχαν ειδοποιηθεί.
      Έχουμε καλέσει τον κ. Υπουργό Ανάπτυξης:
      Να σεβαστεί επιτέλους το θεσμό των Επιμελητηρίων, που είναι οι σύμβουλοι του κράτους.
      Να αντιμετωπίσει με τη δέουσα σοβαρότητα το τεράστιο θέμα του Γενικού Εμπορικού Μητρώου και να σταματήσει άμεσα το διαγωνισμό, ιδίως τώρα που έχουν ουσιαστικά προκηρυχθεί οι εκλογές.
      Κατόπιν των ανωτέρω, ερωτάται ο κύριος Υπουργός Ανάπτυξης:
      Θα σταματήσει το διαγωνισμό ή όχι;»
      Ο Υπουργός Ανάπτυξης κ. Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε.
      Αγαπητοί συνάδελφοι, η απάντησή μου στο ερώτημα του κ. Νάκου είναι ότι κοινό ενδιαφέρον και κοινή πολιτική θέση έχουμε τόσο η Κεντρική Ένωση Επιμελητηρίων Ελλάδος όσο και όλα τα επιμελητήρια της χώρας, αλλά και η Κυβέρνηση να προχωρήσει το γρηγορότερο δυνατόν ο διαγωνισμός για την υλοποίηση του Γενικού Ηλεκτρονικού Μητρώου Επιχειρήσεων. Αυτό αποτελεί και άποψη του κεντρικού Επιμελητηρίου Ελλάδος, με τους οποίους είχα προχθές μάλιστα μία συνάντηση, για να συζητήσουμε την εντύπωση διαφωνίας η οποία διαμορφώθηκε μετά την τελευταία δήλωση του Προέδρου, του κ. Κασιμάτη, πρόσφατα, σε σχέση με αυτόν το διαγωνισμό.
      Βλέπω ότι και εσείς έχετε τα ίδια επιχειρήματα για το διαγωνισμό και σπεύδω να σας απαντήσω ότι δεν υπάρχει κανένα κώλυμα για την πραγματοποίηση του διαγωνισμού από τη μεριά της Κυβέρνησης, διότι πραγματοποιήθηκε βάσει μιας διαδικασίας μέτρων, αποφάσεων και επιλογών, οι οποίες «τρέχουν» εδώ και ένα χρόνο.
      Αγαπητέ συνάδελφε, θα γνωρίζετε ότι δημιουργήσαμε μία μελέτη κατά τη διάρκεια της χρονιάς 2002 για την εφαρμογή του Γενικού Ηλεκτρονικού Μητρώου. Τη μελέτη αυτή την παρουσιάσαμε τον Ιούνιο του 2003 σε όλους τους φορείς, πραγματοποιήθηκε διάλογος για να μπορέσουν να συνειδητοποιήσουν τη σημασία αυτής της αλλαγής, εφαρμογής ενός Γενικού Ηλεκτρονικού Μητρώου για το σύνολο της λειτουργίας των επιμελητηρίων. Τα επιμελητήρια συμφώνησαν μαζί μας ότι για να εφαρμοστεί στην πράξη το Γενικό Ηλεκτρονικό Μητρώο πρέπει να υπάρξει και αλλαγή της επιμελητηριακής νομοθεσίας, μία απαίτηση η οποία εδώ και χρόνια υπάρχει. Και έτσι δημιουργήσαμε τον Ιούλιο του 2003 μία νομοπαρασκευαστική επιτροπή με συμμετοχή όλων των φορέων, για να ολοκληρωθεί και η επεξεργασία της επιμελητηριακής νομοθεσίας. Και έτσι στις 31 Ιουλίου δώσαμε στα μέλη της νομοπαρασκευαστικής επιτροπής τις προτάσεις για τη θεσμική ρύθμιση του Εμπορικού Μητρώου, στη βάση της τελευταίας μελέτης, και εν συνεχεία παρουσιάσαμε στις 22 Δεκεμβρίου στη νομοπαρασκευαστική επιτροπή το τελικό σχέδιο νόμου, το οποίο προέκυψε μέσα από την κοινή συνεργασία Υπουργείου και φορέων.
      Σύμφωνα με αυτήν την πρόταση, κύριοι συνάδελφοι, τα επιμελητήρια αναλαμβάνουν την αποκλειστική ευθύνη πλέον για τη λειτουργία του Εμπορικού Μητρώου. Επίσης, καταργούνται στα πρωτοδικεία οι επιτροπές που είχαν μέχρι σήμερα την ευθύνη παρακολούθησης. Οι νομαρχίες διατηρούν ελεγκτική υπηρεσία για τις ΑΕ και βέβαια στο Υπουργείο, στη Γενική Γραμματεία Εμπορίου διατηρείται ένα κεντρικό αρχείο τεχνολογικό του Γενικού Ηλεκτρονικού Μητρώου, παράλληλα με το αρχείο που υπάρχει στα επιμελητήρια. 
      Άρα, λοιπόν, με τη νομοθεσία αυτή τα επιμελητήρια αποκτούν το δικαίωμα να έχουν την πλήρη ευθύνη διαχείρισης των θεσμικών στοιχείων για τις επιχειρήσεις. Στη βάση αυτού του επιτεύγματος προωθήθηκε ο διαγωνισμός στις 19 Δεκεμβρίου  και εκείνο που θέλω να σας πω είναι ότι μετά από αίτημα των επιχειρήσεων που χρειάστηκαν περισσότερο χρόνο, με απόφαση που εκδώσαμε πρόσφατα παρατείναμε την πραγματοποίηση της ημερομηνίας του διαγωνισμού για τη Δευτέρα 15 Μαρτίου 2004, έτσι ώστε να υπάρξει μπόλικος χρόνος προετοιμασίας.
      Όλα αυτά έγιναν, αγαπητοί συνάδελφοι, γιατί; Διότι τα επιμελητήρια είναι σύμβουλοι της πολιτείας. Με τα επιμελητήρια συνεργαζόμαστε πλήρως. Κάνουμε μία τομή στο υφιστάμενο καθεστώς των επιμελητηρίων, σε συμφωνία και με υποστήριξη από όλους και αυτήν την προσπάθεια σε καμία περίπτωση δεν θέλουμε ούτε κατά διάνοια να δοθεί η εντύπωση ότι την εξαρτούμε είτε από την περίοδο των εκλογών είτε από οποιαδήποτε άλλη σκοπιμότητα. Είναι μια καθαρή διαδικασία, η οποία ολοκληρώθηκε, προβλέπει επαρκή χρόνο πλέον πραγματοποίησης του διαγωνισμού μέχρι τα μέσα Μαρτίου 2004.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Νομίζω ότι πραγματοποιούμε ένα κοινό στόχο, να λειτουργήσουν γρήγορα σε νέα βάση τα επιμελητήρια της χώρας, να αναδειχθούν ως ανεξάρτητοι θεσμοί, οι οποίοι έχουν την ευθύνη για την οικονομική δραστηριότητα και τη νομιμοποίηση όλων των επιχειρήσεων της χώρας.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Νάκος έχει το λόγο.
      ΑΘΑΝΑΣΙΟΣ ΝΑΚΟΣ: Είναι ευχάριστο, κύριε  Πρόεδρε, που η έκκλησή μας εισακούστηκε από τον κύριο Υπουργό και δόθηκε μια δίμηνη παράταση. Αυτό αποδεικνύει του λόγου το αληθές, ότι δηλαδή μέσα σ΄ ένα μήνα δεν ήταν δυνατό να προετοιμαστούν τα επιμελητήρια και η Κεντρική Ένωση Επιμελητηρίων να ενδιαφερθεί να συντάξει το μητρώο, μια που αυτοί είναι και σε όλη την Ευρώπη οι αρμόδιοι φορείς που κρατάνε, συντάσσουν και ενημερώνουν τα μητρώα των εμπορικών επιχειρήσεων.
      Ο ένας μήνας που είχε δοθεί αποδείχθηκε από τα πράγματα ότι ήταν πάρα πολύ λίγος. Επίσης η γκρίνια και η αγανάκτηση που επικράτησε στα επιμελητήρια ήταν διότι εκαλλιεργείτο επί αρκετό καιρό η αίσθηση ότι ο διαγωνισμός θα γινόταν μετά την ολοκλήρωση του σχεδίου νόμου, την οριστικοποίηση του σχεδίου νόμου που περιγράφει διαδικασίες και στοιχεία, τα οποία θα μπουν στο Εμπορικό Μητρώο, δηλαδή πρώτα το θεσμικό πλαίσιο και μετά θα δινόταν επαρκής χρόνος προκειμένου τα επιμελητήρια να ενδιαφερθούν να αναλάβουν αυτά τη σύνταξη του μητρώου. 
      Θεωρώ ότι πρέπει -και θα ήθελα να μου απαντήσει σε αυτό ο κύριος Υπουργός- να πάρει την οριστική του μορφή, να λάβετε υπόψη τις απόψεις των επιμελητηρίων για το σχέδιο νόμου, διότι οι πληροφορίες μας είναι ότι δεν έχει ολοκληρωθεί η διεργασία που απαιτείται στο Υπουργείο και με βάση αυτό το θεσμικό πλαίσιο -έστω εγώ να το δεχθώ, ακόμη και να μην έχει ψηφιστεί- αλλά να αποτελεί τον μπούσουλα μετά από συμφωνία βέβαια με τα επιμελητήρια, προκειμένου να συνταχθεί το Γενικό Εμπορικό Μητρώο.
      Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, χαίρομαι διότι ο συνάδελφος παραδέχεται ότι τελικά τα επιμελητήρια συμμετείχαν πλήρως στην προετοιμασία και της εφαρμογής του Γενικού Ηλεκτρονικού Εμπορικού Μητρώου, αλλά και της επιμελητηριακής νομοθεσίας, η οποία κατέληξε ως διαδικασία συλλογική σε συνεργασία με τα επιμελητήρια στην κατάθεση από τη μεριά του Υπουργείου νέας πρότασης νόμου για τη λειτουργία των επιμελητηρίων. 
      Επομένως, όσον αφορά τη διαδικασία του διαγωνισμού για την εφαρμογή του Γενικού Ηλεκτρονικού Μητρώου Επιχειρήσεων, αυτό είναι μια διαδικασία που ολοκληρώθηκε πριν πολλούς μήνες. Πήραμε τα συμπεράσματα της πιλοτικής εφαρμογής και τώρα αυτό που προκηρύξαμε είναι η ολοκληρωμένη πλήρης εφαρμογή του πιλοτικού προγράμματος σε μόνιμη βάση για όλα τα επιμελητήρια. Άρα υπήρχε γνώση των επιμελητηρίων. 
      Επομένως το θέμα και η ένσταση από τα επιμελητήρια, αγαπητέ συνάδελφε, τι ήταν, η διάρκεια χρόνου που δίδαμε για να κρατηθούν οι προτάσεις; Σας βεβαιώ ότι τριάντα τρεις επιχειρήσεις παρουσιάστηκαν τέλη Δεκεμβρίου, όταν προκηρύξαμε το διαγωνισμό, για να λάβουν μέρος. Μάλιστα εμείς αποδεχόμενοι το αίτημά τους –επειδή ο χρόνος θεωρήθηκε μη επαρκής μέχρι τις 16 Ιανουαρίου- το παρατείναμε μέχρι τις 15 Μαρτίου, ώστε να υπάρχει επαρκής χρόνος για όλους να ετοιμάσουν την τελική τους πρόταση στο διαγωνισμό που θα κρίνει τελικά με ποιο τρόπο θα καταλήξουμε στο να εφαρμοστεί το Γενικό Ηλεκτρονικό Μητρώο Επιχειρήσεων. 
      Η επιμελητηριακή νομοθεσία, που ήταν αποτέλεσμα μιας άλλης επιτροπής για την οποία δουλέψαμε όλοι μαζί με τα επιμελητήρια, έχει καταλήξει στις προτάσεις της. Τις προτάσεις τις δώσαμε στα επιμελητήρια, ζητήσαμε τις απόψεις τους, τις πήραμε τις απόψεις τους μέχρι τις 10 Ιανουαρίου. Βεβαίως υπήρχαν και κάποιοι που δεν έστειλαν. Μάλιστα χθες στην επαφή που είχα με το επιμελητήριο μου διαβεβαίωσαν ότι σήμερα θα στείλουν και αυτοί το δικό τους στο Κεντρικό Επιμελητήριο της Ελλάδας –γιατί πράγματι δεν είχε στείλει- και έτσι μπορεί η ολοκλήρωση της επιμελητηριακής νομοθεσίας να προχωρήσει παράλληλα. 
      Αυτό είναι μια νομοθετική εργασία ανεξάρτητου διαγωνισμού και δεν επηρεάζει σε τίποτα το διαγωνισμό και έχουμε μπόλικο χρόνο μπροστά μας και την επιμελητηριακή νομοθεσία να ολοκληρώσουμε, αγαπητέ συνάδελφε είτε πριν είτε μετά τις εκλογές, δεν έχει σημασία. Το γεγονός είναι ότι έχουν κατατεθεί οι προτάσεις, αλλά και ο διαγωνισμός θα προχωρήσει, διότι νομίζω ότι είναι κοινό συμφέρον όλων αυτή η διαδικασία να μη μείνει στη μέση, να ολοκληρωθεί, να προχωρήσει με τη στήριξη όλων μας.
      Και κάνω έκκληση πράγματι, αυτήν την καθαρή διαδικασία διαλόγου να τη στηρίξουμε όλοι, γιατί θα αποτελέσει συμφέρον για την οικονομία της χώρας, αλλά και για τα επιμελητήρια που αναδεικνύονται σαν αποκλειστικοί θεσμοί νομιμοποίησης της επιχειρηματικής δραστηριότητας στη χώρα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, θα παρακαλούσα να έχω την έγκρισή σας για να συζητήσουμε στη συνέχεια την τρίτη επίκαιρη ερώτηση που απαντά επίσης ο κ. Τσοχατζόπουλος.
      Συναινεί το Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Με την έγκρισή σας, κύριε Βαλυράκη. 
      ΣΗΦΗΣ ΒΑΛΥΡΑΚΗΣ: Συναινώ, κύριε Πρόεδρε, αναμένοντας αντίστοιχη ανταπόκριση αβροφροσύνης. 
      ΠΡΟΕΔΡΕΥΩΝ (Κωνσταντίνος Γείτονας): Ευχαριστώ.
      Ακολουθεί η με αριθμό 343/12.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης, Περιβάλλοντος, Χωροταξίας και Δημοσίων Έργων, σχετικώς με τις αντιδράσεις των κατοίκων των Νομών Έβρου και Ροδόπης για την εγκατάσταση επιχειρήσεων εξόρυξης και επεξεργασίας χρυσού στην περιοχή κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Παρά την καθολική αντίθεση των μαζικών φορέων, της Τοπικής Αυτοδιοίκησης, της Νομαρχιακής Αυτοδιοίκησης και του λαού των Νομών Ροδόπης και Έβρου, η Κυβέρνηση προχωρά στην παράδοση του ορυκτού πλούτου της περιοχής στο πολυεθνικό κεφάλαιο, θυσιάζοντας και το περιβάλλον στο βωμό του κέρδους. Η Κυβέρνηση φέρει ακέραια την πολιτική ευθύνη, γιατί με την πολιτική της επιτρέπει την ποινικοποίηση των αγώνων του λαού της περιοχής και τη δίωξη ακόμη και αιρετών αντιπροσώπων του.
      Μπροστά σε αυτή την κατάσταση, οι κάτοικοι της περιοχής προχωρούν σε νέες κινητοποιήσεις, εκφράζοντας την καθολική αντίθεσή τους σε κάθε επιχείρηση εξόρυξης και επεξεργασίας χρυσού και καταγγέλλοντας την ποινικοποίηση του αγώνα του λαού της περιοχής. Απαίτηση των κατοίκων είναι να φύγουν οριστικά και αμετάκλητα τα χρυσωρυχεία από την περιοχή, να αποτραπεί η καταστροφή από κάθε άποψη (οικονομική, τουριστική, αγροτική, περιβαλλοντική) και να παραμείνει ο ορυκτός πλούτος στο φυσικό ιδιοκτήτη του, το λαό.
      Ερωτώνται οι κύριοι Υπουργοί, αν η Κυβέρνηση θα ικανοποιήσει τα παραπάνω αιτήματα των κατοίκων της περιοχής και θα σταματήσει κάθε επιχείρηση εξόρυξης και επεξεργασίας χρυσού».
      Ο Υπουργός Ανάπτυξης κ. Τσοχατζόπουλος έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε.
      Αγαπητέ συνάδελφε, θα ήθελα να σας ενημερώσω ότι την ίδια ευαισθησία την οποία παρουσιάζετε εσείς για τη διάθεση της τοπικής κοινωνίας στον Έβρο και στο Νομό Ροδόπης την έχουμε και εμείς. Είμαστε σε συνεχή επαφή με τις αρμόδιες αρχές, τα νομαρχιακά συμβούλια, για να συζητήσουμε επί της ουσίας, λαμβάνοντας υπόψη όλα τα δεδομένα, αυτές τις δύο προτάσεις που υπάρχουν για την αξιοποίηση των μεταλλείων χρυσού της περιοχής Σαπών, Περάματος και Πετρωτών Νομού Ροδόπης.
      Όπως ξέρετε, εδώ έχουμε να κάνουμε με τα ιδιωτικά μεταλλεία Περάματος, Ροδόπης και Έβρου, που είναι ιδιοκτησία της Εταιρείας «Χρυσωρυχεία Θράκης Α.Ε.». Αυτά τα χρυσωρυχεία, όπως γνωρίζετε, έχουν προωθήσει το αίτημα επένδυσης και αξιοποίησης εκμεταλλεύσιμων αποθεμάτων έντεκα εκατομμυρίων τόνων, με σκοπό το συνολικό περιεχόμενος χρυσού της τάξης σαράντα ετών να ανακτηθεί μέσα από μια τεχνική διαδικασία και μάλιστα κυάνωσης και για την προστασία του υπολειπόμενου κυανίου θα χρησιμοποιείται η μέθοδος INCO, η οποία διεθνώς χρησιμοποιείται για να καταστρέφει τα αποθέματα κυανίου. Είναι επένδυση ύψους 88 εκατομμυρίων ευρώ με τη δημιουργία εκατόν ογδόντα άμεσων θέσεων εργασίας. 
      Αντίστοιχα στην περιοχή των Σαπών Ροδόπης υπάρχει μία από το 1993 εκδοθείσα μίσθωση στην Εταιρεία Γκρίνουιτς, η οποία στη θυγατρική της «Μεταλλευτική Θράκη Α.Ε.» έδωσε τα μεταλλευτικά δικαιώματα και η οποία επίσης έχει υποβάλει αίτηση για επεξεργασία εκμεταλλεύσιμου χρυσοφόρου μεταλλεύματος, όπου ο χρυσός ανέρχεται σε είκοσι δυόμισι τόνους και προβλέπεται μία επένδυση ύψους 45 εκατομμυρίων ευρώ. Οι δύο αιτήσεις στην προκειμένη περίπτωση εκκρεμούν, διότι απαιτείται η έκδοση περιβαλλοντικών όρων από το ΥΠΕΧΩΔΕ με γνώμη του νομαρχιακού συμβουλίου, όπως η νομοθεσία που έχουμε προβλέπει πάντοτε και η άποψη της τοπικής κοινωνίας είναι καθοριστική. Αυτές οι θέσεις των τοπικών κοινωνιών μέσα από τα αντίστοιχα νομαρχιακά συμβούλια έχουν εκδοθεί. 
      Όπως ξέρετε, είναι αρνητική η άποψη και στα δύο νομαρχιακά συμβούλια. Επιπρόσθετα εκκρεμούν προσφυγές στο Συμβούλιο της Επικρατείας για αυτά τα έργα.
      Επομένως, από τη μεριά της Κυβέρνησης αναμένουμε τις εξελίξεις και δεν υπάρχει καμία διάθεση, αυτήν τη στιγμή, έγκρισης των αιτήσεων που έχουν κατατεθεί. Αν δεν ξεκαθαριστεί το πλαίσιο νομιμότητας σε σχέση με το Συμβούλιο της Επικρατείας, αν δεν υπάρξει συζήτηση και συμφωνία με τους αντίστοιχους τοπικούς φορείς σχετικά με την χρησιμότητα, τη σημασία, αλλά και το περιεχόμενο των αναγκαίων περιβαλλοντικών όρων που πρέπει να προβλεφθούν και να είναι οι κατάλληλοι, ώστε μπορέσουμε να προστατεύσουμε την επένδυση, η προώθηση μίας τέτοιας επένδυσης δεν μπορεί να προχωρήσει. Εδώ βρισκόμαστε, κύριοι συνάδελφοι, και αυτή είναι η θέση μας.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, ούτως ή άλλως τα «τάλαντα», κατά το ευαγγέλιο, και κατ’ επέκταση ο χρυσός δεν πρέπει να μένουν κρυμμένα υπό τη γην.
	Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Κύριε Πρόεδρε, θα ήθελα να τονίσω ότι εμείς, ως Κομμουνιστικό Κόμμα Ελλάδος –και το γνωρίζει πολύ καλά ο κύριος Υπουργός- είμαστε αντίθετοι με την ιδιωτικοποίηση του ορυκτού πλούτου της χώρας. Είναι μη ανανεώσιμος πλούτος, είναι λαϊκή περιουσία και άρα η οποιαδήποτε εκμετάλλευση θα πρέπει να γίνεται κάτω από το δημόσιο τομέα, λαμβάνοντας υπ’ όψιν την τοπική κοινωνία και τις περιβαλλοντικές συνέπειες.
      Κύριε Πρόεδρε, ήσασταν εσείς στην Έδρα, όταν πέρυσι είχαμε και πάλι υποβάλει επίκαιρη ερώτηση για τα χρυσωρυχεία της Θράκης. Η απάντηση της Κυβέρνησης ήταν ότι «εμείς προχωρούμε ως Κυβέρνηση στην άδεια εξόρυξης του χρυσού».
      Παράλληλα, εμείς τονίσαμε ότι η τοπική κοινωνία, στο σύνολό της, είναι αντίθετη στην άδεια όχι μόνο για περιβαλλοντικούς λόγους και συνέπειες, αλλά και εξαιτίας της μη αξιοποίησης του χρυσού της περιοχής. 
      Βεβαίως, το ζήτημα δεν αφορά μόνο τη Νομαρχία, αλλά όλους τους κοινωνικούς φορείς, εργατικούς, τοπικούς και κοινωνικούς. Γιατί δεν είναι μόνο ότι κάνεις μία επένδυση και έχεις εκατό ή διακόσιες θέσεις εργασίας, αλλά είναι οι συνέπειες που προκύπτουν απ’ αυτήν την επένδυση και στο περιβάλλον, αλλά και στην καταστροφή χιλιάδων θέσεων εργασίας στον πρωτογενή τομέα, στη μεταποίηση και στον τουρισμό της συγκεκριμένης περιοχής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έρχομαι τώρα στο συγκεκριμένο θέμα. Παρατηρήσαμε ότι ο νομάρχης οδηγήθηκε στα διοικητικά δικαστήρια, γιατί αρνήθηκε το αυτονόητο, δηλαδή να υπογράψει αυτήν την άδεια. Και πρέπει να πω ότι αυτή η απόφαση ήταν ομόφωνη απόφαση του Νομαρχιακού Συμβουλίου και όλης της περιοχής. Γι’ αυτό και έγινε το μεγάλο συλλαλητήριο στον Έβρο.
      Όμως, τι δεν ξεκαθαρίζει σήμερα η Κυβέρνηση; Δεν ξεκαθαρίζει ότι θα σταματήσει κάθε προσπάθεια ιδιωτικοποίησης του ορυκτού πλούτου της συγκεκριμένης περιοχής, όσον αφορά το χρυσό. 
      Κύριοι συνάδελφοι, έχουμε τα χρυσωρυχεία της Θράκης. Ξέρετε ποιος είναι ο ιδιοκτήτης; Ο πρόεδρος του ΣΕΒ. Δηλαδή αυτό που ονομάστηκε από παράγοντες της Κυβέρνησης ότι η Νέα Δημοκρατία ήταν το παραμάγαζο του ΣΕΒ, τώρα το βλέπουμε από την αντίθετη άποψη. Η Κυβέρνηση γίνεται το παραμάγαζο του προέδρου του ΣΕΒ.
      Σε αυτό το θέμα πρέπει να ξεκαθαρίσει η Κυβέρνηση: Θα κάνει αποδεκτό το αίτημα του λαού συνολικά της περιοχής της Θράκης και θα πει «σταματώ κάθε άδεια εξόρυξης χρυσού», ναι ή όχι; Εκεί πρέπει να δώσει την απάντηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όσον αφορά τη συμμετοχική δημοκρατία, αυτήν πρέπει να τη δούμε στην πράξη. Γιατί πολλά ευαγγελίζεται το ΠΑΣΟΚ με το νέο Αρχηγό του για συμμετοχική δημοκρατία, αλλά τη δημοκρατία πρέπει να τη δούμε στην πράξη. Εφόσον συμμετέχει η κοινωνία και αποφασίζει ότι δεν θέλει την εγκατάσταση, η Κυβέρνηση σήμερα πρέπει να ξεκαθαρίσει ότι δεν θα γίνει. Γιατί τελικά  συμμετοχική δημοκρατία δεν είναι να στέλνουμε τα ΜΑΤ να αντιμετωπίζουν τους αγρότες ή τους εργάτες στην Πάτρα ή να στέλνουμε στα διοικητικά δικαστήρια τους εκπροσώπους του λαού.
      ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, τώρα έχετε μπει σε βαθιά νερά. Πρέπει να επανέλθετε στο θέμα της επίκαιρης ερώτησης και να ολοκληρώσετε την τοποθέτησή σας.
      ΑΓΓΕΛΟΣ ΤΖΕΚΗΣ: Κύριε Πρόεδρε, το Κομμουνιστικό Κόμμα Ελλάδας συμπαρατάχθηκε με το λαό της περιοχής. Εμείς λέμε ότι πρέπει να συνεχίσουν την κινητοποίησή τους και να δώσουν την ψήφο τους στο Κομμουνιστικό Κόμμα Ελλάδας, γιατί είτε η Κυβέρνηση του ΠΑΣΟΚ με το Γεώργιο Παπανδρέου είτε η κυβέρνηση της Νέας Δημοκρατίας με τον Κωνσταντίνο Καραμανλή, μετά τις 8 Μαρτίου και οι δύο θα δώσουν την άδεια εκμετάλλευσης.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κύριοι συνάδελφοι, εκτιμώ ιδιαίτερα το γεγονός ότι ο συνάδελφος, ο κ. Τζέκης, συμφωνεί με τη μεγάλη σημασία που έχει για τη στρατηγική πορεία ανάπτυξης της χώρας το να επενδύσουμε σ’ ένα συμμετοχικής δημοκρατίας μοντέλο ανάπτυξης.
      Χαίρομαι διότι βλέπετε μία θετική προοπτική σε αυτό. Όπως τόνισε ο Γεώργιος Παπανδρέου προχθές, αυτό αποτελεί στοιχείο της στρατηγικής για το μέλλον. Επομένως έχουμε μέλλον λαμπρό συνεργασίας, αφού συμφωνούμε ότι η συμμετοχική δημοκρατία είναι πράγματι ένα μοντέλο ενδιαφέρον για όλους μας.
      Επιτρέψτε μου να πω το εξής: Ιδιαίτερα στο πλαίσιο ανάπτυξης που κατοχυρώνει τη συμμετοχική δημοκρατία όλων ισότιμα, με ίδια δικαιώματα, δε μπορώ να αντιληφθώ, γιατί έχει διαφορά στην ευαισθησία των πολιτών, αν μία επένδυση είναι ιδιωτική ή κρατική. Δηλαδή αν ήταν κρατική επένδυση, δεν θα είχαν δίκιο οι πολίτες που αντιδρούν; Τονίσατε ότι εμείς επιμένουμε στην κρατική αξιοποίηση των μεταλλείων. Έχετε εδώ κάποια αντίφαση. Το βασικό πρόβλημα είναι η ευαισθησία απέναντι στην άποψη της τοπικής κοινωνίας. Σε αυτό πρέπει να είμαστε σύμφωνοι είτε είναι κρατική επένδυση είτε ιδιωτική. Δεν έχει σημασία το ότι είναι ιδιοκτήτης ο πρόεδρος του ΣΕΒ. Είναι μία σύμβαση παραχωρημένη από το 1993. Είναι μία ιδιωτική επένδυση. Είσαστε ενάντιοι στις ιδιωτικές επενδύσεις; Εμείς δεν είμαστε ενάντιοι. Θέλουμε και τις ιδιωτικές και τις κρατικές επενδύσεις, που πραγματοποιούμε μέσω της ΔΕΗ, μέσω των νοσοκομείων, μέσω άλλων φορέων. Αλλά εκείνο που έχει σημασία για τον κόσμο, είναι αν αυτή η επένδυση είναι χρήσιμη ή όχι, αν δημιουργεί πρόβλημα ή όχι.
      ΑΓΓΕΛΟΣ ΤΖΕΚΗΣ: Ο λαός λέει να την πάρετε πίσω.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεχόμαστε την ευαισθησία της κοινωνίας και λέμε ότι αυτό δεν μπορεί να προχωρήσει εφόσον δημιουργεί συνολική αντίδραση από την κοινωνία. Πρέπει αυτό να μπει στο τραπέζι, να ξεκαθαριστεί η νομική πλευρά της επένδυσης, αλλά και η ικανότητα στήριξης και αποδοχής από την τοπική κοινωνία. Επενδύσεις οι οποίες δεν εξασφαλίζουν τη στήριξη της τοπικής  κοινωνίας, δεν μπορούν να πάνε καλά. Το έχουμε ζήσει στο παρελθόν. Το είδατε και στην TVX στη Χαλκιδική. Γι’ αυτό βασική προσπάθεια της πολιτικής μας είναι όχι απλά να εγκρίνουμε μία επένδυση βάσει των τυπικών νόμων, αλλά να εξασφαλίσουμε την αποδοχή και τη στήριξη της τοπικής κοινωνίας.
      Εδώ χρειάζεται διάλογος και συμμετοχική δημοκρατία, εδώ χρειάζονται επιχειρήματα και γνώση. Και αυτά θα έχουμε τη δυνατότητα στο μέλλον, μαζί να τα αντιμετωπίσουμε με άνετο τρόπο.
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η πρώτη με αριθμό 336/12.1.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Σήφη Βαλυράκη προς τον Υπουργό Πολιτισμού, σχετικώς με την καθυστέρηση προκήρυξης  του έργου εκσυγχρονισμού του Σταδίου Χανίων κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η χώρα μας ετοιμάζεται πυρετωδώς ενόψει των Ολυμπιακών Αγώνων της Αθήνας. Στα Χανιά αντίθετα με το γενικό εθνικό κλίμα, έχει ήδη χαθεί πολύτιμος χρόνος για την ανακατασκευή του Σταδίου Χανίων.
      Η μελέτη ανακατασκευής του Εθνικού Σταδίου Χανίων, μετά από μια σειρά τροποποιήσεων κατέληξε στο ότι το νέο Στάδιο θα έχει ύψος 15 περίπου μέτρων. Μετά από σχετική Ερώτησή μου (αρ. πρωτ. 2647/9-9-03) ο Υφυπουργός Αθλητισμού απαντά (αρ. πρωτ. 2149/3-10-03): «όπως προέκυψε ύστερα από διερευνητική διαδικασία δεν υπάρχει πρόθεση στο Υπουργείο Πολιτισμού για χαρακτηρισμό των παλαιών κερκίδων ως διατηρητέων μνημείων».
      Σε άλλη σχετική ερώτησή μου (αρ. πρωτ. 5187/29-10-03) ο Υπουργός Πολιτισμού απαντά (αρ. πρωτ. ΥΠΠΟ/ΓΥ/ΚΕ/411/21-11-03) ότι το έργο που στην προμελέτη του ξεπερνά τα 30 μέτρα ύψος, σταματά με βάση την ισχύουσα νομοθεσία, γιατί λόγω ύψους, «δημιουργεί προβλήματα στην προστασία, προβολή και ανάπτυξη των μνημείων της περιοχής» και επίσης επειδή εκκρεμεί η απάντηση του Κεντρικού Συμβουλίου Νεωτέρων Μνημείων για το αν οι κερκίδες του Σταδίου αποτελούν διατηρητέο μνημείο.
      Το Υπουργείο Πολιτισμού, το οποίο έχει την ευθύνη να συντονίζει την Ολυμπιακή προετοιμασία, καλείται να το αποδείξει και στα Χανιά συντονίζοντας τις δικές του υπηρεσίες ώστε να μην αντιφάσκει η μία με την άλλη και να προκηρυχθεί άμεσα το έργο.
      Ερωτάται ο Υπουργός Πολιτισμού για το παραπάνω ζήτημα και καλείται να ενεργήσει, ώστε να σταματήσει κάθε κωλυσιεργία για να προχωρήσει άμεσα η προκήρυξη του έργου του εκσυγχρονισμού του Σταδίου Χανίων.»
      Ο Υφυπουργός Πολιτισμού κ. Αλευράς έχει το λόγο.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ευχαριστώ, κύριε Πρόεδρε.
      Το έργο έχει πράγματι μια ιστορία, την οποία ο συνάδελφος κ. Βαλυράκης έχει παρακολουθήσει από κοντά όλο αυτό τον καιρό, με το ενδιαφέρον που τον διακρίνει. Έχουμε φτάσει ήδη σ΄ ένα σημείο που πιστεύουμε ότι είναι θετικό για την ωρίμανση του έργου. Όπως είναι γνωστό, έχει ολοκληρωθεί η μελέτη, η οποία προέκυψε μετά από αλλεπάλληλες συζητήσεις με τους τοπικούς φορείς και τους κατοίκους λόγω ορισμένων αντιδράσεων που υπήρξαν σε σχέση με τον αρχικό σχεδιασμό. Υπήρξε, λοιπόν, ο αναγκαίος και απαιτούμενος ανασχεδιασμός για το ύψος των κερκίδων και το στέγαστρο, προκειμένου να καλυφθούν όλες αυτές οι διαφορετικές θέσεις, που είχαν ακουστεί στην αρχική φάση του σχεδιασμού.
      Θέλω να ενημερώσω τον κύριο συνάδελφο, ότι στις 12 Ιανουαρίου –το καταθέτω και για τα Πρακτικά- ο Υπουργός κ. Βενιζέλος εξέδωσε απόφαση, σύμφωνα και με την ομόφωνη γνωμοδότηση του Κεντρικού Συμβουλίου Νεοτέρων Μνημείων, με την οποία δεν χαρακτηρίζεται ως μνημείο το Εθνικό Στάδιο Χανίων στο Νομό Χανίων στην Κρήτη, διότι δεν συγκεντρώνει τα στοιχεία εκείνα που όριζαν οι διατάξεις του άρθρου 6, παράγραφος 1 του ν. 3028/2002 για τα μνημεία των εκατό τελευταίων ετών.
      (Στο σημείο αυτό ο Υφυπουργός Πολιτισμού  κ. Αθανάσιος Αλευράς καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Με βάση, λοιπόν, αυτή την απόφαση, έχουμε τη δυνατότητα να ολοκληρώσουμε την έγκριση της μελέτης. 
      Το τελευταίο, όμως, ζήτημα το οποίο αυτήν τη στιγμή μελετά το Υπουργείο, έχει σχέση με την εξέταση της μελέτης αναφορικά με τη γειτνίαση της κατασκευής με τα βυζαντινά τείχη και το ρολόι, έτσι ώστε να επισημοποιηθεί ότι πράγματι δεν προκαλείται οιαδήποτε αισθητική όχληση και να προχωρήσει το έργο, το οποίο είναι πράγματι αναγκαίο για την περιοχή. Έχει έναν προϋπολογισμό 10.300.000 ευρώ και είναι αναγκαίο για να βελτιωθούν οι αθλητικές υποδομές στο Νομό Χανίων.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βαλυράκης έχει το λόγο.
      ΣΗΦΗΣ ΒΑΛΥΡΑΚΗΣ: Κύριε Πρόεδρε, εγώ θα χαιρετήσω την κυβερνητική απόφαση για την προώθηση του έργου εκσυγχρονισμού του Σταδίου σε αυτή τη φάση, αλλά επειδή υπάρχει η επιφύλαξη, θα ήθελα να αναφερθώ σε γενικότερα ζητήματα. 
      Κύριε Υπουργέ, επιμένω για την ολοκλήρωση του έργου το οποίο έτσι κι αλλιώς έχει μελετητική ωριμότητα και είναι έτοιμο να προκηρυχθεί. 
      Θα ήθελα να επισημάνω, σ΄ ένα Κοινοβούλιο στο οποίο ζούμε τις τελευταίες συνεδριάσεις αυτής της κοινοβουλευτικής τετραετίας, ότι υπάρχει μία υστέρηση διαχείρισης γενικότερα στο πολιτικό σύστημα. Αυτό το πρόβλημα μας φέρνει σε μια κατάσταση μεγάλης δυσκολίας σε σχέση με τις απαιτήσεις των καιρών και τους ραγδαίους πράγματι ρυθμούς των εξελίξεων. Έχουμε τρομακτικά ζητήματα σε ό,τι αφορά την τεχνολογία, την εξέλιξή της και τις επιπτώσεις της στην καθημερινότητα. 
      Εδώ έχουμε, λοιπόν, ένα ξεκίνημα ενός νέου χρόνου μαζί μ΄ ένα ισχυρότατο συμβολισμό: το ξεκίνημα των Ολυμπιακών Αγώνων. Με τίποτα δεν θα ήθελα ο τόπος μου και κανένας τόπος μέσα στον εθνικό κορμό να μείνει πίσω σε αυτήν την επιτάχυνση του βηματισμού της χώρας γενικότερα και ειδικότερα στους Ολυμπιακούς Αγώνες με το κυρίαρχο αυτό μήνυμα.
      Θέλω, λοιπόν, τα Χανιά όχι μόνο να ακολουθήσουν, αλλά να μπουν σε πρώτη προτεραιότητα. Το κάνω, βεβαίως, διότι υπηρετώ πολλά χρόνια σ’ αυτήν την Αίθουσα, άρα το θεωρώ καθήκον μου και καλώ και την Κυβέρνηση να ανταποκριθεί στο δικό της καθήκον. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, κύριε Πρόεδρε, για την αβρότητά σας.
      Η παρέμβαση εκεί είναι μια ισχυρή παρέμβαση υψηλής ποιοτικής αισθητικής αξίας για την ευρύτερη περιοχή. Επίσης, επειδή συνοδεύεται και θα συνοδευτεί στο έργο με έναν υπόγειο χώρο στάθμευσης, έχουμε μια ευεργετική παρέμβαση και στη λειτουργία της πόλης γενικότερα και ειδικότερα, αλλά και την ευεργετική απομάκρυνση αυτοκινήτων που χρησιμοποιούν ως χώρο στάθμευσης όλο αυτό το μνημειακό περιβάλλον. ΄Εχουμε αυτοκίνητα που σταθμεύουν μέσα στο μνημείο. 
      Θα έλεγα ότι εγώ δεν θέλω να προχωρήσω στο να πω ότι εδώ υπάρχουν διοικητικές, ενδεχομένως και ποινικές ευθύνες. Επικαλούμαι, λοιπόν, την πολιτική ευαισθησία, να προχωρήσει αυτό το έργο, που έχει την ωριμότητα και τη χρηματοδότηση και όχι μόνο για λόγους συμβολισμού και σημειολογίας, αλλά και για λόγους ουσίας. Και παρακαλώ, κύριε Πρόεδρε, την άμεση προκήρυξη του έργου ανακατασκευής και εκσυγχρονισμού του σταδίου Χανίων. Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Το Προεδρείο, κατανοώντας το ενδιαφέρον σας, παρακολουθώντας τη συνέχεια της ενασχόλησής σας με το θέμα, έδειξε ανοχή αλλά δεν έχετε άλλο χρόνο. 
      ΣΗΦΗΣ ΒΑΛΥΡΑΚΗΣ: Ευχαριστώ για την υποστήριξη του Προεδρείου. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Πράγματι, κύριε Πρόεδρε, ο συνάδελφος κ. Βαλυράκης έχει παρακολουθήσει πολύ στενά το θέμα. Είναι χρόνια στο Κοινοβούλιο εκπροσωπώντας το νομό του με τρόπο που όλοι γνωρίζουμε πόσο άριστος ήταν. 
      ΣΗΦΗΣ ΒΑΛΥΡΑΚΗΣ: Ευχαριστώ, κύριε συνάδελφε, σας εύχομαι και σας καλή επιτυχία.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Σας ευχαριστώ.
      Τώρα, αυτό που θέλω να πω επί της ουσίας είναι ότι η ωρίμανση των έργων είναι πράγματι –και εσείς, κύριε Πρόεδρε, με την εμπειρία σας το γνωρίζετε-  μια πολύ  μακρόσυρτη διαδικασία. 
      ΣΗΦΗΣ ΒΑΛΥΡΑΚΗΣ:  Το έργο αυτό, κύριε Υπουργέ, είναι θα έλεγα υπερώριμο. Καθυστερεί περίπου ένα χρόνο, χωρίς… 
      ΠΡΟΕΔΡΕΥΩΝ (Κωνσταντίνος Γείτονας): Κύριε Βαλυράκη, μη διακόπτετε, παρακαλώ. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Θέλω να πω ότι σ’ αυτό το στάδιο που ονομάζουμε ωρίμανση των έργων, υπάρχουν οι αδειοδοτήσεις και οι αναγκαίες εγκρίσεις, οι οποίες πολλές φορές απαιτούν πολύ δύσκολους και σύνθετους χειρισμούς. Και αυτό διότι εμπλέκονται υπηρεσίες και φορείς, οι οποίες έχουν εκ του νόμου αυτονομία γνώμης και έκφρασης και στις οποίες δεν είναι ορθό να επιβάλλεις να κινηθούν με τους δικούς σου ρυθμούς ή με τις  απόψεις ενδεχομένως της πολιτείας και γι’ αυτό το λόγο πολλές φορές στο στάδιο της ωρίμανσης αντιμετωπίζουμε προβλήματα. Πιστεύω ότι η ολυμπιακή εμπειρία, μιας και ανοίξαμε το γενικότερο θέμα, μας έχει δώσει ορισμένες χρήσιμες ιδέες και σκέψεις για το πώς μπορούμε να βελτιώσουμε και να συντμήσουμε αυτό το χρόνο ωρίμανσης και νομίζω ότι η επόμενη τετραετία είναι ακριβώς ένα πολύ κρίσιμο θέμα, γιατί  χάνουμε πολύ χρόνο στη φάση της ωρίμανσης των έργων.
      ΄Οσον αφορά το συγκεκριμένο θέμα πράγματι πλέον έχουμε φθάσει σε ένα πολύ σημαντικό βαθμό ωριμότητας και ο Υπουργός έχει δώσει εντολή, ώστε να προωθηθεί το θέμα και στο αρμόδιο κεντρικό συμβούλιο του Υπουργείου, για να ληφθεί η τελική απόφαση περί της μη ύπαρξης οιουδήποτε άλλου προβλήματος και εμπλοκής και να προχωρήσει άμεσα η δημοπράτηση του έργου για το οποίο σωστά είπατε…
      ΣΗΦΗΣ ΒΑΛΥΡΑΚΗΣ: Ελπίζω στη διανυόμενη τετραετία και όχι στην επόμενη. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ασφαλώς. Γιατί πολύ σωστά επισημάνατε ότι είναι ένα έργο που συνδέεται με υπόγειο σταθμό στάθμευσης και θα εξυπηρετήσει πάρα πολύ τη νεολαία του Δήμου Χανίων αλλά και της ευρύτερης περιοχής. 
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
      Πρώτη είναι η με αριθμό 338/12.1.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα  Τζανή  προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις προθέσεις του Υπουργείου, να συμπεριληφθούν οι υπάλληλοι των περιφερειών και των Τμημάτων Αλλοδαπών στα ειδικά εκλογικά συνεργεία, ενόψει των εθνικών εκλογών κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Με τις διατάξεις του νόμου 2623/98 άρθρο 5 παράγραφος 2, για την αντιμετώπιση έκτακτων αναγκών κατά την προπαρασκευή και διεξαγωγή των βουλευτικών εκλογών» προβλέπεται η συγκρότηση ειδικών συνεργείων από υπαλλήλους της Κεντρικής Υπηρεσίας του ΥΠΕΣΔΔΑ, του Εθνικού Τυπογραφείου και από υπαλλήλους αρμοδιότητας του πρώην Υπουργείου Εσωτερικών που υπηρετούν τις περιφέρειες και στις νομαρχιακές αυτοδιοικήσεις καθώς και από τον απολύτως αναγκαίο αριθμό υπαλλήλων άλλων υπηρεσιών ή οικείων, κατά περίπτωση, δικαστηρίων κ.λπ..
      Από τη συγκρότηση των ως άνω συνεργείων εξαιρούνται οι υπάλληλοι των περιφερειών που υπηρετούν στις Δ/νσεις Τοπικής Αυτοδιοίκησης & Διοίκησης και στις Δ/νσεις και Τμήματα Αλλοδαπών, οι οποίοι έχουν την εμπειρία και μπορούν να προσφέρουν τις υπηρεσίες τους στη διεξαγωγή των εκλογών.
      Ερωτάται ο αρμόδιος Υπουργός:
      Πώς αντιμετωπίζει το Υπουργείο Εσωτερικών, Δημόσιας Διοίκησης & Αποκέντρωσης το δίκαιο αίτημα των υπαλλήλων των Περιφερειών που υπηρετούν στις Δ/νσεις Τοπικής Αυτοδιοίκησης & Διοίκησης καθώς και στις Δ/νσεις και Τμήματα Αλλοδαπών των Περιφερειών, να συμπεριληφθούν και αυτοί στα ειδικά εκλογικά συνεργεία, ενόψει των εθνικών εκλογών της 7ης Μαρτίου 2004;»
     Θα απαντήσει ο Υφυπουργός Εσωτερικών Δημόσιας Διοίκησης και Αποκέντρωσης κ. Παπαδήμας. 
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
     Πραγματικά για την εξυπηρέτηση της ανάγκης προπαρασκευής των εκλογών της διεξαγωγής τους, αλλά και της συγκέντρωσης και μετάδοσης των αποτελεσμάτων, επιβάλλεται κάθε φορά ο Υπουργός Εσωτερικών με απόφασή του να συγκροτεί ειδικά συνεργεία  κύρια από υπαλλήλους του Υπουργείου Εσωτερικών, αλλά και από υπαλλήλους, οι οποίοι ανήκαν στο Υπουργείο Εσωτερικών και έχουν μεταταγεί  σε περιφέρειες και νομαρχίες και έχουν μεγάλη εμπειρία από τη διεξαγωγή των εκλογών.
     Πέραν αυτών χρειάζεται και από άλλες υπηρεσίες να συμμετέχουν υπάλληλοι και από τα δικαστήρια και η απόφαση του Υπουργού μπορεί να περιλάβει κατηγορίες εκτός των υπαλλήλων του Υπουργείου Εσωτερικών Δημόσιας Διοίκησης και Αποκέντρωσης, των υπαλλήλων του τέως Υπουργείου Εσωτερικών και υπαλλήλους άλλων κατηγοριών. Με κοινή υπουργική απόφαση καθορίζεται ποια θα είναι η αποζημίωση των υπαλλήλων που συμμετέχουν σ’ αυτά τα συνεργεία. 
     Η απόφαση αυτή εκδίδεται σ΄ ένα εύλογο χρόνο πριν τη διεξαγωγή των εκλογών. Συνήθως και πάντοτε μέχρι σήμερα γινόταν μετά την προκήρυξη των εκλογών, αφού παίρναμε και μια ενημέρωση από τους νομάρχες, από τους γενικούς γραμματείς των περιφερειών για τον αριθμό των ατόμων που έπρεπε να συγκροτήσουν αυτά τα συνεργεία, αλλά και τις κατηγορίες. ‘Εβαζαν μέσα και οδηγούς. Όλους αυτούς δηλαδή που συμμετέχουν ενεργά στην προετοιμασία και τη διεξαγωγή των εκλογών. 
     Επομένως αυτή η κοινή υπουργική απόφαση δεν έχει εκδοθεί ακόμη. Δεν έχει ξεκινήσει η διαδικασία καθορισμού του απαραίτητου αριθμού των συνεργείων που θα συγκροτηθούν και στο κέντρο και στην περιφέρεια. Θα έρθουν προτάσεις, αλλά θέλω να ξεκαθαρίσω ότι για να μπορέσει να καταβληθεί η εκλογική αποζημίωση πρέπει να υπάρχει βεβαίωση του αρμοδίου παράγοντα, που έχει ζητήσει τη συγκρότηση των συνεργείων είτε είναι ο γενικός γραμματέας της περιφέρειας είτε ο νομάρχης, ότι αυτό το προσωπικό αποδεδειγμένα δούλεψε για τις εκλογές. Δεν έχει μορφή επιδόματος. Είναι μια αποζημίωση για όσους πραγματικά έχουν προσφέρει εργασία. Αυτό, λοιπόν, τις προσεχείς μέρες θα γίνει από το Υπουργείο.  Μετά τη διάλυση της Βουλής θα βγει αυτή η απόφαση για να καθορίσει πόσοι θα είναι πανελλαδικά, πού, από ποιες κατηγορίες υπαλλήλων και από ποιες υπηρεσίες θα συγκροτήσουν αυτά τα συνεργεία. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Τζανής έχει το λόγο.
     ΛΕΩΝΙΔΑΣ ΤΖΑΝΗΣ: Κύριε Πρόεδρε, θα ήθελα να συγκρατήσουμε απ’ αυτά που ο κύριος Υπουργός είχε την καλοσύνη να μας πει, δύο πράγματα. Το πρώτο ότι το εκλογικό επίδομα χορηγείται σε αυτούς που όντως απασχολούνται στις εκλογές, γιατί φοβάμαι ότι εν πολλοίς δεν γίνεται μέχρι τώρα έτσι.
     Το δεύτερο, ότι ουσιαστικά γίνεται ερμηνεία της διάταξης του άρθρου 5 παράγραφος 42 του ν. 2623/98 που τροποποίησε το άρθρο 123 του προεδρικού διατάγματος 92/94, σύμφωνα με την οποία ερμηνεία προκύπτει τούτο: Παρά το  γεγονός ότι η διατύπωση της διάταξης αναφέρει ότι τα ειδικά συνεργεία συγκροτούνται από υπαλλήλους της κεντρικής υπηρεσίας του Υπουργείου Εσωτερικών, του Εθνικού Τυπογραφείου και από υπαλλήλους αρμοδιότητας του πρώην Υπουργείου Εσωτερικών, που υπηρετούν στις περιφέρειες, στις νομαρχιακές αυτοδιοικήσεις και από τον απολύτως αναγκαίο αριθμό υπαλλήλων άλλων υπηρεσιών κλπ., παρά τη διατύπωση που θα μπορούσε να οδηγήσει στο συμπέρασμα ότι στα εκλογικά συνεργεία περιλαμβάνονται μόνο οι υπάλληλοι που πρώην Υπουργείου Εσωτερικών -και αντιλαμβάνεσθε ότι εννοούμε εκείνους που παλιά, ήταν των παλιών νομαρχιών και πέρασαν στη συνέχεια στις νομαρχίες ή στις περιφέρειες-  στα εκλογικά συνεργεία μπορούν να περιλαμβάνονται και οι υπάλληλοι –και κυρίως αναφέρομαι σ’ αυτούς, κύριε Υπουργέ- που υπηρετούν στη διεύθυνση τοπικής αυτοδιοίκησης και διοίκησης, αλλά και στη διεύθυνση αστικής κατάστασης και μετανάστευσης. 
      Είναι οι κατ’ εξοχήν γνωρίζοντες το αντικείμενο των βουλευτικών εκλογών. Θα ήταν, λοιπόν, παράξενο και θα ήταν θα έλεγα ιδιαίτερα περίεργο να περιλαμβάνονται άλλες κατηγορίες υπαλλήλων των δήμων, των δικαστηρίων που δεν έχουν άμεση γνώση του εκλογικού αντικειμένου και να μην περιλαμβάνονται στα εκλογικά συνεργεία αυτές οι κατηγορίες των υπαλλήλων. 
      Χαίρομαι διότι από την απάντησή σας, εγώ τουλάχιστον κρατώ ότι και αυτές οι κατηγορίες όταν εκδοθεί η απόφαση του Υπουργού Εσωτερικών για τη συγκρότηση των εκλογικών συνεργείων, δεν έχουν νομικό εμπόδιο, ώστε να περιληφθούν εάν τούτο κρίνεται αναγκαίο βέβαια από τον εκδίδοντα την απόφαση Υπουργό Εσωτερικών. 
      Αν δεν κατάλαβα καλά, θα παρακαλέσω να έχω μια διευκρίνιση. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να επαναλάβω ότι δεν είναι εκλογικό επίδομα, γιατί αναφερθήκατε σε εκλογικό επίδομα. Είναι αποζημίωση εκλογική. 
      Το δεύτερο είναι ότι όταν αναφερόμαστε σε άλλες υπηρεσίες, εμπλέκονται πραγματικά ενεργά άλλες υπηρεσίες στη διαδικασία των εκλογών. Για παράδειγμα, οι άντρες των Σωμάτων Ασφαλείας που αυτοί έχουν την ευθύνη πλέον της φύλαξης των εκλογικών τμημάτων και λοιπά, όπως είναι οι υπάλληλοι των δικαστηρίων που κάνουν τρομερή δουλειά. Θα πω ότι οι υπάλληλοι των δικαστηρίων και στην περίοδο της προετοιμασίας των εκλογών και της διεξαγωγής και μετά, σηκώνουν το ίδιο βάρος που σηκώνει η κεντρική υπηρεσία του Υπουργείου Εσωτερικών. 
      Πέραν αυτών, δίνουμε τη δυνατότητα στους νομάρχες να μας προτείνουν εάν εκτιμούν ότι το προσωπικό αυτό, που ήταν οι υπάλληλοι του τέως Υπουργείου Εσωτερικών δεν επαρκεί, να μας προτείνουν έναν αριθμό ατόμων όπως είπα πριν. Το ίδιο γίνεται και στους περιφερειάρχες. 
      ΛΕΩΝΙΔΑΣ ΤΖΑΝΗΣ: Δεν μου απαντήσατε…
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επειδή περιγράψατε μια κατηγορία των εργαζομένων στον τομέα της νομιμοποίησης των μεταναστών, εγώ δεν νομίζω ότι είναι σωστό αυτήν τη στιγμή να σας πω αν μπορούν να είναι γιατί το ίδιο ερώτημα θα υπήρχε για κάθε άλλη υπηρεσία. 
      ΠΡΟΕΔΡΕΥΩΝ (Κωνσταντίνος Γείτονας): Η με αριθμό 345/12-1-2004 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Υγείας και Πρόνοιας, σχετικώς με την επίλυση των προβλημάτων που αντιμετωπίζει η Σχολή Τυφλών βορείου Ελλάδος κλπ. λόγω κωλύματος του κυρίου Υπουργού, δεν θα συζητηθεί και διαγράφεται. 
      Επίσης, η με αριθμό 344/12-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Μεταφορών και Επικοινωνιών, σχετικώς με την ανάκληση της άδειας λειτουργίας της επιχείρησης «ΑΕΡΟΤΕΧΝΙΚΗ Α.Ε.» στην περιοχή της Κοινότητας Αφιδνών κ.λπ. λόγω κωλύματος του κυρίου Υπουργού δεν θα συζητηθεί και διαγράφεται.
      Θα συζητηθεί η με αριθμό 340/12-1-2004 επίκαιρη ερώτηση του Βουλευτή του Κομμουνστικού Κόμματος Ελλάδος κ. Σπυρίδωνος Στριφτάρη προς τους Υπουργούς Γεωργίας, Εσωτερικών, Δημόσιας Διοίκησης και Αποκέντρωσης, σχετικώς με τη μετεγκατάσταση των ποιμνιοστασίων των κτηνοτρόφων της περιοχής Μηδέας Αργολίδας κ.λπ..
      Η επίκαιρη ερώτηση του κ. Στριφτάρη έχει ως εξής:
      «Σε διωγμό έχουν κηρύξει οι υπηρεσίες του Υπουργείου Γεωργίας και της Νομαρχίας Αργολίδας τους κτηνοτρόφους του νομού και ειδικά στην περιοχή της Μηδέας.
      Για δεύτερη φορά μέσα σε μια δεκαετία τους πιέζουν να κάνουν μετεγκατάσταση των ποιμνιοστασίων τους, χωρίς να τους υποδεικνύουν που πρέπει να πάνε, αλλά και το κυριότερο να μην αναλαμβάνουν την ευθύνη για το κόστος της μετεγκατάστασης, αλλά και των απαραίτητων υποδομών (δρόμος, νερό και ηλεκτροδότηση).
      Επιπλέον η κατασκευή σφαγείων στο νομό καρκινοβατεί πάνω από 5 χρόνια και είναι αναγκασμένοι να μεταφέρουν τα προς σφαγή ζώα τους σε άλλους παρακείμενους νομούς (Αρκαδίας, Κορινθίας), με τεράστια επιβάρυνση για τα φτωχά βαλάντιά τους.
      Ερωτώνται οι κύριοι Υπουργοί:
      Τι μέτρα θα πάρουν για να σταματήσει ο διωγμός των κτηνοτρόφων της Αργολίδας;
      Εάν είναι στις προθέσεις της κυβέρνησης να αναλάβει το κόστος της μετεγκατάστασης και τη δημιουργία των απαραίτητων υποδομών και πού;»
      Ο Υφυπουργός Γεωργίας κ. Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ  (Υφυπουργός Γεωργίας): Ευχαριστώ, κύριε Πρόεδρε.
      Σε κάθε ερώτηση κύριε συνάδελφε, δεν χρειάζεται να χρησιμοποιούμε τραγικούς όρους και να δημιουργούμε ένα κλίμα μια ατμόσφαιρα, η οποία θεωρώ ότι δεν είναι απαραίτητη και δεν βοηθάει κανέναν. 
      Ρωτάτε τι μέτρα θα πάρουμε για να σταματήσει ο διωγμός των κτηνοτρόφων σε μια συγκεκριμένη περιοχή. Αναφέρεσθε στη καρκινοβασία για την κατασκευή των σφαγείων. Θεωρώ ότι δεν έχετε σωστά στοιχεία και γι’ αυτό ίσως αυτές οι εκφράσεις θα έπρεπε να αποφευχθούν. 
      Στο Νομό Αργολίδας κατ’ αρχήν, λειτουργούν ήδη τρία σφαγεία ενταγμένα, χρηματοδοτημένα από το Β΄ και από το Γ΄ Κοινοτικό Πλαίσιο Στήριξης. Ένα είναι ιδιωτική επένδυση χωρίς χρηματοδότηση. Στα πλαίσια του Γ΄ Κοινοτικού Πλαισίου Στήριξης τώρα, υπάρχει ήδη προέγκριση από τη γνωμοδοτική επιτροπή για ένα νέο επενδυτικό σχέδιο που θα δημιουργήσει ένα επιπλέον σύγχρονο σφαγείο στην περιοχή τριών γραμμών. Μετά από βελτιώσεις που έγιναν, χορηγήθηκε επίσης προσωρινή άδεια σε επόμενο σε τέταρτο δημοτικό σφαγείο στο Κρανίδι για μια συγκεκριμένη δυναμικότητα αναφέρεται σε συγκεκριμένα ζώα κλπ. Υπάρχει δηλαδή μια εξέλιξη στον τομέα της σφαγειοτεχνικής υποδομής, όχι μόνο στο Νομό της Αργολίδας, αλλά σε ολόκληρη την Ελλάδα. Βεβαίως αυτή η εξέλιξη έρχεται παράλληλα με το ενδιαφέρον των τοπικών φορέων είτε των δήμων είτε των συνεταιρισμών και των συλλόγων των κτηνοτρόφων είτε των ιδιωτών που θέλουν να μπουν σ’ αυτές τις επενδύσεις. 
      Η σφαγειοτεχνική υποδομή στη χώρα έχει εκσυγχρονιστεί ιδιαίτερα αποτελεσματικά θα έλεγα τα τελευταία χρόνια και αυτό είναι μια κατάκτηση. Το ίδιο ισχύει και για το Νομό Αργολίδας. 
      Για τη μετεγκατάσταση των κτηνοτρόφων που λέτε ότι τίθενται υπό διωγμό, αναφέρεστε προφανώς στις αποφάσεις του δημοτικού συμβουλίου της περιοχής να μετεγκατασταθούν οι κτηνοτρόφοι, γιατί οχλούν. Τέτοια παραδείγματα έχουμε πολλά σε όλη την Ελλάδα. Πολλές φορές οι ίδιοι οι κτηνοτρόφοι αισθάνονται την ανάγκη να μετεγκατασταθούν για να μπορέσουν να εκσυγχρονίσουν τις μονάδες τους και να είναι πιο αποτελεσματική η παραγωγική τους δραστηριότητα. Υπάρχουν προγράμματα που ενισχύουν αυτήν τη διαδικασία. Για τις ορεινές και μειονεκτικές περιοχές, είναι 50% η χρηματοδότηση η ενίσχυση μέσω του Γ΄ Κοινοτικού Πλαισίου Στήριξης. Για τις άλλες περιοχές, είναι 40% η συμμετοχή της πολιτείας για την ενίσχυση αυτής της μετεγκατάστασης των κτηνοτρόφων. 
      Αυτά τα προγράμματα εφαρμόζονται από τις περιφέρειες. Υπάρχουν οι επιτροπές παρακολούθησης των Περιφερειακών  Επιχειρησιακών Προγραμμάτων των ΠΕΠ, εντάσσονται αυτά τα έργα, χρηματοδοτούνται και γίνεται αυτή η μετεγκατάσταση. Στη συγκεκριμένη περιφέρεια δεν υπήρχε προγραμματισμός έως πριν από ένα χρονικό διάστημα. Αυτό είναι γεγονός. Δεν υπήρξε φαίνεται πίεση από φορείς και συλλόγους κατά τη διάρκεια προγραμματισμού αυτών των δραστηριοτήτων. Υπάρχουν όμως ήδη συνεννοήσεις εδώ και αρκετό καιρό μεταξύ του Υπουργείου Γεωργίας και της περιφέρειας Πελοποννήσου, ώστε να τροποποιηθεί το επιχειρησιακό πρόγραμμα της Πελοποννήσου και επομένως θα ενταχθεί και στο Πρόγραμμα Μετεγκατάστασης. Αυτό πιστεύω ότι θα γίνει σε πολύ σύντομο χρονικό διάστημα και επομένως θα μπορούν οι συγκεκριμένοι κτηνοτρόφοι, στους οποίους αναφέρεστε, να χρηματοδοτηθούν γι’ αυτήν τη δραστηριότητα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
      Κατ΄αρχάς, δεν πρόκειται περί δραματοποιήσεως, κύριε Υφυπουργέ. Πρέπει να πω για τα σφαγεία –και εγώ το ξέρω- ότι είναι σε εξέλιξη. Όμως, εδώ και πέντε χρόνια δεν τελειώνουν. Ξέρω ότι είναι κοντά στο τέλος τα επισκέφθηκα και εγώ ο ίδιος, αλλά κάποτε πρέπει να πάρουν άδεια να λειτουργήσουν και όχι να λειτουργούν με προσωρινές άδειες. Αν δεν θέλουν οι ιδιωτικοί φορείς να κάνουν σφαγεία, δεν θα περιμένουμε πότε θα έλθουν αυτοί για να βρουν να σφάξουν τα ζώα τους οι κτηνοτρόφοι. Θα πρέπει και η νομαρχία, αλλά και η Κυβέρνηση να αναλάβει τις ευθύνες της απέναντι σ’ αυτό το κοινωνικό ζήτημα. Ξέρετε πολύ καλά και εσείς ότι την περίοδο των Χριστουγέννων, πήγαιναν στην Αρκαδία να σφάξουν τα αρνιά τους αυτοί οι κτηνοτρόφοι.
      Όσον αφορά το άλλο ζήτημα, θα έκανα την εξής πρόταση, κύριε Υφυπουργέ: επειδή αυτοί οι άνθρωποι είναι από μετεγκατάσταση, έχουν κάνει μετεγκατάσταση εδώ και δέκα χρόνια, όπως λέω και στην επίκαιρη ερώτησή μου, ξέρετε ότι δεν είναι εύκολο να ξαναμπούν σε προγράμματα. Τι έγινε όμως; Εκεί που πήγαν τα ποιμνιοστάσιά τους με υπόδειξη των αρμοδίων παραγόντων, πήγαν και έχτισαν άλλοι δίπλα, με τα τέσσερα στρέμματα κλπ. Και τώρα αυτοί εγείρουν ζήτημα να πάρουν τα ποιμνιοστάσια από εκεί. Και οι μεν δίκιο έχουν, θα μου πείτε, αλλά και οι άλλοι; Να τι δημιουργεί όταν είναι αποσπασματική η πολιτική σας και δεν κάνετε καλή χρήση και οριοθέτηση του τι είναι οικιστική γη και του τι όχι. Δεν πρέπει ούτε με τέσσερα ούτε με δέκα ούτε με τριακόσια στρέμματα να μπορεί κανείς να πάει να κτίσει δίπλα στο ποιμνιοστάσιο και μετά να βάζει όρους να φύγει το ποιμνιοστάσιο.
      Νομίζω, λοιπόν, ότι πρέπει να το δείτε μέσω της περιφέρειας, μέσω κάποιου τέλος πάντων. Γιατί αυτοί οι άνθρωποι ακόμη δεν έχουν ξεχρεώσει την πρώτη μετεγκατάστασή τους. Αν πάρουν δάνειο να πάνε αλλού –που δεν ξέρουν και πού αλλού να πάνε- δεν νομίζω ότι τους βοηθάτε να διατηρήσουν, έστω μια αξιοπρεπή κατάσταση.
      Όσον αφορά τους διωγμούς που ανάφερα, είναι αλήθεια. Τους απειλούν ότι ούτε το γάλα τους δεν θα αγοράζουν. Και τώρα θα βρεθούν να τους εξετάζουν το μικροβιακό φορτίο. Και καλά θα κάνουν να τους εξετάζουν. Να μην τους απειλούν όμως. Να τους εξετάζουν και αν δεν είναι καλό το γάλα τους, να μην μπορούν να το πουλήσουν. Όχι όμως με απειλές. Αυτό ήθελα μόνο να σας πω.
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ, έχετε το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, εγώ δέχομαι η Κυβέρνηση να αναλαμβάνει κάθε ευθύνη για οποιοδήποτε πράγμα συμβαίνει στη χώρα μας. Αλλά είναι σωστό αυτό; Αναφέρεστε σε διωγμό. Δεν θα το έθετα ως θέμα, αν δεν λέγατε ότι σε διωγμό έχουν κηρύξει οι υπηρεσίες του Υπουργείου Γεωργίας τους κτηνοτρόφους. Μα οι υπηρεσίες του Υπουργείου Γεωργίας, η Κυβέρνηση επομένως, δεν εμπλέκονται πουθενά σε όλη αυτή τη διαδικασία. Και όπου εμπλέκονται, προσπαθούν να βοηθήσουν.
      Αναφέρεστε στη σφαγιοτεχνική υποδομή. Αν καθυστερούν ή όχι οι επενδυτές, μπορεί να αναλάβει την ευθύνη η Κυβέρνηση; Και αν δεν θέλουν οι επενδυτές ή οι δήμοι ή οι συνεταιρισμοί των κτηνοτρόφων να προχωρήσουν στις επενδύσεις στα σφαγεία, πρέπει να κάνουμε κρατικά σφαγεία;
      ΣΠΥΡΙΔΩΝ ΣΤΡΙΦΤΑΡΗΣ: Γιατί όχι;
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτό είναι μια άποψη. Εμείς όμως δεν επιλέξαμε αυτήν την άποψη. Λέμε ότι δεν μπορεί το κράτος να κάνει κρατικά σφαγεία. Δεν γίνεται αυτό το πράγμα. Υπάρχει ενδιαφέρον, υπάρχει παραγωγή, υπάρχουν σύλλογοι, συνεταιρισμοί, επενδυτικές δραστηριότητες. Τι μπορεί να κάνει το κράτος; Να ενισχύσει χρηματοδοτικά και με τεχνογνωσία, με τις υπηρεσίες του, ώστε να δημιουργηθούν αυτές οι υποδομές. Και το κάνει.
      Βεβαίως, δίνει μερικές φορές η Νομαρχιακή Αυτοδιοίκηση προσωρινές άδειες. Αυτό το κάνει για να διευκολύνει τους κτηνοτρόφους. Πρέπει να είμαστε όμως σύμφωνοι σε ένα θέμα. Δεν μπορεί το 2004 να λειτουργούν σφαγεία, τα οποία δεν πληρούν τις απαραίτητες προδιαγραφές για την προστασία της δημόσιας υγείας και της ασφάλειας.
      Για το θέμα της μετεγκατάστασης επαναλαμβάνω ότι τώρα υπάρχει πρόγραμμα, του οποίου είχαμε διαπιστώσει και εμείς την έλλειψη. Δεν υπήρχε προγραμματισμός στην Περιφέρεια Πελοποννήσου. Έχουμε συνεννοηθεί ήδη με το Γενικό Γραμματέα της Περιφέρειας, εδώ και αρκετό καιρό. Υπάρχει συμφωνία να υπάρξει τροποποίηση του Περιφερειακού Επιχειρησιακού Προγράμματος, του ΠΕΠ Πελοποννήσου. Θα ενταχθεί και αυτό το πρόγραμμα και επομένως θα μπορούν να διευκολυνθούν οι παραγωγοί.
      Πέραν αυτού, σε σχέση με τη μετεγκατάσταση, η πολιτεία δεν μπορεί να πάρει άλλα μέτρα. Μπορεί να συμβάλλει όσο είναι δυνατόν στην ενημέρωση, αλλά και στη διευθέτηση του προβλήματος. Δεν είναι όμως δυνατόν να παρέμβει αποτελεσματικά, γιατί ξεπερνά τη δικαιοδοσία και την αρμοδιότητά της.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, αν δηλαδή θέλουν οι ιδιώτες, οι κτηνοτρόφοι θα πρέπει να πάνε στη Μεσσηνία να σφάξουν;
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων
      
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
     Θα συζητηθεί η με αριθμό 337/2-1-2204 επίκαιρη επερώτηση των Βουλευτών της Νέας Δημοκρατίας κυρίων Σπήλιου Σπηλιωτόπουλου, Ιωάννη Βαρβιτσιώτη, Αθανάσιου Βαρίνου, της κ. Μαριέττας Γιαννάκου, του κ. Σταύρου Δήμα, της κ. Σοφίας Καλαντζάκου, των κυρίων Παναγιώτη Καμμένου, Νικολάου Κορτσάρη, Μιχάλη Λιάπη, Λεωνίδα Λυμπερακίδη, Αριστοτέλη Παυλίδη, Παναγιώτη Σκανδαλάκη, Ευριπίδη Στυλιανίδη, Αθηναίου Φλωρίνη, Ευγένιου Χαϊτίδη και Πέτρου Μολυβιάτη προς τους Υπουργούς Εθνικής Άμυνας και Οικονομίας και Οικονομικών, σχετικώς με τα συμβαίνοντα στις προμήθειες των Ενόπλων Δυνάμεων και στην Κρατική Αμυντική Βιομηχανία.
     Το λόγο έχει ο πρώτος των επερωτώντων κ. Σπηλιωτόπουλος.
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Κυρία και κύριοι συνάδελφοι, σήμερα συζητούμε μια επερώτηση για ένα θέμα, το οποίο για την παράταξή μας αποτελεί κορυφαίο ζήτημα όχι απλώς εθνικής ασφάλειας, αλλά εθνικής στρατηγικής. Το θέμα της αμυντικής βιομηχανίας και εν γένει των προμηθειών αμυντικού υλικού, οι οποίες συνδέονται με την εγχώρια αμυντική βιομηχανία, αποτελεί ένα χαρακτηριστικό παράδειγμα –ίσως το πλέον χαρακτηριστικό- της μεταχείρισης που επεφύλαξε στο δημόσιο χρήμα το κυβερνών κόμμα.
     Για να γίνουμε όμως πιο συγκεκριμένοι και να αποφύγουμε τους γενικότερους αφορισμούς έτσι, ώστε να μπορέσουμε να αποδώσουμε με ακρίβεια τις ευθύνες εκεί που αναλογούν, την ευθύνη για όσα ατοπήματα έχουν γίνει στο θέμα της χάραξης και υλοποίησης της αμυντικής πολιτικής της χώρας φέρουν ακέραια οι συμμετέχοντες από το 1996 μέχρι σήμερα στο κορυφαίο όργανο άσκησης αμυντικής και εξωτερικής πολιτικής, το γνωστό σε όλους ΚΥΣΕΑ, αφού στην περίοδο 1996-2006 ο φορολογούμενος πολίτης επιβαρύνεται με το υψηλό ποσό των 50 δισεκατομμυρίων ευρώ για αγορά εξοπλισμών.
     Πρώτος τη τάξει, φυσικά, είναι ο ίδιος ο Πρωθυπουργός, ο κ. Σημίτης και βεβαίως έπεται και ο Υπουργός Εξωτερικών και νέος Πρόεδρος του ΠΑΣΟΚ, ο οποίος από το 1999, οπότε και ξεκίνησε να συμμετέχει στα κυβερνητικά συμβούλια Εξωτερικών και Άμυνας, μέχρι σήμερα, υπέγραψε και αυτός, συνυπέγραψε τις προμήθειες αυτές, πολλές από τις οποίες τη στιγμή αυτή ερευνώνται από εισαγγελέα ή απασχολούν τη δικαιοσύνη άλλων χωρών. Φυσικά δεν διατύπωσε σε καμία από τις περιπτώσεις αυτές τις διαφωνία του, απλώς βγήκε πριν από δύο μέρες και ζήτησε συγγνώμη από τον ελληνικό λαό για όσα έχει διαπράξει ο ίδιος και το ΠΑΣΟΚ σε βάρος του.
     Τη συγγνώμη δεν έχουμε πρόβλημα να τη δεχτούμε, με κάποιες προϋποθέσεις όμως. Πάνω απ’ όλα, αν μπορούν, να επιστραφούν τα όνειρα του ελληνικού λαού για μια σωστή διακυβέρνηση, όνειρα που είχαν πλάσει τόσο καιρό με τις υποσχέσεις του ΠΑΣΟΚ. Και δεύτερον, να επιστρέψει ο ίδιος ο κ. Παπανδρέου και το ΠΑΣΟΚ τα χρήματα που λείπουν σήμερα από την τσέπη του ελληνικού λαού και τα οποία έχουν κατασπαταληθεί από την πολιτική αυτής της Κυβέρνησης.
     Τι βλέπουμε σε όλο το οικοδόμημα της Εθνικής Άμυνας; Περικοπές των δαπανών παντού, εκτός από το τμήμα που αναφέρεται στους εξοπλισμούς. Εκεί όχι απλώς δεν έχουμε μείωση, αλλά έχουμε κάθετη αύξηση και αποθέωση της τακτικής των κρυφών ελλειμμάτων και των χρεών, όπως θα δούμε. Σε ό,τι αφορά το χρέος των Ενόπλων Δυνάμεων, εδώ πρόκειται για περίπτωση εκτός πάσης λογικής. Από το 1996 μέχρι το 2006, μέσα σε δέκα χρόνια, θα πληρώσουμε τα 50 δισεκατομμύρια ευρώ, όπως προείπα, περίπου 17 τρισεκατομμύρια δραχμές, σε εξοπλισμούς.
     Και σε αυτό το σημείο, η Νέα Δημοκρατία πρόσφατα, αλλά και επανειλημμένως καταγγέλλει την Κυβέρνηση ότι, προκειμένου να εξυπηρετήσει τα συμφέροντά της, δεν δίστασε να αλλοτριώσει και να εντάξει στα σχέδιά της ομάδες επιχειρηματιών, ουσιαστικά εξαγοράζοντάς τους. Η στήριξη που απολαμβάνει από την ομάδα αυτή των επιχειρηματιών, που ενεπλάκησαν σε περιπτώσεις εξοπλιστικών προγραμμάτων, είναι δηλωτική του τι έχει συμβεί.
     Εξάλλου, αυτά που ζει σήμερα ο ελληνικός λαός, αυτή η επικοινωνιακή επίθεση, για να στηρίξει τη νέα λύση στο κυβερνών κόμμα, είναι και αυτά δηλωτικά του τι έχει συμβεί μέσα στη διαπλοκή των οικονομικοπολιτικών συμφερόντων. Μάλιστα από τα μεγέθη, τα οποία περιγράφονται στον προϋπολογισμό, που προ μηνός συζητήσαμε εδώ στη Βουλή και όπου καταγγείλαμε το θέμα εμείς, είναι σίγουρο ότι η επόμενη κυβέρνηση θα πληρώνει το απίστευτο «πάρτι» εξοπλισμών της Κυβέρνησης, καταβάλλοντας ετησίως περισσότερα από 7 δισεκατομμύρια ευρώ, που σημαίνει, σε σχέση με όσα πληρώνουμε σήμερα, 40% υψηλότερη ετήσια δαπάνη από αυτή που κατέβαλλαν ετησίως οι Κυβερνήσεις του κ. Σημίτη κατά μέσο όρο από το 1996 μέχρι το 2003.
      Επίσης, επικοινωνιακή τακτική αποτελεί και η απόκρυψη υποχρεώσεων για τεχνητή βελτίωση της αποτυχημένης εικόνας της Κυβέρνησης, που γίνεται με το μη συνυπολογισμό στις δαπάνες και άρα προκαταβολών και τόκων από αμυντικά δάνεια και μετακύλισή τους απευθείας στο χρέος. Είναι στις εκθέσεις του κ. Χριστοδουλάκη. Οι τόκοι αυτοί από το 1997 φθάνουν τα 2 δισεκατομμύρια περίπου ευρώ, αλλά εσχάτως εξελίχθηκαν νέοι τρόποι απόκρυψης και δεν εμφανίζουν πουθενά, ούτε καν στο δημόσιο χρέος, τα ποσά αυτά. 
      Αναζήτησε η Κυβέρνηση και βρήκε κοινοπραξία τραπεζών, οι οποίες ανέλαβαν την εξυπηρέτηση των τόκων -με το αζημίωτο φυσικά, γιατί έτσι δουλεύουν και οι τράπεζες- κάνοντας το χρέος κυριολεκτικά αόρατο, άσχετα αν ο ελληνικός λαός θα πληρώσει επιπλέον και τους τόκους αλλά και την αμοιβή στην τραπεζική κοινοπραξία, μόνο και μόνο για να αποκρυβεί το χρέος σε μία αποθέωση δημιουργικής λογικής. 
      Θα αντιτάξει βεβαίως κάποιος ότι τα πάντα  εδράζονται πάνω στην ασφάλεια μιας χώρας έναντι οποιασδήποτε εξωτερικής απειλής. Θα συμφωνήσουμε απόλυτα σ΄ αυτό. Δεν μπορεί όμως η Κυβέρνηση να πληρώνει διπλάσια ετησίως σε ξένους κατασκευαστικούς οίκους απ΄ αυτά που δαπανά για το Υπουργείο Εθνικής Άμυνας, ούτε μπορεί να αγνοεί με τον τρόπο που αγνοεί την εγχώρια αμυντική βιομηχανία και με ένα τεράστιο ποσό 50 δισεκατομμυρίων ευρώ μέσα σε μία δεκαετία να μην της αναθέτει το έργο που της αναλογεί, αν όλες αυτές οι συμβάσεις είχαν συναφθεί με γνώμονα και μόνο το συμφέρον της εθνικής άμυνας και της αμυντικής μας βιομηχανίας. Και γι΄ αυτό φτάσαμε σε τραγελαφικές καταστάσεις, όπως π.χ. με την πρόσφατη υπογραφή από την Κυβέρνηση της σύμβασης για την αγορά των δώδεκα επιθετικών ελικοπτέρων ΑΠΑΤΣΙ αντί 675 εκατομμυρίων δολαρίων. Πρόκειται σαφώς για μία υπερκοστολογημένη προμήθεια, την οποία βεβαίως, όπως και άλλες, η Κυβέρνηση της Νέας Δημοκρατίας θα εξετάσει λεπτομερώς όταν θα έρθει στην εξουσία. Όμως, σήμερα θέλουμε να τονίσουμε κάτι άλλο. Στην προμήθεια αυτή υπάρχουν αντισταθμιστικά οφέλη, τα οποία υπολογίζονται σε μερικές εκατοντάδες εκατομμύρια ευρώ για την ελληνική αμυντική βιομηχανία. 
      Σοβαρό πολιτικό θέμα εγείρεται, κύριε Υπουργέ, με δύο από τις εταιρίες που θα αναλάβουν να υλοποιήσουν το τεράστιο έργο των αντισταθμιστικών ωφελημάτων, το οποίο ανέρχεται σε εκατοντάδες εκατομμύρια ευρώ. Η μία εταιρία είναι η εταιρία «ΜΙΣΤΡΑΣ», μία εταιρία επενδύσεων που συστάθηκε μόλις τον Απρίλιο, είναι καινούργια εταιρία, στην οποία η Κυβέρνηση και το Υπουργείο Εθνικής Άμυνας αναθέτουν την υλοποίηση απόρρητων εξοπλιστικών αντισταθμιστικών προγραμμάτων ύψους εκατοντάδων εκατομμυρίων δολαρίων, μία εταιρία που μετράει ζωή μόλις πέντε, έξι μηνών πριν από την υπογραφή του συμβολαίου αγοράς των ελικοπτέρων και που όλα τα μέλη της –και εδώ αρχίζουμε περίεργα- είναι στενοί συνεργάτες του εμπορικού αντιπροσώπου των ελικοπτέρων και ιδιοκτήτη της δεύτερης εταιρίας που πήρε τα αντισταθμιστικά. Και μάλιστα, κύριε Υπουργέ, ένα από τα μέλη της εταιρίας «ΜΙΣΤΡΑΣ», δικηγόρος στο επάγγελμα, απασχόλησε πρόσφατα τον Τύπο λόγω της ιδιότητάς του ως μέλος του Δ.Σ. της υπεράκτιας εταιρίας «IBOS», που ενεπλάκη στην παράνομη προμήθεια των αρμάτων μάχης που αγόρασε η ελληνική Κυβέρνηση, όταν είχε συνάψει συμβόλαιο με την άλλη υπεράκτια στις Παρθένες Νήσους, την εταιρία «EVANSTON», για να καταβληθούν τα 60 εκατομμύρια δολάρια ως μίζα για την αγορά που έκανε η ελληνική Κυβέρνηση. Τα συγκοινωνούντα αυτά δοχεία της διαπλοκής καταδεικνύουν ότι τα πρόσωπα -εξιλαστήρια θύματα, όπως είναι ο κ. Σμπώκος που δεν τον συμπεριλάβατε στα ψηφοδέλτιά σας- μικρή σημασία έχουν, όταν η κεντρική επιλογή της Κυβέρνησης είναι αυτή της συμμαχίας με άνομα συμφέροντα, προκειμένου αυτή να επιβιώσει στην εξουσία σε βάρος των συμφερόντων του βαρέως φορολογουμένου  Έλληνα πολίτη. Και βέβαια όλα αυτά ήταν γνωστά στα μέλη του ΚΥΣΕΑ, αφού το σκάνδαλο της «EVANSTON» και της «IBOS» είχε ξεσπάσει το Μάρτιο και η υπογραφή των ΑΠΑΤΣΙ μπήκε τον Αύγουστο. Άρα, εδώ η Κυβέρνηση δεν μπορεί να λέει, όπως έλεγε πριν με τα άρματα μάχης, ότι δεν γνωρίζει την υπόθεση με τις υπεράκτιες εταιρίες.
      Βεβαίως αφορμή για την επερώτηση που καταθέσαμε ήταν το μείζον ζήτημα που ανέκυψε, τόσο με την επιστολή παραίτησης του επικεφαλής του Ινστιτούτου Αμυντικών Αναλύσεων Γιάννη Σωτηρέλη, όσο  και με όσα δήλωσε εν συνεχεία στο ραδιοφωνικό σταθμό SKY ο απολυθείς από την εταιρία Ελληνικά Αμυντικά Συστήματα, Σύρος Κοσκοβόλης, που επιβεβαιώνουν όλες μας τις καταγγελίες. Και ειλικρινά παρακολουθώντας εκείνες τις μέρες αυτά τα πρωτοφανή που συνέβησαν με δηλώσεις, αντιδηλώσεις, κατηγορίες που αλληλοεκτοξευόντουσαν μεταξύ των δύο και της πολιτικής ηγεσίας του Υπουργείου Εθνικής Άμυνας αλλά και των όσων διέρρεε το Υπουργείο Εθνικής Άμυνας για το ποιόν αυτών των στελεχών, διερωτώμαι: Πώς είναι δυνατόν να συμβαίνουν όλα αυτά; Πώς είναι δυνατόν η πολιτική ηγεσία του Υπουργείου Εθνικής Άμυνας από τη μια πλευρά να εμπιστεύεται το τεράστιο έργο της συγχώνευσης δύο κρίσιμων για την εθνική ασφάλεια κρατικών εταιριών στα χέρια ενός σημαντικού στελέχους τους κυβερνώντος κόμματος και στη συνέχεια να το αποπέμπει; Κάπως όψιμα βεβαίως και ο αποπεμφθείς πρόεδρος της ΠΥΡΚΑΛ υιοθέτησε την άποψή μας και τα καταγγελλόμενά μας εδώ και χρόνια ότι πρέπει να αλλάξει το σύστημα προμηθειών του Υπουργείου, ότι η περίφημη ελληνική προστιθέμενη αξία είναι εικονική, ότι η ελληνική αμυντική βιομηχανία έχει μετατραπεί σε κέλυφος –δικά του λόγια είναι αυτά- μέσα από το οποίο δεν έχουμε ουσιαστική παραγωγή, αλλά τη μερίδα του λέοντος την παίρνουν οι ξένες εταιρίες και άλλα πολλά. Και βεβαίως δεν ανήκει στην Αντιπολίτευση το συγκεκριμένο στέλεχος. 
      Εμείς βεβαίως τα γνωρίζαμε όλα, τα έχουμε καταγγείλει στη Βουλή, επανειλημμένα, έχουμε τις ενστάσεις μας. Η ελληνική και ξένη δικαιοσύνη έχουν εμπλακεί σε αρκετές από αυτές τις προμήθειες. Όμως, το Υπουργείο και η Κυβέρνηση αρνείται συστηματικά ότι αυτά συμβαίνουν και μάλιστα θέλει να περάσει την αντίληψη ότι εμείς καταστροφολογούμε εν όψει των εκλογών και ότι η Κυβέρνηση βαδίζει πάρα πολύ καλά στο δρόμο της. Είναι όμως λάθος,  από τη στιγμή κατά την οποία όλα αυτά επιβεβαιώνονται από διάφορες πλευρές καθημερινά.
      Είναι αλήθεια ότι σε πάρα πολλές περιπτώσεις –και το αποδεικνύουμε- δεν έχει ληφθεί υπόψη η αμυντική βιομηχανία. Αποδείξαμε με συγκεκριμένα στοιχεία  και με διάφορες συμβάσεις αντισταθμιστικών ωφελημάτων, με ερωτήσεις που καταθέσαμε στη Βουλή, που αφορούσαν τα άρματα LEOPARD, τα ελικόπτερα ΑΠΑΤΣΙ κλπ, ότι η εγκατάλειψη της ελληνικής αμυντικής βιομηχανίας εδώ λαμβάνει μορφή σκανδάλου. Σε επανειλημμένες περιπτώσεις το Υπουργείο δεν φρόντισε να διασφαλίσει τα συμφέροντα των ελληνικών κατασκευαστικών εταιριών,  υπογράφοντας τις αντίστοιχες συμβάσεις προμηθείας και αντισταθμιστικών ωφελημάτων, χωρίς προηγουμένως να ζητήσει από τις προμηθεύτριες εταιρείες την υπογραφή συμβάσεων συμπαραγωγής με τις ελληνικές κατασκευαστικές εταιρείες. Τούτο έχει ως αποτέλεσμα την προσπάθεια από πλευράς προμηθευτικών εταιρειών οικονομικής συνθλίψεως των Ελλήνων κατασκευαστών, με ταυτόχρονη μεγιστοποίηση του κέρδους των ξένων εταιρειών. Γιατί; Διότι με ήδη υπογεγραμμένη ανά χείρας την κύρια σύμβαση έρχονται να διαπραγματευτούν με τους Έλληνες υποκατασκευαστές από θέσεως ισχύος, πιέζοντας για μείωση των οικονομικών προσφορών σε σημείο εξαναγκασμού τους σε απόσυρση,  όπως έγινε. Αυτό φυσικά αυξάνει το κέδρος της προμηθεύτριας εταιρείας. 
      Πάντως και από τα καταγγελλόμενα εκ μέρους του αποπεμφθέντος προέδρου της ΠΥΡΚΑΛ, θα ήθελα να σταθώ για λίγο στο θέμα του πυρομαχικού των εκατόν είκοσι χιλιοστών για το άρμα μάχης LEOPARD που αγοράσαμε τελευταία, η προμήθεια του οποίου συνοδεύτηκε από τη γνωστή ιστορία με τις υπεράκτιες εταιρείες. 
      Είναι δεδομένο ότι η Κυβέρνηση, προκειμένου να ελαττώσει την τιμή –και όχι γιατί διαπραγματεύτηκε σκληρά-  διαχώρισε τα πυρομαχικά, όπως και άλλα, από το βασικό συμβόλαιο αγοράς  των αρμάτων μάχης. Βεβαίως τα 60 εκατoμμύρια ευρώ της «EVANSTON» -μαθαίνουμε– δεν κατεβλήθησαν όλα από το δικαστήριο που έγινε στο Λονδίνο, συμβιβάστηκαν όμως, ένδειξη ότι μέσα στην αγορά που έκανε το ελληνικό δημόσιο πληρώσαμε και την προμήθεια της «IBOS» προς την «EVANSTON», προκειμένου να επηρεαστεί η ελληνική Κυβέρνηση κεκλεισμένων των θυρών, όπως περιγράφεται στην αγωγή, για να αγοράσει αυτά τα άρματα μάχης. Και βεβαίως περίμενε η ΠΥΡΚΑΛ να αναλάβει την κατασκευή αυτών των πυρομαχικών, αλλά μέχρι τώρα μόνο λόγια ακούσαμε. Μάλιστα ακούσαμε και τον Κοσκοβόλη να λέει: «ενώ ο Υπουργός δηλώνει ότι μέσω του διεθνούς διαγωνισμού και των διαπραγματεύσεων που θα διεξαχθούν από επιτροπές αξιωματικών με διαφανείς διαδικασίες, το Υπουργείο Εθνικής Άμυνας επιδιώκει  να επιτύχει τα καλύτερα δυνατά αποτελέσματα», «Όχι» -απάντησε ο πρόεδρος της ΠΥΡΚΑΛ- «ήθελαν να μας αφήσουν απ΄ έξω και να διαπραγματευτούν μόνοι τους. ΄Επρεπε να μας αναθέσουν το πρόγραμμα κι εμείς να αποφασίσουμε, γιατί εμείς είμαστε που ενδιαφερόμαστε να έχουμε μεγάλη ελληνική προστιθέμενη αξία». Βεβαίως κι εμείς εδώ με ερωτήσεις είχαμε επανέλθει επί του θέματος αρκετές φορές αλλά  τα πράγματα έχουν φθάσει σε οριακό σημείο όπου σήμερα η ενοποιημένη εταιρεία ΕΒΟ/ΠΥΡΚΑΛ, τα Ελληνικά  Αμυντικά  Συστήματα, δεν έχουν χρήματα να πληρώσουν, παρά μόνο μέχρι τις εκλογές, κύριε Υπουργέ. Τι θα γίνει μετά τις εκλογές; Τι θα κάνει η  επόμενη κυβέρνηση; Γιατί δεν προετοιμάζετε την κερδοφόρο  πορεία της εταιρείας;
      Γνωρίζετε ότι ετοιμάζουν έκτακτη γενική συνέλευση για να κεφαλαιοποιήσουν τα χρέη; Γνωρίζετε ότι η νέα ενοποιημένη ΕΒΟ-ΠΥΡΚΑΛ δεν μπορεί να πάρει φορολογική ενημερότητα, γιατί χρωστάει και δεν μπορεί να πληρώσει; Έτσι οργανώνετε την ελληνική αμυντική βιομηχανία; Εκτός αν την εταιρεία «ΜΥΣΤΡΑΣ» τη θεωρείτε ότι είναι μέρος της εγχώριας αμυντικής βιομηχανίας, όταν υπάρχουν αμυντικές βιομηχανίες που αγωνιούν χρόνια τώρα να επιβιώσουν σε ένα πολύ σκληρό και ανάλγητο από πλευράς κυβερνήσεως οικονομικό περιβάλλον.
      Είναι πάγια η τακτική της σύναψης εμπορικών συμβάσεων αγοράς αμυντικού υλικού αντί της επένδυσης μέσω των αγορών αυτών στην εγχώρια αμυντική βιομηχανία. Για εγχώρια βέβαια, έρευνα και ανάπτυξη ούτε λόγος παρά την ύπαρξη στην Ελλάδα άριστου επιστημονικού προσωπικού και παρά την παρουσία υψηλών τεχνολογικών δυνατοτήτων σε πολυτεχνεία πανεπιστήμια και ΤΕΙ. Αυτά βεβαίως μόνο η κυβέρνηση της Νέας Δημοκρατίας μπορεί να εφαρμόσει σύμφωνα με το πρόγραμμά της. Η σημερινή Κυβέρνηση μόνο χρέη κατάφερε να συσσωρεύσει με την τακτική της αυτή. 
      Υπάρχει ένα ερώτημα που θα προκύπτει από εδώ και πέρα και είναι τι θέση έχει επί συγκεκριμένων θεμάτων ο νέος Πρόεδρος του ΠΑΣΟΚ. Μήπως μας ζητήσει πάλι συγγνώμη γι’ αυτά τα τρισεκατομμύρια που κατασπαταλήθηκαν σε βάρος του Έλληνα πολίτη;
      (Χειροκροτήματα από τη Νέα Δημοκρατία)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωσή της με την Ελλάδα» μαθητές και μαθήτριες του 1ου Ενιαίου Λυκείου Αγίου Δημητρίου Αττικής με τους συνοδούς καθηγητές τους. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες)
      Το λόγο έχει η κ. Καλαντζάκου. 
      ΣΟΦΙΑ ΚΑΛΑΝΤΖΑΚΟΥ: Καλωσορίζω τα παιδιά γιατί απ’ ό,τι βλέπω το θέμα των φετινών εκλογών είναι η πρόσβαση και η διείσδυση των κομμάτων στη νεολαία. Και πιστεύω ότι οι πιο δύσκολοι κριτές είναι οι νέοι, γιατί αισθάνονται από πολλές συζητήσεις που κάνουμε ότι την τελευταία ώρα έρχονται τα κόμματα να τους απευθύνουν διάφορα μηνύματα ενώ κατά τη διάρκεια των προηγούμενων ετών τηρούσαν σιγή ιχθύος.
      Θα ήθελα να πω, κύριε Πρόεδρε, ότι φθάσαμε στο τέλος της τετραετίας και σύντομα η Βουλή θα κλείσει. Όλοι εμείς πλην του κυρίου Πρωθυπουργού θα κριθούμε για την θητεία μας στα έδρανα αυτά. Θα κριθεί η Κυβέρνηση για τα πεπραγμένα της έστω και αν το αποφεύγει με κάθε τρόπο. 
      Εμάς στόχος μας είναι έστω και την τελευταία αυτή στιγμή οι πολίτες να είναι ενήμεροι γι’ αυτά τα πεπραγμένα. Θα ήθελα ο Νομός Μεσσηνίας που εκπροσωπώ να ξέρει τι έχει κάνει αυτή η Κυβέρνηση και πως έχει χειριστεί το δημόσιο χρήμα. Ακόμη τι προοπτικές έχει δημιουργήσει για το αύριο και το μεθαύριο για τις επόμενες δεκαετίες αυτού του αιώνα. 
      Είμαστε εδώ πριν αρκετό καιρό και μιλάγαμε για την συγχώνευση ΕΒΟ-ΠΥΡΚΑΛ. Μιλούσαμε για ένα γάμο που υπό τις παρούσες συνθήκες θα έχει ιδιαίτερα προβλήματα. Είναι λάθος να ξεκινάει κανείς μια τέτοια σχέση με βάρη. Στόχος είναι να υπάρχουν προοπτικές για το μέλλον. Προοπτικές στην οικονομία και προοπτικές για το μέλλον σημαίνει ότι η εταιρεία θα μπορεί να έχει κέρδη. Αυτό στην προκειμένη περίπτωση δεν έχει εξασφαλιστεί και δεν έχουν δημιουργηθεί προϋποθέσεις. 
      Ερχόμαστε στο τέλος της τετραετίας με ακόμη περισσότερα ερωτηματικά για την αμυντική βιομηχανία. Ελπίζω ότι ο κύριος Υπουργός θα μπορέσει να μας τα απαντήσει. 
      Θα μιλήσω λίγο συγκεκριμένα για κάποια πράγματα που έχουν συμβεί στην ΠΥΡΚΑΛ και για τα οποία δεν έχουμε ακόμη απαντήσεις. Είχε αποφασιστεί να εγκατασταθεί μια νέα μονάδα παραγωγής εμπορικών εκρηκτικών νέας τεχνολογίας τύπου γαλακτομάτων. Αυτά τα νέας τεχνολογίας εκρηκτικά χρησιμοποιούνται σε πολύ μεγάλα έργα για εκβραχισμούς κλπ. Είναι πάρα πολύ χρήσιμα και απ’ αυτά η ΠΥΡΚΑΛ θα μπορούσε να έχει κέρδη. Διότι από τα μεγάλα έργα που γίνονται ή είναι σε εξέλιξη το εμπορικό κομμάτι της ΠΥΡΚΑΛ θα είχε βοηθηθεί. Γιατί όλοι γνωρίζουμε ότι το παθητικό, το πρώτο εξάμηνο του 2003 φθάνει τα 38.000.000 ευρώ. Τι συνέβη λοιπόν; Έκρινε η εταιρεία ότι χρειάζεται να αγοράσει αυτήν τη νέα μονάδα και να την εγκαταστήσει. Από το 1998-99 έγινε η αγορά και ήταν να γίνει εγκατάσταση. Έχουμε φθάσει στο 2004 και δεν έχει λειτουργήσει η μονάδα, έχουν πληρωθεί τα χρήματα για την αγορά και ένα μέρος της τεχνογνωσίας και αυτήν τη στιγμή η μονάδα δεν παράγει τίποτα. 
      Είναι εύλογο να έχουμε ερωτηματικά, ταυτόχρονα είναι πολύ σημαντικό γιατί το κόστος αυτής της μονάδας φθάνει το 1,6 εκατομμύρια ευρώ και τα χρήματα είχαμε πάρει από ένα ευρωπαϊκό πρόγραμμα το «ΚΟΝΒΕΡ». Αν όλο αυτό το σύστημα δεν μπει σε λειτουργία θα ζητήσουν να επιστραφούν τα χρήματα. Η χώρα μας δεν έχει την πολυτέλεια αυτή αλλά αντίθετα πρέπει να διεκδικεί περισσότερους πόρους. Βέβαια φθάσαμε να θεωρούμε ότι αυτά τα χρήματα που οι Ευρωπαίοι φορολογούμενοι έχουν καταθέσει στο κοινό ταμείο, για να μας δημιουργήσουν συνθήκες σύγκλισης και προοπτικής να θεωρούμε ότι μπορούμε να τα επιστρέψουμε. Αντίστοιχα, λοιπόν, υπάρχει και άλλη μια μονάδα παραγωγής νίτρωσης. Όπως ξέρετε μετά το 1997 που έγινε ένα ατύχημα στην ΠΥΡΚΑΛ θεωρήθηκε ότι πρέπει να τοποθετηθεί ένα νέο μηχάνημα για την παραγωγή των εκρηκτικών της προηγούμενης γενιάς, τα οποία βέβαια τα προτιμούν πολλές φορές τα λατομεία γιατί τα χρησιμοποιούν καλύτερα. 
      Προχωρήσαμε σε μια επένδυση 2 εκατομμυρίων ευρώ για τη νέα εγκατάσταση, πήραμε μηχανήματα, επισκευάσαμε κτήρια, και έγινε και ένας πύργος ψύξης. Βρισκόμαστε στο 2004 και ούτε αυτή η επένδυση έχει μπει σε λειτουργία. Είναι λογικό αυτό; Δεν είναι σωστό να φτιάχνουμε νέες εγκαταστάσεις και θα πρέπει να αξιοποιήσουμε την ΠΥΡΚΑΛ με κάθε τρόπο που όμως όλες αυτές οι επενδύσεις πέφτουν στο κενό. Θα επανέλθω στη δευτερολογία μου. Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καμμένος.
      ΠΑΝΑΓΙΩΤΗΣ ΚΑΜΜΕΝΟΣ: Θα χρησιμοποιήσω και το χρόνο της δευτερολογίας μου, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο Κανονισμός προβλέπει λόγο και αντίλογο. Γι’ αυτό προβλέπει και τις δευτερολογίες. Κατ’ εξαίρεση θα το κάνουμε.
      ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, κατ’ αρχάς θέλω να ευχαριστήσω τον κύριο Υπουργό για την παρουσία του εδώ. Κατά τη συζήτηση της συγχωνεύσεως της ΕΒΟ-ΠΥΡΚΑΛ ήταν παρόντες οι Υφυπουργοί και κατά τη διάρκεια της συζήτησης στην επιτροπή αλλά και εδώ στην Ολομέλεια. 
      Θέλω να ανακοινώσω και επίσημα στη Βουλή ότι πριν από μια ώρα περίπου ο προϊστάμενος της Εισαγγελίας Πρωτοδικών κ. Δημήτρης Παπαγγελόπουλος διέταξε μετά από αίτησή μου και κοινοποίηση της ερωτήσεως που είχα καταθέσει για τα ελικόπτερα της Πυροσβεστικής Υπηρεσίας προανάκριση, προκαταρκτική εξέταση για το σκάνδαλο που αναφέρεται σε ενοικίαση ελικοπτέρων από την Πυροσβεστική Υπηρεσία χωρίς πιστοποιητικά τύπου. Το αναφέρω αυτό κύριε Πρόεδρε, διότι πλέον αναγκαζόμαστε σε πολλά θέματα που δεν παίρνουμε απαντήσεις να προσφεύγουμε στη δικαιοσύνη. Να κοινοποιούμε τις ερωτήσεις που καταθέτουμε ή τους φακέλους και να διενεργούνται προκαταρκτικές εξετάσεις. Το ίδιο συμβαίνει σε πολλές προμήθειες που έχουν να κάνουν με την εθνική άμυνα και ιδιαίτερα από προμήθειες που έγιναν από την προηγούμενη πολιτική ηγεσία του Υπουργείου Εθνικής Άμυνας.
      Θέλω να ζητήσω από τον κύριο Υπουργό, τέτοιου είδους υποθέσεις οι οποίες προσβάλλουν το σύνολο του πολιτικού κόσμου και ακόμη και τον Υπουργό το σημερινό που ανέλαβε τα ηνία του Υπουργείου και υποκρύπτουν τέτοιου είδους σκάνδαλα να τα στέλνει και η ίδια η Κυβέρνηση στη δικαιοσύνη. 
      ΑΡΙΣΤΟΤΕΛΗΣ ΠΑΥΛΙΔΗΣ: Είναι αργά τώρα.
      ΠΑΝΑΓΙΩΤΗΣ ΚΑΜΜΕΝΟΣ: Δεν είναι αργά, μέχρι τις 7 Φεβρουαρίου πρέπει να πάνε αυτές οι υποθέσεις. Δεν σας κρύβω ότι σήμερα κατέθεσα και άλλη ερώτηση για τα ΕΛΤΑ η οποία θα κοινοποιηθεί στην εισαγγελία.
      Έχουμε, λοιπόν, στο θέμα της ΕΒΟ-ΠΥΡΚΑΛ πολλά τέτοια ζητήματα, τα οποία πρέπει να γνωρίζει ο ελληνικός λαός. Εγώ πιστεύω ότι ο κύριος Υπουργός, ο κ. Παπαντωνίου, θα τα προωθήσει και στη δικαιοσύνη. 
      Το πρώτο θέμα, το οποίο θεωρώ ότι είναι πάρα πολύ σοβαρό, έχει να κάνει με τις καταγγελίες εκείνων που παραιτήθηκαν. Με ερώτηση δική μου στις 20.10.2003, που αναφερόταν στο Ινστιτούτο Αμυντικών Αναλύσεων, παραιτήθηκε ουσιαστικά ο κ. Σωτηρέλης. Μάλιστα, είχε το θράσος στο κείμενο της παραιτήσεώς του να αναφέρει ότι ένας ακροδεξιός Βουλευτής ετόλμησε …
      Τι πράγματα είναι αυτά; Είναι δυνατόν ένας Βουλευτής, εκλεγμένος από τον ελληνικό λαό από το 1993, να κατηγορείται ως ακροδεξιός επειδή ετόλμησε να κάνει κοινοβουλευτικό έλεγχο; Ο ίδιος ο κ. Σωτηρέλης αναφέρεται σε άνομα συμφέροντα, τα οποία εξυπηρετούνται μέσα από το Υπουργείο Εθνικής Άμυνας. Βεβαίως αναφέρεται και στο θέμα της ΕΒΟ-ΠΥΡΚΑΛ.
      Κύριε Πρόεδρε, η Νέα Δημοκρατία με περίσσια ευθύνη κατά τη διάρκεια της συζητήσεως της συγχωνεύσεως της ΕΒΟ-ΠΥΡΚΑΛ έθεσε σκληρά ερωτήματα. Δυστυχώς, στα περισσότερα απ’ αυτά δεν πήρε καμία απάντηση. Επανήλθαμε όλοι οι συνάδελφοι μέσω του κοινοβουλευτικού ελέγχου. Αναφέρομαι σε ορισμένα απ’ αυτά, στα υπόλοιπα αναφέρθηκαν οι συνάδελφοι, θα αναφερθούν και αργότερα.
      Λείπουν από το Ταμείο του ΕΠΥΕΘΑ κάποια δισεκατομμύρια δραχμές μετρητά για την ΠΥΡΚΑΛ. Απαντάτε επισήμως, κύριε Υπουργέ, σε ερώτηση του κ. Σπήλιου Σπηλιωτόπουλου, από τον Ιούλιο, ότι για ένα τιμολόγιο του 1 δισεκατομμυρίου έχετε διατάξει έρευνα, έχετε διατάξει ΕΔΕ. Το τιμολόγιο αυτό είναι πλαστό, κύριε Υπουργέ; Τα χρήματα έφυγαν από το γραφείο σας, από το ΕΠΥΕΘΑ και πήγαν προς την ΠΥΡΚΑΛ. Έγινε -όπως εσείς παραδέχεστε στην απάντηση που δώσατε στον κ. Σπηλιωτόπουλο- και γίνεται έρευνα. Ποιος θα πάει στον εισαγγελέα, κύριε Υπουργέ; Εάν κάποιοι έβαλαν χέρι στα μετρητά του γραφείου του Υπουργού Εθνικής Άμυνας και μάλιστα στα απόρρητα κονδύλια, δεν πρέπει κάποιος να απολογηθεί; 
      Τι συμβαίνει με αρκετά δισεκατομμύρια δραχμές μετρητά, τα οποία έφυγαν και πήγαν στην Αρμενία; Οι καθηγητές –των περίφημων λέιζερ- οι οποίοι μας έλεγαν ότι είναι στην Αρμενία, δεν υπάρχουν. Έγιναν ακόμη και ερωτήσεις στην αρμενική Βουλή και αυτοί οι καθηγητές δεν υπάρχουν. Μιλάμε για μία θυγατρική της ΠΥΡΚΑΛ, η οποία έχει τριάντα χιλιάδες τετραγωνικά -όπως η ίδια η ΠΥΡΚΑΛ διαφημίζει στο site της του internet- και διακόσιους πενήντα εργαζομένους. Εδώ, λοιπόν, μιλάμε για κάποια δισεκατομμύρια δραχμές μετρητά που λείπουν. 
      Πάμε παρακάτω στις συμβάσεις. Έχουν δημιουργηθεί τεράστια σκάνδαλα, που έχουν να κάνουν με παραγγελίες και μεθοδεύσεις, όπως παραδείγματος χάρη για τα μυδραλιοφόρα 155-CBB. Έχουμε εταιρείες που στήθηκαν από τις προηγούμενες διοικήσεις της ΠΥΡΚΑΛ, τις διορισμένες από το Υπουργείο Εθνικής Άμυνας. Έχουμε δισεκατομμύρια τα οποία εδόθησαν για μελέτες δημιουργίας πυροσωλήνων. Αυτά θα σας τα πει αργότερα ο κ. Παυλίδης για το θέμα αυτό.
      Εκεί ουσιαστικά ενώ η ΠΥΡΚΑΛ χάλασε κάποια δισεκατομμύρια δραχμές, αυτά πήγαν στις τσέπες των πρώην μελών της διοικήσεως της ΠΥΡΚΑΛ και τελικά ούτε βομβιτιοφόρα έχουμε ούτε ο στρατός παρέλαβε πυροσωλήνες αλλά κάποιοι μεσάζοντες έβγαλαν τις προμήθειες και κάποιοι άλλοι εις βάρος των χρημάτων του ελληνικού λαού έγιναν πλουσιότεροι. 
      Για όλες αυτές τις υποθέσεις, όπως την υπόθεση των βλημάτων εκατόν είκοσι χιλιοστών των αρμάτων LEOPARD -που βεβαίως είναι ψίχουλα μπροστά στη δικαστική διαμάχη των 60 δισεκατομμυρίων των υπερακτίων εταιρειών που τσακώνονται για το ποιος θα πάρει τι μίζα και αυτή τη στιγμή, σας το είπε ο κ. Σπηλιωτόπουλος, στο Λονδίνο έχουμε δικαστική διαμάχη- για τα βομβιτιοφόρα βλήματα των εκατόν πενήντα πέντε χιλιοστών, για τα πυροβόλα M-109, για τα βομβιτιοφόρα βλήματα των εκατόν πενήντα πέντε χιλιοστών μακρού βεληνεκούς, για τα βλήματα R-155 χιλιοστών μακρού βεληνεκούς, για τα πολυφασματικά καπνοφόρα βλήματα εκατόν πενήντα πέντε χιλιοστών, για την υπόθεση Μενδρινού που σας είπε η συνάδελφος η κ. Καλαντζάκου, για την υπόθεση της μη εγκατάστασης της παραγωγής γαλακτομάτων, για τη μη εγκατάσταση της γραμμής παραγωγής νίτρωσης της ΠΥΡΚΑΛ του Λαυρίου, για την MPP, κανείς δεν μας απάντησε για το πόσο στοίχισαν στον ελληνικό λαό, ποια είναι τα αποτελέσματα για την εθνική άμυνα και ποια για την εθνική οικονομία.
      Για τη σύμβαση παραγωγής με την IMI των βομβιτιοφόρων βλημάτων εκατόν πενήντα πέντε όπου έγινε το μεγάλο σκάνδαλο με τον πυροσωλήνα STGF των βομβιδίων που σας ανέφερα προηγουμένως, το θέμα είναι: Θα ζητηθεί να καταθέσουν τα πόθεν έσχες, εκτός από τα μέλη των διοικητικών συμβουλίων και οι υπόλοιποι διευθυντές, οι οποίοι έγιναν επιχειρηματίες και εμφανίζονται τώρα ως μεγαλοεπιχειρηματίες που δίνουν προς την ΠΥΡΚΑΛ δουλειά; Θα ζητηθεί ενημέρωση –και αυτό είναι πολύ σοβαρό- για την εκφόρτωση του καραβιού BALTIC SKY όπου έχουν αποθηκευτεί τα εκρηκτικά; Μιλάω για το πλοίο που συνελήφθη για το θέμα εμπλοκής με την Αλ Κάιντα, για πυρομαχικά που πήγαιναν στην Αλ Κάιντα. 
      Ερωτούμε, λοιπόν: Τα πυρομαχικά πού πήγαν; Είναι πυρομαχικά τα οποία κατασχέθηκαν από το ελληνικό δημόσιο; Πρέπει να πάνε στην ΠΥΡΚΑΛ. Θέλουμε μία σαφέστατη απάντηση. 
      Βεβαίως, κύριε Υπουργέ, η απάντηση που περιμένει ο ελληνικός λαός είναι η εξής: Συμφωνείτε με όλα αυτά που έχουν γίνει; Εάν μεν συμφωνείτε και τους καλύπτετε, αναλαμβάνετε και εσείς την πολιτική ευθύνη αλλά και οι συνυπογράφοντες Υπουργοί, μεταξύ αυτών και ο κ. Γιώργος Παπανδρέου. Το ΠΑΣΟΚ είναι ενιαίο. Εάν δε συμφωνείτε έχετε την υποχρέωση, πριν την  αρχή της επίσημης προεκλογικής περιόδου, να στείλετε στον εισαγγελέα -όπως εμείς κάνουμε ως Νέα Δημοκρατία- όλες αυτές τις υποθέσεις γιατί κάποιος πρέπει να πληρώσει για τα χρήματα του ελληνικού λαού, κάποιος πρέπει να πληρώσει για τα σπασμένα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, στο σημείο αυτό διακόπτουμε τη συζήτηση της επερώτησης και εισερχόμαστε στη 
      ΣΥΜΠΛΗΡΩΜΑΤΙΚΗ ΗΜΕΡΗΣΙΑ ΔΙΑΤΑΞΗ
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Μέτρα αναπτυξιακής και κοινωνικής πολιτικής–αντικειμενικοποίηση του φορολογικού ελέγχου και άλλες διατάξεις».
      Κύριε Υπουργέ, έχετε να προσθέσετε κάτι; 
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Άρα, θα ψηφιστεί ως διενεμήθη. 
      Ερωτάται το Σώμα: Γίνεται δεκτό το νομοσχέδιο και στο σύνολο ως διενεμήθη;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας):  Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών «Μέτρα αναπτυξιακής και κοινωνικής πολιτικής–αντικειμενικοποίηση του φορολογικού ελέγχου και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το κείμενο του νομοσχεδίου βρίσκεται στο τεύχος Πρακτικών της Βουλής)
      
    ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Το Σώμα παρέσχε τη ζητηθείσα εξουσιοδότηση. 
      Επανερχόμαστε στη συζήτηση της επερώτησης της Νέας Δημοκρατίας.
      Το λόγο έχει ο κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, εκπνέει η θητεία της παρούσης Βουλής. Είναι υπόθεση ολίγων ημερών η διάλυσή της και η προκήρυξη των εκλογών. Παρ’ όλα αυτά η Νέα Δημοκρατία επιμένει στο να φέρνει προς συζήτηση, κατά τη διάρκεια του κοινοβουλευτικού ελέγχου, θέματα που θεωρεί ότι είναι ιδιαίτερης σημασίας, όχι μόνο καθ’ όσον αφορά στο οικονομικό σκέλος αυτών των θεμάτων –που είναι υψηλότατο, όπως ήδη περιγράφηκε- αλλά και ως προς το ηθικό σκέλος. 
      Και επειδή ακούμε τις τελευταίες ημέρες, κύριε Πρόεδρε, ότι νέο ήθος αναδύεται από τα σπλάχνα του ΠΑΣΟΚ, ήθελα να κάμω την εξής παρατήρηση: Είναι το ήθος, κύριε Πρόεδρε, του κ. Σμπώκου, τον οποίον εσείς δεν θεωρήσατε ικανό να είναι υποψήφιος Βουλευτής σας; Για το λόγο, ύποπτος λόγω της πολιτικής και της τακτικής που ακολούθησε, ευρισκόμενος στο Υπουργείο Εθνικής Άμυνας επικεφαλής των εξοπλιστικών προγραμμάτων. Ύποπτος ο κ. Σμπώκος. 
      Ο κ. Σμπώκος όμως σας επιστρέφει την έκφραση υποψίας. Σας λέγει: «Εγώ είμαι ο ύποπτος, κύριοι; Εσείς είσθε ύποπτοι! Είσθε ύποπτοι γιατί ό,τι εισηγούμην εγώ, τα υπέγραφε ο Υπουργός μου και τα ενέκρινε ο Πρωθυπουργός». Έχουμε, λοιπόν, ένα κύκλωμα υπόπτων και ένα κύκλωμα υποψίας που δεν εκφεύγει των ορίων του κόμματός σας. Αυτό οδηγεί τη Νέα Δημοκρατία, εκ καθήκοντος, κατά την κρίση μου κυρίως για το δεύτερο σκέλος, για το ήθος να σας ελέγξει. Το νέον ήθος βέβαια από τα σπλάγνα εξερχόμενο αυτών των «υπόπτων» δεν μπορώ να το καταλάβω. 
  Και για να θεμελιώσουμε και αυτά τα περί υποψίας οι συνάδελφοί μου και εγώ έχουμε συγκεντρώσει ορισμένα ψήγματα από τα όσα συμβαίνουν στο Υπουργείο Εθνικής Άμυνας.
      Κύριε Υπουργέ Εθνικής Άμυνας, ασχολήθηκα με τα θέματά σας τις τελευταίες ημέρες με πολλή προσοχή μην τυχόν καταγραφεί κάτι στα Πρακτικά της Βουλής το οποίο θα στραφεί και κατά των καταγγελόντων. Γιατί περί καταγγελιών πρόκειται. Δεν προφθαίνετε τις τελευταίες μέρες να κάνετε τίποτα και το θεωρώ και λίγο περίεργο. Μέχρι σήμερα δεν κάματε αυτά που εμείς αξιούσαμε, τώρα θα τα κάμετε; Τρόμαξα με αυτά που έμαθα για τον τρόπο λειτουργίας των Ναυπηγείων του Σκαραμαγκά, τα οποία έχουν αναλάβει κοντράτα του κράτους μας, δια του Υπουργείου Άμυνας. Τα Ναυπηγεία Σκαραμαγκά,  μια γερμανική εταιρία όπως θυμάσθε, τα πήρε όσο όσο. Και ποιες εγγυητικές επιστολές έχουν καταθέσει για την καλή εκτέλεση αυτών των συμβάσεων;
      Εσείς είσθε ο πρώην Υπουργός Εθνικής Οικονομίας. Εγώ είμαι, κύριε Υπουργέ, παλιός έμπορος. Σπούδασα, αλλά μπήκα στις μπίζνες. Εμείς για να πάρουμε μια «δουλειά» τότε και να την εκτελέσουμε, μας έλεγαν: εγγυητική επιστολή καλής εκτελέσεως το 10% της συμβατικής αξίας. Τραπεζική εγγυητική! Και αν δεν μπορούσαμε, χάναμε τις δουλειές. Εσείς έχετε τραπεζικές εγγυητικές επιστολές για τις συμβάσεις τις οποίες καλείται να εκτελέσει με καθυστέρηση ετών ο Σκαραμαγκάς; 
      Η προχθεσινή έκθεση των ορκωτών λογιστών με τις σημειώσεις που έχει είναι τραγική για την όλη υπόθεση. Αν δεν την έχετε διαβάσει, διαβάστε την. Αλλά μάλλον την έχετε διαβάσει, γι’ αυτό και κάνατε ανακατατάξεις εκεί. Ο περιβόητος κ. Εμμανουήλ, ο οποίος επί χρόνια σύρεται στις υποθέσεις των Ναυπηγείων, –σύρεται στη Σύρο, στον Σκαραμαγκά, στην Ελευσίνα, δεν υπάρχει ναυπηγείο χωρίς Εμμανουήλ- αποκαθηλώθηκε ελαφρώς. Έπαψε να είναι διευθύνων σύμβουλος. Κάτι πρέπει να λέει και αυτό. Είναι δεύτερο σύμπτωμα Σμπώκου.
      Πάω τώρα στα περίφημα βλήματα. Κάνω αποκαλύψεις σήμερα, κύριε Πρόεδρε. Είμαι παλιός πυροβολητής και δούλεψα και στα κανόνια των «155». Κάποια στιγμή, λοιπόν, ο στρατός μας αισθάνθηκε την ανάγκη να προμηθευτεί βομβιδιοφόρα βλήματα γι’ αυτά τα κανόνια, δέκα χιλιάδες βλήματα αξίας δέκα δισεκατομμυρίων και αποφασίστηκε να τα αναλάβει η ΠΥΡΚΑΛ, περί ης ο λόγος, και λόγω των καταγγελιών του αποπεμφθέντος προέδρου που συζητούμε σήμερα, σε συνεργασία με μια ισραηλινή εταιρία. Ουδέν το μεμπτόν! Συμβαίνουν αυτά σε όλο τον κόσμο. Και αρχίζει μετέπειτα η περιπέτεια του ελληνικού δημοσίου και η σπατάλη, η δαπάνη και το ύποπτον της υποθέσεως. Καλείται λοιπόν η «Ελληνική Τεχνολογία». Διαβάζω σε κάτι σημειώσεις που βρήκα συνεργατών μου: «Η Ελληνική Τεχνολογία είναι συμφερόντων του περιφήμου κ. Δενδρινού». Σμπώκος, Εμμανουήλ, Δενδρινός! Παλαιό στέλεχος της ΠΥΡΚΑΛ. Έφυγε από την ΠΥΡΚΑΛ, –δικαίωμά του του ανθρώπου- φορμάρει μια εταιρία. Πού τον χάνεις πού τον βρίσκεις όμως μέσα στα κοντράτα της ΠΥΡΚΑΛ!
      Κύριε Πρόεδρε, ξοδέψαμε για να δοκιμάσουμε βλήμα το οποίο έχει ανάγκη ο στρατός και ακόμη δεν παρεδόθη, οκτώμισι δισεκατομμύρια δραχμές ως προκαταβολές. Ξοδέψαμε σε δοκιμές που έγιναν σε πεδία στην Ν. Αφρική και στο Ισραήλ και ακόμη δεν παρεδόθη. Και τέλος, αυτές οι δοκιμές κόστισαν 1,24 δισεκατομμύρια δραχμές. Και τέλος, αφού έγιναν όλα αυτά, έρχεται η ΠΥΡΚΑΛ και λέει: σηκώνω τα χέρια ψηλά. Δεν συμβαίνει τίποτα. Δεν φωνάζετε τώρα την ισραηλινή εταιρία IMI να πάρει τη δουλειά; Και πόσο θα κοστίσει αυτή η δουλειά; Θα κοστίσει ένα εκατομμύριο σαράντα χιλιάδες δολάρια Ηνωμένων Πολιτειών για πιστοποίηση, εκατόν δεκαπέντε χιλιάδες δολάρια για μηχανές συναρμολόγησης,…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Και εσείς ξοδέψατε το χρόνο σας. Δεν έχετε άλλο χρόνο. Περισσότερα θα πείτε στη δευτερολογία σας.
      ΑΡΙΣΤΟΤΕΛΗΣ ΠΑΥΛΙΔΗΣ: …τρία εκατομμύρια οκτακόσιες χιλιάδες δολάρια για τους πυροσωλήνες.
	Μισό δευτερόλεπτο, κύριε Πρόεδρε.
	ΠΡΟΕΔΡΕΥΩΝ (Κωνσταντίνος Γείτονας): Δεν έχετε άλλο χρόνο. Με μία φράση ολοκληρώστε.
      ΑΡΙΣΤΟΤΕΛΗΣ ΠΑΥΛΙΔΗΣ: Σπατάλη, κακοδιαχείριση όχι τυχαία! Ύποπτα! Και διερωτώμαι πώς ακόμη οι εισαγγελείς δεν μπήκαν στη μέση. Ελπίζω μετά από τα όσα λέμε τώρα, –Κοινοβούλιο είναι, οι τηλεοράσεις ανοικτές, και να’ στε καλά κι εσείς και ο Πρόεδρος της Βουλής που ανοίξατε και κανάλι να παρακολουθεί όλος ο κόσμος- κάποιος εισαγγελέας να παρακολουθεί τη συνεδρίαση και να δω αν θα μπει στη μέση.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Δεν έχετε άλλο χρόνο. Μη με αναγκάσετε να κλείσω το μικρόφωνο. Δεν το έχω κάνει στα τέσσερα χρόνια αυτό.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη- 90 χρόνια από την Ένωσή της με την Ελλάδα» τριάντα δύο μαθητές του 2ου Δημοτικού Σχολείου Οβριάς Αχαΐας με τους συνοδούς τους δασκάλους. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Φλωρίνης.
      ΑΘΗΝΑΙΟΣ ΦΛΩΡΙΝΗΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, ό,τι και να πούμε εμείς για τις μίζες και το μεγάλο φαγοπότι που παρατηρείται στις προμήθειες οπλικών συστημάτων είναι βέβαιο ότι θα κατηγορηθούμε για ψεύδη και για στείρα αντιπολίτευση.
      Θα ήθελα εδώ να δούμε τι δηλώσεις έκαναν μερικά από τα επιφανή, τα εκλεκτά στελέχη του κυβερνώντος κόμματος: «Οι αδιαφανείς συμβάσεις προς τους «ημετέρους» και το αλόγιστο ξόδεμα τρισεκατομμυρίων δραχμών στο όνομα της εθνικής άμυνας είναι δυστυχώς το ισχύον σύστημα στο χώρο προμηθειών και εξοπλισμών». Ποιος το δήλωσε αυτό; Ο γνωστός κ. Κοσκοβόλης, ο πρώην πρόεδρος των υπό συγχώνευση εταιριών ΠΥΡΚΑΛ και ΕΒΟ, ο οποίος προσελήφθη στις αρχές Ιανουαρίου του 2003 με τετραετές συμβόλαιο και απεπέμφθη στους πρώτους δώδεκα μήνες της θητείας του. 
      Άλλη δήλωση-καταγγελία: «Η πολιτική του Υπουργείου Άμυνας στοχεύει στη στήριξη τεράστιων και στυγνών οικονομικών συμφερόντων». Αυτό το δήλωσε ο Πρόεδρος του Ινστιτούτου Αμυντικών Αναλύσεων του ΥΠΕΘΑ, καθηγητής Σωτηρέλης, στέλεχος και αυτός του κυβερνώντος κόμματος, κατά την υποβολή της αίτησης παραίτησής του. 
      Το σήριαλ, ως γνωστόν, είχε συνέχεια. Το Υπουργείο Εθνικής Άμυνας κατηγορεί κυρίως τον κ. Κοσκοβόλη ότι προωθούσε την εξαγορά της «ΩΣΤΙΝ», μιας εταιρίας που εδρεύει στο Κιλκίς, είναι υπό πτώχευση, έχει σταματήσει τις δραστηριότητές της και ο λόγος βέβαια είναι προφανής. Τον κατηγορεί επίσης για κατασπατάληση του δημοσίου χρήματος, ότι διέθεσε χιλιάδες ευρώ για διαφημίσεις –ακούστε- σε εφημερίδα του Κιλκίς και για πενήντα χιλιάδες περίπου ευρώ για  γιορτές και πανηγύρια στην εταιρία του. Μάλιστα υπάρχουν και τα παραστατικά.
      Υπήρξαν συνεχή αλληλοκαρφώματα και μαχαιρώματα, πραγματικές ρουκέτες κατά του ΥΠΕΘΑ από τους καρατομηθέντες και από το ΥΠΕΘΑ εναντίον αυτών, αλλά και συναδέλφων τους. 
      Κύριε Πρόεδρε, κυρίες και κύριοι συνάδελφοι, η υπόθεση ΠΥΡΚΑΛ-ΕΒΟ δεν είναι η μοναδική. Ο εισηγητής μας αναφέρθηκε σε πολλές άλλες υποθέσεις πολύ σοβαρές και αμαρτωλές συμβάσεις. Υπενθυμίζουμε τη σύμβαση για τα άρματα μάχης LEOPARD-2 και τις μίζες των 70 δισεκατομμυρίων, τα αντιαεροπορικά TORR με τα 73 εκατομμύρια δολάρια «φάντασμα», τα ελικόπτερα ΑΠΑΤΣΙ με την εξωπραγματική τιμή αγοράς τους. Να προσθέσουμε και ένα πρόσφατο παράδειγμα που αφορά στην προμήθεια των βλημάτων εκατόν πενήντα πέντε χιλιοστών και τη μεθόδευση της αγοράς τους με απευθείας αναθέσεις για ευνόητους προφανώς λόγους.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Κυρία Πρόεδρε, η νοοτροπία της αρπαχτής στις προμήθειες αρχίζει από γαμπρούς πρώην Υπουργών και διατρέχει κάθετα όλο το σύστημα διοίκησης. Το ΠΑΣΟΚ υποκριτικά στη Χάρτα Σύγκλισης υποστηρίζει ότι από τις μειώσεις των προμηθειών και των εξοπλισμών θα δώσει στον ελληνικό λαό μέρισμα κοινωνικού κράτους. Το μέρισμα όμως αυτό αποδεικνύεται ότι πάει στους εμπόρους των όπλων. Το ΠΑΣΟΚ του κ. Σημίτη, του κ. Γεωργίου Παπανδρέου και των άλλων δημοκρατικών λειτουργεί για τους λίγους, όχι για τους πολλούς. Προστατεύει τους εμπόρους των όπλων, όχι τους πολίτες. Νοιάζεται  για τις προμήθειες, όχι για τους μισθούς των νεόπτωχων. 
      Κυρίες και κύριοι συνάδελφοι, αυτή την παρέα που σπαταλά, που τρώει τα χρήματα του ελληνικού λαού δεν μπορεί κανείς από το ΠΑΣΟΚ να την ξηλώσει, είναι σαρξ εκ της σαρκός του. Ο μόνος που μπορεί να το κάνει είναι ο ελληνικός λαός που έχει μια μεγάλη ευκαιρία στις εκλογές να τους στείλει όλους, Υπουργούς, εμπόρους, διαδόχους κλπ. εκεί που τους αξίζει, στην αντιπολίτευση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός Εθνικής Αμύνης έχει το λόγο.
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Κυρίες και κύριοι συνάδελφοι, το Υπουργείο Εθνικής Άμυνας έχει απαντήσει σε περίπου χίλιες ερωτήσεις που έχετε υποβάλει σε ό,τι αφορά την πορεία των εξοπλιστικών προγραμμάτων. Κατά συνέπεια αυτά που θα πω θα έχουν και ένα στοιχείο επαναληπτικότητας. 
      Όμως, δεν μπορώ παρά να εκφράσω τη θλίψη μου για το ότι προσέρχομαι και πάλι στην Εθνική Αντιπροσωπεία όχι για να συζητήσουμε ουσιαστικά θέματα αμυντικής πολιτικής, αλλά για να επαναλάβω απαντήσεις, οι οποίες όμως δυστυχώς δεν έχουν αμφισβητηθεί, διότι έρχεστε και επανέρχεστε στα ίδια θέματα χωρίς να αμφισβητείτε τις απαντήσεις, τις οποίες έχουμε δώσει, αλλά επαναλαμβάνοντας τις αρχικές αιτιάσεις. 
      Όμως έτσι καταργείται –και λυπάμαι που θα το πω- η ουσία του δημοκρατικού διαλόγου, ο οποίος είναι η ανταλλαγή απόψεων, το εποικοδομητικό στοιχείο του διαλόγου και η συνεκτίμηση των επιχειρημάτων του αντιπάλου –που στην προκειμένη περίπτωση είναι η Κυβέρνηση- σε ό,τι αφορά τη εξαγωγή συμπερασμάτων. Εδώ ερχόμαστε και ξαναρχόμαστε και επαναλαμβάνουμε τα ίδια πράγματα, για να καταλήξουμε σε συμπεράσματα, τα οποία δυστυχώς δεν είναι πάρα πολύ καθαρά ακριβώς διότι συντηρείται αυτή η πλαστή διαφωνία.
      Όμως, πριν απαντήσω στα επιμέρους θέματα τα οποία έθεσαν οι κύριοι και η κυρία εκπρόσωποι της Αντιπολιτεύσεως, θα επιχειρήσω να θέσω το γενικό πλαίσιο της εξοπλιστικής πολιτικής της Κυβέρνησης. 
      Κατ’ αρχάς τι έχει συμβεί την τελευταία διετία; Την τελευταία διετία έχει υπάρξει μια επανάσταση στην εξοπλιστική πολιτική της Κυβέρνησης, η οποία συνίσταται στα εξής τρία στοιχεία.
      Το πρώτο βασικό στοιχείο είναι ότι περιορίστηκε δραστικά η πίτα των εξοπλιστικών δαπανών. Αυτό ουδείς το ανέφερε. Έπρεπε να επαινεθεί η Κυβέρνηση, διότι ο Υπουργός Εθνικής Άμυνας λειτούργησε ως Υπουργός Οικονομικών στο Υπουργείο Εθνικής Άμυνας και περιόρισε ουσιαστικά τις αμυντικές δαπάνες. 
      Οι αμυντικές δαπάνες της χώρας τις προηγούμενες δεκαετίες εκυμαίνοντο γύρω στο 3% με 3,5% του Ακαθάριστου Εγχώριου Προϊόντος. Μετά την κρίση των Ιμίων τέθηκε πράγματι σε εφαρμογή ένα φιλόδοξο εξοπλιστικό πρόγραμμα που είχε ανάγκη ο Στρατός, το Ναυτικό και η Αεροπορία της Ελλάδας και ανέβασαν το ποσοστό των αμυντικών δαπανών στο Ακαθάριστο Εγχώριο Προϊόν στο 5%. Το 5% είναι το ποσοστό του 2000.
      Ακολούθως, όταν ανέλαβα το Υπουργείο Εθνικής Άμυνας περιέκοψα δραστικότατα τις αμυντικές δαπάνες και στο σκέλος των λειτουργικών δαπανών και στο σκέλος των εξοπλιστικών δαπανών με αποτέλεσμα τώρα να πέσουν πάλι στο επίπεδο των προηγουμένων δεκαετιών στο 3,5% και με περαιτέρω περικοπές, τις οποίες έχουμε εισαγάγει στο Υπουργείο Εθνικής Άμυνας με τις αναθεωρήσεις της αμυντικής μας πολιτικής, αυτό το ποσοστό θα πέσει στο 2,8% του Ακαθαρίστου Εγχωρίου Προϊόντος το έτος 2008.
      Αυτό, κυρία και κύριοι συνάδελφοι, σημαίνει εξοικονόμηση σε ετήσια βάση σήμερα ήδη 2,5 δισεκατομμυρίων ευρώ το χρόνο. Είναι το κόστος του κοινωνικού πακέτου της Κυβέρνησης και αυτό σημαίνει μια περαιτέρω εξοικονόμηση 1 δισεκατομμυρίου ευρώ το χρόνο, το 2008, όταν πάμε στο ακόμα χαμηλότερο ποσοστό που θα είναι το ιστορικά χαμηλότερο ποσοστό αμυντικών δαπανών της Μεταπολιτεύσεως. 
      Είναι μια σημαντικότατη αλλαγή, η οποία αντανακλά δύο πράγματα, πρώτον, τη στροφή από τους αριθμούς και τις ποσότητες στην ποιότητα, η οποία είναι φθηνότερη σε σχέση με μια επεκτατική πολιτική των προηγούμενων δεκαετιών και επίσης αντανακλά την πολιτική του Υπουργού Οικονομικών που επέβαλα στο Υπουργείο Εθνικής Άμυνας περικόβοντας δραστικά τις λειτουργικές δαπάνες και εξορθολογίζοντας –και θα επανέλθω σε αυτό- τα εξοπλιστικά προγράμματα.
      Αντί, λοιπόν, η Αξιωματική Αντιπολίτευση και γενικότερα η Αντιπολίτευση να επαινέσει τη σημερινή πολιτική ηγεσία του Υπουργείου Εθνικής Άμυνας γι’ αυτή την εξυγιαντική και εξορθολογιστική πολιτική, ομιλεί διαρκώς για τα θέματα διαφάνειας χρησιμοποιώντας και ανοίκειες εκφράσεις, οι οποίες δυστυχώς –οφείλω να το επισημάνω- έχουν και έναν προσβλητικό χαρακτήρα ο οποίος ενοχλεί ανθρώπους που είναι ευαίσθητοι. Και δεν θέλω πραγματικά οι σχέσεις μας να πέσουν σε ένα επίπεδο για το οποίο δε θα είμαστε ευτυχείς μετά την πάροδο κάποιου χρονικού διαστήματος. Άρα, η πρώτη επανάσταση είναι η μείωση των αμυντικών και εξοπλιστικών δαπανών, ο περιορισμός της πίτας.
      Σε ό,τι αφορά ειδικότερα τις εξοπλιστικές δαπάνες θα δώσω δύο αριθμούς. Το 2000 ανήλθαν σε 3,2 δισεκατομμύρια ευρώ, το 2004 έπεσαν σε 2 δισεκατομμύρια ευρώ. Άρα, η πίτα περιορίστηκε κατά 1,2 δισεκατομμύρια ευρώ -σε παλιές δραχμές μισό τρισεκατομμύριο παλαιές δραχμές λιγότερες. Αυτό εξάλλου εξηγεί και το γεγονός ότι ο ανταγωνισμός μεταξύ των διαφόρων επιχειρήσεων, οι οποίες δραστηριοποιούνται στο χώρο της άμυνας, έχει ενταθεί και γι’ αυτό τροφοδοτείστε, αγαπητοί συνάδελφοι της Νέας Δημοκρατίας, με τόσες «καταγγελίες» από όλους όσους πλέον δεν έχουν τη δυνατότητα λόγω περιορισμού της πίτας των δαπανών να συμμετάσχουν σε αυτές τις δαπάνες και να συμμετάσχουν στα προγράμματα, στα οποία αφορούν αυτές οι δαπάνες. Γι’ αυτό υπάρχει αυτός ο πόλεμος των συμφερόντων, τον οποίο δυστυχώς όμως εσείς αναπαράγετε μεταφέροντας αυτά τα θέματα στην Εθνική μας Αντιπροσωπεία.
      Η δεύτερη επανάσταση, η οποία έγινε στην εξοπλιστική μας πολιτική, είναι η μεγάλη άνοδος του ποσοστού στην εγχώρια βιομηχανία. Άκουσα διάφορα πράγματα ότι δε δίνουμε αρκετά κ.λπ. Οι αριθμοί σας διαψεύδουν πλήρως, απολύτως πλήρως! Πριν από μία δεκαετία, κυβερνούσε η Νέα Δημοκρατία και δε θέλω να αποδώσω ευθύνες, κύριε Σπηλιωτόπουλε και κύριε Παυλόπουλε, διότι πράγματι τότε η εθνική αμυντική βιομηχανία δεν είχε τεχνολογικές δυνατότητες και δεν μπορούσε να συμμετάσχει ενεργότερα. Εγώ ειλικρινά δε θέλω να κατηγορήσω κανένα. Αντιλαμβάνομαι και κατανοώ. Έχω μακρά πείρα στην πολιτική και δεν μου αρέσει να αποδίδω μομφές εκεί που δεν ανήκουν. 
      Γεγονός όμως παραμένει ότι τότε η συμμετοχή της εγχώριας βιομηχανίας στα εξοπλιστικά προγράμματα ήταν μόλις 2% του συνόλου των δαπανών, ένα ελάχιστο ποσοστό. Το ανεβάσαμε αυτό σταδιακά σήμερα στο 20%. Και εάν μετρήσετε –για παράδειγμα- τις αναθέσεις στην ΕΒΟ-ΠΥΡΚΑΛ, θα δείτε ότι είναι τετραπλάσιες σε ετήσια βάση –64 εκατομμύρια ευρώ σε εμάς σε σχέση με 16 εκατομμύρια ευρώ στην δική σας περίοδο- ακριβώς γιατί ενισχύουμε την εθνική αμυντική βιομηχανία. 
      Γι’ αυτό αυξήθηκαν οι αναθέσεις, διότι πλέον αναθέτουμε όλα μας τα πλοία στα ελληνικά ναυπηγεία. Άλλαξε δραστικά η πολιτική μας. Αν είχαμε ακολουθήσει μια άλλη πολιτική, προφανώς κάποια άλλα ναυπηγεία εκτός Ελλάδας να κατασκεύαζαν φρεγάτες και άλλους τύπους πλοίων. Όμως επιλέξαμε τα ελληνικά ναυπηγεία για να δώσουμε δουλειά, να δώσουμε απασχόληση σε χιλιάδες εργαζομένους. 
      Γι’ αυτό πιστεύω ειλικρινά, αγαπητοί κύριοι της Αντιπολιτεύσεως, θα πρέπει να επαινείτε την Κυβέρνηση γι’ αυτήν την πολιτική, αντί να αναφέρεστε σε αδιαφανείς διαδικασίες και αναθέσεις, όταν γνωρίζετε ότι ο κύριος όγκος αυτών των αναθέσεων αφορά την εθνική αμυντική βιομηχανία.
      Τέλος, μια τρίτη επανάσταση η οποία έγινε στην εξοπλιστική μας πολιτική και αυτό αντανακλά την προηγούμενη εμπειρία μου ως Υπουργού Οικονομικών είναι η εξής:
      Συνηθίζετε να λέτε –και θα επανέλθω σε αυτό- ότι αγοράζουμε έναν αριθμό, ας πούμε, πενήντα, οπλικών συστημάτων με το ίδιο ποσό που θα αγοράζαμε εκατό και συγκρίνετε συνήθως –που δεν είναι παράλογο, είναι εύλογη αυτή η σύγκριση- την αρχική εκτίμηση του κόστους –που συνήθως αναφέρεται στα μέσα της δεκαετίας του ’90-  με την τελική πραγματοποίηση που αφορά τις αρχές της τρέχουσας δεκαετίας. 
      Όμως, τι έχει συμβεί; Σε όλα τα εξοπλιστικά προγράμματα –όπως εξάλλου και στα δημόσια έργα, αλλά κυρίως στα εξοπλιστικά προγράμματα και ιδίως τα εισαγόμενα οπλικά συστήματα- υπάρχουν μεγάλες αναθεωρήσεις του κόστους. Και υπάρχουν μεγάλες αναθεωρήσεις του κόστους για δύο κεντρικούς λόγους, τους οποίους νομίζω ότι πρέπει να αφομοιώσετε.
      Ο πρώτος λόγος είναι ότι στη διάρκεια της περασμένης δεκαετίας, δηλαδή από το 1995 περίπου έως το 2001-2001 υπήρξε μια μεγάλη ανατίμηση του δολαρίου διεθνώς η οποία ενισχύθηκε σε ό,τι αφορά την Ελλάδα λόγω της υποτίμησης της δραχμής του 1998, με αποτέλεσμα το τελικό κόστος, το 2000-2002, των εξοπλιστικών προγραμμάτων να αυξηθεί πάρα πολύ σε σχέση με την αρχική εκτίμηση των αρχών της δεκαετίας του ’90. Όσο η ελληνική οικονομία δεν είχε το ευρώ υπέκειτο σε αυτήν την τιμωρία, σε αυτήν την κύρωση. Και αυτό αφορά και τη δική σας περίοδο διακυβέρνησης και θα επανέλθω σε αυτό.
      Ο δεύτερος εξίσου σημαντικός λόγος είναι ότι από το χρόνο της αρχικής εκτίμησης μέχρι την υλοποίηση παρεμβάλλονται πολύ σημαντικές τεχνολογικές καινοτομίες που αναβαθμίζουν τα συστήματα, τα οποία τελικώς αγοράζουμε, τα οποία είναι ακριβότερα σε σχέση μ’ αυτά που είχε αξιολογήσει το Γενικό Επιτελείο, όταν ξεκινούσε αυτή η διαδικασία στις αρχές της δεκαετίας του ’90. 
      Θα αναφέρω ένα παράδειγμα, το οποίο παρακαλώ να παρακολουθήσετε, που δεν έχει καμία αιχμή. Εμείς αγοράσαμε τα εξήντα αεροσκάφη F16 και τα δεκαπέντε Μιράζ με έναν αρχικό προϋπολογισμό 430 δισεκατομμύρια δραχμές, ο οποίος εξελίχθηκε στην τελική υπογραφή της συμβάσεως σε 1.241 δισεκατομμύρια δραχμές, τρεις φορές παραπάνω, για τους λόγους που ανέφερα, την τεχνολογική αναβάθμιση και την ανατίμηση του δολαρίου. Αν είχαμε παραμείνει στον αρχικό προϋπολογισμό, θα είχαμε αγοράσει είκοσι και όχι εξήντα αεροσκάφη F16 και τον αντίστοιχο αριθμό των Μιράζ.
      Έρχομαι τώρα στη δική σας αγορά των F16. Όταν ξεκίνησε η δική σας διαδικασία, το αρχικώς εγγραφέν ποσό ήταν 300 εκατομμύρια δολάρια για τα σαράντα F16 και κατέληξε σε 1.450 εκατομμύρια δολάρια, άρα πέντε φορές παραπάνω. Αν επιμένατε στην αρχική εκτίμηση ή σε παραπλήσια της αρχικής εκτιμήσεως, θα είχατε αγοράσει οκτώ αεροσκάφη, αντί σαράντα.
      Τι  έκανα όμως εγώ, ως Υπουργός Εθνικής Αμύνης, όταν εισηγήθηκα στο ΚΥΣΕΑ τις τελευταίες εξοπλιστικές αποφάσεις; Τους είπα «κύριοι, επειδή έχω την εμπειρία αυτή της μεγάλης αναθεωρήσεως του κόστους, την οποία παρατηρώ συνεχώς να γίνεται, λόγω ανατιμήσεων δολαρίου, λόγω τεχνολογικών αναβαθμίσεων, παραμένουμε πλέον σταθεροί στους αρχικούς, έστω αυθαίρετους, υπολογισμούς και αντίστοιχα θα περικόπτουμε τον αριθμό των οπλικών συστημάτων τα οποία αγοράζουμε». Γι’ αυτό ακριβώς έχουμε τις πολύ σημαντικές περικοπές, τις οποίες κάναμε, σε ό,τι αφορά τα άρματα από διακόσια σαράντα σε εκατόν εβδομήντα, τα υποβρύχια από τέσσερα σε τρία, τα μεταφορικά αεροπλάνα από δεκαπέντε σε δώδεκα και τα επιθετικά ελικόπτερα από είκοσι τέσσερα σε δώδεκα.
      Όλες αυτές οι περικοπές σε αριθμούς και όγκο, εντάσσονται σε μια προσπάθεια εξορθολογισμού των εξοπλιστικών προγραμμάτων, με παράλληλη προσπάθεια να μην ξεφύγουμε από τους αρχικούς υπολογισμούς, έστω και αν αυτοί οι αρχικοί υπολογισμοί δεν είχαν μεγάλη σχέση με την πραγματικότητα. Αυτή, λοιπόν, είναι μία τρίτη πολύ σημαντική επανάσταση που έγινε στις εξοπλιστικές δαπάνες, κάτι το οποίο εξηγεί το γεγονός ότι τώρα είμαστε απόλυτα μέσα στα όρια και γι’ αυτό, αγαπητοί συνάδελφοι, πέφτουν τόσο δραστικά οι εξοπλιστικές και γενικότερα οι αμυντικές δαπάνες. Διότι μένουμε σταθεροί στα όρια, τα οποία έχουμε θέσει.
      Έρχομαι τώρα στα επιμέρους σημεία της επερώτησής σας. Κατ’ αρχάς σε ό,τι αφορά το θέμα της ΕΒΟ-ΠΥΡΚΑΛ, θέλω να σημειώσω ότι οι διοικήσεις των δύο εταιρειών ολοκλήρωσαν με επιτυχία τη διαδικασία της συγχώνευσης, με υπευθυνότητα και χωρίς προβλήματα. Οι ισχυρισμοί που υπάρχουν στην επερώτηση περί δεκαετίας για την υλοποίηση της συγχώνευσης είναι ανακριβείς. Η Κυβέρνηση αποφάσισε τη συγχώνευση το Μάρτιο του 2002, με την απόφαση της Διυπουργικής Επιτροπής Αποκρατικοποιήσεων. Σε αντίθεση με την αποτυχημένη προσπάθεια που εσείς επιχειρήσατε το 1991-1992, εμείς προωθήσαμε τη συγχώνευση αποτελεσματικά, σε κλίμα πλήρους συναίνεσης. 
      Σε κάθε περίπτωση συγχώνευσης είναι φυσικό ότι τα μέλη του διοικητικού συμβουλίου της νέας εταιρείας θα είναι λιγότερα από τα μέλη των διοικητικών συμβουλίων των δύο εταιρειών που συγχωνεύονται. Έτσι πήγαμε από είκοσι πέντε σε δεκατρία μέλη και είναι προφανές ότι, στη συγχώνευση αυτή, γι’ αυτά τα μέλη τα οποία –είτε είναι ο πρόεδρος είτε άλλα μέλη- δεν συμμετέχουν στο σχήμα της νέας εταιρείας, δεν υπάρχει καμία μομφή εναντίον τους. 
      Αντιθέτως, θα έλεγα ότι ο πρώην πρόεδρος της ΕΒΟ-ΠΥΡΚΑΛ, αλλά και γενικότερα τα δύο διοικητικά συμβούλια, εξεπλήρωσαν με μεγάλη επιτυχία το δύσκολο εγχείρημα της συγχώνευσης, εξασφαλίζοντας τη συναίνεση των εργαζομένων και προωθώντας όλες τις διοικητικές διαδικασίες με πολύ μεγάλη αποτελεσματικότητα. Μία νέα εταιρεία μπορεί να ξεκινήσει με μία νέα διοίκηση. Αυτό δε σημαίνει καμία απολύτως μομφή στην προηγούμενη διοίκηση, η οποία εξεπλήρωσε, όπως είπα, πολύ επιτυχώς την αποστολή της.
      Έρχομαι τώρα στο θέμα των αποφάσεων του ΚΥΣΕΑ. Ήδη αναφέρθηκα σ’ αυτό στην εισαγωγή μου, αλλά θέλω να κάνω μια κάπως εκτενέστερη αναφορά σε ό,τι αφορά το νομικό πλαίσιο το οποίο τηρείται. 
      Το πρώτο είναι η διαφάνεια και η νομιμότητα. Η διαφάνεια και η νομιμότητα αφορούν ένα συγκεκριμένο νομικό και θεσμικό πλαίσιο. Διαφάνεια δεν είναι να δημοσιοποιούμε απόρρητα έγγραφα, παραβιάζοντας το νόμο που υπάρχει. Διότι, αν μιλήσουμε για τέτοια διαφάνεια, προφανώς αυτή η διαφάνεια δεν μπορεί να προωθηθεί από τον Υπουργό Εθνικής Άμυνας. Δεν μπορούμε να δώσουμε στη δημοσιότητα, για παράδειγμα, απόρρητα έγγραφα ή απόρρητες εισηγήσεις. Τηρούμε τη διαφάνεια στο ακριβές μέτρο που επιβάλλει ο νόμος. Και ο νόμος αυτός είναι το π.δ. 284/89. 
      Σας έχω ακούσει να αναφέρετε τη σκέψη, αντί προεδρικού διατάγματος, να κάνουμε νόμο. Προφανώς δε θα είχα καμία αντίρρηση και δεν έχω καμία αντίρρηση. Μπορούμε να συνεργαστούμε στην επόμενη Βουλή, διακομματικά, για να κάνουμε νόμο πάνω στο νομικό αυτό πλαίσιο. Αλλά το υπάρχον νομικό πλαίσιο το τηρούμε με απόλυτη ακρίβεια και υπάρχει απόλυτη νομιμότητα και υπάρχει απόλυτη διαφάνεια, σύμφωνα με τα μέτρα τα οποία προσδιορίζει ο νόμος.
      Το δεύτερο που θέλω να σημειώσω είναι ότι ο νόμος αυτός προβλέπει τη συμμετοχή δεκάδων ανωτάτων αξιωματικών, αλλά και πολιτικού προσωπικού, επιστημόνων, σε όλες τις επιτροπές, οι οποίες επιλαμβάνονται των διαπραγματεύσεων, των αξιολογήσεων και οτιδήποτε άλλο αναφέρεται στην επιλογή των οπλικών συστημάτων.
      Θέλω να με πιστέψετε ότι προσέχω τόσο εγώ, όσο και ο Γενικός Γραμματέας, ο κ. Τραυλός, ιδιαίτερα τη σύνθεση αυτών των επιτροπών. Επίσης, οι πρόεδροι των επιτροπών αυτών ορίζονται από τους Αρχηγούς των Επιτελείων. Είναι δική τους ευθύνη. Δεν παρεμβαίνει η πολιτική ηγεσία. Σε όλες τις εξοπλιστικές επιτροπές, οι πρόεδροι ορίζονται από τα Γενικά Επιτελεία. Και οι επιχειρησιακές απαιτήσεις είναι αυτές, τις οποίες προσδιορίζουν τα ίδια τα Γενικά Επιτελεία. Και είμαι βέβαιος ότι ο κ. Σπηλιωτόπουλος, ο οποίος ως παλιός αξιωματικός έχει επαφή με τα Επιτελεία, θα γνωρίζει ότι όλες οι εξοπλιστικές αποφάσεις τις οποίες λάβαμε, είναι απόλυτα σύμφωνες με τις απαιτήσεις των Επιτελείων. 
      Το τρίτο είναι ότι δεν υπήρξε καμία αμφισβήτηση ή ένσταση από ανταγωνίστριες εταιρείες για τις εξοπλιστικές αποφάσεις τις οποίες λάβαμε. Επιπλέον, να σημειώσω ότι, όταν ανέλαβα το Υπουργείο Εθνικής Άμυνας, συγκρότησα τη Γενική Γραμματεία, τοποθέτησα έναν άριστο Γενικό Γραμματέα, εγνωσμένου ήθους και εντιμότητας, τον κ. Τραυλό, ο οποίος ετίμησε και την προηγούμενη θέση του στο Υπουργείο Εθνικής Άμυνας, και εισήγαγα εξειδικευμένα νομικά γραφεία, τα οποία έχουν ελέγξει από κάθε πλευρά τις συμβάσεις, παράλληλα ασφαλώς με τον έλεγχο του Νομικού Συμβουλίου του Κράτους.
     Άρα, είμαι όχι απλώς ικανοποιημένος, αλλά είμαι υπερήφανος για τις εξοπλιστικές αποφάσεις, τις οποίες έλαβε το ΚΥΣΕΑ τα τελευταία χρόνια. Είμαι υπερήφανος, διότι πρώτον, ικανοποιήθηκαν πλήρως οι επιχειρησιακές απαιτήσεις των Ενόπλων Δυνάμεων, τηρήθηκε απόλυτα η νομιμότητα και η διαφάνεια και, επιπλέον, εισέφερα σημαντικά στην προσπάθεια της δημοσιονομικής εξυγίανσης και του εξορθολογισμού, περικόπτοντας δραστικά τα εξοπλιστικά προγράμματα και εξασφαλίζοντας την απόλυτη συμμόρφωση με τα χρηματοδοτικά όρια που είχαν τεθεί στον αρχικό σχεδιασμό. Επαναλαμβάνω ότι είμαι υπερήφανος για την πορεία αυτών των εξοπλιστικών προγραμμάτων.
     Δεν θα ήθελα να αναφερθώ εκτενώς στα επιμέρους σημεία, διότι έχουμε απαντήσει εκτενώς στις διάφορες ερωτήσεις. Μου κάνει όμως κατάπληξη, γιατί επαναφέρετε το θέμα των επιθετικών ελικοπτέρων. Θέλω να σας θυμίσω ότι αναφέρετε μία τιμή για το κόστος της αγοράς από το Κουβέιτ, που αποδείχθηκε από δύο πηγές, και την κατασκευάστρια εταιρεία που είναι η «BOEING», αλλά και τα έγγραφα του Αμερικανικού Κογκρέσου, ότι δεν έχει καμία σχέση με την πραγματικότητα. Λυπάμαι που το κάνατε αυτό. Αναφέρετε ένα ποσό, ότι αγόρασε το Κουβέιτ τα δεκαέξι ελικόπτερα με 693 εκατομμύρια δολάρια, ενώ η Ελλάδα αγόρασε τα δώδεκα με αντίστοιχο ποσό. Όμως,αυτή  η πληροφορία ελέγχθηκε ως ανακριβής. Υπάρχει ανακοίνωση της κατασκευάστριας εταιρείας που ανεβάζει το κόστος στα 900 εκατομμύρια δολάρια για το Κουβέιτ, σε σχέση με 675 για την Ελλάδα και υπάρχουν έγγραφα του αμερικανικού Κογκρέσου, που ευχαρίστως θα καταθέσουμε στην Εθνική Αντιπροσωπεία, που ανεβάζουν το κόστος αυτό στα 2,1 δισεκατομμύρια δολάρια, και ανάγουν την τιμή ανά ελικόπτερο για το Κουβέιτ πολύ πάνω από τα 56 εκατομμύρια δολάρια, τα οποία στοίχισαν στο ελληνικό δημόσιο. 
     Επιπλέον, στην Αγγλία το αντίστοιχο κόστος για ένα επιθετικό ελικόπτερο της εταιρείας «BOEING» ανήλθε σε 71 εκατομμύρια δολάρια, σε σχέση με τα 56 που στοίχισε σε εμάς. 
     Δε θα ήθελα να σας εισηγηθώ, κύριε Σπηλιωτόπουλε, να συστήσετε στους Άγγλους Συντηρητικούς να μιλήσουν περί σκανδάλου σε βάρος του αγγλικού δημοσίου, διότι είναι προφανές ότι το κάθε ελικόπτερο έχει μία ιδιαιτερότητα, σε ό,τι αφορά τα εξαρτήματα και οτιδήποτε άλλο. Αλλά θέλω να σημειώσω ότι το κόστος για την Ελλάδα υπήρξε το χαμηλότερο και σε σχέση με το Κουβέιτ και σε σχέση με την Αγγλία. Και απορώ πώς επιμένετε σε αυτές τις αιτιάσεις, οι οποίες δε σας τιμούν. Διότι δε νομίζω ότι είναι σωστό -ούτε το ΠΑΣΟΚ το είχε κάνει, απέναντι στη Νέα Δημοκρατία- να εφευρίσκετε αριθμούς, να υποβάλλετε έγγραφα, τα οποία δεν έχουν καμία σχέση με την πραγματικότητα, για να υποστηρίξετε αυτά τα ασύστατα επιχειρήματα, τα οποία υποστηρίζετε, και τα οποία, επαναλαμβάνω, έχουν ένα χαρακτήρα, ο οποίος δεν προσιδιάζει στο ήθος το οποίο πρέπει να επικρατεί στις συζητήσεις του ελληνικού Κοινοβουλίου.
      Σε ό,τι αφορά τις συνεργαζόμενες εταιρείες, θα ήθελα να πω ότι αυτές επιλέγονται από τις κατασκευάστριες εταιρείες και όχι από το ελληνικό δημόσιο. Το ελληνικό δημόσιο είναι υπεύθυνο μόνο για την τήρηση αυτών των συμφωνιών μέσα από διαπραγματεύσεις, τις οποίες διεξάγει, και τις προϋποθέσεις που θέτει σε ό,τι αφορά την υλοποίηση αυτών των αντισταθμιστικών προγραμμάτων. Να είστε βέβαιος ότι και στη συγκεκριμένη σύμβαση και σε όλες τις συμβάσεις έχουν ληφθεί όλες οι αναγκαίες πρόνοιες, ώστε αυτές οι αντισταθμίσεις να υλοποιηθούν. Σε κάθε περίπτωση που αυτό δεν επιτυγχάνεται, υπάρχουν κυρώσεις και διαδικασίες που επιβάλουν την αυστηρή εφαρμογή τους. 
      Για τις off shore εταιρείες, θέλω να πω ότι λυπάμαι που επαναφέρατε αυτό το θέμα. Είχατε πάρει μία αποστομωτική απάντηση εδώ στη Βουλή πριν από κάποιο χρονικό διάστημα. Σας εξήγησα ότι αυτό το θέμα δεν έχει καμία σχέση με τη συγκεκριμένη σύμβαση. Αυτές οι εταιρείες είναι φαντάσματα και δεν τις γνωρίζει κανείς ούτε εμείς ούτε το αντισυμβαλλόμενο μέρος που είναι η γερμανική εταιρεία. Αν υπήρχε συμφωνία, είχε λήξει το 2001, πριν από τη διεξαγωγή του διαγωνισμού. Σε κάθε περίπτωση, όπως γνωρίζετε, επιτύχαμε στην τελική φάση πολύ σημαντικές μειώσεις, οι οποίες κατέστησαν το τελικά προμηθευθέν άρμα πολύ φθηνότερο και σαφώς τεχνολογικά καλύτερο από τους ανταγωνιστές, που δεν αμφισβήτησαν τις επιλογές της Κυβέρνησης.
      Έρχομαι τώρα στα θέματα που έθιξαν οι συνάδελφοι σε ό,τι αφορά την ΕΒΟ ΠΥΡΚΑΛ για την προμήθεια των πυρομαχικών. Εγώ διερωτώμαι, γιατί κάνετε όλη αυτήν τη φασαρία. Εδώ υπήρχε το εξής θέμα: Είτε θα αναθέταμε στην ΠΥΡΚΑΛ την κατασκευή των πυρομαχικών σε συνεργασία με μία ξένη εταιρεία, είτε θα προχωρούσαμε σε ένα διαγωνισμό, ο οποίος πάλι θα ενέπλεκε την ΠΥΡΚΑΛ, αλλά θα ήταν ανοικτός σε ό,τι αφορά την ανταγωνιστικότητα, τις τιμές και την ποιότητα.
      Εμείς επιλέξαμε τη δεύτερη διαδικασία που ήταν διαφανέστερη. Θα με ρωτήσετε: Αυτό το κάνετε πάντοτε; Όχι, δεν το κάνουμε πάντοτε, αλλά κατά περίπτωση. Όταν θεωρούμε, για παράδειγμα ότι τα ναυπηγεία πρέπει για λόγους γενικότερου συμφέροντος και έχοντας πεποίθηση στην ανταγωνιστικότητα των ναυπηγείων, να τους αναθέσουμε απευθείας κάποιες παραγγελίες, τότε το κάνουμε. 
      Όταν έχουμε αμφιβολίες για το κατά πόσο μία εθνική αμυντική βιομηχανία μπορεί να τα βγάλει πέρα, τότε επιλέγουμε μία διαγωνιστική διαδικασία, στην οποία πάλι όμως εμπλέκουμε την εθνική αμυντική βιομηχανία. Για παράδειγμα, αν έρθει αύριο η ΕΑΒ και μας προτείνει να της αναθέσουμε την κατασκευή νέων μαχητικών αεροσκαφών, θα της πούμε ότι λυπούμαστε, αλλά δεν μπορούμε να το κάνουμε, γιατί το κόστος θα είναι δέκα φορές παραπάνω από ό,τι το κάνουν οι Αμερικανοί ή οι Ευρωπαίοι. 
      Βεβαίως, στα μαχητικά αεροσκάφη, τα οποία αγοράζουμε με ανταγωνιστικές διαδικασίες, επιδιώκουμε πάντοτε να εμπλέκουμε ελληνικές εταιρείες, είτε την ΕΑΒ είτε άλλες, για να εξασφαλίσουμε προστιθέμενη αξία. Αυτή είναι η απλή απάντηση και απορώ, γιατί δημιουργείτε θέμα για τη διεξαγωγή ενός διαγωνισμού που θα γίνει με τις διαφανέστερες διαδικασίες και για τον οποίο παίρνουμε μία τεχνογνωσία από τους Ισπανούς, που έχουν το αντίστοιχο ακριβώς πρόβλημα με τα γερμανικά άρματα και έχουν ξεκινήσει μία αντίστοιχη διαγωνιστική διαδικασία για τα πυρομαχικά του γερμανικού άρματος, το οποίο έχουν προμηθευτεί.
      Η κ. Καλαντζάκου μίλησε για το θέμα των γαλακτομάτων. Θέλω να σας πω ότι δεν ελήφθη καμία απόφαση, αλλά έγινε απλώς μία μελέτη. Δεν μπορούν να αποδοθούν ευθύνες και δεν μπορεί να γίνεται εδώ μία δίκη προθέσεων. Καμία απόφαση δεν έχει ληφθεί. 
      Για το Ινστιτούτο Αμυντικών Αναλύσεων και τα υπόλοιπα θέματα που περιλαμβάνονται στην επερώτησή σας, είναι προφανή τα πράγματα. Νομίζω ότι γίνεται μία καλή δουλειά από το Ινστιτούτο και οι δηλώσεις του «πόθεν έσχες» των στελεχών του κατατίθενται ανελλιπώς τα τελευταία χρόνια στις αρμόδιες αρχές.
      Με αυτά τα λόγια, θα ήθελα να κλείσω αυτήν την ομιλία μου, εκμεταλλευόμενος τα δύο λεπτά που έχω ακόμη, για να κάνω ορισμένες γενικές σκέψεις σε ό,τι αφορά τη συνεργασία της Κυβέρνησης και της Αντιπολίτευσης ενόψει και των εκλογών.
      Αγαπητοί συνάδελφοι της Νέας Δημοκρατίας, θα μου επιτρέψετε, μιλώντας πιο ελεύθερα και φιλικά, γιατί με τους περισσότερους από εσάς γνωριζόμαστε πολλά χρόνια και είμαστε παλαιοί κοινοβουλευτικοί, να σημειώσω ότι εκτιμώ πως αυτή η έξαρση, που υπάρχει σε ό,τι αφορά τα εξοπλιστικά προγράμματα, αντανακλά δύο γεγονότα. 
      Το πρώτο γεγονός είναι ότι τα τελευταία χρόνια μειώθηκε δραστικά η πίτα των εξοπλιστικών δαπανών και αυτό διέγειρε ορέξεις και άνοιξε έναν πόλεμο συμφερόντων. Λυπάμαι, αν και εσείς πέσατε θύμα αυτού του πολέμου συμφερόντων. Θα έπρεπε να σκεφθείτε πιο υπεύθυνα τη στάση σας. 
      Το δεύτερο γεγονός που θέλω να σημειώσω, είναι ότι αυτές οι εκλογές, έτσι όπως εξελίσσονται σε ντέρμπυ που μπορεί να χάσετε, βλέπω ότι έχουν διεγείρει μία νευρικότητα από την πλευρά σας, η οποία καμία φορά οδηγεί σε υψηλούς τόνους χωρίς να υπάρχει αντιστοίχιση με την πραγματικότητα. Θέλω να συστήσω ψυχραιμία και ηρεμία, εξάλλου η 7η Μαρτίου είναι κοντά. Κυριακή κοντή γιορτή.
      Τέλος, θέλω να είμαι σωστός. Η έκβαση των εκλογών είναι άγνωστη. Νομίζω ότι σε μία δημοκρατία είναι θράσος η αλαζονεία να προβλέπει κανείς με βεβαιότητα τη νίκη του ενός ή του άλλου. Πιστεύω, επειδή έχω υπάρξει Υπουργός για αρκετά χρόνια και σε κρίσιμα Υπουργεία, ότι η συνεργασία Κυβέρνησης, Συμπολίτευσης, και Αντιπολίτευσης στον κρίσιμο τομέα της εθνικής άμυνας, είναι απολύτως αναγκαία και απαραίτητη και σε ό,τι αφορά τα εθνικά ζητήματα, αλλά και σε ό,τι αφορά τους άξονες και τις κατευθύνσεις της αμυντικής πολιτικής. Γι’ αυτόν το λόγο νομίζω ότι πρέπει να κρατάμε ένα επίπεδο. Εγώ σας υπόσχομαι από τη θέση, που είμαι σήμερα και θα βρεθώ αύριο, ότι θα συνεχίσω να έχω μία υπεύθυνη στάση σε ό,τι αφορά τη συνεργασία με τα κόμματα της μείζονος ή ελάσσονος Αντιπολίτευσης στο εθνικό θέμα της άμυνας. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Κρήτη- 90 χρόνια από την Ένωσή της με την Ελλάδα» σαράντα τέσσερις μαθητές του 13ου Δημοτικού Σχολείου Καλαμάτας με τους συνοδούς τους.
	Η Βουλή καλωσορίζει τους μαθητές.
(Χειροκροτήματα από όλες τις πτέρυγες)
	Ασφαλώς, φαντάζομαι ότι θα χαίρονται ιδιαιτέρως η κ. Καλαντζάκου και ο κ. Παυλόπουλος. Θα ήθελα να εξηγήσω στα παιδιά ότι σήμερα συζητείται επερώτηση της Νέας Δημοκρατίας προς τον Υπουργό Εθνικής Άμυνας για τα εξοπλιστικά προγράμματα και τις αμυντικές δαπάνες και γι’ αυτόν το λόγο παρίστανται στην Αίθουσα οι Βουλευτές που επερωτούν και ο κύριος Υπουργός που απαντά.
	Το λόγο έχει ο κ. Παυλόπουλος. 
	ΠΡΟΚΟΠΗΣ ΠΑΥΛΟΠΟΥΛΟΣ: Θα ξεκινήσω από το τελευταίο που είπε ο κύριος Υπουργός, ο οποίος μίλησε για νευρικότητα από πλευράς Νέας Δημοκρατίας, γιατί, δήθεν, «ο προεκλογικός αγώνας εξελίσσεται σε ντέρμπυ». 
      Εγώ δεν μπορώ να καταλάβω γιατί έχει νευρικότητα η Παράταξη που προέβλεψε το τι θα συμβεί στο ΠΑΣΟΚ και πάντοτε προηγείται, έστω και σε επίπεδο δημοσκοπήσεων, μολονότι θα συμφωνήσω με τον κ. Παπαντωνίου ότι κανείς δεν μπορεί να προδικάσει τίποτα.
	Κύριε Υπουργέ, θα ήθελα να ρωτήσω το εξής: Έχει δηλαδή νευρικότητα η Παράταξη, που προηγείται και τα προέβλεψε όλα, και δεν έχετε νευρικότητα εσείς ή τα στελέχη σας που με άλλον Πρωθυπουργό προβλέπατε ότι θα πάτε -και κραυγάζατε ακόμα και στο περιστύλιο της Βουλής- και με άλλον τελικά θα πάτε; Έχετε νευρικότητα εσείς ή όχι, όταν μέχρι πρότινος δεν ξέρατε ούτε με ποια διαδικασία θα πάτε και όλα γίνονταν εν κρυπτώ και παραβύστω μεταξύ δύο και ήσασταν όλοι στο σκοτάδι; Είστε ή όχι σε νευρικότητα, όταν δεν ξέρετε με ποιο πρόγραμμα θα πάτε και ότι μεθαύριο καλείσθε, μέσα στο Φεβρουάριο, δηλαδή, λίγες ημέρες πριν από τις εκλογές, να επικυρώσετε το «πρόγραμμα», που θεία επιφοιτήσει θα εμπνευσθεί ο κ. Παπανδρέου; Γιατί, φυσικά, το δικό σας πρόγραμμα και τα πεπραγμένα σας μαζί με τα στελέχη, τα οποία το έχουν εφαρμόσει όλο αυτόν τον καιρό, το πετάει στον κάλαθο των αχρήστων, αφού το αισθάνεται βάρος και το καταδίκασε ο Ελληνικός Λαός. 
      Τελικά, αυτοί αισθάνονται αμηχανία, ήγουν εσείς. Γιατί μ’ άλλον Πρωθυπουργό πηγαίνατε και μ’ άλλον Αρχηγό θέλετε να πάτε τώρα ή σας αναγκάζουν να πάτε. Γιατί άλλα είχατε σκεφθεί σχετικά με τις διαδικασίες και άλλα έγιναν, ανάλογα και με τις φιλοδοξίες που είχε ο καθένας σας. Και το κυριότερο, γιατί δεν ξέρετε με ποιο πρόγραμμα πρόκειται να πάτε στις εκλογές. Αυτή είναι η αμηχανία σας και εγώ την καταλαβαίνω, αλλά είναι δικό σας πρόβλημα.
      Μιλήσατε για «επαναστάσεις». Αυτό το συνηθίζετε. Κάθε Υπουργός που έρχεται να αντικαταστήσει τον προηγούμενο στο ΠΑΣΟΚ -αυτές ήταν ιδίως οι Κυβερνήσεις Σημίτη- έκανε τη δική του «επανάσταση». Ο Γεράσιμος Αρσένης έκανε «επανάσταση» στο χώρο της παιδείας, γιατί επί ημερών του Γεωργίου Παπανδρέου δεν έγινε απολύτως τίποτα. Έρχεται ο Πέτρος Ευθυμίου, τα γκρεμίζει όλα και κάθεται πάνω στα μπάζα.
	Θέλετε να σας πω για το θέμα του Υπουργείου Υγείας; Ο Αλέκος Παπαδόπουλος μίλησε για πιράνχας και θέλησε να κάνει τη δική του «επανάσταση». Ο κ. Στεφανής τα γκρέμισε και κάθισε πάνω στα μπάζα. Ακούσατε την έκφραση του Υπουργού Υγείας, όταν τον ρώτησαν χθες ποιο είναι το πρόγραμμα, με το οποίο θα κατέβει το ΠΑΣΟΚ για την υγεία;
      «Εγώ» –λέει- «είμαι εξωκοινοβουλευτικός Υπουργός, ρωτήστε το κόμμα στη Χαριλάου Τρικούπη». Ιδού η σοβαρότητα του κυβερνώντος Κόμματος. Έτσι, γιατί μιλάτε για «προγραμματικούς λόγους». Και κράτησα καλά, κύριε Υπουργέ, ένα λόγο. Είπατε, για τη σημερινή πολιτική ηγεσία. Γιατί δεν μιλάτε για τις προηγούμενες; Δεν σας βολεύει; Γιατί έχουν γίνει πολλά και το ξέρετε. Με συγχωρείτε, αλλά δεν έχετε καταλάβει ότι είσαστε Κυβερνήσεις που έχουν συλλογική και διαχρονική ευθύνη; Αλλάζετε; Φεύγει ο ένας, έρχεται ο άλλος και από εκεί και πέρα μέσω της «αφέσεως των αμαρτιών» προσπαθείτε να μας πείσετε ότι μπορείτε να κυβερνήσετε τον Τόπο; Το ίδιο κάνει και ο μελλοντικός Αρχηγός σας. Και θα τελειώσω με αυτό, γιατί έτσι ακριβώς προσπαθείτε να παραπλανήσετε τον Ελληνικό Λαό. Κάνετε τα αμαρτήματα, ζητάτε συγνώμη και στη συνέχεια προσπαθείτε να εξευμενίσετε τον Ελληνικό Λαό, λέγοντας ότι «όταν θα έλθουμε δεν θα κάνουμε τα ίδια».
      Ας έλθουμε, όμως, στην ουσία των πραγμάτων της σημερινής επερώτησης. Μας είπατε ότι έχουμε κάνει χίλιες ερωτήσεις και έχετε απαντήσει. Μα, όταν υπάρχουν μύριες ατασθαλίες, ούτε οι χίλιες ερωτήσεις φθάνουν. Τώρα, για το τι απαντήσεις πήραμε, θα σας απαντήσω και εγώ στη συνέχεια, γιατί στην ουσία ποτέ δεν πήραμε απαντήσεις. Ποτέ δεν μας δώσατε τα στοιχεία, τα οποία έπρεπε να έχουμε για να μπορέσουμε να κάνουμε τη δουλειά μας. Και αν πραγματικά τα βρήκαμε, τα βρήκαμε μόνοι μας και μέσα από έρευνες, οι οποίες είναι πάρα πολύ δύσκολες. Γιατί γνωρίζετε πάρα πολύ καλά τι συμβαίνει και δεν είχαμε κανένα λόγο και κανένα σκοπό να δημιουργήσουμε προβλήματα στο Υπουργείο Εθνικής Άμυνας, το οποίο σεβαστήκαμε πάντοτε. Αλλά είμαστε υποχρεωμένοι, σεβόμενοι τον ιδρώτα του Ελληνικού Λαού, στοιχεία τα οποία αφορούν μίζες και κακοδιαχείριση, να τα δώσουμε στη δημοσιότητα. Γιατί δεν μπορεί, εν ονόματι του δημοσίου συμφέροντος που εσείς επικαλείσθε, εμείς να σιωπούμε σε ό,τι αφορά τον τρόπο με τον οποίο γίνεται η διαχείριση του δημοσίου χρήματος.
      Μας είπατε στη συνέχεια το εξής: «Δεν μιλάτε καθόλου για το θέμα της γενικότερης πολιτικής σε ό,τι αφορά τα θέματα του Υπουργείου Εθνικής Άμυνας και τα επιτεύγματα του Υπουργείου Εθνικής Άμυνας». Ποια είναι τα «επιτεύγματά σας», κύριε Υπουργέ, σε ό,τι αφορά τη γενικότερη πολιτική της Χώρας; Μήπως θέλετε να θυμηθούμε –γιατί εγώ ένα θα αναφέρω- το πόση υπήρξε η αφροσύνη με την οποία χειριστήκατε σημαντικότατα θέματα που άπτονται της γενικότερης πολιτικής, όπως είναι εκείνο των S-300; Και μόνο αυτό θα αρκούσε για να χαρακτηρίσει την πολιτική μιας ολόκληρης Κυβέρνησης. Σας το λέω, κύριοι συνάδελφοι, διότι θα πρέπει να ξέρατε ότι αν είχε συμβεί επί ημερών κυβερνήσεως Νέας Δημοκρατίας αυτό που συνέβη με το θέμα των S-300, τότε από εκεί και πέρα καταλαβαίνετε -ο κύριος Υπουργός που ζητάει ήρεμες φωνές από την πλευρά της Αξιωματικής Αντιπολίτευσης- τι θα είχε γίνει από εκείνη την πλευρά. Για τέτοια πολιτική θέλουμε να μιλήσουμε; Και επιτέλους για την πολιτική τίνος; Για την πολιτική του Γεράσιμου Αρσένη, του Άκη Τσοχατζόπουλου ή τη δική σας; Γιατί καμία πολιτική δεν είναι ενιαία και ο ένας ρίχνει τα βάρη στους άλλους και για τις αποτυχίες και για την κακοδιαχείριση. Μάλιστα, πολλές φορές έχετε τη συνήθεια, που είναι κάκιστη γιατί είναι αντικοινοβουλευτική, να έρχεστε εδώ και να λέτε «επί των ημερών μου». Τι ήταν οι άλλοι δηλαδή; Άλλη κυβέρνηση, άλλο κόμμα; Άρα μας αφαιρείτε τη δυνατότητα να μιλήσουμε σοβαρά για την πολιτική στο Υπουργείο Εθνικής Άμυνας και γιατί δεν υπάρχει καμία συνέχεια, αλλά και γιατί ο ένας κατηγορεί τον άλλο γι’ αυτά τα οποία συμβαίνουν εκεί. Τι θα γίνουμε εμείς δηλαδή; Θα καταλογίζουμε τις ευθύνες μεταξύ σας; Για εμάς όλοι το ίδιο είστε, όπως ένα είναι και το ΚΥΣΕΑ, ως συλλογικό όργανο και φέρουν την ευθύνη και όλοι εκείνοι που μετέχουν.
      Ήλθατε και μας είπατε μετά ότι μας δώσατε «αποστομωτικές απαντήσεις» σε ό,τι αφορά τις καταγγελίες μας και είπατε και κάτι άλλο που μου έκανε εντύπωση: Πώς ό,τι καταγγελίες κάναμε εμείς, είναι διότι παίρνουμε τα στοιχεία από εταιρείες που παραπονούνται γιατί μειώθηκε η πίτα και καταγγέλλουν και με τον τρόπο αυτό!
      Κύριε Υπουργέ, σε ποια Χώρα ζείτε; Ο κ. Σωτηρέλης καθηγητής του Πολιτικού Τμήματος του Πανεπιστημίου Αθηνών, που τυχαίνει να τον γνωρίζω γιατί ήταν συνάδελφός μου και ο οποίος ανήκε στους εκσυγχρονιστές του κ. Σημίτη και τον οποίο εσείς διορίσατε στο Ινστιτούτο Αμυντικών Αναλύσεων, όταν βγαίνει και λέει ότι η Κυβέρνηση στηρίζει «στυγνά οικονομικά συμφέροντα στο χώρο των εξοπλισμών», τι είναι; Είναι και αυτός εκπρόσωπος των εταιρειών αυτών; Πείτε το στον κ. Σημίτη που τον διόρισε και τον έχει ακόμα δίπλα του, όπως και πολλούς άλλους από το χώρο της Νομικής Σχολής. Αλλά δεν μπορεί όποτε σας βολεύει όλοι αυτοί να είναι «σημαντικά στελέχη και σημαντικοί τεχνοκράτες» τους οποίους χρησιμοποιείτε, αλλά όταν αρχίζουν τις καταγγελίες να μην γνωρίζετε τίποτα. Όταν συνεργάτης του Πρωθυπουργού, που εσείς διορίσατε στο Ινστιτούτο Αμυντικών Αναλύσεων έρχεται και σας λέει ότι υπηρετείτε στυγνά οικονομικά συμφέροντα, η καταγγελία είναι εκ των έσω και αυτή η καταγγελία σας βαρύνει και δεν ανήκει ούτε σε εταιρείες, ούτε, πολύ περισσότερο, στη Νέα Δημοκρατία. Πείτε τα σ’ αυτούς. Τον κ. Κοσκοβόλη εμείς τον διορίσαμε στην ΕΒΟ ΠΥΡ-ΚΑΛ; Ναι ή όχι είναι στέλεχος δικό σας; Ναι ή όχι υπήρξε στενός συνεργάτης του νυν Υπουργού Δημοσίας Τάξης κ. Φλωρίδη; Ναι ή όχι εσείς τον διορίσατε μετά φανών και λαμπάδων και μας τον φέρατε επάνω στην Επιτροπή των ΔΕΚΟ; Και μάλιστα εκείνο τον καιρό μας τον εκθειάζατε ως το μεγάλο ταλέντο το οποίο θα έλθει να κάνει την εξυγίανση; Αλλά όταν άρχισε τις καταγγελίες και έλεγε ότι χάνονται δισεκατομμύρια δεν είναι ο δικός σας άνθρωπος; Ποιος τα λέει αυτά, οι εταιρείες που χάνουν την πίτα; Η Νέα Δημοκρατία; Εκ των έσω λέγονται. Και το κυριότερο. Όταν έρχεται ο Γραμματέας του κόμματός σας κ. Χρυσοχοΐδης και αφήνει τέτοιες αιχμές εναντίον του κ. Σμπώκου, ώστε να μη δέχεται το Κόμμα σας, γιατί θεωρεί ότι υπάρχει πρόβλημα, να τον βάλει ούτε υποψήφιο στην Κρήτη, ποιος φταίει; Οι εταιρείες τα λένε ή η Νέα Δημοκρατία; Εδώ έχουμε τρεις βαρύτατες καταγγελίες, εκ των οποίων η μία προέρχεται από τον Γραμματέα του κόμματός σας, για την εποχή διαχείρισης Σμπώκου-Τσοχατζόπουλου. Αυτή είναι η ουσία, εσείς τα ομολογείτε. Και κατηγορείτε εμάς για εταιρείες, τις οποίες εσείς επικαλείσθε και τις οποίες μάλλον εσείς ξέρετε, γιατί εμείς δεν τις ξέρουμε; Δεν κυβερνούμε εμείς όλα αυτά τα χρόνια. Σας είπα, όμως, ότι οι περιπτώσεις Σμπώκου, Σωτηρέλη, Κοσκοβόλη, θέλουν εξηγήσεις και αυτές τις εξηγήσεις θα τις δώσετε είτε τώρα είτε στο μέλλον. Γιατί όπως και το μέγα σκάνδαλο του χρηματιστηρίου ούτε παραγράφεται, ούτε αποσιωπάται, έτσι και το μέγα θέμα της κακοδιαχείρισης στο Υπουργείο Εθνικής Άμυνας ούτε αποσιωπάται, ούτε παραγράφεται. Και κανένα δημόσιο συμφέρον δεν μπορεί να επικαλείται κανένας για να συγκαλύψει κακοδιαχείριση. Γιατί το δημόσιο συμφέρον το υπηρετούμε όταν τηρούμε τη νομιμότητα. Η υπηρέτηση του δημοσίου συμφέροντος με παραβίαση του κράτους δικαίου και της αρχής της νομιμότητας δεν νοείται. Αυτά μπορεί να είναι δικές σας θέσεις για την έννοια του κράτους δικαίου και της πολιτικής, αλλά δεν είναι δική μας θέση. 
      Και ύστερα λέτε για στοιχεία. Μιας και τα ζητάτε, λοιπόν, κύριε Υπουργέ, ελάτε να τα δούμε. Δεν θα αναφερθώ στα στοιχεία τα οποία είπε ο κ. Σπηλιωτόπουλος και ο οποίος θα σας τα δώσει στη συνέχεια με τη μορφή εξηγήσεων, για να σας απαντήσει. Γιατί αυτά που λέγατε ήταν ανακριβή. Εγώ θα σας αναφέρω δύο πράγματα. Στα χέρια μου έχω την έκθεση που αφορά, την έκθεση η οποία έγινε, με τη μορφή τακτικού ελέγχου βεβαίως για το 2000 και 2003, σε ό,τι αφορά τη διαχείριση σε βασικά θέματα του Υπουργείου Εθνικής Αμύνης για θέματα χρηματικών ενταλμάτων προπληρωμής. Η σύνθεση δείχνει πώς διαχειριστήκατε χρήματα και τι έγινε μέσα στο Υπουργείο Εθνικής Άμυνας. Πραγματικό περιβόλι. Εκεί να δείτε τι συμβαίνει εδώ. Μιλάμε για μια κατάσταση η οποία αποδεικνύει ότι η έννοια της νομιμότητας και η έννοια του ελέγχου είναι ανύπαρκτες. Την ίδια ώρα που ο Πρωθυπουργός της Χώρας κ. Κώστας Σημίτης, στις 22 Απριλίου του 2000, έκανε τις προγραμματικές δηλώσεις και μίλαγε για διαφάνεια, από τότε –γιατί από τότε ξεκινά αυτή η έρευνα- 30 Μαίου μέχρι τώρα, αποδεικνύεται ότι άλλα μας έλεγε από εδώ και άλλα γινόντουσαν στο Υπουργείο Εθνικής Άμυνας. Τι γινόταν; Χορός δισεκατομμυρίων σε κακοδιαχείριση.
      Φθάσατε στο σημείο –και θα καταθέσω στα Πρακτικά όλη αυτήν την έκθεση- να υπάρχουν δαπάνες δισεκατομμυρίων για θέματα ΠΥΡ-ΚΑΛ, όπου τα μεν παραστατικά φέρουν ημερομηνία 2001 και οι επιταγές έχουν κοπεί από τον Σεπτέμβριο του 1999. Καταλαβαίνετε τι σημαίνουν αυτά; Και εδώ τα καταγγέλλουν ευθέως.
      (Στο σημείο αυτό ο Βουλευτής κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Έτσι για να γνωρίζετε την επίσημη έκθεση και για να μη νομίζετε ότι μιλάμε χωρίς στοιχεία, εκτός και αν νομίζετε ότι και αυτά τα έδωσαν εταιρείες! Γιατί για αυτά μιλάμε και αυτές είναι οι ιστορίες τις οποίες καταγγέλλουν, Σωτηρέλης, Κοσκοβόλης και άλλοι, βλέποντας ότι τελειώνει το καθεστώς αυτής της Κυβέρνησης και, βεβαίως, στην περίπτωση αυτή θέλουν να πετάξουν από επάνω τους τις τεράστιες ευθύνες.
     Θέλετε να δούμε παρακάτω μερικά πράγματα σχετικά με το πώς τα πήγατε, μεταξύ 2000 και 2003, σε ό,τι αφορά την ΕΒΟ ΠΥΡ-ΚΑΛ; Εσείς που από εδώ, από αυτήν την Αίθουσα λέγατε έρχεται νέα εποχή, μας λέτε τώρα για την «καλή κατάσταση των ΔΕΚΟ». Υποθέτω ότι την οικονομική κατάσταση την γνωρίζετε, αλλά έτσι για να τη θυμάστε σε ευρώ, ακούστε. ΠΥΡ-ΚΑΛ το 2000 όταν ξεκινούσατε, κύκλος εργασιών 46 περίπου εκατομμύρια ευρώ. Ζημιές το 2000 τριάντα. Ξέρετε πόσο είναι σήμερα, επί των «εκσυγχρονιστικών» ημερών που μας παραδίδετε; Ο κύκλος εργασιών 13 εκατομμύρια, οι ζημιές 23 εκατομμύρια. 
      Και πάμε παρακάτω, στην ΕΒΟ. Ο κύκλος εργασιών το 2000 περίπου 44 εκατομμύρια και 34 οι ζημίες. Ήταν δηλαδή πλεονασματικά. Σήμερα είναι 12 εκατομμύρια ο κύκλος εργασιών και 18 οι ζημιές. Καταθέτω και αυτόν τον πίνακα στα Πρακτικά, για να γνωρίζετε τι κάνετε στην ΕΒΟ ΠΥΡΚΑΛ, ποιο είναι το κατάντημα της διαχείρισης.
      (Στο σημείο αυτό ο Βουλευτής κ. Παυλόπουλος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τι είναι αυτά, κύριε Υπουργέ; Δεν μας τα δίνουν εταιρίες που δεν έχουν «πίττα». Τα στοιχεία αυτά είναι από την ΕΒΟ ΠΥΡΚΑΛ. Ο κ. Κοσκοβόλης τα λέει αυτά. Αυτός  καταγγέλλει τον τρόπο με τον οποίο καταντήσατε την ΕΒΟ ΠΥΡΚΑΛ εκεί που την καταντήσατε. Θα μας απαντήσετε ποτέ γι΄ αυτά τα πράγματα; 
     Ετέθη από τους συναδέλφους ένα μεγάλο ερώτημα, που το θέτω και εγώ: Ο κ. Παπανδρέου, μελλοντικός σας Αρχηγός, ήταν μέλος του ΚΥΣΕΑ. Αυτά δεν τα έβλεπε; Όλα αυτά τα χρόνια αμέτοχος είναι; Όταν έλεγε συγγνώμη χθες, τα περιελάμβανε αυτά; Θα μας πει άλλο ένα συγγνώμη και γι΄ αυτό; Θα προσθέσει στο χθεσινό του λογύδριο αν υπάρχουν κακοδιαχειρίσεις στο Υπουργείο Εθνικής Άμυνας; «Ναι, υπάρχουν», θα μας πει ο κ. Παπανδρέου. Αλλά δεν μας είπε ποιος ευθύνεται και ποιος είναι εκείνος που πληρώνει όλα αυτά τα χρόνια. Και ποιος εγγυάται ότι αυτό θα αλλάξει.
     Επίσης υπάρχει και κάτι άλλο, κύριοι συνάδελφοι, που αφορά γενικότερα τον πολιτικό μας πολιτισμό και το επίπεδο της πολιτικής μας ζωής.
     Υπάρχει κανάλι της Βουλής, το οποίο ευτυχώς έγινε έστω και τώρα. Γιατί ξέρετε πολύ καλά ότι χρόνια πολεμάγαμε να γίνει, αλλά δεν το θέλατε και το κάνατε τώρα, γιατί γνωρίζετε ότι θα είστε αντιπολίτευση και θέλετε από εδώ να ακούγεται η φωνή σας. Χαρά μας, γιατί εμείς δεν φοβόμαστε το διάλογο μέσα στη Βουλή. Κάνατε, λοιπόν, το κανάλι αυτό τώρα, αλλά θα ακουστεί μόνο από εδώ. Το ερώτημα είναι το εξής:
     Ποια είναι η ουσία και πεμπτουσία της πολιτικής; Ο διάλογος που γίνεται εδώ, ο διάλογος που γίνεται εδώ και που αναδεικνύει ποιο είναι το επίπεδο της πολιτικής μας, ή το αν πήγε με τα πόδια ο κ. Παπανδρέου από το Μέγαρο Μαξίμου ως το Υπουργείο Εξωτερικών ή τι ώρα ξύπνησε ή τι ώρα βγήκε να συναντήσει έξω από το σπίτι του τους δημοσιογράφους; 
     Αυτά εδώ, όπως και το στοιχείο που δόθηκε πριν από λίγες μέρες της περίπτωσης που πήγε η Κυβέρνηση νύχτα να συγκαλύψει το μέγα σκάνδαλο του χρηματιστηρίου με το να αποποινικοποιήσει τη χειραγώγηση μετοχών και την κατάργηση εμπιστευτικών πληροφοριών, δεν είναι ειδήσεις; Αυτά δεν είναι για να ακούγονται; Αλλά είναι ειδήσεις, για παράδειγμα, οι περιοδείες, τα απλά, απλοϊκά λόγια πολλές φορές, έτσι για να μην ενοχλούμε συνειδήσεις; Λάθος. Η πολιτική στην ουσία της είναι αυτά που γίνονται, που διαμορφώνονται εδώ. Και εδώ κρινόμαστε όλοι, αν μιλάμε ή δεν μιλάμε με στοιχεία, αν μιλάμε ή όχι για την ουσία της πολιτικής. Αλλά όλοι θα πρέπει να καταλάβουμε, ιδίως ο καινούργιος σας εκκολαπτόμενος Αρχηγός, ότι ο Ελληνικός Λαός θα κρίνει με βάση και τα πεπραγμένα του καθενός και όχι με τις αόριστες επαγγελίες και υποσχέσεις. Γιατί στην ουσία της πολιτικής ο καθένας φέρνει πίσω του αυτό το οποίο έχει ως σήμερα προσφέρει. 
     Αυτό το οποίο έχετε προσφέρει ως σήμερα είναι ελάχιστο μπροστά σ΄ αυτό που μπορούσε να γίνει. Και το κυριότερο, γίνεται με όρους που δεν τιμούν ούτε την ποιότητα της δημοκρατίας, ούτε την ανάγκη της διαφάνειας, που είναι βασικό στοιχείο της έννοιας του κράτους δικαίου. Ευχαριστώ.
     ΠΡΟΕΔΡΕΥΟΥΣΑ(Άννα Μπενάκη - Ψαρούδα): Εισερχόμαστε στο στάδιο των δευτερολογιών.
     Ο κ. Σπηλιωτόπουλος έχει το λόγο.
     ΣΠΗΛΙΟΣ ΣΠΗΛΙΩΤΟΠΟΥΛΟΣ: Κυρία Πρόεδρε, θα ξεκινήσω τη δευτερολογία μου από εκεί που τέλειωσε ο κύριος Υπουργός, μιλώντας για συνεργασία μεταξύ Κυβερνήσεως και Αντιπολιτεύσεως. 
     Όταν ήμαστε εμείς στην κυβέρνηση, κύριε Υπουργέ, είχαμε συνεργαστεί, και μάλιστα θυμάμαι ως μέλος του Υπουργικού Συμβουλίου, είχαμε δεχθεί δύο προτάσεις νόμου της τότε αντιπολίτευσης του ΠΑΣΟΚ. Όλα αυτά τα χρόνια ούτε μία πρόταση νόμου της Νέας Δημοκρατίας έχει γίνει αποδεκτή από την Κυβέρνησή σας. Αλλά εμείς επιζητούμε τη συνεργασία. Και αν δεν θεωρούσατε όλες αυτές τις χίλιες και πλέον ερωτήσεις που επικαλεστήκατε προηγουμένως μια απλά στείρα αντιπολιτευτική ενέργεια –γιατί έτσι το θεωρούσατε και το εκλαμβάνατε- και τις χρησιμοποιούσατε σαν μια ευκαιρία να εξυγιάνετε το κύκλωμα, θα το είχατε πετύχει. 
     Θα μου πείτε βέβαια ότι το τι συμβαίνει σήμερα στην οικονομικοπολιτική διαπλοκή και πώς θα χτυπηθεί δεν είναι θέμα ενός Υπουργού, αυτό είναι αλήθεια. Είναι στρατηγική της Κυβέρνησης να χρησιμοποιεί τέτοιες τακτικές και αυτό φαίνεται σ’ όλο το φάσμα των προμηθειών του δημοσίου. Είναι ξεκάθαρο. Βοά ο τόπος. Και φαίνεται επίσης στη λειτουργία του κράτους, που εσείς έχετε οργανώσει να λειτουργεί έτσι. 
     Την Ευρωπαϊκή Κεντρική Τράπεζα, όταν λέει ότι η διαφθορά στην Ελλάδα στοιχίζει ετησίως 3,5 τρισεκατομμύρια δραχμές, δεν πιστεύω να μην την λαμβάνετε υπόψη σας. Όπως και το πόρισμα που έκαναν οι επιστήμονες του Παντείου Πανεπιστημίου.
     Δεν τα λάβατε λοιπόν υπόψη σας αυτά. Δεν μπορέσατε να χτυπήσετε την οικονομικοπολιτική διαπλοκή, η οποία στήριζε και στηρίζει την Κυβέρνηση του ΠΑΣΟΚ, γιατί δεν υπήρξε πολιτική βούληση από πάνω. Δεν ήταν απόφαση των Κυβερνήσεων του ΠΑΣΟΚ αυτό, σε αντίθεση με τη Νέα Δημοκρατία, η οποία στέκεται τοίχος κατά της διαπλοκής και ο Καραμανλής είναι αποφασισμένος να την τσακίσει, γι’ αυτό γίνονται αυτά που γίνονται. Αυτό σημαίνει η αήθης και άθλια επικοινωνιακή επίθεση, που δέχεται σήμερα ο ελληνικός λαός. Αυτή είναι σήμερα η κατάσταση στην Ελλάδα. Και το ΠΑΣΟΚ είναι αυτό το οποίο θεμελίωσε αυτήν την κατάσταση στην Ελλάδα. Θα αγωνιστούμε πολύ να ξεθεμελιώσουμε αυτήν την κατάσταση, κύριε Υπουργέ. 
     Έρχομαι στα μικρά, όπου φαίνεται ποια είναι η πολιτεία των κυβερνήσεων του ΠΑΣΟΚ. Θα αρχίσω από την ΠΥΡΚΑΛ. 
     Για πρώτη φορά στα ελληνικά χρονικά το Υπουργείο Δημόσιας Τάξης, η Διεύθυνση Κρατικής Ασφάλειας, κύριε Υπουργέ, αφαίρεσε την άδεια εμπορίας εκρηκτικών υλών της ΠΥΡΚΑΛ, τον Αύγουστο του 2002, επί δεκαπενθήμερο. Και ήταν επί δεκαπενθήμερο, γιατί ασκήθηκαν τόσες πιέσεις στο Υπουργείο Δημόσιας Τάξης, ώστε αναγκάστηκε ο Υπουργός να υποχωρήσει για να συγκαλύψει τα πράγματα. 
     Θα σας αναφέρω το χρονικό της αφαίρεσης εν τάχει.
     Στον έλεγχο ρουτίνας που έγινε από τη ΓΑΔΑ διαπιστώθηκε ότι η ΠΥΡΚΑΛ είχε εισαγάγει από μία εταιρία της Γιουγκοσλαβίας μέσω μιας άλλης υπεράκτιας εταιρίας, της CENTAUR, εξήντα τόνους εκρηκτικά. Και αντί να καταθέσει άδεια ;opvw γίνεται σε κάθε εισαγωγή ξεχωριστή εκρηκτικού υλικού, εξαπάτησε το τελωνείο και χρησιμοποίησε μια προηγούμενη άδεια, για να εκτελωνίσει και αυτούς τους εξήντα τόνους. Οι εξήντα τόνοι ενώ εισήχθησαν μέσω του τελωνείου Ευζώνων και στη συνέχεια εκτελωνίστηκαν από το τελωνείο ευφλέκτων υλών που είναι μέσα στην ΠΥΡΚΑΛ, ουδέποτε μπήκαν στις αποθήκες της ΠΥΡΚΑΛ. Και δεν είναι μόνο οικονομικό το θέμα εδώ, γιατί ούτε έγιναν εγγραφές πουθενά, ούτε κανείς γνωρίζει πού διετέθησαν και ποια είναι η τύχη τους. Λέγεται ότι η ΠΥΡΚΑΛ προμηθεύει παρανόμως λειτουργούντα λατομεία. Ερευνήστε το, κύριε Υπουργέ, και αν δεν είναι έτσι να το ανακαλέσω. 
     Το ίδιο συμβαίνει και με τρεις χιλιάδες τεμάχια ηλεκτρικά καψύλια, που εισήγαγε η ΠΥΡΚΑΛ από έναν αυστριακό οίκο μέσω της εταιρίας «ΜΕΝΔΡΙΝΟΣ». Έχουν χαθεί τα ίχνη και αυτών των ποσοτήτων.
     Για τις παραπάνω υποθέσεις διενεργείται προανακριτικό έργο από τη ΓΑΔΑ και από την 33η Διεύθυνση Τελωνείων του Υπουργείου Οικονομικών. Καταθέτω το έγγραφο στα Πρακτικά, για να ξέρουμε περί τίνος μιλάμε, για να μη μας λέτε ότι μας έχετε απαντήσει και ότι όλα αυτά η Νέα Δημοκρατία τα φαντάζεται.
     (Στο σημείο αυτό ο Βουλευτής κ. Σπηλιωτόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Έρχομαι τώρα στην παράκτια αυτή εταιρία, τη CENTAUR. Η εταιρία αυτή ανήκει στον κ. Κουλάκη. Καλά κάνει ο άνρθωπος, έμπορος είναι, αλλά για να δούμε πώς γίνονται οι μπίζνες στην Κυβέρνηση του ΠΑΣΟΚ. 
     Ο κ. Κουλάκης για μια εισαγωγή εκρηκτικών από την Αίγυπτο στέλνει στην ΠΥΡΚΑΛ το πιστοποιητικό ποιότητας μέσω του πολιτικού γραφείου Υφυπουργού Εξωτερικών κ. Μαγκριώτη. Το καταθέτω και αυτό στα Πρακτικά.
     (Στο σημείο αυτό ο Βουλευτής κ. Σπηλιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έτσι κάνει μπίζνες η Κυβέρνηση του ΠΑΣΟΚ, κύριε Υπουργέ, και όχι όπως μας τα λέτε.
      Για να πάμε και σε κάποια πιο σοβαρά θέματα. Αντισταθμιστικά ωφελήματα: Είναι απαράδεκτο, κύριε Υπουργέ, πώς η Κυβέρνηση χειρίστηκε τα αντισταθμιστικά ωφελήματα. Ενώ θα μπορούσαν να είναι μοχλός ανάπτυξης της αμυντικής μας βιομηχανίας, προτίμησε να κάνει εμπορικές πράξεις αγοράς αμυντικού υλικού, αντί να κάνει στην ουσία επένδυση μέσω των αγορών αυτών στη βιομηχανία μας. Δόξα τω Θεό έχουμε ένα σωρό αμυντικές βιομηχανίες, κρατικές και ιδιωτικές, οι οποίες περιμένουν στη σειρά.
      Τι κάνατε εσείς; Λέτε ότι έχουμε συμμετοχή 20% στην αμυντική βιομηχανία μέσω των αντισταθμιστικών. Να σας ρωτήσω κάτι; Τα εβδομήντα εκατομμύρια, για τα αντιαεροπορικά  TORM1 αυτά που ψάχνετε και εσείς να βρείτε, τα συμπεριλαμβάνετε στο 20%, ή θεωρείτε ότι στο 20% περιλαμβάνεται η αμυντική βιομηχανία «ΜΥΣΤΡΑΣ»; Δεν είναι αμυντική βιομηχανία αυτή. Είναι μια εταιρεία συμβούλων που ξαφνικά πήρε πάνω από 100.000.000.000 δραχμές –δεν είμαι τόσο σίγουρος ως προς το ποσό, γι’ αυτό το λόγο με βλέπετε λίγο διστακτικό, αλλά είναι ένα πάρα πολύ μεγάλο ποσό- για τα αντισταθμιστικά των αρμάτων μάχης.
      Και ενώ ξέρετε, λέτε ότι δεν γνωρίζετε ούτε εσείς ούτε η κατασκευάστρια για τις off-shore εταιρείες κλπ. Μα πώς δεν γνωρίζει η κατασκευάστρια; Εξαπάτησε τον ελληνικό λαό η «ΚΛΑΟΥΣ ΜΑΦΑΪ» βγάζοντας μια ανακοίνωση στις εφημερίδες ότι δεν γνωρίζει τίποτα για αυτά. Και, όμως, υπάρχει λογαριασμός σε τράπεζα όπου έχει καταθέσει 123.000 δολάρια για έξοδα κινήσεως της IBOS». Πώς λέτε ότι δεν γνωρίζει τίποτα; Γιατί τα λέτε αυτά στον ελληνικό λαό; 
      Εμείς δεχόμαστε ότι έγιναν σωστά πράγματα, αλλά δεν δεχόμαστε το γενικό αφορισμό ότι όλα τα κάνατε καλά και ότι κάνατε επανάσταση. Η επανάσταση που έκανε το ΠΑΣΟΚ ποια είναι; Πρώτα από όλα ότι δυναμίτισε τελείως τη νοοτροπία που είχαν οι Έλληνες περί δικαίου, περί ηθικής και περί κράτους. Σήμερα όποια πέτρα και να σηκώσουμε, θα βρούμε χρηματισμό, θα βρούμε μίζα, θα βρούμε χρήμα που δεν διανοείται να το αποκτήσει κάποιος με μια σωστή επαγγελματική δραστηριότητα, γιατί έχουν μάθει οι περισσότεροι σήμερα στη διαφθορά, στη μίζα και στη διαπλοκή.
      Όταν, κύριε Υπουργέ, μιλάμε για αντισταθμιστικά ωφελήματα και θέλουμε πραγματικά να εμπλέξουμε την αμυντική βιομηχανία –θα με αναγκάσετε να καταθέσω και αυτό το χαρτί- εννοούμε ότι σε όλες τις μεγάλες προμήθειες που κάνουμε, η ΓΔΑΒΕΤ, η Διεύθυνση Βιομηχανίας, Έρευνας και Τεχνολογίας του Υπουργείου συμμετέχει. Είναι υποχρεωτικό. 
      Θα καταθέσω, λοιπόν, στα Πρακτικά ένα φύλλο εισήγησς ενημέρωσης για το πρόγραμμα προμήθειας νέων αρμάτων, όπου ο Υφυπουργός Άμυνας κ. Αποστολάκης αναφέρει ότι «επιδίωξή μας πρέπει να είναι η μέγιστη δυνατή εμπλοκή της εγχώριας αμυντικής βιομηχανίας, η εμπλοκή της ΓΔΑΒΕ» κλπ. για να δούμε πώς θα πάρουμε την καλύτερη επιστροφή.
      Από κάτω ο κ. Τσοχατζόπουλος λέει: «Αποκλειστικά αρμόδιος για την υλοποίηση είναι η ΓΔΕ», δηλαδή ο κ. Σμπώκος, η Γενική Διεύθυνση Εξοπλισμών τότε.
      ΑΡΙΣΤΟΤΕΛΗΣ ΠΑΥΛΙΔΗΣ: Χειρόγραφο είναι αυτό;
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Ναι!
      Και συνεχίζει: «Λάθος η όποια εμπλοκή άλλης Διεύθυνσης, όπως η ΓΔΑΒΕΤ».
      Το καταθέτω για τα Πρακτικά.
      (Στο σημείο αυτό ο Βουλευτής κ. Σπήλιος Σπηλιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      ΑΡΙΣΤΟΤΕΛΗΣ ΠΑΥΛΙΔΗΣ: Χειρόγραφο και ανυπόγραφο.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Ακούστε τον ομιλητή, κύριε Παυλίδη.
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Αν, κύριε Υπουργέ, θέλετε να με διαψεύσετε και σ’ αυτό το σημείο, νομίζω ότι δεν θα μπορείτε και δεν θα είναι λογικό και σωστό, διότι συμφωνώ απόλυτα μαζί σας ότι εδώ μέσα πρέπει κάποτε να συνεννοηθούμε. Και δεν μπορούμε να συνεννοηθούμε, όταν σας καταθέτουμε χαρτιά τα οποία στοιχειοθετούν με υπογραφές Υπουργών της Κυβέρνησης του ΠΑΣΟΚ το όργιο της οικονομικής διαπλοκής και εσείς μας λέτε ότι δεν υπάρχει τίποτα και δεν συμβαίνει τίποτα. Πριν καταθέσουμε μια οποιαδήποτε ερώτηση, έχουμε σιγουρευτεί με έγκυρα έγγραφα ότι έχουμε δίκιο και γι’ αυτό δίνουμε και σε εσάς την ευκαιρία μήπως και διορθώσετε κάτι.
      Όσον αφορά στα ΑΠΑΤΣΙ, έχουμε καταθέσει επερώτηση και αν προλάβουμε να τη συζητήσουμε θα σας πούμε για το θέμα των τιμών, πώς αυτές διαμορφώνονται και τι έπρεπε να είχαμε κάνει ως Ελλάδα.
      Σας ευχαριστώ πολύ.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Κύριοι συνάδελφοι, οι Υπουργοί Ανάπτυξης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, Εργασίας και Κοινωνικών Ασφαλίσεων, Υγείας και Πρόνοιας και Εμπορικής Ναυτιλίας, κατέθεσαν σχέδιο νόμου: «Ανάπτυξη του ιαματικού τουρισμού και του θερμαλισμού, ρυθμίσεις θεμάτων τουριστικής νομοθεσίας και άλλες διατάξεις».
      Παραπέμπεται στην αρμόδια Διαρκή Επιτροπή.
      ΑΡΙΣΤΟΤΕΛΗΣ ΠΑΥΛΙΔΗΣ: Χαράς στο κουράγιο τους, κυρία Πρόεδρε! Τέτοια ώρα καταθέτουν για τα ιαματικά.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Η κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κυρία Πρόεδρε, με όλα αυτά που ακούω, κοντεύω εγώ να πάθω ναυτία, οπότε σκεφτείτε ο κόσμος που μας βλέπει πώς πρέπει να αισθάνεται. Εδώ φτάσαμε! Στο να είναι, τελικά, το μεγαλύτερο πρόβλημα της Ελλάδας σήμερα, πέρα και πάνω από όλες τις πολιτικές και όλα τα μέτρα, η διαφθορά. Είναι δυνατόν να προασπιζόμαστε τη διαφθορά και την αδιαφάνεια; 
      Και αφού θέλει η Κυβέρνηση να παιχτεί το παιχνίδι των εκλογών σε επίπεδο συναισθηματικό, θα σας απαντήσω συναισθηματικά. Δεν πάει άλλο αυτή η κατάσταση! Δεν μπορούν τα χρήματα των πολιτών, το αύριο και το μέλλον των παιδιών μας και όλων των νέων ανθρώπων στους οποίους απευθυνόμαστε να έχουν τέτοια τύχη. Και όχι μόνο το μέλλον των νέων ανθρώπων, αλλά και των ηλικιωμένων που περιμένουν κάτι καλύτερο.
      Στα θέματα στα οποία εστίασα εγώ την προσοχή μου, πήρα την απάντηση: «Είναι κάτι που μελετάται και συνεπώς δεν είναι θέμα συζήτησης σήμερα». Εγώ έχω καταλάβει ότι έχει γίνει μία αγορά μηχανημάτων, εξοπλισμού. Για να γίνει η παραγωγή, έχουν πληρωθεί αυτά τα χρήματα, έχουν παρθεί 1,6 εκατομμύρια ευρώ από ένα πρόγραμμα κονβέρ που θα πρέπει να τα επιστρέψουμε για την προμήθεια κάποιων μηχανημάτων και εξοπλισμού, για να αρχίσουμε να φτιάχνουμε τα εκρηκτικά νέας τεχνολογίας.
      Εάν έχουν γίνει όλα αυτά, δεν καταλαβαίνω ποιο είναι το θέμα της συζήτησης. Επί έξι χρόνια δεν μπορούν να αποφασίσουν πού θα εγκατασταθούν τα μηχανήματα; Πόσα χρόνια πρέπει να μείνει η Κυβέρνηση για να εγκατασταθούν τα μηχανήματα; Όταν θα αλλάξει και αυτή η τεχνολογία, που ήδη έχει αλλάξει και πρέπει να προσαρμοστούν στη χρήση φυσικού αερίου;  Γι’ αυτό το λόγο ψηφίζουμε την Κυβέρνηση; Αν η Κυβέρνηση δεν μπορεί να βρει τον τρόπο, ποιος θα τον βρει; Ο πολίτης που παρακολουθεί και απορεί μ’ αυτά που ακούει;
      Ως προς το θέμα των εκρηκτικών παλαιάς τεχνολογίας, δεν άκουσα καμία κουβέντα. Έγινε η επένδυση των δύο εκατομμυρίων ευρώ, δεν λειτουργεί και πάμε παρακάτω. Αλλάζουμε σελίδα. Πορεία προς το λαό. Αυτή είναι η πορεία προς το λαό. Δεν μας κολλάει τίποτα. Δεν υπάρχουν καταγγελίες. Δεν υπάρχουν ερωτηματικά. Δεν υπάρχουν απαντήσεις. Η βουβή πορεία είναι αυτή.
      Θα προσθέσω ένα άλλο μίνι ερώτημα για τις επενδύσεις της ΠΥΡΚΑΛ στην Αρμενία, για τις οποίες επίσης έχουμε ερωτηματικά για το πόσο τελικά τα χρήματα των φορολογουμένων έχουν επενδυθεί και για το ποιο είναι το όφελος σ’ όλα τα επίπεδα.
      Θα παρακαλούσα για όλα αυτά να ακούσω τις απαντήσεις.
      Ευχαριστώ.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Το λόγο έχει ο κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, επιτρέψτε μου να κάνω μία ερώτηση στον κύριο Υπουργό. 
      Το 2000, κύριε Υπουργέ, ήσασταν μέλος του Υπουργικού Συμβουλίου;
      ΓΙΑΝΝΟΣ ΠΑΠΑΝΤΩΝΙΟΥ ( Υπουργός  Εθνικής Άμυνας ): Ναι.
      ΑΡΙΣΤΟΤΕΛΗΣ ΠΑΥΛΙΔΗΣ: Μα προηγουμένως διακηρύξατε υπερηφάνως ότι το 2000 το εξοπλιστικό πρόγραμμα ήταν 3,2 δισεκατομμύρια ευρώ, τότε που ήσασταν εσείς Υπουργός Εθνικής Οικονομίας, δηλαδή μέλος του ΚΥΣΕΑ, και τώρα το 2004 που είστε Υπουργός Άμυνας κατέβηκε στα 2 δισεκατομμύρια ευρώ.
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Στο 1,9 δισεκατομμύρια ευρώ.
      ΑΡΙΣΤΟΤΕΛΗΣ ΠΑΥΛΙΔΗΣ: Για ποιο λόγο υπερηφανεύεστε; Εσείς είστε ο κύριος υπεύθυνος και από τη θέση του Υπουργείου Εθνικής Οικονομίας και από τη θέση του Υπουργείου Άμυνας. Ποιος είναι δηλαδή ο άθλος σας; Μου επιτρέπετε να σκεφτώ ότι ή τα 3,2 δισεκατομμύρια ευρώ ήταν ανακριβή –με διάφορα ερωτηματικά το «ανακριβή»- ή τα 2 δισεκατομμύρια είναι ανακριβή. Και επειδή μιλάμε για την άμυνά μας, ή τότε υπήρχε καλός σχεδιασμός και πρέπει να είμαστε υπερήφανοι για τότε ή τώρα δεν υπάρχει και πρέπει να ανησυχούμε. 
      Τι συμβαίνει με εσάς; Ποιος ο λόγος της υπερηφάνειάς σας;
      Εσείς νομίζετε πως εμείς πετάμε στα σύννεφα, δεν κυκλοφορούμε στη γη. Έτσι πιστεύετε; Δηλαδή πιστεύετε πως δεν ξέρουμε τι γίνεται στο Υπουργείο σας; Ο πόλεμος συμφερόντων που είπατε είναι γνωστός πασίγνωστος άρα κάποιοι στο Υπουργείο σας συμμάχησαν με τους εμπλεκομένους. Υπογράφουν συμβάσεις. Γιατί αν δεν συνέβαιναν αυτά που σας λέω τώρα ό,τι ανέφερα για τις εγγυητικές επιστολές των ναυπηγείων εσείς ως οικονομολόγος θα το είχατε ξετινάξει. ‘Εχετε στα χέρια σας εγγυητικές τραπεζικές επιστολές; Παρακαλώ παρουσιάστε τες. Θα μου πείτε, κύριε Βουλευτά, δεν έχετε δίκιο, ανακριβής η πληροφορία.
      Εσείς και το Υπουργείο σας, δεν υπεγράψατε σύμβαση με τον ΟΤΕ για να προμηθευτείτε τηλεπικοινωνιακά συστήματα; Τα έδωσε ο ΟΤΕ σε γνωστούς εθνικούς προμηθευτές και κοστίζουν τα μαλλιοκέφαλά μας!
      Εσείς δεν δώσατε προκαταβολές από το Μάρτιο του 2003 για πρόγραμμα του Σκαραμαγκά που θα αρχίσει τον Αύγουστο του 2004 δισεκατομμύρια, επί δισεκατομμυρίων; Θα σας πω και μερικά ονόματα κυρία Πρόεδρε για να γραφούν στα Πρακτικά. Επειδή εγώ δεν θέλω να μιλάω στο βρόντο, ο καθηγητής κ. Ουζούνογλου σας λέγει τίποτα; Είναι καθηγητής πολυτεχνείου, πρόεδρος επιτροπών προμήθειας στρατιωτικού υλικού, τηλεπικοινωνίας. Η σύζυγος του κ. Ουζούνογλου φέρεται μετέχουσα στην εταιρία «ΩΚΙΑΛΟΣ» η οποία έχει αναλάβει εργασίες για λογαριασμό του Πολεμικού Ναυτικού και μάλιστα, αναβάθμιση, συντήρηση φαροδικτύου. Και λέγεται –αυτά καταγράφονται για να παραμείνουν και να ερευνηθούν και έχω υποχρέωση και να τα αναφέρω ονομαστικώς μάλιστα- ότι μετέχει και σε εταιρεία γνωστού εθνικού προμηθευτού. 
      Κύριε Υπουργέ, η εταιρεία «ΘΑΛΗΣ» στην Ολλανδία σας λέει τίποτα και η οποία σας στέλνει τις εταιρικές εγγυήσεις για τις δουλειές που έχουν αναλάβει τα Ναυπηγεία του Σκαραμαγκά; Γιατί αποκαθηλώσατε τον πρόεδρο και διευθύνοντα σύμβουλο των Ναυπηγείων από τη θέση του διευθύνοντος συμβούλου; Παρακαλώ θερμώς  μπορείτε να καταθέσετε τον έλεγχο που έκανε η εταιρεία «ERNEST AND YOUNG» Γερμανίας στα Ναυπηγεία του Σκαραμαγκά; 
      Κύριε Υπουργέ, εσείς δεν θέσατε σαν όρο συντάξεως ψηφοδελτίων το ότι οι διατελέσαντες Βουλευτές σας θα ξαναείναι υποψήφιοι στις εκλογές της 7ης Μαρτίου; Για ποιο λόγο απελακτίσατε το συνεργάτη σας κ. Σμπώκο; Ο κ. Σμπώκος διετέλεσε Βουλευτής και  έχασε την έδρα στο δικαστήριο και τον διορίσατε στη θέση εκείνη η οποία τον κατέστησε λόγω των χειρισμών του ύποπτο. Και η θέση του ήταν στα στρατιωτικά υλικά. Κατέστη, λοιπόν, ύποπτος και δεν τον βάζετε στο ψηφοδέλτιο. Ποια άλλη απόδειξη θέλετε για το πώς λειτουργεί το σύστημα στο Υπουργείο σας; Και μη μας λέτε εμάς ότι οι αρχηγοί ορίζουν διαφόρους. Κάτι ξέρουμε για το πώς λειτουργούν αυτά τα συστήματα.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα):  Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην έκθεση της αίθουσας «Ελευθέριος Βενιζέλος» με θέμα: «Κρήτη, 90 χρόνια από την Ένωσή της με την Ελλάδα» πενήντα τέσσερις μαθητές του Ενιαίου Λυκείου  Ιστιαίας Ευβοίας με τους συνοδούς τους. 
      Η Βουλή τους καλωσορίζει!
      (Χειροκροτήματα απ’ όλες τις πτέρυγες)
      Ο κύριος Υπουργός έχει το λόγο.
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Κυρία Πρόεδρε, θα είμαι σύντομος διότι δε νομίζω ότι έχω πολλά να προσθέσω στην πρωτολογία μου αλλά βεβαίως θα λάβω πολύ σοβαρά υπόψη όσα λέχθηκαν από τους κυρίους και την κυρία συνάδελφο. 
      Κατ’ αρχήν θα ήθελα να ξεκαθαρίσω το εξής για να έχουμε και καθαρούς λογαριασμούς. Αναφέρατε για παράδειγμα, κύριοι συνάδελφοι, το θέμα της διαχείρισης των πόρων του ΕΠΥΕΘΑ. Μόλις έλαβα γνώση έδωσα εντολή για τη διεξαγωγή διοικητικού ελέγχου, αναμένω το πόρισμα και αν υπάρξουν θέματα θα επιβληθούν κυρώσεις. Άρα, μην απευθύνεσθε σε μένα σε ό,τι αφορά τη διεξαγωγή ελέγχου για θέματα διαχείρισης του δημοσίου χρήματος. 
      Κύριοι συνάδελφοι, έχω μακρά συμμετοχή σε ελληνικές κυβερνήσεις. Υπήρξα οκτώ χρόνια Υπουργός Οικονομικών και γνωρίζω πολύ καλά να ελέγχω, όταν επιβάλλεται έλεγχος. Με εξέπληξε αυτή η παρατήρηση την οποία δέχθηκα. Υπάρχει Ένορκη Διοικητική Εξέταση και προφανέστατα αν προκύψουν θέματα θα παραπεμφθούν στον εισαγγελέα ή όπου αλλού και αυτό ισχύει για όλες τις άλλες καταγγελίες τις οποίες δέχομαι. Όταν υπάρχουν καταγγελίες οι οποίες έχουν μια ουσιαστική υπόσταση σπεύδω να επιβάλω ελέγχους και στο Υπουργείο Οικονομικών όταν ήμουν και εδώ αλλά και παλαιότερα στο Υπουργείο Εμπορίου. Δεν δέχομαι λοιπόν μαθήματα από κανέναν σε ό,τι αφορά τα θέματα αυτά! 
      Τώρα σε ό,τι αφορά τα άλλα ζητήματα: Κατ’ αρχήν θέλω να σχολιάσω αυτά στα οποία επανήλθε ο κ. Σπηλιωτόπουλος δηλαδή στα θέματα των  off shore εταιρειών. Και αναφέρει για κάποιες καταθέσεις κλπ. ή για τη δήλωση της κατασκευάστριας εταιρείας.  Κοιτάξτε δεν είναι θέμα παραπλάνησης του ελληνικού κοινού. Οι κατασκευάστριες εταιρείες όπως είναι οι “BOEING”, αυτή που αναφέρατε, κάποιες άλλες, η «LOCΚΗΕΕD» είναι τεράστιες πολυεθνικές εταιρείες οι οποίες όταν κάνουν δηλώσεις δεν απευθύνονται στους Έλληνες ή στους «κουτόφραγκους» -αν υπάρχει αυτή η αντίληψη για την Ελλάδα την οποία ξεπεράσαμε πιστεύω με την ισχυροποίηση της χώρας μας τα τελευταία χρόνια- ή στους κατοίκους της «ψωροκώσταινας». Απευθύνονται γενικώς και αυτές οι δηλώσεις τις δεσμεύουν απέναντι στις αρχές των χωρών στις οποίες εδρεύουν. Η δήλωση της «BOΕING» ή της «GENERAL DYNAMICS» δεσμεύει τις εταιρείες αυτές απέναντι στη δικαιοσύνη της χώρας τους, της Γερμανίας ή της Αμερικής, απέναντι στις φορολογικές αρχές, απέναντι σε οποιαδήποτε δημόσια αρχή και αντιλαμβάνεσθε το κόστος ή τη ζημιά που θα υποστεί η εταιρεία, αυτή η συγκεκριμένη ή η οποιαδήποτε άλλη, αν αποδειχθεί ότι οι δηλώσεις αυτές δεν είναι ακριβείς. Και είναι δυνατόν κάποιος να αμφισβητεί τέτοιες δηλώσεις χωρίς να έχει στοιχεία; Αυτές οι δηλώσεις είναι απόλυτα δεσμευτικές και δε νομίζω ότι υπάρχει έρεισμα τέτοιων αμφισβητήσεων. Αυτό, βεβαίως, δεν σημαίνει ότι κάθε ένας μπορεί να προσυπογράψει τις δηλώσεις καποιας εταιρείας. Προφανέστατα. Αλλά δεν μπορώ να δεχθώ ότι προκαταβολικά δηλώσεις τέτοιων εταιρειών για τόσο ευαίσθητα θέματα μπορεί να περικλείουν ψεύδη ή ανακρίβειες. Δεν είναι αυτή η στάση του ελληνικού δημοσίου, του γαλλικού δημοσίου, ή του οποιουδήποτε άλλου εκπροσώπου δημόσιας αρχής.
      ‘Ερχομαι στα θέματα της ΕΒΟ-ΠΥΡΚΑΛ. Εγώ είμαι διατεθειμένος να δεχθώ ότι η οικονομική λειτουργία των δύο αυτών εταιρειών δεν ήταν υπόδειγμα αποτελεσματικότητας τα τελευταία χρόνια. Και γνωρίζετε πάρα πολύ καλά κύριοι συνάδελφοι, επειδή ακριβώς έχω μια μακρά συμμετοχή στο δημόσιο βίο της χώρας, ότι έχω αγωνιστεί στα χρόνια στα οποία μετέχω στις κυβερνήσεις αυτές να εξυγιάνω, να εξορθολογήσω επιχειρήσεις. Εγώ δεν έκανα τη μετοχοποίηση του ΟΤΕ και τις μετοχοποιήσεις και ιδιωτικοποιήσεις πολλών επιχειρήσεων και τραπεζών ακριβώς για να εξασφαλίσω όρους ορθολογικότερης διαχείρισης; Ποιος άλλος Υπουργός σε ποια ελληνική κυβέρνηση έκανε περισσότερες ιδιωτικοποιήσεις από τον έχοντα την τιμή να σας απευθύνεται σήμερα; Πείτε μου. Ο κ. Μάνος; Όχι. Δεν τα κατάφερε. Ήθελε ο άνθρωπος, αλλά δεν μπόρεσε λόγω των συνθηκών της εποχής. Αν θέλετε ευθύνεται και το ΠΑΣΟΚ για την αδυναμία να υλοποιηθεί το πρόγραμμα ιδιωτικοποιήσεων. Δεν διαψεύδω τίποτα. Είμαι ειλικρινής. Εγώ όμως είχα την τύχη ως Υπουργός Οικονομίας τα οκτώ χρόνια 1994-2001 να πραγματοποιήσω με δική μου υπευθυνότητα τις περισσότερες ιδιωτικοποιήσεις στη χώρα μας. Και το έκανα μ’ ένα αποκλειστικό γνώμονα: να εξασφαλίσω όρους αποτελεσματικής και διαφανούς οικονομικής διαχείρισης. Και αν προώθησα τόσο αποτελεσματικά και γρήγορα τη συγχώνευση ΕΒΟ και ΠΥΡΚΑΛ είναι γιατί θα ήθελα –και ελπίζω να γίνει αυτό σύντομα- να πάει η ΕΒΟ-ΠΥΡΚΑΛ στο χρηματιστήριο και να ιδιωτικοποιηθεί και η ΕΒΟ-ΠΥΡΚΑΛ κάποια στιγμή. Και εκεί να υπάρξουν όροι αποτελεσματικής οικονομικής διαχείρισης. Αυτό ισχύει για όλο το δημόσιο τομέα. και όταν υπάρχουν θέματα είμαι ο πρώτος ο οποίος ζητάω και επιβάλλω ελέγχους. 
      Λοιπόν, στο θέμα της ΕΒΟ-ΠΥΡΚΑΛ όλες οι κινήσεις γίνονται για να αντιμετωπιστούν οι ανεπάρκειες. Και επιπλεόν, μην ανησυχείτε για τα θέματα των συμβάσεων, αναθέσεων και αντισταθμιστικών. Εμείς πολλαπλασιάσαμε τις αναθέσεις στην ΕΒΟ-ΠΥΡΚΑΛ και τώρα έχουμε φθάσει σε συμβάσεις ύψους 226 εκατομμυρίων ευρώ που είναι περίπου 80 δισεκατομμύρια δραχμές, ένα σημαντικότατο ποσό, ενώ τα αντισταθμιστικά που πάνε στην ΕΒΟ-ΠΥΡΚΑΛ είναι περίπου 100 εκατομμύρια ευρώ. Και εδώ βεβαίως να προσθέσω το εξής. Υπάρχει πάντοτε μια ανταγωνιστική σχέση μεταξύ Υπουργείου και διοικήσεων. Διότι οι διοικήσεις και η απελθούσα διοίκηση  πιέζουν για περισσότερες αναθέσεις. ‘Όπως συνέβη για παράδειγμα με το θέμα των πυρομαχικών. Δε σημαίνει, όμως, ότι το Υπουργείο επιλέγει πάντα αυτές τις διαδικασίες. Και όπως σας είπα αν μας ζητούσε η ΕΑΒ να κατασκευάσει το νέο μαχητικό αεροσκάφος δεν θα συναινούσαμε στην ανάθεση για λόγους κόστους και ανταγωνιστικότητας. Ορισμένες φορές επιλέγει άλλες διαδικασίες, ανταγωνιστικότερες διαδικασίες για να πιέσει το κόστος, να εξασφαλίσει την καλύτερη ποιότητα και να εξασφαλίσει αποτελεσματικότερες συνεργασίες. 
      Άρα, όλα αυτά είναι εύλογα. Και οι διαφωνίες είναι εύλογες, οι οποίες αναδεικνύονται στις δηλώσεις στις οποίες αναφερθήκατε, αλλά αυτές είναι διαφωνίες οι οποίες δεν έχουν το χαρακτήρα τον οποίο υπαινίσσεστε.  
      Και τα επόμενα χρόνια θα ανατεθούν άλλα τουλάχιστον 700 εκατομμύρια ευρώ στις δυο εταιρείες.
      Τέλος οφείλω μια απάντηση στην κ. Καλαντζάκου. Τα μηχανήματα έχουν αγοραστεί για την επένδυση. Η επένδυση αυτή δεν θα γίνει στο Κιλκίς, αλλά στο Βόλο. Αλλά για να γίνει επένδυση πρέπει –ζούμε στην Ελλάδα και γνωρίζουμε τα προβλήματα- να ρυθμιστούν τα πολεοδομικά, τα θέματα της χωροταξίας. Εκεί εκκρεμεί το ζήτημα. Μόλις λυθούν τα πολεοδομικά, τα μηχανήματα για τα οποία τόσο αγωνιάτε, θα αξιοποιηθούν πολύ αποδοτικά. 
      Κύριοι συνάδελφοι της Νέας Δημοκρατίας, είδα ότι ανακοινώσατε το πρόγραμμα της υγείας έστω και καθυστερημένα. Έχετε μια δυστοκία. Δεν βλέπω γιατί περιμένατε τέσσερα χρόνια να πείτε ότι θα επανέλθετε στη δυνατότητα απασχόλησης των γιατρών εκτός ΕΣΥ. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ: Όχι και αργά. Για Μάιο πηγαίναμε. 
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Η σκανδαλολογία δεν σας οδηγεί μακριά. Γενικές και αόριστες κατηγορίες, γενικεύσεις επιμέρους θεμάτων που στον ευρύτατο δημόσιο τομέα δεν μπορούν να αποκλειστούν ούτε εδώ, ούτε στις ΗΠΑ, ούτε οπουδήποτε αλλού. Είδατε, ότι παραιτήθηκε ο πρόεδρος της «BOEING» επειδή υπάλληλος της προσπαθούσε να επηρεάσει το αμερικανικό Υπουργείο Αμύνης για κάποιες παραγγελίες. Οι πιέσεις υπάρχουν, τα συμφέροντα συγκρούονται, ρόλος των Υπουργών των κυβερνήσεων είναι να παρεμβαίνουν, να εξυγιαίνουν και να εξορθολογίζουν. Αυτή είναι η τακτική της Κυβέρνησης του ΠΑΣΟΚ, αυτή είναι η δική μου τακτική και στρατηγική και όπου υπάρχει θέμα παρεμβαίνουμε αποτελεσματικά. Οι γενικές και αόριστες καταγγελίες και αναφορές σε θέματα διαφθοράς και διαπλοκής γενικά προσβάλλουν το σύνολο του πολιτικού κόσμου της χώρας και δεν αντανακλούν το νέο ήθος που θέλει να επιβάλει το ΠΑΣΟΚ στο δημόσιο διάλογο και στην εκλογική μας διαδικασία. Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Μοιραία θα ξαναξεκινήσω από κάτι το οποίο μάλλον το εκλαμβάνω ως αστείο από την πλευρά του κυρίου Υπουργού. Εγκαλεί τη Νέα Δημοκρατία, γιατί κατέθεσε κάπως αργά, κατά τη γνώμη του, το πρόγραμμά της για την υγεία. Κύριε Υπουργέ, εμείς έστω κατά τη γνώμη σας καθυστερημένα, πρόγραμμα για την υγεία έχουμε. Το δικό σας συνολικό πρόγραμμα μας λέτε ποιο είναι; 
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Εμείς έχουμε έργα. 
      ΠΡΟΚΟΠΗΣ ΠΑΥΛΟΠΟΥΛΟΣ: Να τα πείτε στον κ. Γιώργο Παπανδρέου ο οποίος λέει ότι στις 6 Φεβρουαρίου θα σας τα αλλάξει όλα γιατί αποτελούν και τα προηγούμενά σας και τα στελέχη σας, βαρίδι στα πόδια του για να μειώσει τη διαφορά με την οποία θα χάσει, όπως δείχνουν οι δημοσκοπήσεις. Και λέει ότι θα εξαγγείλει πρόγραμμα το οποίο αγνοείτε. Χθές ο Υπουργός σας ο κ. Στεφανής ερωτηθείς τι γίνεται με το πρόγραμμα υγείας του ΠΑΣΟΚ, υποτίθεται το κυβερνητικό, αυτό που θα εξαγγείλετε για τις επόμενες εκλογές, απήντησε «δεν το ξέρω, ρωτήστε τη Χαριλάου Τρικούπη».
      Δεν έχετε πρόγραμμα και εγκαλείτε τη Νέα Δημοκρατία; Αυτό που παίζεται στο χώρο του ΠΑΣΟΚ, ο Ιονέσκο πραγματικά δεν θα μπορούσε παρά να το έχει ως καλύτερη πηγή έμπνευσης. Κραυγάζατε για τον καταλληλότερο Πρωθυπουργό. Στη συνέχεια, αγνοώντας τι συμβαίνει, βρεθήκατε με άλλον Αρχηγό. Δεν γνωρίζετε ούτε την διαδικασία αλλαγής. Περιμένατε να βγει ο κ. Παπανδρέου από το σπίτι του κ. Σημίτη για να μάθετε ημερομηνίες και διαδικασία. Το πάλαι ποτέ διαλάμψαν σοσιαλιστικό κίνημα με τις δημοκρατικές του διαδικασίες! Και τώρα κατεβαίνει σε εκλογές μ’ ένα πρόγραμμα που ο κ. Σημίτης λέει «αυτό είναι το πρόγραμμά μας» και ο κ. Παπανδρέου λέει: «θα το διαμορφώσω». Και βεβαίως έλεγε χθες ότι αυτό που φτιάχνει ο κ. Παπαδόπουλος μέχρι τώρα άλλο πράγμα είναι, πρέπει να πάρει νέες εντολές. 
      Πάτε μ’ έναν Αρχηγό που δεν ξέρατε στις εκλογές, με μια διαδικασία που δεν γνωρίζατε και μ’ ένα πρόγραμμα που δεν το ξέρετε ακόμη! Και μιλάτε για τη Νέα Δημοκρατία και τα προγράμματά της τα οποία σας έχει δώσει.
      Χθες, όταν η Νέα Δημοκρατία, κατέθεσε το πρόγραμμά της, έσπευσε ο κ. Στεφανής να καταθέσει δυο γονατογραφήματα, το ένα για την πρωτοβάθμια φροντίδα υγείας και το άλλο για θέματα εκπαίδευσης ιατρών. Όταν ρωτήθηκε ο Κυβερνητικός Εκπρόσωπος γιατί κατατέθηκαν την ίδια ημέρα με εκείνη της κατάθεσης του προγράμματος της Νέας Δημοκρατίας για την υγεία και, βεβαίως, σε μια εποχή που είναι φανερό πως επειδή υπάρχουν άλλα δεκαπέντε νομοσχέδια δεν θα συζητηθούν, απήντησε –για να καταλάβετε τι θα πει αμηχανία-: «Κακό ήταν, αφού τα είχε στα συρτάρια του και τα είχαμε εγκρίνει από τον Απρίλιο, να τα καταθέσει;». 
      Υπάρχουν από τον Απρίλη και τα καταθέτει τώρα για να μην ψηφισθούν! Αυτό λέγεται κυβέρνηση και αυτό πρόγραμμα! Αν εσείς νομίζετε ότι αυτό σας τιμά γενικότερα σε ότι αφορά το επίπεδο της πολιτικής αξιοπιστίας, είναι δικό σας θέμα.
      Δεύτερον, όσα στοιχεία σας ανέφερα κύριε Υπουργέ, ήταν για να σας απαντήσω σ’ αυτό που τονίζατε από την αρχή: «Μιλάτε για κακοδιαχείριση κλπ. δεν συμβαίνει τίποτα, να ξέρετε ότι όλα αυτά προκύπτουν από εταιρείες που δεν παίρνουν πλέον την πίτα». Σας λέω, όμως, για καταγγελίες στελεχών σας μέσα από το πρωθυπουργικό περιβάλλον που αφορούν εσάς, τον προκάτοχό σας και άλλους και σας φέρνω στοιχεία που δείχνουν κακοδιαχείριση. Και τι μου απαντάτε; «Εμείς διατάσσουμε έρευνα και αν προκύψουν θέματα και ευθύνες, θα καταλογισθούν». Παραδέχεστε, δηλαδή, ότι υπάρχει διαφθορά και διαπλοκή, το ψάχνετε και σεις. Καταλογίστε το επιτέλους, μη μας λέτε ότι δεν τρέχει τίποτα. Αυτά φαίνονται. Ποιος ξέρει τι άλλο δεν προλαβαίνει να πιάσει η όποια άλλη έρευνα. 
      Και διαφθορά και διαπλοκή υπάρχει. Και δεν είναι μόνον αυτό. Ό,τι βλέπουμε  είναι ελάχιστο μπροστά σ’ αυτό που δεν βλέπουμε και συγκαλύπτεται. Αλλά θα έρθει η ώρα της αποκάλυψης, γιατί δεν μπορείτε να τα συγκαλύπτετε επ’ άπειρον. Όταν έρχεται η ώρα του καταλογισμού των ευθυνών, έχετε την εξής κακή τακτική: Ναι, μεν καταγγέλλετε μεταξύ σας κάποια πράγματα, ναι μεν πετάτε στη θάλασσα ορισμένα στελέχη που αποτελούν εμπόδιο για σας, αλλά έρχεστε από την πίσω πόρτα να περάσετε διατάξεις μπας και καλυφθούν κάποια πράγματα για το μέλλον. Κάποια πράγματα έρχονται στο φως της δημοσιότητας. Αλλά αυτή η τακτική σας να περνάτε από τη Βουλή διατάξεις που λειτουργούν ως «κολυμβήθρα του Σιλωάμ» σας χαρακτηρίζει. Δεν θα κουράζομαι να επαναλαμβάνω ότι ναι μεν ομολογήσατε, με στελέχη σας τα οποία αφήσατε και εκτός Βουλής, ότι υπάρχει πρόβλημα με το Χρηματιστήριο, αλλά προχθές θελήσατε νύκτα να περάσετε τον καθαγιασμό των πράξεών τους για να μην υπάρχουν ποινικές ευθύνες. Το ανακαλύπταμε εμείς –μη μου πείτε ότι τον ανακαλύψατε εσείς- την ίδια ώρα που ο Υπουργός σας στην τηλεόραση υπερασπιζόταν τις διατάξεις αυτές. Αναγκάσαμε τον κ. Φωτιάδη να το αποσύρει στη Βουλή και να γίνεστε καταγέλαστοι. Ο ένας να το υπερασπίζεται στα κανάλια και ο άλλος να το αποσύρει και να λέει «δεν το ξέρω, το έκανε ο Υπουργός με τον πρόεδρο της επιτροπής». Αυτή είναι η εικόνα της Κυβέρνησής σας, στην οποία μετέχει ισοτίμως στα πράγματα και ο εκκολαπτόμενος νέος Αρχηγός σας. Και αυτός καλείται και για το θέμα που συζητάμε να ζητήσει συγγνώμη. Γιατί στον κατάλογο που έκανε χθες ο κ. Παπανδρέου, των αμαρτημάτων για συγγνώμη, αυτό δεν υπήρχε. Πρέπει να το προσθέσει. Βάλτε τον να ξαναπεί το ίδιο λογίδριο και να προσθέσει «Υπάρχουν σκάνδαλα και διαφθορά στο Υπουργείο Εθνικής Άμυνας; Υπάρχουν. Συγγνώμη, μας συγχωρείτε, λάθος».
      Το μυστήριο της μετανοίας που συνίσταται στο να εξομολογείται κανείς τα αμαρτήματά του και να παίρνει άφεση αμαρτιών και να μεταλαμβάνει των αχράντων μυστηρίων, είναι καλό για τη σωτηρία της ψυχής. Όμως με το μυστήριο της μετανοίας, πολιτική δεν γίνεται. Γιατί όταν μια Χώρα την έχεις οδηγήσει στο μη παρέκει, όταν έχεις απομυζήσει την ικμάδα του ιδρώτα του Ελληνικού Λαού και των κοινοτικών πόρων, όταν έχεις χάσει χρόνια ολόκληρα, με μια συγγνώμη δεν γίνεται τίποτα, δεν κερδίζεις το χαμένο χρόνο. Μάθετε ότι δεν μπορείτε πολιτικά να ξαναγράψετε μυθιστόρημα όπως «Αναζητώντας το χαμένο χρόνο» γιατί αυτός δεν σας ανήκει. Δυστυχώς ο χαμένος χρόνος είναι στον Ελληνικό Λαό ο οποίος και τον υφίσταται. Γι’ αυτό θα σας δώσει την απάντηση που σας πρέπει. 
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Ο κ. Υπουργός έχει το λόγο. 
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Κύριε Παυλόπουλε, υπάρχει μία σύγχυση ανάμεσα στο πρόγραμμα των κυβερνήσεων και των αντιπολιτεύσεων. Η Κυβέρνηση έχει έργο, και προγράμματα επίσης έχει άφθονα. Το Σεπτέμβριο δεν εξαγγείλαμε την κοινωνική χάρτα και ο Πρωθυπουργός δεν προσέρχεται στη Βουλή και εξαγγέλλει προγράμματα για διάφορους τομείς; Η Κυβέρνηση δεν έχει έλλειμμα προγραμμάτων. Η Κυβέρνηση έχει έργο και είναι υποχρεωμένη όταν πλησιάζουν οι εκλογές να καταθέσει το δικό της προεκλογικό πρόγραμμα την τελευταία στιγμή, γιατί έως ότου έρθει αυτή η στιγμή παράγεται έργο και εκτελούνται προγράμματα που είναι σε εξέλιξη. Όμως, άλλη η θέση του ΠΑΣΟΚ και άλλη η θέση της Νέας Δημοκρατίας σήμερα. Η Νέα Δημοκρατία είναι Αντιπολίτευση και το θέμα είναι ότι ελπίζατε ότι το ΠΑΣΟΚ θα έπεφτε σαν ώριμο φρούτο. Δεν είχατε αισθανθεί την ανάγκη να έχετε πολιτικό λόγο. Δεν λέγατε, περίπου, απολύτως τίποτε. Καταγγέλλατε τα πράγματα, γενικότερα, που συμβαίνουν στη χώρα, μιλάγατε για διαπλοκή και διαφθορά, σκανδαλολογούσατε ακαταπαύστως, χωρίς στοιχειώδη αίσθηση ευθύνης και παραβιάζοντας τους κανόνες του δημοκρατικού ήθους, γιατί πιστεύω ότι η απαγγελία ύβρεων κατά αντιπάλων δεν τιμά το δημόσιο βίο της χώρας, και περιμένατε, όπως είπα, να πέσουμε στην αγκαλιά της Νέας Δημοκρατίας η οποία θα γινόταν κυβέρνηση.
      Τώρα με την πλήρη ανατροπή του πολιτικού κλίματος, η οποία έγινε με απόφαση του Κώστα Σημίτη να παραιτηθεί από Αρχηγός του ΠΑΣΟΚ και να προχωρήσει η υποψηφιότητα του Γεωργίου Παπανδρέου ο οποίος θα είναι ο νέος Πρόεδρός μας, αυτή η αλλαγή σας έχει αποσταθεροποιήσει και βλέπω ότι άγχεται ο κ. Σουφλιάς και ετοιμάζεται να δημοσιοποιήσει όλα τα περίφημα προγράμματα της Νέας Δημοκρατίας με τα οποία υποτίθεται ότι θα δώσετε τη μάχη των εκλογών. Ενώ αυτά θα έπρεπε να τα έχετε καταθέσει πολύ νωρίτερα για να γνωρίζει ο ελληνικός λαός όχι τελευταία στιγμή, αλλά σ’ όλη τη διάρκεια της υλοποίησης του κυβερνητικού προγράμματος του ΠΑΣΟΚ σε ποια σημεία αντιπαρατίθεστε με το ΠΑΣΟΚ. Εγώ δεν κατάλαβα σε τι είχατε αντιπαρατεθεί με το ΠΑΣΟΚ.
      Στο θέμα των ιδιωτικοποιήσεων, μια που το έφερε ο λόγος, είχα διαπιστώσει ότι σε όλες τις ιδιωτικοποιήσεις που προχωρήσαμε, ακόμη και όταν είχα έρθει εδώ και είχα ζητήσει να μπορέσουμε να πουλήσουμε παραπάνω από το 50% των μετοχών του ΟΤΕ, σας είχα απέναντί μου, κύριοι Βουλευτές της Νέας Δημοκρατίας, σ’ όλα τα θέματα είσαστε απέναντι από την Κυβέρνηση, χωρίς ειρμό, χωρίς αρχές, χωρίς πολιτικό πλαίσιο. Απλώς για να είσαστε απέναντι. Ακόμη και στην πολιτική ιδιωτικοποιήσεων που υποτίθεται ότι είναι μία πολιτική φιλελεύθερης κατεύθυνσης και εκεί, ανεξαρτήτως διαδικασιών, ακόμη και στη Βουλή, στο νομικό πλαίσιο και όχι στις συμβάσεις όπου μπορεί να είχατε και μία άλλη άποψη, και εκεί ήσασταν απέναντι. Ήσασταν απέναντι στην ΟΝΕ, απέναντι στο Ελσίνκι; Σε τι είσαστε υπέρ μιας κυβερνητικής πολιτικής; Υπήρχε πρόγραμμα, υπήρχε πολιτική φιλοσοφία της Νέας Δημοκρατίας; Υπήρχε μία στείρα αντιπολίτευση στην οποία εντάσσω και την απαράδεκτη τακτική της λασπολογίας και σκανδαλολογίας. 
      Τώρα αλλάξατε τακτική. Βλέπω τον κ. Καραμανλή χαλαρό να αντεπιτίθεται επικοινωνιακά στην Κυβέρνηση του ΠΑΣΟΚ και στο ΠΑΣΟΚ όπως διαμορφώνει την τακτική απέναντι στις εκλογές, να μιλάει με τους νέους, να μιλάει για το internet, να αλλάζει πρόσωπο. Χαίρομαι που μας παρακολουθείτε σε όλα, αν και αμφιβάλλω αν θα είσαστε τόσο καλοί μιμητές της δικής μας στρατηγικής και της δικής μας πολιτικής γραμμής. Ένα, όμως, ίσως προκύψει απ’ αυτήν τη μετάλλαξη του κ. Καραμανλή και της Νέας Δημοκρατίας, να χαμηλώσετε τους τόνους στη σκανδαλολογία. Αυτό, πιστεύω, θα συμβάλει πολύ αποφασιστικά στην αναβάθμιση του ύφους και του ήθους της δημόσιας ζωής.
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Φαίνεται ο κ. Παπαντωνίου ζει, ακόμη, στην εποχή που έκανε την περίφημη δήλωση «Θα πάμε στις εκλογές με Πρωθυπουργό και Αρχηγό του ΠΑΣΟΚ τον Κώστα Σημίτη». Ποιος αιφνιδιάστηκε; Το ξέρει. Ποιος είναι εκείνος που είναι αμήχανος; Το ξέρει. 
      Φαίνεται ότι ο κ. Παπαντωνίου νομίζει ότι ακόμη αυτήν τη στιγμή τη μοίρα του ΠΑΣΟΚ γενικότερα την καθορίζει εκείνος και η Κυβέρνηση στην οποία βρίσκεται και δεν έχει καταλάβει ότι με τη χθεσινή του ομιλία ο κ. Γιώργος Παπανδρέου τους θεωρεί ότι αποτελούν βάρος για το μέλλον του. Γι’ αυτό μιλάει για αλλαγή των πάντων. Τώρα πώς θα τα αλλάξει ένας άνθρωπος μέσα σε είκοσι ημέρες και τι είδους επιφοίτηση του Αγίου Πνεύματος θα είναι αυτή που θα του έρθει και αυτά που δεν έλεγε τόσον καιρό να τα πει τώρα, κανένας δεν ξέρει. Για σκεφθείτε, τόσον καιρό είχε τόσες «φαεινές ιδέες», δεν τις έλεγε στον Πρωθυπουργό του, τις κρατούσε για τον εαυτό του! Ήξερε τόσο πολύ ότι θα γίνει Αρχηγός του ΠΑΣΟΚ; Αυτό είναι κωμειδύλλιο πολιτικής που συμβαίνει μέσα στο ΠΑΣΟΚ. Και έρχεται τώρα ο κ. Παπαντωνίου να λέει για την περίφημη αλλαγή που έγινε στο ΠΑΣΟΚ. Μία αναγκαστική αλλαγή λόγω μελλοντικής συντριβής, πάνε να περιορίσουν την ήττα και κάνουν ό,τι μπορούν σ’ αυτήν την κατεύθυνση και σαν τους φραγκισκανούς μοναχούς βαπτίζουν την αμηχανία τους σε εξυπνάδα. Δηλαδή βαπτίζουν το κρέας, ψάρι για να τρώνε τη μεγάλη Σαρακοστή και να μην αμαρτάνουν. 
      Αυτή είναι η γνωστή τακτική, σκέτη προπαγάνδα. Ένα κόμμα που πάει για συντριβή, κάνει αναγκαστική αλλαγή αρχηγού και αυτού του είδους την αμηχανία και την αποτυχία προσπαθούν να τη βαπτίσουν «πολιτικό ελιγμό». Δεν θα περιμέναμε και τίποτε άλλο από ένα κόμμα το οποίο συνήθιζε να προσπαθεί να μετατρέψει τη νύχτα σε μέρα ή τη μέρα σε νύχτα, ανάλογα τι το βόλευε για να πει τι ακριβώς συμβαίνει κατά την εκτίμησή του.
      Ο Ελληνικός Λαός θα αποφασίσει, κύριε Παπαντωνίου. Γι’ αυτό μη μιλάτε εσείς τώρα ότι εμποδίζαμε και κατηγορούσαμε την ΟΝΕ και όλα αυτά τα πράγματα. 
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Το υπέστην. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Παπαντωνίου είστε ο άνθρωπος ο οποίος προέρχεται από την παράταξη πως «ΕΟΚ και ΝΑΤΟ το ίδιο συνδικάτο» και «Φονιάδες των λαών Αμερικάνοι». Είστε οι άνθρωποι που καταδικάσατε όλη τη δεκαετία του 1980 που εσείς τη θεωρούσατε πεταμένη στο καλάθι των αχρήστων. Και ο κ. Σημίτης ως καθηγητής και μέλος του εκτελεστικού γραφείου του ΠΑΣΟΚ το 1980 στο Ελεύθερο Πανεπιστήμιο των Βρυξελλών, έλεγε ότι η ΕΟΚ δεν έχει μέλλον και αν η Ελλάδα μπει, η Ελλάδα ή θα γίνει δικτατορία ή παράρτημα των Ηνωμένων Πολιτειών και δημοσιεύθηκε με μετάφραση δική μου η ομιλία του εκείνη στην «ΕΛΕΥΘΕΡΟΤΥΠΙΑ» της 11ης Νοεμβρίου του 2002! Και εσείς μιλάτε για την ΟΝΕ στην οποία μπήκαμε βεβαίως, αλλά τελευταία και ουραγοί με ονομαστική σύγκλιση και ακολουθούμε πορεία απόκλισης; Και γι’ αυτό είπε χθες «συγγνώμη» ο μελλοντικός Αρχηγός σας και εσείς δεν το έχετε πάρει χαμπάρι; Εσείς, ακόμη, επαίρεσθε γι’ αυτά που ο μελλοντικός Αρχηγός σας ζητάει συγγνώμη;
      Τώρα για τις ιδιωτικοποιήσεις και αποκρατικοποιήσεις αυτές είναι μετοχοποιήσεις μέσω κομματικών καρεκλοκενταύρων. Να σας πούμε ποιοι διοικούν τις περίφημες ιδιωτικοποιημένες ΔΕΚΟ; Άνθρωποι που το μόνο προσόν που έχουν είναι η κομματική τους ένταξη και οι οποίοι τις οδηγούν στην απαξίωση; Η ιδιωτικοποίηση σαν την Ολυμπιακή Αεροπορία που την έχετε οδηγήσει στην πλήρη απαξίωση; Ιδιωτικοποίηση σαν το θέμα της ΕΒΟ-ΠΥΡΚΑΛ που σας είπα προηγουμένως τα στοιχεία και που οδηγήθηκε; Ιδιωτικοποιήσεις σαν όλες εκείνες τις εταιρείες τύπου ΟΣΕ και ΕΡΓΟ-ΟΣΕ; Τέτοιου είδους παραδείγματα διαχείρισης όπως αυτό του Κτηματολογίου που μας έχει διασύρει στις υπηρεσίες της Ευρωπαϊκής Ένωσης; Πάντως αν αυτά εννοείτε, εγώ λέω ένα πράγμα: Ήδη ο μελλοντικός Αρχηγός σας άρχισε να ζητάει συγγνώμη και εσείς δεν το έχετε καταλάβει ακόμη. Τρέξτε να ζητήσετε συγγνώμη, μήπως προλάβατε, τουλάχιστον, εσείς προσωπικά, να μην εκτεθείτε περισσότερο. Εσείς, προσωπικά, μην τα πολυλέτε. Εκθέτετε τον εαυτό σας και ίσως αυτό στοιχίσει. Γιατί ένα «συγγνώμη» τουλάχιστον την ώρα της κάλπης μετράει για την προσωπική τύχη των ανθρώπων. 
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κύριος Υπουργός έχει το λόγο.
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Διαπίστωσα δυο πράγματα. Πρώτα-πρώτα η απέραντη ενασχόληση του κ. Παυλόπουλου με τα εσωτερικά του ΠΑΣΟΚ, πώς αλλάζουμε Αρχηγό και με ποιες διαδικασίες, αναδεικνύει την πολύ μεγάλη αμηχανία του απέναντι στην επικείμενη νίκη του ΠΑΣΟΚ. Είναι καλό να ασχοληθείτε με τα δικά σας θέματα. Αφήστε εμάς, πάμε πολύ καλά. Και να σημειώσω κάτι από την προηγούμενη θητεία μου ως Υπουργός Εθνικής Οικονομίας. Είπατε ότι συνεχίζεται η απόκλιση με την Ευρωζώνη. Όταν η Ελλάδα αναπτύσσεται με 4% και η Ευρωζώνη με μισό τοις εκατό, υπάρχει σύγκλιση ή απόκλιση; Είναι θέματα απλής αριθμητικής. 
      ΠΡΟΚΟΠΗΣ ΠΑΥΛΟΠΟΥΛΟΣ: Το δημόσιο χρέος που είναι; Ο πληθωρισμός πού είναι, κύριε Παπαντωνίου; 
      ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Άμυνας): Θα τα πούμε πάλι, στην ίδια ωραία σχέση που αναπτύξαμε έως σήμερα, την 8η Μαρτίου. Έχετε ακόμη να μάθετε ως Αντιπολίτευση.
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κηρύσσεται περαιωμένη η συζήτηση επί της υπ' αριθμόν 3317/2.1.2004 επερώτησης Βουλευτών της Νέας Δημοκρατίας προς τους Υπουργούς Εθνικής Άμυνας και Οικονομίας και Οικονομικών σχετικώς με «τα συμβαίνοντα στις προμήθειες των Ενόπλων Δυνάμεων και στην Κρατική Αμυντική Βιομηχανία».
      Κύριοι συνάδελφοι, έχουν διανεμηθεί τα Πρακτικά της Τρίτης 16 Δεκεμβρίου 2003 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Συνεπώς τα Πρακτικά της Τρίτης 16 Δεκεμβρίου 2003 επικυρώθηκαν.
      Κύριοι συνάδελφοι, δέχεστε σ’ αυτό το σημείο να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.09΄, λύεται η συνεδρίαση για αύριο ημέρα Παρασκευή 16 Ιανουαρίου 2004 και ώρα 10.30΄, με αντικείμενο εργασιών του Σώματος κοινοβουλευτικό έλεγχο α) συζήτηση επικαίρων ερωτήσεων και β) συζήτηση επερώτησης με αριθμό 13/30.10.2003 των Βουλευτών της Νέας Δημοκρατίας προς τον Υπουργό Ανάπτυξης σχετικώς με την αδυναμία αντιμετώπισης της παρατεταμένης κρίσης στον Τουρισμό και την απουσία πολιτικής και στρατηγικής ανάπτυξης για τον κλάδο, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ
Συνεδρίαση Ολομέλειας 15-1-2003                               σελ. 112

