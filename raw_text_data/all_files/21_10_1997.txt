Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΙΒ'
Τρίτη 21 Οκτωβρίου 1997
 
Αθήνα, σήμερα στις 21 Οκτωβρίου 1997, ημέρα Τρίτη και ώρα 18.55' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Καμμένο, Βουλευτή Β' Αθηνών, τα ακόλουθα):
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Θεσπρωτίας κ. ΗΛΙΑΣ ΒΕΖΔΡΕΒΑΝΗΣ κατέθεσε αναφορά με την οποία το Σωματείο Αρτοποιών Πειραιά "Η ΔΗΜΗΤΡΑ" διαμαρτύρεται για το νέο νομοσχέδιο που περιέχει δυσμενείς διατάξεις για τον κλάδο προς όφελος των αρτοβιομηχανιών και των Super market.
2) Ο Βουλευτής Φωκίδας κ.ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορές με τις οποίες το Σωματείο Αρτοποιών Πειραιά "Η ΔΗΜΗΤΡΑ" και η Συντεχνία Αρτοποιών Αθηνών - Προαστίων - Περιχώρων διαμαρτύρονται για το νέο νομοσχέδιο που περιέχει δυσμενείς διατάξεις για τον κλάδο προς όφελος των αρτοβιομηχανιών και των Super market.
3) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Σωματείο Αρτοποιών Πειραιά "Η ΔΗΜΗΤΡΑ" διαμαρτύρεται για το νέο νομοσχέδιο που περιέχει δυσμενείς διατάξεις για τον κλάδο προς όφελος των αρτοβιομηχανιών και των Super market.
4) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία το Σωματείο Αρτοποιών Πειραιά "Η ΔΗΜΗΤΡΑ" διαμαρτύρεται για το νέο νομοσχέδιο που περιέχει δυσμενείς διατάξεις για τον κλάδο προς όφελος των αρτοβιομηχανιών και των Super market.
5) Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία το Σωματείο Αρτοποιών Πειραιά "Η ΔΗΜΗΤΡΑ" διαμαρτύρεται για το νέο νομοσχέδιο που περιέχει δυσμενείς διατάξεις για τον κλάδο προς όφελος των αρτοβιομηχανιών και των Super market.
6) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Δήμος Καλαμάτας του Νομού Μεσσηνίας ζητεί τη δανειοδότηση των ενδιαφερομένων ιδιοκτητών παραδοσιακών σεισμοπλήκτων κτιρίων για την αποκατάστασή τους.
7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας με το οποίο ο Πανελλήνιος Σύλλογος Συνταξιούχων ΟΤΕ καταγγέλλει την απόφαση του Δ.Σ. του ΟΤΕ, που προβλέπει τη χορήγηση μηνιαίου επιδόματος σε ορισμένους μόνο συνταξιούχους του ΟΤΕ.
8) Οι Βουλευτές κύριοι ΒΑΣΙΛΕΙΟΣ ΠΑΠΑΝΙΚΟΛΑΣ, ΔΗΜΗΤΡΙΟΣ ΤΣΟΒΟΛΑΣ και ΘΕΟΔΩΡΟΣ ΣΤΑΘΗΣ κατέθεσαν αναφορά με την οποία ο Δήμος Καλυμνίων του Νομού Δωδεκανήσου ζητεί να συνεχισθεί η χορήγηση της τακτικής οικονομικής ενίσχυσης σε ενιαίους Δήμους της παραμεθορίου σύμφωνα με το Ν. 2240/94.
9) Ο Βουλευτής Θεσ/νίκης κ. ΒΑΣΙΛΕΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία επαγγελματίες, έμποροι της Δυτικής Θεσ/νίκης ζητούν την ποινική δίωξη του κ. Εμμανουήλ Παπαδάκη, λόγω υπεξαίρεσης των χρηματικών ποσών τους των οφειλομένων για το φόρο προστιθέμενης αξίας και τις ασφαλιστικές εισφορές στο ΙΚΑ.
10) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Παλλεσβιακό Εργατοϋπαλληλικό Κέντρο καταγγέλλει την Κυβέρνηση ως υπεύθυνη για τον εντεινόμενο αυταρχισμό και την επανασύσταση του συνδικαλιστικού τμήματος της Ασφάλειας.
11) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την ικανοποίηση εργασιακών αιτημάτων των μελών της, όπως τη χορήγηση διπλώματος μεταφορέα, την καθιέρωση ενιαίου τύπου πινακίδων κυκλοφορίας κ.λπ.
12) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Συντεχνία Αρτοποιών Αθηνών - Προαστίων - Περιχώρων διαμαρτύρεται για τις νομοθετικές ρυθμίσεις του κλάδου οι οποίες ευνοούν μόνο τις αρτοβιομηχανίες και Super Market.
13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Αδελφότης Θεολόγων η "Ζωή" διαμαρτύρεται για την αύξηση στα ταχυδρομικά τέλη του χριστιανικού τύπου.
14) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Συντονιστική Επιτροπή Ορθοδόξων Χριστιανικών Σωματείων Θεσ/νίκης διαμαρτύρεται για την αύξηση στα ταχυδρομικά τέλη του χριστιανικού τύπου.
15) Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την ικανοποίηση εργασιακών αιτημάτων των μελών της, όπως τη χορήγηση διπλώματος μεταφορέα, την καθιέρωση ενιαίου τύπου πινακίδων κυκλοφορίας κ.λπ.
16) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Συντεχνία Αρτοποιών Αθηνών - Προαστίων - Περιχώρων διαμαρτύρεται για τις νομοθετικές ρυθμίσεις του κλάδου οι οποίες ευνοούν μόνο τις αρτοβιομηχανίες και Super Market.
17) Ο Βουλευτής Αθήνας κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία η Αδελφότης Θεολόγων η "Ζωή" διαμαρτύρεται για την αύξηση στα ταχυδρομικά τέλη του χριστιανικού τύπου.
18) Ο Βουλευτής Μεσσηνίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Κοινότητα Πτελεού του Νομού Μαγνησίας ζητεί για τους ελαιοπαραγωγούς της περιοχής της, που έχουν υποστεί ζημιές λόγω ανομβρίας να γίνει ειδική ρύθμιση των οφειλών τους προς την Αγροτική Τράπεζα της Ελλάδος.
19) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το ΤΕΕ Τμήμα Μαγνησίας ζητεί οι θεμοσθετημένοι πόροι του 6 ο/οο και 7 ο/οο που προέρχονται από ποσοστό των εκτελούμενων Δημοσίων 'Εργων που παρακρατείται από τους εργολήπτες - κατασκευαστές να εξακολουθούν να λαμβάνονται από τους μηχανικούς δημοσίους υπαλλήλους.
20) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Νομάρχης Βοιωτίας ζητεί την έναρξη των εργασιών ανέγερσης των εργατικών κατοικιών στην απαλλοτριωθείσα έκταση στη Λιβαδειά Βοιωτίας.
21) Ο Βουλευτής Αθήνας κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία το Δ.Σ. του Συλλόγου Γονέων και Κηδεμόνων του Σχολείου Ντορτμουντ 1 Δυτικής Γερμανίας διαμαρτύρεται για την κατάργηση της α' τάξης του αμιγώς ελληνικού δημοτικού σχολείου που ως συνέπεια έχει το σταδιακό κλείσιμο του σχολείου.
22) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ιερά Μητρόπολη Αλεξανδρουπόλεως υποβάλλει προτάσεις για τη μισθοδοσία των μητροπολιτών.
23) Ο Βουλευτής Αθήνας κ. ΑΠΟΣΤΟΛΟΣ ΑΝΔΡΕΟΥΛΑΚΟΣ κατέθεσε αναφορά με την οποία ο Δήμος Αγίας Βαρβάρας Αθήνας ζητεί να μην εγκατασταθεί το Ειδικό Κέντρο 'Αμεσης Κοινωνικής Βοήθειας Ευπαθών Πληθυσμιακών Ομάδων στην περιοχή της.
24) Ο Βουλευτής Θεσ/νίκης κ. ΓΕΩΡΓΙΟΣ ΟΡΦΑΝΟΣ κατέθεσε αναφορά με την οποία η Συντονιστική Επιτροπή Ορθοδόξων Χριστιανικών Σωματείων Θεσ/νίκης διαμαρτύρεται για την αύξηση στα ταχυδρομικά τέλη του χριστιανικού τύπου.
25) Ο Βουλευτής Αθήνας κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση και στην ακριτική Σαμοθράκη τεκμαρτού φόρου εισοδήματος σε ανύπαρκτα αγροτικά εισοδήματα.
26) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας στο οποίο ζητείται να επιτραπεί η κυκλοφορία των φορτητών αυτοκινήτων κατά τις ημέρες Παρασκευή και Κυριακή.
27) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας στο οποίο ζητείται η συγκοινωνιακή εξυπηρέτηση από το ΚΤΕΛ Ηρακλείου των Κοινοτήτων Αμιρών και Βαχού.
28) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας στο οποίο ζητείται η λήψη μέτρων για την ασφάλεια του αεροδρομίου Ιωαννίνων.
29) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας το οποίο αναφέρεται στη διακοπή λειτουργίας των (mini bus) λόγω οικονομικών προβλημάτων.
30) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας το οποίο αναφέρεται στο κυκλοφοριακό πρόβλημα του Δήμου Βέροιας.
31) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας στο οποίο ζητείται η συνέχιση της λειτουργίας των τηλεπικοινωνιακών κέντρων του Νομού Φωκίδας.
32) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας στο οποίο ζητείται τα εξακολουθήσει η ισχύς του θεωρημένου βιβλιαρίου στο ΚΤΕΛ Κιλκίς για παιδιά πολύτεκνων οικογενειών που έχουν συμπληρώσει το 21ο έτος ηλικίας τους.
33) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας στο οποίο ζητείται να μην κλείσει το τηλεπικοινωνιακό κέντρο Σπερχειάδας.
34) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η 'Ενωση Εργαζομένων, οι Σύλλογοι Εργατοτεχνιτών και Υπαλλήλων και ο Σύνδεσμος Τεχνικών ΗΛΠΑΠ ζητούν να μην προσλαμβάνεται διοικητικό και βοηθητικό προσωπικό στον ΗΛΠΑΠ.
35) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος Τουριστικών Πρακτόρων Νομού Τρικάλων ζητεί να μην τροποποιηθεί ο Ν. 2446/96.
36) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύλλογος 'Εκτακτου Εκπαιδευτικού και Ειδικού Τεχνικού Προσωπικού ΤΕΙ Πειραιά ζητεί την καταβολή δεδουλευμένων αποδοχών στα μέλη του.
37) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Εμπορικός και Εξαγωγικός Σύλλογος Ιτέας Φωκίδας ζητεί να μην κατασκευαστούν μεγάλα κτίρια στη Μαρίνα Ζέας.
38) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η ΔΑΚΕ ΟΣΕ καταγγέλλει κακή χρηματική διαχείριση στον ΟΣΕ.
39) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Νομάρχης Φωκίδας ζητεί την καθιέρωση πάγιου ειδικού τέλους 6% επί της τιμής του νερού ως αντισταθμιστικού οφέλους για την προσφερόμενη ετησίως ποσότητα νερού από τη λίμνη Μόρνου.
40) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η ΔΑΚΕ ΟΤΕ αναφέρεται στο ύφος επιστολής του προέδρου της ΙΝΤΡΑΚΟΜ προς τον ΟΤΕ.
41) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Αδελφότης Θεολόγων "ΖΩΗ" ζητεί να μην αυξηθούν τα ταχυδρομικά τέλη για τα θρησκευτικά περιοδικά.
42) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο κ. Δ.Κοσμίδης, μεσιτικός πράκτορας, ζητεί την επαναλειτουργία της αεροπορικής γραμμής Σικάγο - Αθήνα από την Ο.Α.
43) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας στο οποίο ζητείται η επίλυση του συγκοινωνιακού προβλήματος των κοινοτήτων του 6ου Συμβουλίου περιοχής Πρέβεζας.
44) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας το οποίο αναφέρεται στην ανάγκη επίλυσης του κυκλοφοριακού προβλήματος της πόλης των Χανίων.
45) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας το οποίο αναφέρεται σε εργασιακά προβλήματα εργαζομένων στο ΚΤΕΛ Μεσσηνίας.
46) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε δημοσίευμα εφημερίδας το οποίο αναφέρεται στην ανάγκη επίλυσης του κυκλοφοριακού προβλήματος της πόλης των Ιωαννίνων.
47) Οι Βουλευτές κύριοι ΝΙΚΟΛΑΟΣ ΚΑΤΣΑΡΟΣ, ΓΕΡΑΣΙΜΟΣ ΓΙΑΚΟΥΜΑΤΟΣ, ΠΑΡΘΕΝΑ ΦΟΥΝΤΟΥΚΙΔΟΥ και ΙΩΑΝΝΗΣ ΤΖΩΑΝΝΟΣ κατέθεσαν αναφορά με την οποία η 'Ενωση Αστυνομικών Υπαλλήλων Αττικής ζητεί την ικανοποίηση θεσμικών, εργασιακών και οικονομικών αιτημάτων των εργαζομένων στην ΕΛ.ΑΣ.
48) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Δασκάλων και Νηπιαγωγών Τρικάλων, ζητεί να καθοριστεί και η πόλη των Τρικάλων, από το Π.Τ.Δ.Ε. του Πανεπιστημίου Θεσσαλίας, ως έδρα όπου θα εφαρμοστεί το Πρόγραμμα "Ακαδημαϊκή και Επαγγελματική Αναβάθμιση των Εκπ/κων της Πρωτ/θμιας Εκπ/σης".
49) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Κοινοτικό Συμβούλιο Ράικου Νομού Ιωαννίνων δηλώνει την αντίθεσή του προς τις αναγκαστικές συνενώσεις των ΟΤΑ.
50) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Σύλλογος Δασκάλων και Νηπιαγωγών Νομού Μαγνησίας καταγγέλλει όλους τους παράγοντες της παιδείας που προχωρούν σε συμπτύξεις τμημάτων στην Α/βάθμια εκπαίδευση.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 8/2-7-97 ερώτηση δόθηκε με το υπ' αριθμ. 65/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 8/2-7-97 που κατέθεσε ο Βουλευτής κ. Ε. Χαϊτίδης, σας γνωρίζουμε τα εξής:
Το πρόβλημα της λαθρομετανάστευσης και των συνακόλουθων αυτής φαινομένων βίας και λοιπής εγκληματικότητας, αντιμετωπίζονται από το Υπουργείο μας με ιδιαίτερη ευαισθησία, υπευθυνότητα και τους απαιτούμενους λεπτούς χειρισμούς για την εμπέδωση του αισθήματος ασφάλειας στους πολίτες.
Ιδιαίτερα, μετά την κατάσταση που επικρατεί στη γειτονική Αλβανία, εκτός από τη διαρκή επαγρύπνιση αποσπασμάτων, που λειτουργούν στην παραμεθόρια περιοχή, έχει ενισχυθεί σημαντικά η επιχειρησιακή ικανότητα των Υπηρεσιών της Ελληνικής Αστυνομίας που αστυνομεύουν τις περιοχές αυτές, με πληρέστερη στελέχωσή τους, η οποία γίνεται κατά προτεραιότητα μέσα από την ελλειμματική δύναμη του Σώματος, καθώς και με ενίσχυσή τους με σύγχρονα μέσα και εφόδια. Επίσης διατέθηκαν στην περιοχή και ελικόπτερα του Σώματος.
Οι έλεγχοι για τη σύλληψη και απομάκρυνση των λαθρομεταναστών από τη χώρα είναι έντονοι και συστηματικοί.
Παράλληλα στο εσωτερικό της χώρας συγκροτούνται ειδικά συνεργεία σε κομβικά σημεία και άλλους χώρους, τα οποία διενεργούν συνεχείς περιπολίες και ελέγχους και καταβάλλουν προσπάθειες για την εξάρθρωση των κυκλωμάτων που διαπράττουν τέτοιες εγκληματικές πράξεις.
Τα αποτελέσματα των προσπαθειών αυτών κρίνονται ικανοποιητικά. Ενδεικτικά σας πληροφορούμε ότι για το έτος 1996 συνελήφθησαν για διάφορες παραβάσεις 13.137 αλλοδαποί εκ των οποίων 5.355 Αλβανοί οι οποίοι διέπραξαν 3.077 παραβάσεις.
Κατά το ίδιο χρονικό διάστημα συνελήφθησαν στην περιοχή των ακριτικών νομών Κερκύρας, Θεσπρωτίας, Ιωαννίνων, Καστοριάς και Φλώρινας για διάφορες παραβάσεις 1.228 αλλοδαποί εκ των οποίων 787 στο νομό Καστοριάς.
Επίσης, κατά το χρονικό διάστημα από 1-1-1996 μέχρι 30-7-1997 στην περιοχή των αναφερόμενων ακριτικών νομών συνελήφθησαν και επαναπροωθήθηκαν στη χώρα τους 163.342 Αλβανοί λαθρομετανάστες εκ των οποίων 43.153 από το νομό Καστοριάς ενώ σε όλη τη Χώρα 373.903.
Παράλληλα, το Υπουργείο μας, για να τονώσει το αίσθημα ασφάλειας των πολιτών στις παραμεθόριες περιοχές και να αντιμετωπίσει αποτελεσματικότερα το φαινόμενο της παράνομης εισόδου αλλοδαπών στη χώρα, προχωρεί στη σύσταση ιδιαίτερων Υπηρεσιών Συνοριακής Φύλαξης με σχέδιο νόμου, το οποίο θα κατατεθεί σύντομα στη Βουλή, προς ψήφιση.
Ο Υπουργός
ΓΕΩΡΓΙΟΣ ΡΩΜΑΙΟΣ"
2. Στην με αριθμό 165/3-7-97 ερώτηση δόθηκε με το υπ' αριθμ. 1/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 165/3-7-97, που κατέθεσε ο Βουλευτής κ. Ν. Τσιαρτσιώνης, σας γνωρίζουμε ότι η αναφερόμενη μορφή εγκληματικότητας οφείλεται κυρίως στο χαμηλό ηθικό, οικονομικό και κοινωνικό επίπεδο ορισμένων κοινωνικών ομάδων (αθιγγάνων, λαθρομεταναστών, κλπ.).
Για την αντιμετώπιση του κοινωνικού αυτού φαινομένου, οι αρμόδιες Υπηρεσίες μας, στα πλαίσια του κοινωνικού ρόλου και της αποστολής τους, έχουν δραστηριοποιηθεί σε όλη τη χώρα και χειρίζονται τα θέματα των ανηλίκων με τους απαιτούμενους λεπτούς χειρισμούς, σε συνεργασία με τις συναρμόδιες Αρχές και άλλους φορείς.
Κατά των υπαιτίων αυτής της εγκληματικής συμπεριφοράς εφαρμόζεται με αυστηρότητα η ισχύουσα νομοθεσία και για τους ανηλίκους λαμβάνονται όλα τα αναγκαία μέτρα για την περίθαλψη και την παροχή κάθε αναγκαίας προς αυτούς βοήθειας.
Ο Υπουργός
ΓΕΩΡΓΙΟΣ ΡΩΜΑΙΟΣ"
3. Στην με αριθμό 270/9-7-97 ερώτηση δόθηκε με το υπ' αριθμ. 67/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 270/9-7-97 που κατέθεσε ο Βουλευτής κ. Ν. Νικολόπουλος, σας γνωρίζουμε τα εξής:
Ο νομός Αχαϊας αστυνομεύεται αποτελεσματικά από την Αστυνομική Διεύθυνση Αχαϊας, η οποία έχει στελεχωθεί με το απαραίτητο προσωπικό μέσα από την ορθολογική κατανομή της υφιστάμενης δύναμης του Σώματος, η οποία είναι ελλειμματική.
Πρόσφατα η ανωτέρω Υπηρεσία ενισχύθηκε με 10 κατώτερους αστυνομικούς. Περαιτέρω στελέχωσή της θα γίνει όταν οι υπηρεσιακές δυνατότητες το επιτρέψουν.
Επίσης, έχει ενισχυθεί με ικανό αριθμό οχημάτων, τηλεπικοινωνιακό υλικό, εφόδια και μέσα, τα οποία με την εξέλιξη των προγραμμάτων προμηθειών ανανεώνονται και εκσυγχρονίζονται συνεχώς.
Για την καλλίτερη αστυνόμευση της περιοχής προς διαφύλαξη της δημόσιας τάξης και ασφάλειας, εμπέδωση του αισθήματος ασφαλείας στους πολίτες και την αντιμετώπιση της αναφερόμενης στην ερώτηση μορφής εγκληματικότητας από Αλβανούς και άλλους αλλοδαπούς που εισέρχονται λάθρα στη χώρα μας, έχουν δραστηριοποιηθεί όλες οι Υπηρεσίες του νομού στο έπακρο.
Οι έλεγχοι και οι αστυνομικές έρευνες για την περιστολή της εγκληματικότητας των αλλοδαπών και τη σύλληψη και απομάκρυνση των λαθρομεταναστατών είναι έντονοι και συστηματικοί και έχουν αποδώσει θετικά αποτελέσματα.
Στην αναφερόμενη Διεύθυνση δόθηκε εντολή να εξετάσει τα καταγγελλόμενα και να λάβει όλα τα αναγκαία μέτρα για βελτίωση της αστυνόμευσης στην περιοχή.
Ο Υπουργός
ΓΕΩΡΓΙΟΣ ΡΩΜΑΙΟΣ"
4. Στην με αριθμό 340/14-7-97 ερώτηση δόθηκε με το υπ' αριθμ. 22/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 340/14-7-97, που κατέθεσε ο Βουλευτής κ. Μ. Κεφαλογιάννης, σε ό,τι μας αφορά, σας γνωρίζουμε τα εξής:
Οι προϋποθέσεις εισόδου, παραμονής και εργασίας των αλλοδαπών στη χώρα μας καθορίζονται από τις διατάξεις του ν. 1975/1991, οι οποίες είναι προσαρμοσμένες με τα ισχύοντα στις χώρες της Ευρωπαϊκής 'Ενωσης και διασφαλίζουν τα εθνικά μας συμφέροντα.
Με βάση τις διατάξεις αυτές αντιμετωπίζεται από το Υπουργείο μας, σε συνεργασία με τα άλλα Υπουργεία, το πρόβλημα της λαθρομετανάστευσης και η παράνομη απασχόληση αλλοδαπών για την προστασία των δικαιωμάτων του εργατικού μας δυναμικού και την εμπέδωση του αισθήματος ασφαλείας στους πολίτες.
Οι Υπηρεσίες της Ελληνικής Αστυνομίας διενεργούν συνεχείς ελέγχους και παραπέμπουν στη δικαιοσύνη κάθε παραβάτη.
Στα πλαίσια αυτά, από 1-1-1996 μέχρι 31-6-1997, από Υπηρεσίες της Αστυνομικής Διεύθυνσης Ηρακλείου συνελήφθησαν και παραπέμφθηκαν στη δικαιοσύνη 124 παρανόμως απασχολούμενοι αλλοδαποί και 70 εργοδότες στους οποίους επιβλήθηκαν και τα προβλεπόμενα πρόστιμα.
Ο Υπουργός
ΓΕΩΡΓΙΟΣ ΡΩΜΑΙΟΣ"
5. Στην με αριθμό 366/15-7-97 ερώτηση δόθηκε με το υπ' αριθμ. 20/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 366/15-7-97 που κατέθεσαν οι Βουλευτές κ.κ. Μ. Κωστόπουλος, Μ. Αγγουράκης και Σ. Κόρακας, σας γνωρίζουμε τα εξής:
Η διασφάλιση του δικαιώματος τόσο της απεργίας όσο και της εργασίας, σε όσους επιθυμούν να το ασκήσουν, καθώς και η προστασία των συνταγματικά κατοχυρωμένων ατομικών δικαιωμάτων και ελευθεριών των πολιτών, αποτελούν για το Υπουργείο μας αντικείμενο πρώτης προτεραιότητας.
Η Ελληνική Αστυνομία, κατά τη διάρκεια των απεργιών και λοιπών κινητοποιήσεων, λαμβάνει, εντός των αρμοδιοτήτων της, όλα τα απαραίτητα μέτρα για την τήρηση της τάξης, την πρόληψη επεισοδίων ή άλλων εκτρόπων, την προστασία εγκαταστάσεων και άλλων πραγμάτων και γενικά για την πρόληψη κάθε έκνομης δραστηριότητας.
Οι ενέργειές της αυτές εκδηλώνονται, πάντοτε, σύμφωνα με τις συνταγματικές επιταγές και τις νόμιμες διαδικασίες, με τα ηπιότερα δυνατά μέσα και με βασικό γνώμονα την εξυπηρέτηση του γενικότερου κοινωνικού συμφέροντος.
Δυνατότητα της Αστυνομίας για επιλεκτική κατά τόπο και χρόνο εφαρμογή της ισχύουσας νομοθεσίας δεν υφίσταται. Η εφαρμογή των νόμων αποτελεί υποχρέωση της Αστυνομίας και δεν επαφίεται στη διακριτική της ευχέρεια.
Στα πλαίσια αυτά κατά την κινητοποίηση των οικοδόμων, των εργαζομένων στο εργοτάξιο του νέου Αερολιμένα Αθηνών (Σπάτα), οι οποίοι είχαν αποκλείσει τον εν λόγω χώρο και παρεμπόδιζαν την είσοδο σε αυτόν των επιθυμούντων να εργασθούν, η Αστυνομία την 06.40' ώρα της 12-7-97, έλαβε, ως όφειλε, έγκαιρα όλα τα απαραίτητα μέτρα για την τήρηση της τάξης, την πρόληψη επεισοδίων ή άλλων εκτρόπων και τη διασφάλιση του συνταγματικά κατοχυρωμένου δικαιώματος της εργασίας σε όσους επιθυμούν να το ασκήσουν, εφαρμόζοντας ήπια μέσα για την απομάκρυνση των ανωτέρω ατόμων.
Στη συνέχεια οι απομακρυνθέντες εισήλθαν στο εργοτάξιο και προσπάθησαν να επαναλάβουν την προηγούμενη ενέργειά τους προ της εσωτερικής πύλης, η οποία οδηγεί στα γραφεία της εταιρείας "ΧΟΧΤΙΦ", αλλά εμποδίστηκαν από την αστυνομική δύναμη.
Από τους διαμαρτυρόμενους οικοδόμους δηλώθηκε στους αστυνομικούς που έφθασαν στην εσωτερική πύλη ότι συνάδελφός τους τραυματίσθηκε ελαφρά από αυτοκίνητο το οποίο οδηγούσε υπάλληλος της εν λόγω Εταιρείας. Σε αυτούς συστήθηκε να προβούν με τον παθόντα μετά την παροχή των πρώτων βοηθειών σε άμεση κατάθεση έγκλησης προκειμένου να κινηθούν οι προβλεπόμενες από το νόμο διαδικασίες. Πράγματι ο παθών περί την 09.30' ώρα επέστρεψε στο σημείο της συγκέντρωσης και συμμετείχε στη συνεχιζόμενη εκδήλωση διαμαρτυρίας μέχρι τη λήξη της και κατόπιν υπέβαλε έγκληση κατά του δράστου του τραυματισμού του.
Από την αρμόδια Υπηρεσία μας διενεργήθηκε προανάκριση και κινήθηκε η αυτόφωρος διαδικασία. Παρά τις ενέργειές της, ο ανωτέρω υπάλληλος δεν ανευρέθη εντός των χρονικών ορίων της αυτοφώρου διαδικασίας αλλά λήφθηκε η απολογία του την 14-7-1997. Η αναφερόμενη δικογραφία υποβλήθηκε στην Εισαγγελία Πλημμελειοδικών Αθηνών την 17-7-1997.
Επισημαίνεται ότι κανένας από τους αστυνομικούς που συμμετείχαν στη λήψη των μέτρων δεν επέδειξε ολιγωρία, ούτε αρνήθηκε να εκπληρώσει νόμιμη υποχρέωσή του. Επίσης δεν χρησιμοποιήθηκε διμοιρία αποκατάστασης της τάξης κατά την διάρκεια των ανωτέρω εκδηλώσεων.
'Ολες οι ενέργειες της Αστυνομίας, στην προκειμένη περίπτωση, εκδηλώθηκαν στα πλαίσια της νομιμότητας με υπευθυνότητα, αντικειμενικότητα, ήπια μέσα και χωρίς τη χρήση βίας.
Ο Υπουργός
ΓΕΩΡΓΙΟΣ ΡΩΜΑΙΟΣ"
6. Στις με αριθμό 386/15-7-97, 500/22-7-97 ερώτηση δόθηκε με το υπ' αριθμ. 1/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση των ερωτήσεων 386/15-7-97 και 500/22-7-97 που κατέθεσαν οι Βουλευτές κ.κ. Π. Μελάς και Π. Ψωμιάδης, σε ό,τι μας αφορά, σας γνωρίζουμε τα εξής:
Το θέμα των εγκληματικών πράξεων κατά των οδηγών ταξί απασχολεί σοβαρά το Υπουργείο μας, το οποίο καταβάλλει κάθε δυνατή προσπάθεια για την περιστολή του φαινομένου αυτού.
Οι αρμόδιες Υπηρεσίες μας ασκούν σε 24ωρη βάση έντονη αστυνόμευση με συνεχείς περιπολίες, συστηματικούς ελέγχους, έρευνες, ευρείες αναζητήσεις, επιτηρούν ευαίσθητα και ύποπτα διάπραξης τέτοιων αδικημάτων σημεία και συνεργάζονται στενά με τα συνδικαλιστικά σωματεία των οδηγών ταξί.
'Εντονοι επίσης και συστηματικοί είναι και οι έλεγχοι για τη σύλληψη και απομάκρυνση των λαθρομεταναστών, οι οποίοι διαμένουν παράνομα στη χώρα μας και λόγω στέρησης των μέσων επιβίωσης διαπράττουν ληστείες, κλοπές και άλλες αξιόποινες πράξεις.
Σε ό,τι αφορά τα διαπραχθέντα αδικήματα, πολλά των οποίων έχουν εξιχνιασθεί, οι ενέργειες των αρμοδίων Υπηρεσιών μας για την εξιχνίασή τους συνεχίζονται με αμείωτο ενδιαφέρον.
Στις ανωτέρω Υπηρεσίες μας δόθηκε εντολή για λήψη εντονότερων μέτρων αστυνόμευσης.
Επισημαίνεται ότι προς το συνερωτώμενο Υπουργείο Μεταφορών και Επικοινωνιών έχει εκφρασθεί εγγράφως η άποψη του Υπουργείου μας για την τοποθέτηση διαχωριστικού πλαισίου ασφαλείας καμπίνας οδηγού και επιβατών στα επιβατικά δημόσιας χρήσεως αυτοκίνητα.
Τέλος, σε ό,τι αφορά την αναφερόμενη στην ερώτηση ενίσχυση των παθόντων από εγκληματικές δραστηριότητες ατόμων, σας πληροφορούμε ότι τέτοια δυνατότητα δεν προβλέπεται από την ισχύουσα νομοθεσία.
Ο Υπουργός
ΓΕΩΡΓΙΟΣ ΡΩΜΑΙΟΣ"
7. Στην με αριθμό 429/17-7-97 ερώτηση δόθηκε με το υπ' αριθμ. 2977/28-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 429/17-7-97 που κατέθεσε στη Βουλή των Ελλήνων ο Βουλευτής κ. Θεόδωρος Κατσανέβας και αναφέρεται σε θέματα κοινωνικής πρόνοιας που αφορούν το Δήμο Αιγάλεω, σας γνωρίζουμε τα ακόλουθα:
1. Το Υπουργείο μας εντάσσει στο Πρόγραμμα Δημοσίων Επενδύσεων έργα ανέγερσης Κρατικών Παιδικών και Βρεφονηπιακών Σταθμών. Συγκεκριμένα, ο Δήμος Αιγάλεω έχει υποβάλει σχετικό αίτημα για την ένταξη του έργου: "Γ' Κ.Π.Σ. Αιγάλεω - Ανέγερση κτιρίου" στο Π.Δ.Ε. έτους 1997, προκειμένου να μεταστεγαστεί ο Γ' Κ.Π.Σ. Αιγάλεω, ο οποίος λειτουργεί και στεγάζεται σε μισθωμένο κτίριο. Πλην όμως η ένταξη του έργου αυτού δεν κατέστη δυνατή, λόγω έλλειψης επάρκειας πιστώσεων. Το αίτημα αυτό εξακολουθεί να τελεί υπόψη του Υπουργείου μας και θα επανεξετασθεί η δυνατότητα ικανοποίησής του σε προσεχή αναθεώρηση του Π.Δ.Ε. έτους 1997.
2. Για τη χρηματοδότηση κατασκευής των κατασκηνώσεων του εν λόγω Δήμου σε ιδιόκτητο χώρο στη Ραφήνα, δεν έχει υποβληθεί σχετικό αίτημα στην Υπηρεσίας μας.
Σημειώνεται ότι, το Υπουργείο μας λειτουργεί τις κατασκηνώσεις του Κρατικού Προγράμματος μέσω του Κοινωνικού Κέντρου Οικογένειας και Νεότητας (Κ.Κ.Ο.Ν.) και του Πατριωτικού Ιδρύματος Κοινωνικής Πρόνοιας και Αντίληψης (Π.Ι.Κ.Π.Α.). Στις κατασκηνώσεις αυτές φιλοξενούνται παιδιά, παιδιά με ειδικές ανάγκες, άτομα με ειδικές ανάγκες, ηλικιωμένοι, καθώς και ενήλικοι σε Κέντρα Οικογενειακών Διακοπών από όλη την Ελλάδα. Μεταξύ αυτών και δημότες του Δήμου Αιγάλεω.
3. Τέλος, όσον αφορά στην κατασκευή οικήματος για ανοικτού τύπου φιλοξενία ατόμων τρίτης ηλικίας, σας πληροφορούμε ότι, τα Κ.Α.Π.Η. συστήνονται, εποπτεύονται και επιχορηγούνται εξ ολοκλήρου από το Υπουργείο Εσωτερικών, Δημόσιας Διοίκησης και Αποκέντρωσης. Το Υπουργείο μας, για τη στήριξη των προγραμμάτων των Κ.Α.Π.Η., τα επιχορηγεί από το προϊόν του Ειδικού Κρατικού Λαχείου, για την αγορά εξοπλισμού και για μικροδαπάνες διαρρυθμίσεων.
4. Ο Οργανισμός Εργατικής Εστίας, στον οποίο κοινοποιείται το παρόν έγγραφο με συνημμένη τη σχετική ερώτηση, παρακαλείται να απαντήσει σε θέματα αρμοδιότητάς του.
Ο Υφυπουργός
Θ. ΚΟΤΣΩΝΗΣ"
8. Στην με αριθμό 459/17-7-97 ερώτηση δόθηκε με το υπ' αριθμ. 317/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 459/17-7-97 που κατέθεσαν οι Βουλευτές κ.κ. Ν. Γκατζής και Α. Κανταρτζής, σας γνωρίζουμε τα εξής:
Το Υπουργείο Δημόσιας Τάξης γνωρίζει τα προβλήματα που απασχολούν τις Υπηρεσίες και το προσωπικό της Ελληνικής Αστυνομίας σε όλη τη χώρα και καταβάλλει συνεχείς προσπάθειες για την επίλυσή τους.
Στα πλαίσια αυτά, η Αστυνομική Διεύθυνση Μαγνησίας έχει στελεχωθεί με το απαραίτητο προσωπικό μέσα από την ορθολογική κατανομή της υφιστάμενης δύναμης του Σώματος, η οποία είναι ελλειμματική. Περαιτέρω στελέχωση αυτής θα γίνει όταν οι υπηρεσιακές δυνατότητες το επιτρέψουν.
Επισημαίνεται ότι κατά την τρέχουσα θερινή περίοδο έχουμε ενισχύσει το Αστυνομικό Τμήμα Σκιάθου Μαγνησίας με 20 αστυνομικούς από άλλες Αστυνομικές Διευθύνσεις.
Επίσης, η ανωτέρω Αστυνομική Διεύθυνση έχει ενισχυθεί με ικανό αριθμό οχημάτων, τηλεπικοινωνιακό υλικό, εφόδια και μέσα, τα οποία με την εξέλιξη των προγραμμάτων προμηθειών ανανεώνονται και εκσυγχρονίζονται συνεχώς. Ενδεικτικά σας πληροφορούμε ότι κατά το τρέχον έτος η εν λόγω Υπηρεσία εφοδιάσθηκε με δύο τζιπ, δύο επιβατικά αυτοκίνητα, ένα λεωφορείο μεταγωγής κρατουμένων και μία μοτοσυκλέτα, όλα καινουργή.
Με την υλοποίηση των προγραμμάτων προμηθειών των ετών 1996 και 1997 θα επιδιωχθεί ο περαιτέρω εκσυγχρονισμός του υλικοτεχνικού εξοπλισμού της.
Σε ό,τι αφορά το Τμήμα Τροχαίας Βόλου, αυτό κατέχει ανακριτικό αυτοκίνητο για την εκπλήρωση της αποστολής του.
Ο Υπουργός
ΓΕΩΡΓΙΟΣ ΡΩΜΑΙΟΣ"
9. Στην με αριθμό 489/21-7-97 ερώτηση δόθηκε με το υπ' αριθμ. 54/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 489/21-7-97 που κατέθεσε ο Βουλευτής κ. Λ. Παπανικολάου, σας γνωρίζουμε τα εξής:
Το Υπουργείο Δημόσιας Τάξης γνωρίζει τα προβλήματα που απασχολούν τις Υπηρεσίες και το προσωπικό της Ελληνικής Αστυνομίας σε όλη τη χώρα και καταβάλλει συνεχείς προσπάθειες για την επίλυσή τους.
Η στελέχωση των Υπηρεσιών του Σώματος γίνεται με ορθολογική κατανομή της υφιστάμενης δύναμης, η οποία είναι ελλειμματική. Στα πλαίσια αυτά έχει κατανεμηθεί ανάλογο προσωπικό και στην Αστυνομική Διεύθυνση Μεσσηνίας. Περαιτέρω στελέχωση αυτής θα γίνει όταν οι υπηρεσιακές δυνατότητες το επιτρέψουν.
Η απόσπαση προσωπικού κατά τη θερινή περίοδο, για την ενίσχυση της ασφάλειας των αεροδρομίων και της αστυνόμευσης περιοχών που παρουσιάζουν αυξημένα προβλήματα, λόγω της τουριστικής κίνησης, είναι θέμα γενικότερο και εξετάζεται πάντοτε σε συνάρτηση με τα προβλήματα και τις ανάγκες όλων των Υπηρεσιών από τις οποίες αποδεσμεύεται η δύναμη προκειμένου να μην επηρεάζεται η εύρυθμη και ομαλή λειτουργία και επιχειρησιακή τους ικανότητα.
Οι αναφερόμενες αποσπάσεις αστυνομικών από την Αστυνομική Διεύθυνση Μεσσηνίας για την ενίσχυση νησιωτικών περιοχών κατά το χρονικό διάστημα από 21-7 έως 28-8-1997, ουδόλως επηρεάζουν την επιχειρησιακή ικανότητα και την αποτελεσματικότητα δράσης των Υπηρεσιών της.
Στην ανωτέρω Υπηρεσία δόθηκε εντολή να δραστηριοποιήσει στο έπακρο το προσωπικό της και να λάβει κατά την κρίση της τα ενδεικνυόμενα μέτρα για την αποτελεσματικότερη αστυνόμευση της περιοχής ευθύνης της.
Ο Υπουργός
ΓΕΩΡΓΙΟΣ ΡΩΜΑΙΟΣ"
10. Στην με αριθμό 495/21-7-97 ερώτηση δόθηκε με το υπ' αριθμ. 3/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 495/21-7-97, που κατέθεσε ο Βουλευτής κ. Γ. Καρατζαφέρης, σας γνωρίζουμε τα εξής:
Το πρόβλημα της λαθρομετανάστευσης και των συνακόλουθων αυτής φαινομένων βίας και λοιπής εγκληματικότητας αντιμετωπίζονται από το Υπουργείο μας με ιδιαίτερη ευαισθησία, υπευθυνότητα και τους απαιτούμενους λεπτούς χειρισμούς για την εμπέδωση του αισθήματος ασφάλειας στους πολίτες.
Ιδιαίτερα, μετά την κατάσταση που επικρατεί στη γειτονική Αλβανία, εκτός από τη διαρκή επαγρύπνιση αποσπασμάτων, που λειτουργούν στην παραμεθόρια περιοχή, έχει ενισχυθεί σημαντικά η επιχειρησιακή ικανότητα των Υπηρεσιών της Ελληνικής Αστυνομίας που αστυνομεύουν τις περιοχές αυτές, με πληρέστερη στελέχωσή τους, η οποία γίνεται κατά προτεραιότητα μέσα από την ελλειμματική δύναμη του Σώματος, καθώς και με ενίσχυσή τους με σύγχρονα μέσα και εφόδια. Επίσης διατέθηκαν στην περιοχή και ελικόπτερα του Σώματος.
Παράλληλα στο εσωτερικό της χώρας συγκροτούνται ειδικά συνεργεία σε κομβικά σημεία και άλλους χώρους, τα οποία διενεργούν συνεχείς περιπολίες και ελέγχους και καταβάλλουν προσπάθειες για την εξάρθρωση των κυκλωμάτων που διαπράττουν τέτοιες εγκληματικές πράξεις.
Οι έλεγχοι για τη σύλληψη και απομάκρυνση των λαθρομεταναστών από τη χώρα είναι έντονοι και συστηματικοί.
Τα αποτελέσματα των προσπαθειών αυτών κρίνονται ικανοποιητικά. Ενδεικτικά σας πληροφορούμε ότι για το έτος 1996 συνελήφθησαν 5.355 Αλβανοί οι οποίοι διέπραξαν 3.077 παραβάσεις.
Παράλληλα, το Υπουργείο μας, για να τονώσει το αίσθημα ασφάλειας των πολιτών στις παραμεθόριες περιοχές και να αντιμετωπίσει αποτελεσματικότερα το φαινόμενο της παράνομης εισόδου αλλοδαπών στη χώρα, προχωρεί στη σύσταση ιδιαίτερων Υπηρεσιών Συνοριακής Φύλαξης με σχέδιο νόμου, το οποίο θα κατατεθεί σύντομα στη Βουλή, προς ψήφιση.
Για τη βελτίωση της οικονομικής θέσης του προσωπικού και την αναπροσαρμογή των καταβαλλομένων επιδομάτων και της αποζημίωσης για εργασία πέραν του πενθημέρου συνεχίζουμε τις προσπάθειες, μέσα από τις δημοσιονομικές δυνατότητες της Χώρας και μετά την εφαρμογή του ενιαίου μισθολογίου, που έγινε με το ν. 2448/1996.
Ο χρόνος εργασίας του αστυνομικού προσωπικού ρυθμίζεται με τις διατάξεις του π.δ. 28/1986 με βάση την πενθήμερη εβδομαδιαία εργασία. Για την πέραν του πενθημέρου υποχρεωτική παροχή εργασίας καταβάλλεται στους αστυνομικούς αποζημίωση, για την απρόσκοπτη καταβολή της οποίας έχει γίνει νομοθετική ρύθμιση. Επίσης, μπορεί το προσωπικό, εφόσον οι συνθήκες το επιβάλλουν, να διατίθεται σε υπηρεσία και την Κυριακή καθώς και σε άλλη ημέρα αργίας. Για την εκτέλεση της υπηρεσίας αυτής χορηγείται ημερήσια ανάπαυση άλλη ημέρα της εβδομάδας.
Στο αστυνομικό προσωπικό, που μετακινήθηκε εκτός έδρας για εκτέλεση υπηρεσίας στο αναφερόμενο Πρωτάθλημα Στίβου, θα καταβληθούν σύμφωνα με την ισχύουσα νομοθεσία τα προβλεπόμενα οδοιπορικά έξοδα.
Με τον ανωτέρω νόμο (2448/96) προσαυξήσεις για υπερωριακή εργασία δεν χορηγούνται.
Ευχέρεια καταβολής άλλης αποζημίωσης στο προσωπικό για προσφορά υπηρεσίας κατά τη διεξαγωγή του Παγκοσμίου Πρωταθλήματος Στίβου δεν παρέχεται από τις ισχύουσες διατάξεις.
Παρά ταύτα, επιδιώχθηκε και εξασφαλίσθηκε ένα ικανοποιητικό ποσό από τα κονδύλια που διαχειρίζεται η Κεντρική Οργανωτική Επιτροπή του 6ου Παγκοσμίου Πρωταθλήματος, προκειμένου τούτο να διατεθεί ως αποζημίωση στο αστυνομικό προσωπικό για την υπερωριακή απασχόλησή του κατά τη διεξαγωγή του ανωτέρω Πρωταθλήματος.
Ο Υπουργός
ΓΕΩΡΓΙΟΣ ΡΩΜΑΙΟΣ"
11. Στην με αριθμό 501/22-7-97 ερώτηση δόθηκε με το υπ' αριθμ. 69/25-8-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 501/22-7-97 που κατέθεσε ο Βουλευτής κ. Ν. Κατσαρός, σας γνωρίζουμε τα εξής:
Το πρόβλημα της λαθρομετανάστευσης και των συνακόλουθων αυτής φαινομένων βίας και λοιπής εγκληματικότητας αντιμετωπίζονται από το Υπουργείο μας με ιδιαίτερη ευαισθησία, υπευθυνότητα και τους απαιτούμενους λεπτούς χειρισμούς για την εμπέδωση του αισθήματος ασφάλειας στους πολίτες.
Ιδιαίτερα, μετά την κατάσταση που επικρατεί στη γειτονική Αλβανία, εκτός από τη διαρκή επαγρύπνιση αποσπασμάτων, που λειτουργούν στην παραμεθόρια περιοχή, έχει ενισχυθεί σημαντικά η επιχειρησιακή ικανότητα των Υπηρεσιών της Ελληνικής Αστυνομίας που αστυνομεύουν τις περιοχές αυτές, με πληρέστερη στελέχωσή τους, η οποία γίνεται κατά προτεραιότητα μέσα από την ελλειμματική δύναμη του Σώματος, καθώς και με ενίσχυσή τους με σύγχρονα μέσα και εφόδια. Επίσης διατέθηκαν στην περιοχή και ελικόπτερα του Σώματος.
Οι έλεγχοι για τη σύλληψη και απομάκρυνση των λαθρομεταναστών από τη χώρα είναι έντονοι και συστηματικοί.
Παράλληλα στο εσωτερικό της χώρας συγκροτούνται ειδικά συνεργεία σε κομβικά σημεία και άλλους χώρους, τα οποία διενεργούν συνεχείς περιπολίες και ελέγχους και καταβάλλουν προσπάθειες για την εξάρθρωση των κυκλωμάτων που διαπράττουν τέτοιες εγκληματικές πράξεις.
Τα αποτελέσματα των προσπαθειών αυτών κρίνονται ικανοποιητικά. Ενδεικτικά σας πληροφορούμε ότι για το έτος 1996 συνελήφθησαν 5.355 Αλβανοί οι οποίοι διέπραξαν 3.077 παραβάσεις.
Παράλληλα, το Υπουργείο μας, για να τονώσει το αίσθημα ασφάλειας των πολιτών στις παραμεθόριες περιοχές και να αντιμετωπίσει αποτελεσματικότερα το φαινόμενο της παράνομης εισόδου αλλοδαπών στη χώρα, προχωρεί στη σύσταση ιδιαίτερων Υπηρεσιών Συνοριακής Φύλαξης με σχέδιο νόμου, το οποίο θα κατατεθεί σύντομα στη Βουλή, προς ψήφιση.
Ο Υπουργός
ΓΕΩΡΓΙΟΣ ΡΩΜΑΙΟΣ"
12. Στην με αριθμό 515/22-7-97 ερώτηση δόθηκε με το υπ' αριθμ. 4764/25-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση, 515/22-7-97 που κατετέθη σε σας από τον βουλευτή κ. Φώτη Κουβέλη σας γνωρίζουμε τα εξής:
Σύμφωνα με την αρ. Π4γ/Φ. 423/1568/94 (ΦΕΚ 227/94/Β) Κ.Υ.Α. όλα τα βαριά νοητικά καθυστερημένα άτομα με δείκτη νοημοσύνης μικρότερο των 30, ελάμβαναν προνοιακό επίδομα εφόσον από τον ασφαλιστικό τους φορέα ελάμβαναν σύνταξη για την ΙΔΙΑ ΑΙΤΙΑ μέχρι 22.000 δραχμές μηνιαίως.
'Υστερα από την αύξηση της συντάξεως των 22.000 δραχμών των διαφόρων ασφαλιστικών ταμείων (Ο.Γ.Α. - Ι.Κ.Α. κλπ) το εν λόγω επίδομα διεκόπη αφού άλλαξαν οι προϋποθέσεις υπό τις οποίες εχορηγείτο.
Στη συνέχεια το Υπουργείο μας εφόσον εξασφάλισε σχετικές πιστώσεις το επαναχορήγησε αυξημένο από 26.400 σε 32.000 δραχμές μηνιαίως, με την προϋπόθεση ότι τα άτομα αυτά δεν θα λαμβάνουν σύνταξη από τον ασφαλιστικό τους φορέα πάνω από 30.000 δραχμές μηνιαίως.
Συμπληρωματικά σας γνωρίζουμε ότι σύμφωνα με τις διατάξεις του ν. 2512/97 (ΦΕΚ 138/Α) προωθήσαμε Κ.Υ. Απόφαση αύξησης σε ποσοστό (15) δεκαπέντε επί τοις εκατό σε όλα τα προνοιακά επιδόματα και στα βαριά νοητικά καθυστερημένα άτομα και των τριών κατηγοριών.
Ο Υφυπουργός
ΘΕΟΔΩΡΟΣ ΚΟΤΣΩΝΗΣ"
13. Στην με αριθμό 567/25-7-97 ερώτηση δόθηκε με το υπ' αριθμ. 34517/27-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 567/25-7-97 του βουλευτή κ. Π. Τατούλη η οποία αναφέρεται στο αίτημα 16 κοινοτικών συμβουλίων Ν. Αρκαδίας για την επανίδρυση του τέως δήμου Ηραίας, σας γνωρίζουμε τα εξής:
Η αναγκαστική συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Στο Υπουργείο έχει συγκροτηθεί η Κεντρική Επιτροπή Χωροθέτησης του Προγράμματος "Ι. Καποδίστριας" η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων Ο.Τ.Α. και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψεις τίθενται προς συζήτηση και αξιολογούνται από την Κεντρική Επιτροπή.
Σε κάθε περίπτωση ο επιδιωκόμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
14. Στην με αριθμό 587/25-7-97 ερώτηση δόθηκε με το υπ' αριθμ. 34152/26-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 587/25-7-97 που κατατέθηκε στη Βουλή των Ελλήνων από τους Βουλευτές κ.κ. Ορ. Κολοζώφ και Μ. Κωστόπουλο και αναφέρεται στο πιο πάνω θέμα, σας πληροφορούμε ότι από το Περιφερειακό Πρόγραμμα Αττικής δεν έχει χρηματοδοτηθεί έργο σχετικά με την απορρύπανση του Ασωπού ποταμού. Επίσης δεν έχει προβλεφθεί χρηματοδότηση πλωτών προβλητών στο λιμάνι του Χαλκουτσίου από το ΠΕΠ Αττικής 1994-1999.
Ακόμη η Νομαρχιακή Αυτοδιοίκηση Ανατολικής Αττικής έχοντας επισημάνει το πρόβλημα της ρύπανσης του Ασωπού ποταμού και προς το σκοπό της επιλύσεως του προβλήματος, έχει λάβει τις υπ' αρ. 8/96, 58/97, 101/95 και 113/97 αποφάσεις με σκοπό την ίδρυση διανομαρχιακού Ν.Π.Δ.Δ. (Οργανισμού) μεταξύ των Νομαρχιακών Αυτοδιοικήσεων Ανατ. Αττικής και Βοιωτίας και του Συνδέσμου Δήμων και Κοινοτήτων Ασωπού Ποταμού.
Οι σκοποί του υπό ίδρυση οργανισμού, κινούνται σε δύο άξονες: α) τον έλεγχο και β) την πληροφόρηση για την προστασία της κοίτης του Ασωπού ποταμού από τις πηγές έως τις εκβολές του.
Ο Υφυπουργός
Λ. ΠΑΠΑΔΗΜΑΣ"
15. Στην με αριθμό 648/29-7-97 ερώτηση δόθηκε με το υπ' αριθμ. 34516/27-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 648/29-7-97 του βουλευτή κ. Ν. Αναστασόπουλου η οποία αναφέρεται στο αίτημα των κοινοτήτων Αυλώνος, Καλυβίων, Μερόπης, Λουτρού, Οιχαλίας, Σιάμου, Πεύκου, Φίλια, Σολακίου, και Κατσαρού Ν. Μεσσηνίας για την σύσταση του δήμου Οιχαλίας, σας γνωρίζουμε τα εξής:
Η αναγκαστική συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Στο Υπουργείο έχει συγκροτηθεί η Κεντρική Επιτροπή Χωροθέτησης του Προγράμματος "Ι. Καποδίστριας" η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων Ο.Τ.Α. και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψεις τίθενται προς συζήτηση και αξιολογούνται από την Κεντρική Επιτροπή.
Σε κάθε περίπτωση ο επιδιωκόμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
16. Στην με αριθμό 655/30-7-97 ερώτηση δόθηκε με το υπ' αριθμ. 25768/27-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Σε απάντηση της ερώτησης 655/30-7-97 που κατέθεσε στη Βουλή των Ελλήνων ο Βουλευτής κ. Ηλίας Βεζδρεβάνης και σύμφωνα με τα στοιχεία που μας διαβίβασε το Νομ. Γεν. Νοσοκ. -Κ.Υ. Φιλιατών σας γνωρίζουμε ότι:
2. Το Περ. Ιατρεία του Νομού Θεσπρωτίας λειτουργούν κανονικά εκτός εκείνων στα οποία δεν έχουν τοποθετηθεί γιατροί και τα οποία εξυπηρετούνται από γιατρούς των όμορων Περ. Ιατρείων μία (1) φορά την εβδομάδα.
2) Συγκεκριμένα η Δ/νση μας προκήρυξε έγκαιρα όλες τις κενές θέσεις στα Περ. Ιατρεία και Κέντρα Υγείας του Νομού Θεσπρωτίας και πρόσφατα καλύφθηκαν τα Περ. Ιατρεία Λεπτοκαρυάς και Προδρομίου και τους αγροτικούς γιατρούς Λέτσα Κων/νο και Κόκκαλη Ζήνωνα αντίστοιχα, προωθείται ήδη η απόφαση διορισμού τους και σύντομα θα παρουσιασθούν για να αναλάβουν καθήκοντα.
Παραμένουν ακάλυπτα λόγω μη προτίμησής των από υποψηφίους αγροτικούς γιατρούς τα Περ. Ιατρεία Γαρδικίου και Ξηρολόφου, και από μία (1) θέση στα Κ. Υγείας Ηγουμενίτσας και Παραμυθιάς, θα προκηρύσσονται δε συνεχώς μέχρι κάλυψής των.
3) Οι αγροτικοί γιατροί επισκέπονται τις κοινότητες περιοχής ευθύνης των, σύμφωνα με το πρόγραμμα που έχει συντάξει το Δ/κό Συμβούλιο του Νοσοκομείου.
4) Οι αγροτικοί γιατροί πραγματοποιούν τις εφημερίες στο Νομ. Γεν. Νοσοκ. - Κ.Υ. Φιλιατών και τα Κέντρα Υγείας Ηγουμενίτσας και Παραμυθιάς και απασχολούνται σ' αυτά μόνο κατά τις ώρες εφημερίας (15.000 - 07.00).
5) Κανένας γιατρός δεν είναι αποσπασμένος από Περ. Ιατρεία στο Νοσοκομείο ή τα Κέντρα Υγείας.
6) Το Υπουργείο μας καθώς και η Διοίκηση του Νομ. Γεν. Νοσοκ. -Κ.Υ. Φιλιατών καταβάλλουν κάθε δυνατή προσπάθεια να καλύψουν κατά το δυνατόν τις ανάγκες των Περ. Ιατρείων του Νομού Θεσπρωτίας.
Ο Υπουργός
ΚΩΝΣΤΑΝΤΙΝΟΣ ΓΕΙΤΟΝΑΣ"
17. Στην με αριθμό 666/30-7-97 ερώτηση δόθηκε με το υπ' αριθμ. 34157/26-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 666/30-7-97 που κατατέθηκε στη Βουλή των Ελλήνων από το Βουλευτή κ. Σ. Σπηλιωτόπουλο και αναφέρεται στο πιο πάνω θέμα, σας πληροφορούμε τα εξής:
2. Σχετικά με το πρόβλημα της ύδρευσης, από το ΠΕΠ - 2 Δυτικής Ελλάδας και στα πλαίσια του ευρύτερου έργου "Βελτίωση συνθηκών 'Υδρευσης ΟΤΑ 7ης Εδαφικής Περιφέρειας" εξασφαλίσθηκε πίστωσης 10 εκ. Δρχ. Για εκτέλεση έργων ύδρευσης στην Κοινότητα Αγ. Βασιλείου. Υπάρχει όμως πρόβλημα σχετικά με την χρηματοδότησή του γιατί το έργο δημοπρατήθηκε, πριν από την έγκριση του Τεχνικού του Δελτίου από την Περιφέρεια Δυτικής Ελλάδας.
2) Σ' ότι αφορά το αίτημα της Κοινότητας για έργα αποχέτευσης, θα πρέπει το πρόβλημα της αποχέτευσης να επιλυθεί συνολικά για όλες τις παραλιακές Κοινότητες, από Ρίο μέχρι Ψαθόπυργο και προς αυτήν την κατεύθυνση θα πρέπει από το Συμβούλιο Περιοχής να γίνουν οι απαραίτητες ενέργειες ώστε να υπάρχει ώριμη πρόταση, που θα εξαταστεί στα πλαίσια μελλοντικών Προγραμμάτων.
Ο Υφυπουργός
Λ. ΠΑΠΑΔΗΜΑΣ"
18. Στην με αριθμό 679/30.7.97 ερώτηση δόθηκε με το υπ' αριθμ. 34515/27.8.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 679/30.7.97 του Βουλευτή Φ.Κουβέλη σχετικά με την εφαρμογή των αποφάσεων του Δήμου Γλυφάδας που αφορούν σφράγιση παράνομων λειτουργούντων καταστημάτων, σας γνωρίζουμε τα εξής:
Σύμφωνα με τις διατάξεις της παρ.5 του άρθρου 25 του Π.Δ/τος 410/95 (Δ.Κ.Κ.), όσοι παραβιάζουν τη σφραγίδα καταστημάτων και επιχειρήσεων που λειτουργούν χωρίς άδεια, όπως στην προκειμένη περίπτωση, τιμωρούνται με την ποινή που προβλέπεται από τις διατάξεις του άρθρου 178 του ποινικού κώδικα.
Επομένως στις περιπτώσεις που εμφανίζεται το φαινόμενο της παραβίασης των σφραγίδων εκ μέρους των επιχειρηματιών τα αστυνομικά όργανα είναι αρμόδια για τη δίωξη των παρανομούντων.
Πέραν τούτου όμως ο Δήμος υποχρεούται να προχωρήσει σε επανασφράγιση του συγκεκριμένου καταστήματος, προκειμένου να εφαρμοσθεί η σχετική απόφασή του.
Σε ό,τι αφορά τις αρμοδιότητες της Επιτροπής του άρθρου 18 του Ν.2218/94 σας γνωρίζουμε, ότι η Επιτροπή αυτή αποτελεί ανεξάρτητη δημόσια αρχή και έργο της είναι η άσκηση ελέγχου νομιμότητας στις πράξεις των οργάνων των Ο.Τ.Α. που παραπέμπονται σ'αυτή από τον προϊστάμενο της Περιφερειακής Δ/σης και η εκδίκαση προσφυγών κατά των πράξεων αυτών όπως ρητά αναφέρεται στο νόμο (άρθρο 177 Δ.Κ.Κ.). Εξ' άλλου κατά των αποφάσεων της Επιτροπής μπορεί να ασκηθεί προσφυγή στον αρμόδιο Υπουργό για παράβαση νόμου.
Ως εκ τούτου κατά τη γνώμη μας δεν απαιτείται καμιά περαιτέρω αποσαφήνιση ως προς τις αρμοδιότητες της.
Ο Υφυπουργός
Λ. ΠΑΠΑΔΗΜΑΣ"
19. Στην με αριθμό 688/30.7.97 ερώτηση δόθηκε με το υπ' αριθμ. 34171/19.8.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 688/30.7.97 την οποία υπέβαλε ο Βουλευτής κ. Ε. Μπασιάκος σχετικά με το μέλλον του δήμου Αράχωβας στο πλαίσιο του Προγράμματος "Ι. Καποδίστριας" σας γνωρίζουμε τα εξής:
H αναγκαστική συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Στο Υπουργείο έχει συγκροτηθεί η Κεντρική Επιτροπή Χωροθέτησης του Προγράμματος "Ι. Καποδίστριας" η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων Ο.Τ.Α. και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψεις τίθενται προς συζήτηση και αξιολογούνται από την Κεντρική Επιτροπή.
Σε κάθε περίπτωση ο επιδιωκόμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ
20. Στην με αριθμό 690/31.7.97 ερώτηση δόθηκε με το υπ' αριθμ. 34161/26.8.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της 690/31.7.97 ερώτησης που κατατέθηκε στη Βουλή των Ελλήνων από το Βουλευτή κ. Α. Παπαληγούρα και αναφέρεται στο πιο πάνω θέμα, σας πληροφορούμε ότι το πρόγραμμα βιολογικής επεξεργασίας των λυμμάτων των μεγάλων Δήμων, που βρέχονται από τον Κορινθιακό, προχωρεί και ήδη λειτουργεί του Ξυλοκάστρου ενώ έχουν ολοκληρωθεί οι εγκαταστάσεις βιολογικής επεξεργασίας των πόλεων Λουτρακίου - Κορίνθου - Κιάτου και υπολείπονται εργασίες δικτύων, που σ' ένα περίπου έτος θα έχουν εκελεσθεί.
Επίσης, συντάσσονται μελέτες για τον βιολογικό καθαρισμό των περιοχών Βόχας και Βέλου. Επί πλέον έγιναν περιορισμένες εργασίες καθαρισμού των εκβολών των χειμάρρων, μετά τις πλημμύρες της 12.1.1997, με πιστώσεις ΥΠΕΧΩΔΕ και ΥΠΕΣΔΔΑ.
Ο Υφυπουργός
Λ. ΠΑΠΑΔΗΜΑΣ"
21. Στην με αριθμό 703/31.7.97 ερώτηση δόθηκε με το υπ' αριθμ. 154/20.8.97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 31.7.97 έγγράφου σας, σχετικά με την αριθ.703/31.7.97 ερώτηση, που κατέθεσε ο Βουλευτής κ. Πέτρος Τατούλης σας γνωρίζουμε τα ακόλουθα:
1. Με σχέδιο νόμου το οποίο προωθεί το Υπουργείο μας (έχει ήδη αποσταλεί στο Ελεγκτικό Συνέδριο για την έκδοση της προβλεπόμενης από τις διατάξεις της παρ.2 του άρθρου 73 του Συντάγματος γνωμοδότησης) επεκτείνεται το νέο μισθολόγιο που ισχύει για τους εν ενεργεία δημοσίους υπαλλήλλους (ν.2470/97) και στους συνταξιοδοτούμενους από το Δημόσιο και το ΑΠΟΤΕ (με τις διατάξεις του ν.3395/55) σιδηροδρομικούς συνταξιούχους. Οι διατάξεις του ανωτέρω σχεδίου νόμου κινούνται στα πλαίσια των ρυθμίσεων που εισήγαγε το νέο μισθολόγιο για τους εν ενεργεία πολιτικούς δημοσίους υπαλλήλους, λαμβανομένων υπόψη και των ιδιαιτεροτήτων που εκ των πραγμάτων υπάρχουν για την κατηγορία αυτή των συνταξιούχων, σε συνδυασμό με την πολιτική της Κυβέρνησης στον τομέα των συντάξεων κατά το τρέχον έτος και τις δημοσιονομικές δυνατότητες.
2. Με το ίδιο νομοσχέδιο προβλέπεται η αύξηση του ποσοστού σύνταξης της χήρας από 5/10 σε 7/10 καθώς επίσης και του συνταξιοδοτικού μεριδίου που απομένει μετά την αναστολή του μεριδίου του άλλου συνδικαιούχου στη σύνταξη προσώπου. Αν συνεκτιμηθεί και το ότι στο υπό προώθηση νομοσχέδιο διασφαλίζεται, ότι ουδείς συνταξιούχος θα λάβει μιρκότερη σύνταξη εκείνης που ήδη του καταβάλλεται, είναι προφανές, ότι με τις διατάξεις του περί ου ο λόγος νομοσχεδίου δεν θα υπάρξουν μειώσεις στις συντάξεις, αντίθετα για την πλειοψηφία των συνταξιούχων θα υπάρξουν σημαντικές αυξήσεις πέραν εκείνων της εισοδηματικής πολιτικής.
Ο Υφυπουργός
Ν.ΧΡΙΣΤΟΔΟΥΛΑΚΗΣ"
22. Στην με αριθμό 704/31.7.97 ερώτηση δόθηκε με το υπ' αριθμ. 155/20.8.97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 31.7.97 εγγράφου σας, σχετικά με την αριθμ.704/31.7.97 ερώτηση που κατέθεσε ο Βουλευτής κ. Δημήτρης Σαρρής, σας γνωρίζουμε τα ακόλουθα:
Σύμφωνα με την παρ.2 του άρθρου 2 του ν.2346/95, ο αριθμός των επιτρεπόμενων κατ' έτος ημερών εκτός έδρας του υπαλλήλου, ανάλογα με τον κλάδο που ανήκει, καθορίζεται με κοινή απόφαση του αρμόδιου Υπουργού και Υπουργού Οικονομικών και σε καμιά περίπτωση δε μπορεί να υπερβεί τις εκατόν είκοσι (120) ημέρες. Στη διάταξη αυτή εμπίπτουν και οι αστυνομικοί συνοδοί ασφαλείας των Βουλευτών.
Κατ' εξουσιοδότηση της προαναφερόμενης διάταξης εκδόθηκε από την Δ/νση Μισθολογίου (Δ22) σχέδιο κοινής Υπουργικής απόφασης το οποίο υπογεγραμμένο από τον Υπουργό Οικονομικών διαβιβάσθηκε, με το αριθμ. 2020781/2583/28.3.97 έγγραφο της ίδιας Δ/νσης, στο Υπουργείο Δημόσιας Τάξης για συνυπογραφή του και από τον αρμόδιο Υπουργό Δημόσιας Τάξης, στο οποίο (Υπουργείο) εκκρεμεί μέχρι σήμερα.
Ο Υφυπουργός
Ν. ΧΡΙΣΤΟΔΟΥΛΑΚΗΣ"
23. Στην με αριθμό 718/31.7.97 ερώτηση δόθηκε με το υπ' αριθμ. 156/20.8.97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 31.7.97 εγγράφου σας, σχετικά με την αριθ.718/31.7.97 ερώτηση, που κατέθεσε η Βουλευτής κ. Στέλλα Αλφιέρη σας γνωρίζουμε τα ακόλουθα:
Με σχέδιο νόμου που προωθείται (έχει ήδη αποσταλεί στο Ελεγκτικό Συνέδριο για την έκδοση της προβλεπομένης από τις διατάξεις της παρ.2 του άρθρου 73 του Συντάγματος γνωμοδότησης), μεταξύ άλλων, αναγνωρίζεται ως χρόνος πραγματικής υπηρεσίας και συντάξιμος ο χρόνος κράτησης, φυλάκισης ή εκτόπισης στο εσωτερικό κατά τη διάρκεια της δικτατορίας σε δημοσίους υπαλλήλους, υπαλλήλους ΟΤΑ και νπδδ, καθώς και σε υπαλλήλους Τραπεζών, εφόσον ο χρόνος αυτός προκύπτει από δημόσια έγγραφα (αποφυλακιστήρια, έγγραφα εκτόπισης κ.λπ), χωρίς να απαιτείται σ'αυτές τις περιπτώσεις η συνδρομή άλλων προϋποθέσεων (ιδιότητα αγωνιστή, προσφυγή σε Επιτροπές κ.λπ.), χωρίς να απατείται σ'αυτές τις περιπτώσεις η συνδρομή άλλων προϋποθέσεων (ιδιότητα αγωνιστή, προσφυγή σε Επιτροπές κ.λπ) συμπληρουμένων ουσιαστικά των διατάξεων που ήδη ισχύουν (παρ.19 αρθρ. 6 ν.2227/94 σε συνδυασμό με την παρ.2 του άρθρου 3 του ν. 2320/95) ως προς το σημείο αυτό.
Κατ' ακολουθία των ανωτέρω, εφόσον μετά την ψήφιση του εν λόγω νομοσχεδίου από την Βουλή και τη δημοσίευσή του, ώστε να καταστεί νόμος του Κράτους, το αρμόδιο συνταξιοδοτικό όργανο κρίνει ότι συντρέχουν στο πρόσωπο του μνημονευόμενου στην ως άνω ερώτηση ιατρού, οι προαναφερόμενες προϋποθέσεις, θα καταστεί δυνατή η αναγνώριση ως συνταξίμου του χρόνου που παρέμεινε εκτός υπηρεσίας.
Ο Υφυπουργός
Ν. ΧΡΙΣΤΟΔΟΥΛΑΚΗΣ"
24. Στην με αριθμό 730/31.7.97 ερώτηση δόθηκε με το υπ' αριθμ. 34212/25.8.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 730/31.7.97 σας γνωρίζουμε τα εξής:
Σύμφωνα με τις διατάξεις του αρ.1 του Α.Ν.198/67, όπως αυτό τροποποιήθηκε με το Π.Δ. 555/1977, η αρμοδιότητα για την πρόταση έκδοσης Π.Δ/τος για την καθιέρωση δημοσίων εορτών που αναφέρονται σε εθνικά ή ιστορικά γεγονότα Πανελλήνιας ή τοπικής σημασίας ανήκει στον Υπουργό Εσωτερικών.
Τέτοια γεγονότα θεωρούνται αυτά που αποδεικνύονται ιστορικά είτε, ότι επέδρασαν αποφασιστικά στην έκβαση των Εθνικών αγώνων, είτε διακρίνονται για το πνεύμα ασυνήθιστης πατριωτικής έξαρσης και αυτοθυσίας, ή τέλος γιατί αποτελούν γενικά σταθμό στην ιστορική εξέλιξη του έθνους.
Μέχρι σήμερα ομως, δεν υπεβλήθη στο Υπουργείο μας αιτιολογημένη σχετική πρόταση από το Κοινοτικό Συμβούλιο Αμιρά της επαρχίας Βιάννου του νομού Ηρακλείου για την καθιέρωση εορτής στην μνήμη των θανόντων στην περιοχή κατά τη διάρκεια της Γερμανικής Κατοχής, στοιχείο που είναι απαραίτητο προκειμένου να αξιολογηθεί από την υπηρεσία μας για την καθιέρωση ή όχι της εορτής αυτής.
Ο Υφυπουργός
ΛΑΜΠΡΟΣ ΠΑΠΑΔΗΜΑΣ"
25. Στην με αριθμό 742/1-8-97 ερώτηση δόθηκε με το υπ' αριθμ. 34159/26-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 742/1-8-97, που κατατέθηκε στη Βουλή των Ελλήνων από το Βουλευτή κ. Η. Βεζδρεβάνη και αναφέρεται στο πιο πάνω θέμα, σας πληροφορούμε ότι έχει εκπονηθεί μελέτη για την οριστική και συνολική αντιμετώπιση του εν λόγω προβλήματος. Στις προθέσεις της Νομαρχιακής Αυτοδιοίκησης Θεσπρωτίας είναι να προταθεί στο Ταμείο Συνοχής η χρηματοδότηση του αντικειμένου της εν λόγω προμελέτης. Επί πλέον από άλλες πηγές χρηματοδότησης εκτελούνται έργα ύδρευσης, όπως η πρόσφατη ανόρυξη γεώτρησης για τις υδρευτικές ανάγκες του Δήμου Παραπόταμου που απέδωσε 50 κυβ. μέτρα την ώρα.
Ο Υφυπουργός
Λ. ΠΑΠΑΔΗΜΑΣ"
26. Στην με αριθμό 747/1-8-97 ερώτηση δόθηκε με το υπ' αριθμ. 164/26-8-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 1.8.97 εγγράφου σας, σχετικά με την αριθ. 747/1.8.97 ερώτηση, που κατέθεσε η Βουλευτής κ. Μ. Δαμανάκη, σχετικά με τις φορολογικές ρυθμίσεις των αποκλεισμένων επιχειρήσεων της Λεωφ. Κηφισού λόγω εκτελούμενων έργων, σας γνωρίζουμε τα ακόλουθα:
Η λήψη μέτρων εκ μέρους του Υπουργείου Οικονομικών προκειμένου, να μειωθεί η φορολογική επιβάρυνση των επιχειρήσεων που έχουν αποκλεισθεί λόγω έργων στη λεωφόρο Κηφισού, παρουσιάζει αρκετές δυσκολίες, λόγω της ιδιαιτερότητας του προβλήματος που αντιμετωπίζει κάθε επιχείρηση από τα εκτελούμενα έργα. Πάντως το θέμα μελετάται από τις αρμόδιες υπηρεσίες του Υπουργείου μας, με σκοπό να εξευρεθούν αποδεκτές λύσεις αντιμετώπισης του προβλήματος και οι οποίες θα συμβάλλουν στην μικρότερη κατά το δυνατό φορολογική επιβάρυνση των θιγόμενων επιχειρήσεων.
Ο Υφυπουργός
Γ. ΔΡΥΣ"
27. Στην με αριθμό 748/1-8-97 ερώτηση δόθηκε με το υπ' αριθμ. 165/26-8-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 1.8.97 εγγράφου σας, σχετικά με την αριθμ. 748/1.8.97 ερώτηση, που κατέθεσε η Βουλευτής κα Μαρία Δαμανάκη, σχετικά με τη λήψη μέτρων για τη μείωση της ζημιάς που υφίστανται οι εγκλωβισμένοι απ' τα εργοτάξια του ΜΕΤΡΟ επαγγελματίες, σας γνωρίζουμε ότι η λήψη μέτρων εκ μέρους του Υπουργείου Οικονομικών προκειμένου να μειωθεί η ζημιά που υφίστανται οι εγκλωβισμένες από τα εργοτάξια επιχειρήσεις παρουσιάζει αρκετές δυσκολίες, λόγω τις ιδιαιτερότητας του προβλήματος που αντιμετωπίζει κάθε επιχείρηση από τα εκτελούμενα έργα.
Πάντως, το θέμα μελετάται από τις αρμόδιες υπηρεσίες του Υπουργείου Οικονομικών, με σκοπό να εξευρεθούν αποδεκτές λύσεις αντιμετώπισης του προβλήματος και οι οποίες θα συμβάλλουν στη μικρότερη κατά το δυνατό φορολογική επιβάρυνση των θιγόμενων επιχειρήσεων.
Ο Υφυπουργός
Γ. ΔΡΥΣ"
28. Στην με αριθμό 753/1-8-97 ερώτηση δόθηκε με το υπ' αριθμ. 34158/26-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 753/1-8-97, που κατατέθηκε στη Βουλή των Ελλήνων από τους Βουλευτές κ.κ. Α. Τασούλα και Β.Μπούτα και αναφέρεται στο πιο πάνω θέμα, σας πληροφορούμε ότι για την άμεση αντιμετώπιση του εν λόγω προβλήματος η Νομαρχιακή Αυτοδιοίκηση 'Αρτας, μόλις πάρει και τη σύμφωνη γνώμη της ΤΕΔΚ 'Αρτας, θα επιχορηγήσει το έργο με το ποσό των 2.360.000 δρχ. από το αποθεματικό της ΣΑΤΑ. Για την οριστική αντιμετώπιση του προβλήματος απαιτείται πίστωση της τάξεως των 10.000.000 δρχ. την οποία η Νομαρχιακή Αυτοδιοίκηση θα εξασφαλίσει μέσω των Νομαρχιακών Προγραμμάτων 1998.
Ο Υφυπουργός
Λ. ΠΑΠΑΔΗΜΑΣ"
29. Στην με αριθμό 755/1-8-97 ερώτηση δόθηκε με το υπ' αριθμ. 166/20-8-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 1.8.1997 εγγράφου σας, σχετικά με την αριθμ. 755/1.8.97 ερώτηση που κατέθεσε ο Βουλευτής κ. Μιχάλης Καρχιμάκης σας γνωρίζουμε τα ακόλουθα:
Το Γενικό Λογιστήριο του Κράτους (Δ/νση 22α Μισθολογίου) έχει δώσει οδηγίες με τις αριθμ. 2025030/3240/0022/11.4.97 και 2030771/4262/0022/24.4.97 εγκυκλίους αναφορικά με την κατάταξη των υπαλλήλων στα Μ.Κ. του ν. 2470/97 και την καταβολή των αναδρομικών ποσών που θα προκύψουν από την εφαρμογή του νέου μισθολογίου.
Η μη καταβολή των αναδρομικών σε ορισμένες υπηρεσίες προφανώς οφείλεται στη μη ολοκλήρωση της κατάταξης στα Μ.Κ. του νέου νόμου που, και στις περιπτώσεις αυτές, θα τακτοποιηθεί σύντομα.
Ο Υφυπουργός
Ν. ΧΡΙΣΤΟΔΟΥΛΑΚΗΣ"
30. Στην με αριθμό 761/1-8-97 ερώτηση δόθηκε με το υπ' αριθμ. 34191/25-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ΕΡΩΤ 761/1.8.1997 ερώτηση, που κατατέθηκε από το Βουλευτή κ. Αναστάσιο Καραμάριο σας πληροφορούμε τα εξής:
Η οργανωτική δομή των υπηρεσιών των Περιφερειών καθορίζεται στις διατάξεις του Β' Κεφαλαίου του Πρώτου Μέρους του ν. 2503/1997. Πέραν τούτου σύμφωνα με το πέμπτο εδάφιο της παραγράφου 1 του άρθρου 2 του ίδιου νόμου ορίζεται ότι με Προεδρικά διατάγματα, που εκδίδονται με πρόταση του Υπουργού Εσωτερικών, Δημόσιας Διοίκησης και Αποκέντρωσης και γνώμη του κατά περίπτωση αρμόδιου Γενικού Γραμματέα Περιφέρειας, επιτρέπεται να καταργούνται, ενοποιούνται, διαχωρίζονται οργανωτικές μονάδες της Περιφέρειας ή να ορίζεται διαφορετική έδρα και τοπική αρμοδιότητα ορισμένων, ώστε η οργάνωση της κάθε Περιφέρειας να προσαρμόζεται στις τοπικές συνθήκες και ιδιαιτερότητες. Μέχρι σήμερα δεν έχει υποβληθεί σχετική επίσημη πρόταση για την οργάνωση της Περιφέρειας Νοτίου Αιγαίου, πάντως σε κάθε περίπτωση η όποι επιλογή ακολουθηθεί θα αποτελεί προϊόν ευρύτερου διαλόγου και συμμετοχής.
Ο Υφυπουργός
ΛΑΜΠΡΟΣ ΠΑΠΑΔΗΜΑΣ"
31. Στην με αριθμό 769/4-8-97 ερώτηση δόθηκε με το υπ' αριθμ. 34163/26-8-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 769/4-8-97, που κατατέθηκε στη Βουλή των Ελλήνων από το Βουλευτή κ. Π. Τατούλη και αναφέρεται στο πιο πάνω θέμα και σύμφωνα με στοιχεία που μας εδόθησαν από την Περιφέρεια Πελοποννήσου, σας πληροφορούμε τα ακόλουθα:
Μετά από σχετικό έγγραφο του ΥΠΕΘΟ αυξήθηκε το Πρόγραμμα ΣΑΝΑ -1 έτους 1995 με το ποσό των 32.000.000 δρχ. προκειμένου να εκτελεστεί το υπόψη έργο. Το ποσό αυτό αποδέχθηκε το Νομαρχιακό Συμβούλιο στις 28-12-95 και εν συνεχεία κοινοποιήθηκε στη Δ/νση Υποδομών Ν.Α. Αρκαδίας η 742/23-1-96 εντολή για σύνταξη της σχετικής μελέτης του έργου. Το Πρόγραμμα όμως του έτους 1995 είχε ήδη λήξει.
Μετά από νέα απόφαση του ΥΠΕΘΟ παρετάθη η ισχύς του Π.Δ.Ε. 1995, κατ' εξαίρεση μέχρι την ολοκλήρωση των έργων. Η σχετική απόφαση κοινοποιήθηκε στη Δ/νση Υποδομών με το 262/3-4-97 έγγραφο της Δ/νσης Προγραμματισμού, της Νομ. Αυτοδιοίκησης την 19.4.1996.
Το έργο δημοπρατήθηκε με τον τίτλο "κατασκευή αγωγού μεταφοράς νερού από γεώτρηση και από απόσταση 1500m στην Κοινότητα Δάρα", όπως είχε γραφεί στο Πρόγραμμα την 9-8-1996 βάσει των προθεσμιών που ορίζει ο νόμος.
Κατά την εκτέλεση του έργου προέκυψαν σοβαρά προβλήματα στεγανότητας του αγωγού (των σωλήνων) και ο ανάδοχος μετά από επανειλημμένες προσπάθειες στεγανοποίησης έλαβε εντολή πλήρους αντικατάστασης του δικτύου, καθώς και παράταση προθεσμίας από το Νομαρχιακό Συμβούλιο Δημοσίων 'Εργων μέχρι και την 30-6-97. Για το λόγο της αντικατάστασης των σωλήνων ο ανάδοχος βρίσκεται σε δικαστική διένεξη με το εργοστάσιο, που τον προμήθευσε τις σωλήνες.
Το έργο έχει ήδη ολοκληρωθεί και έχουν γίνει όλες οι δοκιμές, που προβλέπονται από τις προδιαγραφές.
Ο Υφυπουργός
Λ. ΠΑΠΑΔΗΜΑΣ"
32. Στην με αριθμό 782/5-8-97 ερώτηση δόθηκε με το υπ' αριθμ. 169/20-8-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 5.8.97 εγγράφου σας, σχετικά με την αριθμ. 782/5.8.97 ερώτηση, που κατέθεσε ο Βουλευτής Θ. Κατσανέβας, σχετικά με τον προγραμματισμό της ΕΡΤ για δανεισμό της με 10 δισ. δρχ. με την εγγύηση του Δημοσίου, σας γνωρίζουμε ότι στην αρμόδια Υπηρεσία του Υπουργείου μας (Δ/νση 25η Κιν. Κεφ. Εγγ. Δανείων και Αξιών) δεν έχει υποβληθεί ανάλογο αίτημα και ούτε γνωρίζουμε τίποτα σχετικό.
Ο Υφυπουργός
Ν. ΧΡΙΣΤΟΔΟΥΛΑΚΗΣ"
33. Στην με αριθμό 793/5-8-97 ερώτηση δόθηκε με το υπ' αριθμ. 26026/27-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Σε απάντηση της 793/5.8.97 ερώτησης, που κατέθεσε στη Βουλή των Ελλήνων ο Βουλευτής κ. Δημ. Κωστόπουλος σας γνωρίζουμε ότι:
Η Δ/νσή μας προκήρυξε έγκαιρα την κενή θέση στο Π.Ι. Κοντοβάζαινας, αλλά μέχρι στιγμής δεν προτιμήθηκε από υποψηφίους αγροτικούς γιατρούς.
Σε περίπτωση που συνεχισθεί η μη εκδήλωση ενδιαφέροντος και στις προσεχείς προκηρύξεις, το Υπουργείο μας θα ζητήσει από το Γενικό Επιτελείο Στρατού τη διάθεση οπλίτη γιατρού για κάλυψη της θέσης.
Ο Υπουργός
ΚΩΝ. ΓΕΙΤΟΝΑΣ"
34. Στην με αριθμό 837/6-8-97 ερώτηση δόθηκε με το υπ'αριθμ. 26485/27-8-97 έγγραφο από τoν Υπουργό Υγείας και Πρόνοιας η ακόλουθη απάντηση:
"Σε απάντηση της ερώτησης 837/6-8-97 που κατέθεσαν στη Βουλή των Ελλήνων οι βουλευτές κ.κ. Σταύρος Παναγιώτου και Μαρία Μπόσκου, σας γνωρίζουμε ότι:
Το Γενικό Λογιστήριο του Κράτους με το αριθμ. πρωτ. 2028237/3767/0022/7-7-97 έγγραφό του που κοινοποιήθηκε στο Υπουργείο μας, διευκρινίζει ότι οι προβλεπόμενες παροχές που χορηγήθηκαν ως κίνητρα για την κάλυψη υγειονομικών αναγκών της υπαίθρου, σε γιατρούς που υπηρετούν σε άγονα Αγροτικά και Περιφερειακά Ιατρεία, διατηρούνται και μετά την ισχύ του ν.2470/1997 (άρθρο 10), στα ποσά που είχαν διαμορφωθεί την 31/12/96.
Επίσης το Γεν. Λογιστήριο του Κράτους με το αρ. πρωτ. 2022045/2793/0022/18-7-97 νεώτερο έγγραφό του, που όμοια μας κοινοποιήθηκε, επισημαίνει ότι μεταξύ των διατηρουμένων επιδομάτων και μετά την εφαρμογή των διατάξεων του ν. 2470/1997, συμπεριλαμβάνεται και το επίδομα αγόνων, καθόσον η καταβολή του δικαιολογείται από τις ειδικές συνθήκες άσκησης του ιατρικού επαγγέλματος στις περιοχές αυτές.
Ο Υπουργός
ΚΩΝ. ΓΕΙΤΟΝΑΣ"
35. Στην με αριθμό 870/7-8-97 ερώτηση δόθηκε με το υπ'αριθμ. 323/27-8-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Απαντώντας στην ερώτηση 870/7-8-97 του Βουλευτή κ. Δανέλλη Σπ., σας πληροφορούμε τα ακόλουθα:
α. Τα λύματα των Αμερικανικών πολεμικών πλοίων, που καταπλέουν στο λιμάνι της Σούδας Χανίων, παραδίδονται σε ειδικά κατασκευασμένο πλοίο και στη συνέχεια σταδιακά (70 κ.μ. ανά 24ωρο) μεταφέρονται με βυτιοφόρα οχήματα και απορρίπτονται στο βιολογικό καθαρισμό Χανίων για περαιτέρω επεξεργασία.
β. Η Λιμενική Αρχή Χανίων απέστειλε δείγματα των λυμάτων αυτών στο Γενικό Χημείο του Κράτους και στο Κέντρο Πυρηνικών Ερευνών "ΔΗΜΟΚΡΙΤΟΣ" για ανίχνευση τυχόν τοξικών ή ραδιενεργών ουσιών και έλαβε αρνητικές απαντήσεις.
γ. Οι τυχόν επί πλέον ποσότητες φορτώνονται με άδειες της οικείας Λιμενικής Αρχής σε πλοία που αποπλέουν από το Ηράκλειο για το λιμένα FELIXSTONE της Αγγλίας, για να αποτεφρωθούν από την εταιρεία RECHEM INTERNATIONAL L.T.D. Αναλυτικές καταστάσεις καταγραφής και προέλευσης των αποβλήτων, έγγραφα παραστατικά παρακολούθησης, παραλαβής, τελικού προορισμού των και πιστοποιητικό αποτέφρωσης βρεττανικής εταιρείας, που πιστοποιεί την καταστροφή τους υπάρχουν στην Λιμενική Αρχή Ηρακλείου.
2. Παρακαλούμε για την ενημέρωσή σας.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
36. Στην με αριθμό 872/7-8-97 ερώτηση δόθηκε με το υπ'αριθμ. 34154/26-8-97 έγγραφο από τoν Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 872/7-8-97 που κατατέθηκε στη Βουλή των Ελλήνων από το Βουλευτή κ. Θ. Δημοσχάκη που αναφέρεται στο πιο πάνω θέμα, σας πληροφορούμε ότι μέχρι σήμερα δεν έχει υποβληθεί το συγκεκριμένο αίτημα στη Νομαρχιακή Αυτοδιοίκηση 'Εβρου, άλλωστε κατά την κατάρτιση του Νομαρχιακού Προγράμματος δίνεται προτεραιότητα από τη Νομαρχιακή Αυτοδιοίκηση στο επαρχιακό οδικό δίκτυο.
Στα πλαίσια όμως της αναβάθμισης της ευρύτερης περιοχής της Αλεξανδρούπολης και ειδικότερα των ανατολικών περιοχών, θα εξετασθεί η δυνατότητα ασφαλτόστρωσης των κάθετων οδών προς την παραλία, ανάλογα με τις χρηματοοικονομικές δυνατότητες της Ν.Α.'Εβρου.
Ο Υφυπουργός
Λ. ΠΑΠΑΔΗΜΑΣ"
37. Στην με αριθμό 881/7-8-97 ερώτηση δόθηκε με το υπ'αριθμ. 324/27-8-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Απαντώντας στην 881/7-8-97 ερώτηση των Βουλευτών κ.κ. Κόρακα Στρατή και Γκάτζη Νικ., σας γνωρίζουμε ότι επειδή ο πλοιοκτήτης του Ε/Γ - Ο/Γ ΜΑΡΘΑ Ν.Π. 2937 δεν εξεπλήρωσε τις υποχρεώσεις του προς το επιβατικό κοινό και την Πολιτεία, ανακλήθηκε η άδεια σκοπιμότητάς του και του έχουν επιβληθεί, οι προβλεπόμενες διοικητικές κυρώσεις (πρόστιμα).
2. Από την παραμονή του πλοίου στο λιμένα Παλαιοκάστρου δεν έχει δημιουργηθεί κανένα πρόβλημα, διότι η υπάρχουσα προβλήτα ΝΕΑΠΟΛΕΩΣ εξυπηρετεί την αγκυροβολία των πλοίων στην περιοχή, την επιβατική κίνηση και τον εφοδιασμό των μικρών πλοίων.
3. Παρακαλούμε για την ενημέρωσή σας.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
38. Στην με αριθμό 882/7-8-97 ερώτηση δόθηκε με το υπ'αριθμ. 34153/26-8-97 έγγραφο από τoν Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 882/7-8-97 που κατατέθηκε στη Βουλή των Ελλήνων από τους Βουλευτές κ.κ. Απ. Τασούλα και Αχ. Κανταρτζή και αναφέρεται στο πιο πάνω θέμα, σας πληροφορούμε ότι το έργο "Κεραμωτή - Νεάπολη" έχει ενταχθεί στο ΠΕΠ Πελοποννήσου με προϋπολογισμό 500 εκ. δρχ. Μέχρι σήμερα έχει ολοκληρωθεί και παραδοθεί στην Δ.Τ.Υ.Ν.Α. Λακωνίας η προμελέτη του έργου καθώς και η απαιτούμενη αποτύπωση ένθεν και ένθεν του υπό κατασκευή τμήματος. Στη συνέχεια ο συμπληρωμένος φάκελος του έργου υποβλήθηκε στη Δ/νση ΠΕΧΩ της Περιφέρειας Πελοποννήσου προκειμένου να εγκριθεί η προέγκριση χωροθέτησης που είναι απαραίτητη για την ολοκλήρωση της οριστικής μελέτης του έργου. Πιστεύουμε ότι το έργο θα έχει δημοπρατηθεί μέχρι το τέλος του χρόνου.
Ο Υφυπουργός
Λ. ΠΑΠΑΔΗΜΑΣ"
39. Στην με αριθμό 896/7-8-97 ερώτηση δόθηκε με το υπ'αριθμ. 325/27-8-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Απαντώντας στην 896/7-8-97 ερώτηση του Βουλευτή κ. Ηλία Βεζδρεβάνη σας γνωρίζουμε τα εξής:
Ο Οίκος Ναύτου στα πλαίσια μιας στοιχειώδους εξυγίανσης δεν ανανεώνει ορισμένες από τις συμβάσεις ιατρών που έχουν ήδη λήξει. Η μη ανανέωση των συμβάσεων είναι ένα αυτονόητο και καθόλα νόμιμο δικαίωμα του Ο.Ν.
Μοναδικό κριτήριο για την μη ανανέωση κάποιων συμβάσεων αποτελεί το συμφέρον του Ο.Ν. Δεν ανανεώνονται συμβάσεις ιατρών σε περιοχές όπου υπάρχει υπερβολικός αριθμός ιατρών της συγκεκριμένης ειδικότητας σε σχέση με τον αριθμό των ασφαλισμένων Ο.Ν.
Η επιλογή των ιατρών που δεν ανανεώνονται οι συμβάσεις τους γίνεται κυρίως μεταξύ εκείνων που η ελεγκτική υπηρεσία έχει διαπιστώσει στον δειγματοληπτικό -κατ' ανάγκην- έλεγχο ότι δεν τηρούν επακριβώς τις συμβατικές τους υποχρεώσεις.
Σκοπός των όποιων μέτρων λαμβάνονται από τη Διοίκηση Ο.Ν. είναι η εξυγίανση του Ταμείου και η αναβάθμιση των υπηρεσιών του προς τους ασφαλισμένους.
Είναι απαραίτητο να σημειώσουμε ότι η σημερινή κατάσταση του Ο.Ν. είναι τελείως απαράδεκτη, τόσο από πλευράς λειτουργίας, όσο και οικονομικής. Σε σύνολο 150.000 περίπου ασφαλισμένων σε όλη την Ελλάδα υπάρχουν συμβεβλημένοι 3.800 περίπου ιατροί όλων των ειδικοτήτων, αριθμός που είναι μοναδικός σε παγκόσμια κλίμακα.
'Εχουμε όλοι υποχρέωση να σταθούμε δίπλα στον 'Ελληνα ναυτικό, όχι καθιστώντας τον Ο.Ν. περίπου ταμείο ανεργίας των ιατρών, αλλά ένα σύγχρονο και αποτελεσματικό ταμείο που να παρέχει υψηλής ποιότητας υπηρεσίες περίθαλψης στους ναυτικούς.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
40. Στην με αριθμό 907/7-8-97 ερώτηση δόθηκε με το υπ'αριθμ. 326/27-8-97 έγγραφο από τoν Υπουργό Εμπορικής Ναυτιλίας η ακόλουθη απάντηση:
"Επί των διαλαμβανομένων στην αριθμ. 907/7-8-97 ερώτηση που κατατέθηκε από τον Βουλευτή προς τον οποίο κοινοποιείται το παρόν, σας πληροφορούμε τ' ακόλουθα:
1. Το ΥΕΝ θεωρεί τον 'Ελληνα ναυτικό ως παράγοντα απόλυτα συνδεδεμένο με την ανάπτυξη της εμπορικής μας ναυτιλίας. Παράλληλα, θεωρούμε ότι αποτελεί κοινά αποδεκτή θέση ότι, τις θέσεις εργασίας για 'Ελληνες ναυτικούς τις δημιουργεί η ύπαρξη Ελληνικών πλοίων.
2. Οι συνθήκες που διαμορφώθηκαν τα τελευταία χρόνια στη διεθνή ναυτιλία όπως, η εισαγωγή νέων τεχνολογιών, οι νέες απαιτήσεις των διεθνών κανόνων, ο έντονος διεθνής ανταγωνισμός, δημιούργησαν σημαντικές πιέσεις στην Ελληνική εμπορική ναυτιλία, με αποτέλεσμα τη μείωση του Ελληνικού στόλου. Η μείωση αυτή είχε ως άμεση συνέπεια τη μείωση των θέσεων εργασίας των Ελλήνων ναυτικών.
3. Το ΥΕΝ πρόσφατα ανακοίνωσε δέσμη ρεαλιστικών μέτρων τόσο για τη βελτίωση της ανταγωνιστικότητας των Ελληνικών πλοίων, την παραμονή τους στο Ελληνικό Νηολόγιο και τη προσέλευση σ'αυτό ακόμα περισσοτέρων πλοίων, όσο και την ενίσχυση της απασχόλησης των Ελλήνων ναυτικών, η οποία επηρεάζεται άμεσα από τον αριθμό των πλοίων στην Ελληνική σημαία.
4. Οι πιο πάνω ρυθμίσεις αναφέρονται μεταξύ άλλων α) στην υποχρέωση στελέχωσης των Ελληνικών πλοίων ανάλογα με το μέγεθός τους με ένα ελάχιστο αριθμό Ελλήνων ναυτικών, β) στην εκκαθάριση του μητρώου των ναυτικών, έτσι ώστε να έχουμε την πραγματική εικόνα των εργαζομένων στην εμπορική μας ναυτιλία που θ'αποτελέσει και τη βασική προϋπόθεση για την επιτέλους ύπαρξη μητρώου ναυτικών το οποίο θα επηρεάσει θετικά και την εξεύρεση εργασίας στους πραγματικά επαγγελματίες ναυτικούς μας και γ) στον εκσυγχρονισμό, σε συνεργασία με τους κοινωνικούς εταίρους, του Γραφείου Εύρεσης Ναυτικής Εργασίας. Θεωρούμε πως ένα σύγχρονο Γ.Ε.Ν.Ε., που πυρήνας του θα είναι ένα σύγχρονο μητρώο ναυτικών, θα συμβάλει θετικά όχι μόνο στην ενίσχυση της απασχόλησης των ναυτικών μας αλλά και στην αντιμετώπιση των παρενεργειών που παρατηρούνται στο χώρο της ναυτικής εργασίας όπως το απαράδεκτο φαινόμενο της μεσιτείας.
5. Εκτιμούμε ότι η επίτευξη του στόχου που έχει θέσει το ΥΕΝ για αναβάθμιση των συνθηκών δράσης της ναυτιλίας και για ενίσχυση της αποσχόλησης των Ελλήνων ναυτικών πρέπει ν'αποτελεί κοινή επιδίωξη όλων των φορέων της ναυτιλίας.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
41. Στην με αριθμό 914/8.8.97 ερώτηση δόθηκε με το υπ' αριθμ. 26481/27.8.97 έγγραφο από τον Υπουργό Υγείας και Πρόνοιας η ακόλουθη απάντηση:
"Σε απάντηση της ερώτησης 914/8.8.97 που κατέθεσε στη Βουλή των Ελλήνων ο Βουλευτής κ. Ε. Παπανικολάου, σας γνωρίζουμε ότι:
1) Οι αγροτικοί γιατροί υποχρεούνται να παρέχουν τις υπηρεσίες τους καθημερινά επί οκταώρου στην κοινότητα έδρα τους όπως και στην περιοχή ευθύνης τους. Επίσης, όταν κληθούν αντιμετωπίζουν έκτακτα περιστατικά μετά το πέρας του ωραρίου, (εκτός από τα Σαββατοκύριακα και τις αργίες που η περιοχή καλύπτεται από το ΚΥ) καθόσον λαμβάνουν και το σχετικό επίδομα ετοιμότητας.
2) Σχετικά με τη δυνατότητα εφημεριών σε Περ.Ιατρεία (Π.Ι.) ο νέος Νόμος που πρόσφατα δημοσιεύθηκε προβλέπει ότι: Περιφ. Ιατρεία (Π.Ι.) των Κέντρων Υγείας (ΚΥ) δύνανται να εφημερεύουν κατά ομάδες με σταθερό ή μεταβλητό Κέντρο Εφημερίας, κατά τα Σάββατα, Κυριακές και λοιπές αργίες, εφόσον δεν είναι δυνατή η εξυπηρέτηση των περιοχών τους, τις ημέρες αυτές, από το ΚΥ στο οποίο υπάγονται. Οι ομάδες και τα Κέντρα Εφημερίας ορίζονται με απόφαση του οικείου Δ/ντή του Κέντρου Υγείας.
Ο Υπουργός
Κ. ΓΕΙΤΟΝΑΣ"
42. Στην με αριθμό 928/8.8.97 ερώτηση δόθηκε με το υπ' αριθμ. 327/26.8.97 έγγραφο από τον Υπουργό Eμπορικής Ναυτιλίας η ακόλουθη απάντηση:
"Σε απάντηση της ερώτησης 928/8.8.97 που κατέθεσαν οι Βουλευτές κ.κ. Παναγιώτου Σ. και Γκατζής Ν., σας γνωρίζουμε ότι, όπως μας ενημέρωσε η Λιμενική Επιτροπή Αλεξανδρούπολης, τα έργα εκβάθυνσης του λιμένα πρόκειται να επαναληφθούν πολύ σύντομα αφού από έρευνα που διενεργήθηκε από υδρογραφικό σκάφος του Π.Ν. "ΝΑΥΤΙΛΟΣ" διαπιστώθηκε ότι δεν υπάρχουν νάρκες στο λιμάνι.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
43. Στην με αριθμό 936/8.8.97 ερώτηση δόθηκε με το υπ' αριθμ. 329/26.8.97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση της ερώτησης 936/8.8.97 που κατέθεσαν οι Βουλευτές κ.κ. Τασούλας Α. και Παναγιώτου Σ., σας γνωρίζουμε ότι:
α. Το ΥΕΝ, ως αρμόδιο για το γενικό σχεδιασμό της Λιμενικής ανάπτυξης της Χώρας, δεν εμπλέκεται στις διαδικασίες χρηματοδότησης για την εκτέλεση των λιμενικών έργων.
β. Τα έργα βελτίωσης - κατασκευής αλιευτικού καταφυγίου Καλλιράχης Θάσου Ν. Καβάλας μελετώνται και επιβλέπονται από τη ΔΤΥΝΑ Καβάλας και χρηματοδοτούνται από τη ΣΑΝΑ/2 (Νομαρχιακό Πρόγραμμα).
2. Τα Υπουργεία ΕΣΔΔ και ΑΠ/ΣΗΣ- ΠΕ.ΧΩ.Δ.Ε. που κοινοποιείται το παρόν παρακαλούνται για τις δικές τους ενέργειες.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
44. Στην με αριθμό 1048/97 ερώτηση δόθηκε με το υπ' αριθμ. 122/26.8.97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ'αριθμ. 1048/97 ερώτηση του Βουλευτή Η. Βεζδρεβάνη σας πληροφορούμε:
Τα πιστοποιητικά ιθαγένειας και διαμονητηρίων προβλέπονται από την ισχύουσα Προξενική Νομοθεσία (Κ.Ν. 4952/31 άρθρο 199 έως 208) και ανέρχονται, ανάλογα με την κατηγορία στην οποία υπάγονται οι ομογενείς μας, από ατελώς (σε ιερείς, απόρους, σπουδαστές, ναύτες κ.λπ.) μέχρι 33,20 Μετ. Δρχ. (Δηλαδή 49,80 δολλ. ΗΠΑ) σε Τραπεζίτες, Μεγαλεμπόρους κ.λπ.
Σαν συνέπεια της αλλαγής των δεδομένων από το 1931 μέχρι σήμερα, η εφαρμογή της σχετικής διάταξης του Κ.Ν. 4952/31, έχει τύχει τα τελευταία χρόνια, μιάς ευέλικτης ερμηνείας της από τις Προξενικές Αρχές και μιας προσπάθειας για μείωση των τελών αυτών, με υπαγωγή των ομογενών μας σε χαμηλότερες κατηγορίες, οι οποίοι καταβάλλουν χαμηλότερα τέλη.
Το Υπουργείο Εξωτερικών έχει προχωρήσει στο παρελθόν σε μελέτη του θέματος αυτού, λαμβάνοντας υπόψη τις απόψεις της ομογένειας. 'Ηδη στο πλαίσιο της κατάρτισης του νέου Οργανισμού του Υπουργείου Εξωτερικών, έχει δρομολογηθεί η διαδικασία για αναθεώρηση της διάταξης αυτής, λαμβάνοντας υπόψη ότι λόγον επ'αυτού έχει και το Υπουργείο Οικονομικών.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω, με μεγάλη μου λύπη, στο Σώμα ότι απεβίωσε ο πρώην Βουλευτής, Υπουργός και Πρόεδρος της Ενώσεως Δημοκρατικού Κέντρου, Γιάννης Ζίγδης, ο οποίος αποτέλεσε ένα υπόδειγμα πολίτη και πολιτικού, στρατεύτηκε από τα νεανικά του χρόνια μέχρι το βαθύ γήρας στην υπηρεσία του λαού και της πατρίδας. Πρωτοπόρος στο μεταπολεμικό εκσυγχρονισμό της χώρας, προοδευτικός αγωνιστής της δημοκρατίας με σημαντική προσφορά στον αντιδικτατορικό αγώνα, υπερασπιστής των εθνικών μας δικαίων, φεύγει από τη ζωή με ήσυχη τη συνείδηση ότι εκπλήρωσε στο ακέραιο το καθήκον του.
Ο Γιάννης ο Ζίγδης, όπως έλεγε, δεν έκανε δική του οικογένεια, γιατί παντρεύτηκε την πολιτική.
Συλλυπούμεθα τους συγγενείς του και το λαό της Δωδεκανήσου, ο οποίος τον τίμησε επί δεκαετίες και την τιμή αυτή την είχε ανταποδώσει ο Γιάννης Ζίγδης, με όλες του τις δυνάμεις.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Υγείας και Πρόνοιας κ. Γείτονας, με επιστολή του προτείνει τη σύσταση Διακομματικής Επιτροπής, σύμφωνα με το άρθρο 44 του Κανονισμού της Βουλής, προκειμένου να εξετάσει το πρόβλημα των ναρκωτικών.
Μετά από συνεννόηση που έχω κάνει με τους προέδρους των κομμάτων...
ΣΤΡΑΤΗΣ ΚΟΡΑΚΑΣ: Πρόκειται για επιτροπή της Βουλής;
ΠΡΟΕΔΡΟΣ (Απόστολος Κακλαμάνης): Ναι, είναι επιτροπή της Βουλής.
'Ολα τα κόμματα αποδέχονται τη σύσταση αυτής της επιτροπής, γι' αυτό σας προτείνω να γίνει δεκτή ομοφώνως και χωρίς συζήτηση η σύστασή της. Συμφωνείτε;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Συνεπώς το Σώμα αποδέχεται ομοφώνως την πρόταση του Υπουργού Υγείας για τη σύσταση της επιτροπής, την οποία θα αποτελέσουν είκοσι έξι μέλη κατ'αναλογία της δυνάμεως των κομμάτων και η οποία θα επιφορτιστεί σε χρόνο έξι μηνών -αν συμφωνείτε- από την συγκρότησή της σε Σώμα, να μελετήσει το πρόβλημα αυτό κάτω από τις νέες συνθήκες που έχουν προκύψει, τις απόψεις που έχουν διατυπωθεί και να υποβάλλει το πόρισμά της στη Βουλή.
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα αποδέχεται ομοφώνως την πρόταση της σύστασης της επιτροπής, τον αριθμό των μελών και την προθεσμία υποβολής του πορίσματος η οποία τίθεται.
'Εχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 22ας Οκτωβρίου 1997 ώρα 18.00'
Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρα 129 παρ. 3, 130 παρ. 2&3 Καν. Βουλής)
1.- Η με αριθμό 140/9/20.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αναστασίου Πεπονή προς τον κύριο Πρωθυπουργό και τον Υπουργό Εθνικής 'Αμυνας, σχετικά με δημοσιεύματα του Τύπου αναφερόμενα στη σύσταση από το ΝΑΤΟ Στρατηγείων στη Λάρισα και στη Σμύρνη χωρίς καθορισμένη περιοχή αρμοδιότητας και ευθύνης των κλπ.
2.- Η με αριθμό 107/15.10.97 επίκαιρη ερώτηση της Βουλευτού της Νέας Δημοκρατίας κ. Θεοδώρας Μπακογιάννη προς την Υπουργό Ανάπτυξης, σχετικά με τα μέτρα που πρόκειται να λάβει η Κυβέρνηση για την εξυγίανση και την επίλυση χρόνιων θεμάτων φαρμακευτικής περίθαλψης.
3.- Η με αριθμό 135/8/20.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον κύριο Πρωθυπουργό, σχετικά με την παρακολούθηση συνδικαλιστικών εκδηλώσεων από αστυνομικά όργανα και τη λήψη μέτρων προστασίας των συνδικαλιστικών και πολιτικών δικαιωμάτων και ελευθεριών.
4.- Η με αριθμό 114/5/16.10.97 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τη λήψη μέτρων αντιμετώπισης της ανεργίας κλπ.
5.- Η με αριθμό 129/20.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Εθνικής 'Αμυνας, Εθνικής Οικονομίας και Οικονομικών, σχετικά με την αποκατάσταση των οικογενειών των θυμάτων της τουρκικής εισβολής στην Κύπρο.
Β. ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου ('Αρθρο 130 παρ. 2 και 3 Καν. Βουλής).
1. Η με αριθμό 105/15-10-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεδίκογλου προς τους Υπουργούς Ανάπτυξης, Εθνικής Οικονομίας και Οικονομικών σχετικά με τα μέτρα που πρέπει να ληφθούν για την περιφρούρηση της ελληνικής παραγωγής, την προστασία του καταναλωτή κλπ.
2. Η με αριθμό 127/20-10-97 επίκαιρη ερώτηση του Βουλευτή της Νέας Δημοκρατίας κ. Βασιλείου Κορκολόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις της Κυβέρνησης για περαιτέρω διαπραγματεύσεις παράτασης της συμβάσεως ή επιλογής άλλου Συμβούλου Διαχείρισης για το έργο της Εγνατίας Οδού.
3. Η με αριθμό 136/20-10-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Γεωργίας, σχετικά με την επίλυση των οικονομικών προβλημάτων των καπνοπαραγωγών.
4. Η με αριθμό 115/16-10-97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς την Υπουργό Ανάπτυξης, σχετικά με τις προθέσεις της Κυβέρνησης για χρηματοδοτική στήριξη του Ιδρύματος Γεωλογικών και Μεταλλευτικών Ερευνών (Ι.Γ.Μ.Ε.).
5. Η με αριθμό 111/16-10-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Εθνικής 'Αμυνας, σχετικά με τα προβλήματα που δημιουργούνται από τις προκλητικές παραβιάσεις του εναέριου χώρου μας από την Τουρκική Αεροπορία.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, κατέθεσα δύο φορές εμπρόθεσμα, επί δύο συνεχόμενες εβδομάδες, επίκαιρη ερώτηση προς τον κύριο Πρωθυπουργό για τις φράσεις που είπε ο Υπουργός κ. Πάγκαλος, αλλά και εν όψει της φημολογούμενης συνάντησης του κυρίου Πρωθυπουργού με τον κ. Γιλμάζ στην Κρήτη. Ούτε την προηγούμενη Τετάρτη μπήκε αυτή η ερώτηση ούτε και αύριο, όπως διαβάσατε το δελτίο επικαίρων ερωτήσεων, μπαίνει.
Είμαι υποχρεωμένος να επισημάνω αυτήν τη μεθόδευση εκ μέρους του κυρίου Πρωθυπουργού, ο οποίος τελικά δέχθηκε να συζητηθεί ακόμη και η πρόταση για συζήτηση προ ημερήσιας διάταξης της Νέας Δημοκρατίας σε επίπεδο Αρχηγών, αλλά μετά τη συνάντηση στην Κρήτη.
Αυτό για μας, από πλευράς ουσίας πολιτικής, σημαίνει ότι ο κύριος Πρωθυπουργός συνεχίζει μαζί με την Κυβέρνησή του τη μυστική διπλωματία, αδιαφορεί για τη Βουλή, για τους θεσμούς και για τον ελληνικό λαό και τελικά αυτό είναι ένα πολύ σημαντικό και επίκαιρο θέμα. 
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, για πολλοστή φορά σας παρακαλώ να κινηθείτε και σεις στα πλαίσια του Κανονισμού. Ζητήσατε το λόγο για ένα θέμα, το οποίο δεν είναι θέμα αυτής της διαδικασίας. Ο Πρωθυπουργός, σύμφωνα με τον Κανονισμό, απαντά σε δύο τουλάχιστον ερωτήσεις. 'Οπως ανακοίνωσα, θα απαντήσει σε μια επιπλέον, δηλαδή, σε τρεις ερωτήσεις. 
Από κει και πέρα, αν κάθε φορά που, ασκώντας το δικαίωμά του αυτό εκ του Κανονισμού, ο Πρωθυπουργός δεν θα απαντά -και εδώ δεν είναι μόνο θέμα δικό σας, οιοσδήποτε εκ των τριακοσίων μπορεί να διατυπώσει το παράπονο ότι ο Πρωθυπουργός δεν απαντά στη δική του ερώτηση- δεν είναι δυνατόν το Προεδρείο να παρακολουθήσει και να επιτρέψει κάθε φορά να γίνεται μια συζήτηση.
'Εχω πει και άλλοτε -και σας παρακαλώ θερμά και εσάς και όλους- πως για ο,τιδήποτε θεωρείτε ότι υπάρχει πολιτικό ζήτημα και μπορεί να συζητηθεί στα πλαίσια των διαδικασιών αυτών, έχει καλώς. 'Αλλως, σε δημοκρατία λειτουργούμε, υπάρχουν και άλλοι τρόποι δημόσιας τοποθέτησης για τις οποιεσδήποτε απόψεις υπάρχουν, ώστε να έχει και ο κύριος Πρωθυπουργός, ο οποίος αυτήν τη στιγμή είναι απών, τη δυνατότητα να απαντήσει.
Εν πάση περιπτώσει, ο Πρόεδρος του Σώματος δεν είναι δυνατόν να παίζει αυτόν το ρόλο κάθε φορά, να δίδει το λόγο, να ανέχεται μια παραβίαση του Κανονισμού. Και επειδή πιστεύω ότι στις προθέσεις σας δεν είναι ούτε να παραβιάζεται ο Κανονισμός ούτε ο Πρόεδρος να συνεργεί κατά κάποιο τρόπο παραβαίνοντας το καθήκον του στην παραβίαση του Κανονισμού, σας παρακαλώ να με βοηθήσετε και άλλη φορά να μην επαναληφθεί το ίδιο φαινόμενο.
Στη Διάσκεψη των Προέδρων το θέσατε το θέμα, σας απήντησα εκεί. Μια επανάληψη των πραγμάτων αυτών στην Αίθουσα, δε νομίζω ότι έχει νόημα.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, αν μου δίνετε το λόγο, θα ήθελα να πω το εξής...
ΠΡΟΕΔΡΟΣ (Απόστολος Κακλαμάνης): Πάντως, είμεθα εκτός Κανονισμού. Σας παρακαλώ αν θέλετε...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σας παρακαλώ και εγώ. Αν δεν έχουν δικαίωμα οι Αρχηγοί των κομμάτων να βάλουν τα πολιτικά ουσιαστικά ζητήματα στη Βουλή και μας παραπέμπετε να τα βάζουμε εκτός Βουλής...
ΠΡΟΕΔΡΟΣ (Απόστολος Κακλαμάνης): 'Οχι, κύριε Πρόεδρε. Παρακαλώ να επιδείξετε καλή πίστη απέναντί μου. 
Σας είπα εγώ να τα βάλετε εκτός Βουλής; Σας είπα ότι τα πολιτικά ζητήματα τίθενται στην Αίθουσα αυτή στα πλαίσια του Κανονισμού της...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ναι, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Διότι, αν είναι έτσι, οιοσδήποτε εκ των τριακοσίων μπορεί οποτεδήποτε αυτός νομίζει να βάζει οποιοδήποτε πολιτικό ζήτημα και αν εγώ τον εμποδίζω, να με καταγγέλει ότι τον παραπέμπω εκτός Βουλής.
Είναι καλή πίστη αυτή εκ μέρους σας; Λυπάμαι πάρα πολύ.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, εάν δεν είναι καλή πίστη το ότι βάζουμε το θέμα επί της διαδικασίας, αλλά και το ουσιαστικό πολιτικό θέμα προ της ημερησίας διατάξεως, νομίζω ότι μας αδικείτε. Εδώ, ο κύριος Πρωθυπουργός έχει κατά τον Κανονισμό την ώρα που απαντά ...
ΠΡΟΕΔΡΟΣ (Απόστολος Κακλαμάνης): Δεν θέλω να σας αδικήσω, αλλά αυτήν τη στιγμή αδικείτε εσείς και εμένα προσωπικά, αδικείτε τη νοημοσύνη μου, αδικείτε την Αίθουσα...
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Τον Κανονισμό, τον γνωρίζετε πολύ καλά, διότι είσθε από τους παλαιότερους συναδέλφους. Θητεύετε εδώ από το 1977 και γνωρίζετε ότι και οι Αρχηγοί των κομμάτων και ο Πρωθυπουργός υπόκεινται στον Κανονισμό, άλλως δεν μπορεί να λειτουργήσει το Σώμα αυτό.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ποιος το αμφισβήτησε αυτό;
ΠΡΟΕΔΡΟΣ (Απόστολος Κακλαμάνης): Αίφνης, λέει ο Κανονισμός στη διαδικασία αυτή, πριν μπούμε στην ημερήσια διάταξη, ποιοι και πότε και για ποιους λόγους λαμβάνουν το λόγο. 
Εσείς δικαιούσθε να πάρετε το λόγο, αν παραβιάζεται Κανονισμός, αλλά ο Κανονισμός δεν παραβιάζεται.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ζήτησα το λόγο και μου δώσατε το λόγο -δεν τον πήρα αυθαίρετα- για να επισημάνω ένα ουσιαστικό πολιτικό ζήτημα, το οποίο έχει άμεση σχέση με την αναβάθμιση του Κοινοβουλίου. 'Οταν το εθνικό θέμα δεν θεωρείται επίκαιρο, προσωπικό, γίνεται κατάχρηση δικαιώματος.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, λυπάμαι, συνεχίζετε να παραβιάζετε τον Κανονισμό και δεν μπορώ να το επιτρέψω αυτό το πράγμα.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη
ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη αυτής της εβδομάδας.
Υπουργείου Γεωργίας
Συνέχιση της συζήτησης επί των άρθρων και του συνόλου του σχεδίου νόμου: "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις". 
Η συζήτηση του νομοσχεδίου αυτού θα ολοκληρωθεί σήμερα μετά την ψηφοφορία που θα γίνει.
Υπουργείου Εθνικής Οικονομίας
Μόνη συζήτηση επί της αρχής, των άρθρων και του συνόλου του σχεδίου νόμου: "Χρηματιστηριακή αγορά παραγώγων και άλλες διατάξεις".
Το νομοσχέδιο αυτό θα συζητηθεί κατά τη σημερινή συνεδρίαση
Υπουργείου Ανάπτυξης
Μόνη συζήτηση επί της αρχής, των άρθρων και του συνόλου του σχεδίου νόμου: "Βιομηχανικές και Επιχειρηματικές Περιοχές και άλλες διατάξεις".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εθνικής Οικονομίας
Μόνη συζήτηση επί της αρχής, των άρθρων και του συνόλου του σχεδίου νόμου: "Ρυθμίσεις για την Τράπεζα της Ελλάδος".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εθνικής Παιδείας και Θρησκευμάτων
Μόνη συζήτηση επί της αρχής, των άρθρων και του συνόλου του σχεδίου νόμου: "Ελληνικό Ανοικτό Πανεπιστήμιο". 
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εθνικής Οικονομίας
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Τέταρτου Πρωτοκόλλου της Γενικής Συμφωνίας για τις συναλλαγές στον Τομέα των Υπηρεσιών".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Δικαιοσύνης
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης των Ηνωμένων Εθνών για τις διεθνείς πωλήσεις κινητών πραγμάτων".
Το νομοσχέδιο αυτό έχει ψηφισθεί από τη Διαρκή Επιτροπή, αλλά έχουν διατυπώσει κάποιες επιφυλάξεις το Κομμουνιστικό Κόμμα και ο Συνασπισμός. Αν δεν έχετε αντίρρηση ...
ΣΤΡΑΤΗΣ ΚΟΡΑΚΑΣ: Εμείς δεν το κρατάμε.
ΟΡΕΣΤΗΣ ΚΟΛΟΖΩΦ: Δεν το κρατάμε.
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δικαιοσύνης: "Κύρωση της Σύμβασης των Ηνωμένων Εθνών για τις διεθνείς πωλήσεις κινητών πραγμάτων" έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής:
Κύρωση της Σύμβασης των Ηνωμένων Εθνών για τις διεθνείς πωλήσεις κινητών πραγμάτων
'Αρθρο πρώτο
Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Σύμβαση των Ηνωμένων Εθνών για τις διεθνείς πωλήσεις κινητών πραγμάτων, που υιοθετήθηκε από τη Διάσκεψη των Ηνωμένων Εθνών στη Βιέννη στις 11 Απριλίου 1980, της οποίας το κείμενο σε πρωτότυπο στην αγγλική γλώσσα και σε μετάφραση στην ελληνική έχει ως εξής:
ΚΥΡΩΣΗ ΤΗΣ ΣΥΜΒΑΣΗΣ ΤΩΝ ΗΝΩΜΕΝΩΝ
ΕΘΝΩΝ ΓΙΑ ΤΙΣ ΔΙΕΘΝΕΙΣ ΠΩΛΗΣΕΙΣ
ΚΙΝΗΤΩΝ ΠΡΑΓΜΑΤΩΝ
ΠΡΟΟΙΜΙΟ
Τα Κράτη - Μέρη στην παρούσα Σύμβαση,
ΕΧΟΝΤΑΣ υπόψη τους γενικότερους σκοπούς των ψηφισμάτων που υιοθετήθηκαν από την έκτη ειδική σύνοδο της Γενικής Συνέλευσης των Ηνωμένων Εθνών σχετικά με την καθιέρωση μιας νέας διεθνούς οικονομικής τάξης,
ΕΚΤΙΜΩΝΤΑΣ ότι η ανάπτυξη του διεθνούς εμπορίου με βάση την ισότητα και τα αμοιβαία ωφελήματα αποτελεί σημαντικό στοιχείο για την προώθηση φιλικών σχέσεων μεταξύ των Κρατών,
ΘΕΩΡΩΝΤΑΣ ότι η υιοθέτηση ομοιόμορφων κανόνων, οι οποίοι θα διέπουν τις συμβάσεις διεθνούς πώλησης κινητών πραγμάτων και θα λαμβάνουν υπόψη τα διαφορετικά κοινωνικά, οικονομικά και νομικά συστήματα, θα συμβάλει στην άρση των νομικών εμποδίων στις διεθνείς συναλλαγές και θα προωθήσει την ανάπτυξη του διεθνούς εμπορίου,
ΣΥΜΦΩΝΗΣΑΝ ΩΣ ΑΚΟΛΟΥΘΩΣ:
ΜΕΡΟΣ ΠΡΩΤΟ
ΠΕΔΙΟ ΕΦΑΡΜΟΓΗΣ ΚΑΙ ΓΕΝΙΚΕΣ ΔΙΑΤΑΞΕΙΣ
ΚΕΦΑΛΑΙΟ Ι
Πεδίο εφαρμογής
'Αρθρο 1
1. Η παρούσα Σύμβαση εφαρμόζεται σε συμβάσεις πώλησης κινητών πραγμάτων μεταξύ μερών που έχουν εγκατάσταση σε διάφορα Κράτη:
(α) όταν τα Κράτη αυτά είναι Συμβαλλόμενα Κράτη ή
(β) όταν οι κανόνες του ιδιωτικού διεθνούς δικαίου υποδεικνύουν ως εφαρμοστέο το δίκαιο Συμβαλλόμενου Κράτους.
2. Η ύπαρξη εγκατάστασης σε διαφορετικά Κράτη δεν λαμβάνεται υπόψη, όταν δεν συνάγεται από τη σύμβαση πώλησης ούτε από προηγούμενες συναλλαγές των μερών ούτε από πληροφορίες που τα μέρη έδωσαν οποτεδήποτε πριν ή κατά τη σύναψη της σύμβασης.
3. Για την εφαρμογή της παρούσας Σύμβασης δεν λαμβάνεται υπόψη η ιθαγένεια των μερών ούτε η αστική η εμπορική ιδιότητα των μερών ή της σύμβασης πώλησης.
'Αρθρο 2
Η παρούσα Σύμβαση δεν εφαρμόζεται σε πωλήσεις:
(α) κινητών πραγμάτων που αγοράζονται για προσωπική, οικογενειακή ή οικιακή χρήση, εκτός αν ο πωλητής, οποτεδήποτε πριν ή κατά τη σύναψη της σύμβασης πώλησης, δεν γνώριζε ούτε όφειλε να γνωρίζει ότι τα πράγματα αγοράσθηκαν για τέτοια χρήση,
(β) με πλειστηριασμό,
(γ) συνεπεία εκτελέσεως ή άλλων μέτρων που διατάσσονται από δικαστική αρχή,
(δ) αξιογράφων ή μέσων πληρωμής,
(ε) πλοίων, πλωτών ναυπηγημάτων, αεροστρώμνων (hovercrafts) ή αεροσκαφών,
(στ) ηλεκτρικής ενέργειας.
'Αρθρο 3
1. Οι συμβάσεις προμήθειας κινητών πραγμάτων που θα κατασκευασθούν ή θα παραχθούν θεωρούνται πωλήσεις, εκτός αν εκείνος που τα παραγγέλλει έχει την υποχρέωση να προμηθεύσει ένα σημαντικό μέρος των υλικών που είναι αναγκαία γι' αυτήν την κατασκευή ή παραγωγή.
2. Η παρούσα Σύμβαση δεν εφαρμόζεται σε συμβάσεις, στις οποίες το κύριο μέρος της παροχής εκείνου που προμηθεύει τα πράγματα συνίσταται σε παροχή εργασίας ή άλλης υπηρεσίας.
'Αρθρο 4
Η παρούσα Σύμβαση διέπει αποκλειστικά τη σύναψη της σύμβασης πώλησης και τα δικαιώματα και τις υποχρεώσεις του πωλητή και του αγοραστή που απορρέουν από αυτήν. Ιδίως, εκτός από τις περιπτώσεις που με ρητή διάταξή της ορίζει διαφορετικά, η παρούσα Σύμβαση δεν αφορά:
(α) την ισχύ της σύμβασης πώλησης ή των επί μέρους όρων της ή των συναλλακτικών συνηθειών,
(β) τις επιπτώσεις που μπορεί να έχει η σύμβαση πώλησης στην κυριότητα των πωληθέντων κινητών πραγμάτων.
'Αρθρο 5
Η παρούσα Σύμβαση δεν εφαρμόζεται στην ευθύνη του πωλητή για θάνατο ή σωματικές βλάβες που προκλήθηκαν σε οποιοδήποτε πρόσωπο από τα κινητά πράγματα.
'Αρθρο 6
Τα μέρη μπορούν να αποκλείσουν την εφαρμογή της παρούσας Σύμβασης ή, με την επιφύλαξη του άρθρου 12, να παρεκκλίνουν από τις διατάξεις της ή να μεταβάλουν τις συνέπειές τους.
ΚΕΦΑΛΑΙΟ ΙΙ
Γενικές διατάξεις
'Αρθρο 7
1. Για την ερμηνεία της παρούσας Σύμβασης λαμβάνονται υπόψη ο διεθνής χαρακτήρας της, καθώς και η ανάγκη να προωθηθεί η ομοιόμορφη εφαρμογή της και η διασφάλιση της καλής πίστης στο διεθνές εμπόριο.
2. Ζητήματα που εμπίπτουν στο πεδίο εφαρμογής της παρούσας Σύμβασης και δεν αντιμετωπίζονται ρητά από αυτήν ρυθμίζονται σύμφωνα με τις γενικές αρχές στις οποίες η Σύμβαση στηρίζεται ή, ελλείψει τέτοιων αρχών, σύμφωνα με το δίκαιο που είναι εφαρμοστέο κατά τους κανόνες του ιδιωτικού διεθνούς δικαίου.
'Αρθρο 8
1. Για τους σκοπούς της παρούσας Σύμβασης, οι δηλώσεις και η λοιπή συμπεριφορά ενός μέρους ερμηνεύονται σύμφωνα με τη βούλησή του, αν το άλλο μέρος γνώριζε ή δεν μπορούσε να αγνοεί αυτή τη βούληση.
2. Αν η προηγούμενη παράγραφος δεν μπορεί να εφαρμοσθεί, οι δηλώσεις και η λοιπή συμπεριφορά ενός μέρους ερμηνεύονται σύμφωνα με το νόημα που θα τους απέδιδε συνετός συναλλασσόμενος της ίδιας κατηγορίας με το άλλο μέρος και υπό τις ίδιες περιστάσεις.
3. Για τον καθορισμό της κατά τα ανωτέρω βούλησης ή του νοήματος που θα απέδιδε συνετός συναλλασσόμενος λαμβάνονται υπόψη όλες οι σημαντικές περιστάσεις, ιδίως οι διαπραγματεύσεις μεταξύ των Μερών, η μεταξύ τους καθιερωμένη πρακτική, οι συναλλακτικές συνήθειες και οποιαδήποτε μεταγενέστερη συμπεριφορά τους.
'Αρθρο 9
1. Τα μέρη δεσμεύονται από τις συμφωνηθείσες συνήθειες και από τη μεταξύ τους καθιερωμένη πρακτική.
2. Αν δεν υπάρχει αντίθετη συμφωνία, τα μέρη τεκμαίρεται ότι έχουν σιωπηρά εφαρμόσει στη Σύμβαση ή στην κατάρτισή της συναλλακτικές συνήθειες τις οποίες γνώριζαν ή όφειλαν να γνωρίζουν και οι οποίες στο διεθνές εμπόριο είναι ευρέως γνωστές και τακτικά ακολουθούνται σε συμβάσεις του ίδιου τύπου στο σχετικό κύκλο συναλλαγών.
'Αρθρο 10
Για τους σκοπούς της παρούσας Σύμβασης:
(α) Αν ένα μέρος έχει περισσότερες από μία εγκαταστάσεις, κρίσιμη είναι εκείνη που παρουσιάζει το στενότερο σύνδεσμο με τη σύμβαση πώλησης και την εκτέλεσή της, εν όψει των συνθηκών, οι οποίες οποτεδήποτε πριν ή κατά τη σύναψη της σύμβασης, ήταν γνωστές στα μέρη ή λήφθηκαν υπόψη από αυτά.
(β) Αν ένα μέρος δεν έχει εγκατάσταση, κρίσιμη είναι η συνήθης διαμονή του.
'Αρθρο 11
Η σύμβαση πώλησης δεν απαιτείται να συνάπτεται ή να αποδεικνύεται εγγράφως και δεν υπόκειται σε οποιαδήποτε άλλη προϋπόθεση ως προς τον τύπο. Είναι δυνατόν να αποδειχθεί με οποιαδήποτε μέσα, περιλαμβανομένων των μαρτύρων.
'Αρθρο 12
Οι διατάξεις των άρθρων 11 και 29 ή του δεύτερου μέρους της παρούσας Σύμβασης, που επιτρέπουν οποιονδήποτε τύπο εκτός του εγγράφου, είτε για τη σύναψη σύμβασης πώλησης ή την τροποποίηση ή λύση της με κοινή συμφωνία είτε για οποιαδήποτε πρόταση, αποδοχή ή άλλη δήλωση βουλήσεως, δεν εφαρμόζονται, αν ένα από τα μέρη έχει την εγκατάστασή του σε Συμβαλλόμενο Κράτος που έχει διατυπώσει επιφύλαξη, σύμφωνα με το άρθρο 96 της παρούσας Σύμβασης. Τα μέρη δεν μπορούν να αποκλείσουν την εφαρμογή του παρόντος άρθρου ούτε να μεταβάλουν τις συνέπειές του.
'Αρθρο 13
Για τους σκοπούς της παρούσας Σύμβασης ο όρος "εγγράφως" περιλαμβάνει και τηλεγραφήματα και τηλετυπήματα.
ΜΕΡΟΣ ΔΕΥΤΕΡΟ
ΣΥΝΑΨΗ ΤΗΣ ΣΥΜΒΑΣΗΣ ΠΩΛΗΣΗΣ
'Αρθρο 14
1. Προσφορά που απευθύνεται προς ένα ή περισσότερα συγκεκριμένα πρόσωπα για τη σύναψη σύμβασης πώλησης συνιστά πρόταση, αν είναι επαρκώς ορισμένη και αν υποδηλώνει βούληση δέσμευσης σε περίπτωση αποδοχής. Η προσφορά είναι επαρκώς ορισμένη, αν προσδιορίζει τα κινητά πράγματα και, ρητά ή σιωπηρά, καθορίζει την ποσότητα και την τιμή ή περιέχει ενδείξεις που επιτρέπουν τον καθορισμό τους.
2. Προσφορά που δεν απευθύνεται προς συγκεκριμένα πρόσωπα λογίζεται μόνο ως πρόκληση για υποβολή πρότασης, εκτός αν το αντίθετο σαφώς δηλώνεται από τον προσφέροντα.
'Αρθρο 15
1. Η πρόταση παράγει αποτελέσματα, αφότου περιέλθει στον παραλήπτη.
2. Η πρόταση, ακόμη και αν είναι αμετάκλητη, είναι δυνατόν να ανακληθεί, αν η δήλωση ανάκλησης περιέλθει στον παραλήπτη πριν, από ή ταυτόχρονα με την πρόταση.
'Αρθρο 16
1. 'Εως τη σύναψη της σύμβασης η πρόταση είναι δυνατόν να ανακληθεί, αν η δήλωση ανάκλησης περιέλθει στον παραλήπτη πριν αυτός αποστείλει την αποδοχή του.
2. Εν τούτοις, η πρόταση δεν είναι δυνατόν να ανακληθεί:
(α) αν συνάγεται ότι είναι αμετάκλητη από το ότι τάσσει ορισμένη προθεσμία αποδοχής ή από άλλον τρόπο ή
(β) αν ο παραλήπτης της πρότασης μπορούσε εύλογα να τη θεωρήσει αμετάκλητη και έχει ενεργήσει ανάλογα.
'Αρθρο 17
Η πρόταση, ακόμη και αν είναι αμετάκλητη, παύει να ισχύει όταν περιέλθει άρνηση αποδοχής της στον προτείνοντα.
'Αρθρο 18
1. Δήλωση ή άλλη συμπεριφορά του παραλήπτη, από την οποία προκύπτει η συναίνεσή του στην πρόταση, συνιστά αποδοχή. Η σιωπή ή η απραξία καθ' εαυτές δεν συνιστούν αποδοχή.
2. Η αποδοχή πρότασης παράγει αποτελέσματα αφότου περιέλθει στον προτείνοντα η έκφραση της συναίνεσης. Η αποδοχή δεν παράγει αποτελέσματα, αν η έκφραση της συναίνεσης δεν περιέλθει στον προτείνοντα μέσα στην προθεσμία που αυτός έχει τάξει ή, ελλείψει τέτοιας προθεσμίας, μέσα σε εύλογο χρόνο, λαμβανομένων υπόψη των συνθηκών της συναλλαγής και της ταχύτητας των μέσων επικοινωνίας που χρησιμοποιήθηκαν από τον προτείνοντα. Προφορική πρόταση πρέπει να γίνεται αμέσως αποδεκτή, εκτός αν συνάγεται από τις περιστάσεις το αντίθετο.
3. Εν τούτοις, αν με βάση την πρόταση, την καθιερωμένη μεταξύ των μερών πρακτική ή τις συναλλακτικές συνήθειες, η έκφραση της συναίνεσης του παραλήπτη της πρότασης μπορεί να προκύπτει από την τέλεση εκ μέρους του ενεργειών, όπως ενεργειών σχετικών με την αποστολή των κινητών πραγμάτων ή με την πληρωμή του τιμήματος, χωρίς ειδοποίηση στον προτείνοντα, η αποδοχή παράγει αποτελέσματα αφότου τελέσθηκαν οι παραπάνω ενέργειες, υπό τον όρο ότι τούτο έγινε μέσα στην προθεσμία που προβλέπεται στην προηγούμενη παράγραφο.
'Αρθρο 19
1. Απάντηση σε πρόταση, η οποία αποσκοπεί να είναι αποδοχή, αλλά περιέχει προσθήκες, περιορισμούς ή άλλες τροποποιήσεις, συνιστά αποποίηση της πρότασης και αποτελεί αντιπρόταση.
2. Εν τούτοις, απάντηση σε πρόταση, η οποία αποσκοπεί να είναι αποδοχή, αλλά περιέχει πρόσθετους ή διαφορετικούς όρους που δεν μεταβάλλουν ουσιωδώς τους όρους της πρότασης, συνιστά αποδοχή, εκτός αν ο προτείνων, χωρίς αδικαιολόγητη καθυστέρηση, προβάλει αντιρρήσεις προφορικά στις διαφορές ή αποστείλει σχετική ειδοποίηση. Αν δεν προβληθούν τέτοιες αντιρρήσεις, οι όροι της σύμβασης είναι οι όροι της πρότασης, με τις τροποποιήσεις που περιλαμβάνονται στην αποδοχή.
3. Πρόσθετοι ή διαφορετικοί όροι, αναφερόμενοι μεταξύ άλλων στην τιμή, την πληρωμή, την ποιότητα και την ποσότητα των κινητών πραγμάτων, τον τόπο και το χρόνο της παράδοσης, την έκταση της ευθύνης του ενός μέρους έναντι του άλλου ή την επίλυση των διαφορών, θεωρούνται ότι μεταβάλλουν ουσιωδώς τους όρους της πρότασης.
'Αρθρο 20
1. Η προθεσμία αποδοχής που ορίζει ο προτείνων με τηλεγράφημα ή επιστολή αρχίζει από την παράδοση του τηλεγραφήματος προς αποστολή ή από την ημερομηνία που εμφαίνεται στην επιστολή ή, ελλείψει τέτοιας ημερομηνίας, από την ημερομηνία που εμφαίνεται επί του φακέλου. Η προθεσμία αποδοχής που ορίζει ο προτείνων τηλεφωνικά, με τηλετύπημα ή άλλο μέσο άμεσης επικοινωνίας αρχίζει από τη στιγμή που η πρόταση περιέρχεται στον παραλήπτη.
2. Οι κατά τη διάρκεια της προθεσμίας αποδοχής επίσημες αργίες ή μη εργάσιμες ημέρες περιλαμβάνονται στον υπολογισμό της προθεσμίας. Εν τούτοις, αν η γνωστοποίηση της αποδοχής δεν μπορεί να επιδοθεί στη διεύθυνση του προτείνοντος κατά την τελευταία ημέρα της προθεσμίας, επειδή αυτή η ημέρα συμπίπτει με επίσημη αργία ή μη εργάσιμη ημέρα στον τόπο εγκατάστασης του προτείνοντος, η προθεσμία παρατείνεται έως την πρώτη εργάσιμη ημέρα που ακολουθεί.
'Αρθρο 21
1. Καθυστερημένη αποδοχή είναι εν τούτοις ισχυρή, αν χωρίς καθυστέρηση ο προτείνων ενημερώσει προφορικά γι' αυτό τον παραλήπτη αποστείλει σχετική ειδοποίηση.
2. Αν προκύπτει από επιστολή ή άλλο έγγραφο που περιέχει καθυστερημένη αποδοχή, ότι η επιστολή ή το έγγραφο έχουν σταλεί υπό συνθήκες τέτοιες ώστε, αν η διαβίβαση ήταν κανονική, θα είχε περιέλθει στον προτείνοντα εγκαίρως, η καθυστερημένη αποδοχή είναι ισχυρή ως αποδοχή, εκτός αν, χωρίς καθυστέρηση, ο προτείνων ενημερώσει προφορικά τον παραλήπτη ότι θεωρεί την προσφορά του εκπρόθεσμη ή αποστείλει σχετική ειδοποίηση.
'Αρθρο 22
Η αποδοχή μπορεί να ανακληθεί αν η ανάκληση περιέλθει στον προτείνοντα πριν ή κατά τη στιγμή που η αποδοχή θα παρήγε τα αποτελέσματά της.
'Αρθρο 23
Η σύμβαση συνάπτεται κατά τη στιγμή που η αποδοχή της πρότασης παράγει αποτέλεσμα, σύμφωνα με τις διατάξεις της παρούσας Σύμβασης.
'Αρθρο 24
Για τους σκοπούς του παρόντος μέρους της Σύμβασης, πρόταση, δήλωση αποδοχής ή οποιαδήποτε άλλη δήλωση βουλήσεως "περιέχεται" στον παραλήπτη της όταν γίνεται προφορικά προς αυτόν ή του επιδίδεται με οποιοδήποτε άλλο μέσο προσωπικώς στον τόπο της εγκατάστασής του ή στην ταχυδρομική του διεύθυνση ή, αν δεν έχει τόπο εγκατάστασης ή ταχυδρομική διεύθυνση, στη συνήθη διαμονή του.
ΜΕΡΟΣ ΤΡΙΤΟ
ΠΩΛΗΣΗ ΚΙΝΗΤΩΝ ΠΡΑΓΜΑΤΩΝ
ΚΕΦΑΛΑΙΟ Ι
Γενικές διατάξεις
'Αρθρο 25
Αθέτηση σύμβασης που διαπράττει ένας από τους συμβαλλομένους είναι ουσιώδης, αν επιφέρει τέτοια βλάβη στον αντισυμβαλλόμενο, ώστε να του αποστερεί ουσιαστικά, ό,τι αυτός εδικαιούτο να προσδοκά από τη σύμβαση, εκτός αν ο αθετών δεν προέβλεψε μια τέτοια συνέπεια και ένας συνετός συναλλασσόμενος της ίδιας κατηγορίας και υπό τις ίδιες περιστάσεις επίσης δεν θα την είχε προβλέψει.
'Αρθρο 26
Δήλωση υπαναχώρησης της σύμβασης παράγει αποτέλεσμα μόνον αν γνωστοποιείται στο άλλο μέρος.
'Αρθρο 27
Με την επιφύλαξη ρητής αντίθετης διάταξης στο παρόν μέρος της Σύμβασης, αν γίνεται γνωστοποίηση, αίτηση ή άλλη επικοινωνία από έναν συμβαλλόμενο, σύμφωνα με τις διατάξεις του παρόντος μέρους και με τα προσήκοντα για τις περιστάσεις μέσα, καθυστέρηση ή πλάνη στη διαβίβαση της επικοινωνίας ή η μη λήψη της δεν αποστερεί αυτόν τον συμβαλλόμενο από το δικαίωμα να την επικαλεσθεί.
'Αρθρο 28
Αν, σύμφωνα με τις διατάξεις της παρούσας Σύμβασης, ένας συμβαλλόμενος δικαιούται να ζητήσει την εκπλήρωση παροχής από τον αντισυμβαλλόμενο, το δικαστήριο δεν υποχρεούται να διατάξει την αυτούσια εκπλήρωση παρά μόνον αν θα τη διέτασσε σύμφωνα με το δίκαιό του, σε παρόμοιες συμβάσεις πώλησης που δεν διέπονται από την παρούσα Σύμβαση.
'Αρθρο 29
1. Η σύμβαση μπορεί να τροποποιείται ή να λύεται με μόνη τη συμφωνία των μερών.
2. 'Εγγραφη σύμβαση που περιέχει όρο κατά τον οποίο κάθε τροποποίηση ή συμφωνία λύσης θα γίνεται εγγράφως, δεν μπορεί να τροποποιείται ή να λύεται με άλλον τύπο. Εν τούτοις, η συμπεριφορά ενός συμβαλλομένου είναι δυνατόν να τον εμποδίσει να επικαλεσθεί τέτοιον όρο, στο μέτρο που ο αντισυμβαλλόμενος στηρίχθηκε σε αυτή τη συμπεριφορά.
ΚΕΦΑΛΑΙΟ ΙΙ
Υποχρεώσεις του πωλητή
'Αρθρο 30
Ο πωλητής υποχρεούται, κατά τους όρους της σύμβασης πώλησης και της παρούσας Σύμβασης, να παραδώσει τα κινητά πράγματα, να εγχειρίσει τα σχετικά έγγραφα και να μεταβιβάσει την κυριότητα των πραγμάτων.
ΤΜΗΜΑ Ι
Παράδοση των κινητών πραγμάτων και
εγχείριση των εγγράφων
'Αρθρο 31
Αν ο πωλητής δεν υποχρεούται να παραδώσει τα κινητά πράγματα σε άλλον ορισμένο τόπο, η υποχρέωση παράδοσης συνίσταται:
α) Αν η σύμβαση πώλησης προβλέπει μεταφορά των πραγμάτων, στην παράδοση των πραγμάτων στον πρώτο μεταφορέα για μεταφορά στον αγοραστή.
β) Αν, στις περιπτώσεις που δεν εμπίπτουν στο προηγούμενο εδάφιο, η σύμβαση αναφέρεται σε συγκεκριμένα πράγματα ή σε κατά γένος ορισμένα πράγματα, τα οποία πρέπει να ληφθούν από συγκεκριμένο σύνολο, ή σε πράγματα που πρόκειται να κατασκευασθούν ή παραχθούν και αν κατά τη σύναψη της σύμβασης τα μέρη γνώριζαν ότι τα πράγματα βρίσκονται ή επρόκειτο να κατασκευασθούν ή παραχθούν σε ορισμένο τόπο στο να θέσει τα πράγματα στη διάθεση του αγοραστή στον τόπο αυτόν.
γ) Στις άλλες περιπτώσεις, στο να θέσει τα πράγματα στη διάθεση του αγοραστή στον τόπο όπου ο πωλητής είχε την εγκατάστασή του κατά τη σύναψη της σύμβασης.
'Αρθρο 32
1. Αν ο πωλητής, σύμφωνα με τη σύμβαση πώλησης ή την παρούσα Σύμβαση, παραδίδει τα κινητά πράγματα σε μεταφορέα και αν τα πράγματα δεν συνδέονται σαφώς με τη σύμβαση μέσω διακριτικών σημείων επ' αυτών ή εγγράφων μεταφοράς ή με οποιονδήποτε άλλον τρόπο, ο πωλητής πρέπει να ειδοποιήσει τον αγοραστή για την αποστολή προσδιορίζοντας ειδικώς τα πράγματα.
2. Αν ο πωλητής υποχρεούται να φροντίσει για τη μεταφορά των κινητών πραγμάτων, πρέπει να συνάψει αυτός τις αναγκαίες συμβάσεις για τη μεταφορά στον προσδιορισμένο τόπο με κατάλληλα για τις περιστάσεις μέσα μεταφοράς και σύμφωνα με τους συνήθεις όρους τέτοιας μεταφοράς.
3. Αν ο πωλητής δεν υποχρεούται να ασφαλίσει τη μεταφορά των κινητών πραγμάτων, πρέπει, με αίτημα του αγοραστή, να του παράσχει όλες τις διαθέσιμες πληροφορίες που είναι αναγκαίες για τη σύναψη αυτής της ασφάλισης.
'Αρθρο 33
Ο πωλητής υποχρεούται να παραδώσει τα κινητά πράγματα:
α) αν μια ημερομηνία ορίζεται ή μπορεί να συναχθεί από τη σύμβαση, κατά την ημερομηνία αυτή,
β) αν μια προθεσμία ορίζεται ή μπορεί να συναχθεί από τη σύμβαση, οποτεδήποτε μέσα σε αυτήν την προθεσμία, εκτός αν από τις περιστάσεις συνάγεται ότι την ημερομηνία πρέπει να επιλέξει ο αγοραστής ή
γ) σε οποιαδήποτε άλλη περίπτωση, μέσα σε εύλογο χρόνο από τη σύναψη της σύμβασης.
'Αρθρο 34
Αν ο πωλητής υποχρεούται να εγχειρίσει έγγραφα σχετικά με τα κινητά πράγματα, πρέπει να εκπληρώσει αυτή την υποχρέωση κατά το χρόνο, στον τόπο και σύμφωνα με τον τύπο που ορίζονται στη σύμβαση. Σε περίπτωση εγχείρισης των εγγράφων πριν από το χρόνο αυτόν, ο πωλητής μπορεί να θεραπεύσει, έως το χρόνο αυτόν οποιοδήποτε ελάττωμα των εγγράφων, εφόσον η άσκηση αυτού του δικαιώματος δεν προκαλεί στον αγοραστή μη ανεκτή δυσκολία ή δαπάνη. Εν τούτοις, ο αγοραστής διατηρεί το δικαίωμα να απαιτήσει αποζημίωση σύμφωνα με την παρούσα Σύμβαση.
ΤΜΗΜΑ ΙΙ
Ανταπόκριση των κινητών πραγμάτων προς
τη σύμβαση και δικαιώματα ή αξιώσεις τρίτων
'Αρθρο 35
1. Ο πωλητής υποχρεούται να παραδώσει κινητά πράγματα που κατά ποσότητα, ποιότητα και είδος, καθώς και ως προς τον τρόπο, κατά τον οποίο τοποθετούνται προς αποστολή ή συσκευάζονται, ανταποκρίνονται στις απαιτήσεις της σύμβασης.
2. Εκτός από την περίπτωση διαφορετικής συμφωνίας των μερών, τα κινητά πράγματα ανταποκρίνονται στη σύμβαση μόνο αν:
α) είναι κατάλληλα για τους σκοπούς, για τους οποίους πράγματα της ίδιας κατηγορίας θα χρησιμοποιούνται συνήθως,
β) είναι κατάλληλα για οποιονδήποτε ειδικό σκοπό που περιήλθε, ρητά ή σιωπηρά, κατά τη σύναψη της σύμβασης, σε γνώση του πωλητή, εκτός αν συνάγεται από τις περιστάσεις ότι ο αγοραστής δεν στηρίχθηκε ή ότι δεν θα ήταν εύλογο γι'αυτόν να στηριχθεί στις ειδικές γνώσεις ή την ικανότητα ή την κρίση του πωλητή,
γ) διαθέτουν τις ιδιότητες των πραγμάτων, τα οποία ο πωλητής παρουσίασε στον αγοραστή ως δείγμα ή υπόδειγμα,
δ) τοποθετούνται προς αποστολή ή συσκευάζονται κατά τo συνήθη, για πράγματα της ίδιας κατηγορίας, τρόπο ή ελλείψει τέτοιου τρόπου, κατά τρόπο πρόσφορο για να τα διατηρήσει και να τα προσταστεύσει.
3. Ο πωλητής δεν ευθύνεται σύμφωνα με τις υποπαραγράφους (α) μέχρι (δ) της προηγούμενης παραγράφου για οποιαδήποτε μη ανταπόκριση των κινητών πραγμάτων προς τη σύμβαση αν κατά τη σύναψη της σύμβασης ο αγοραστής γνώριζε ή δεν μπορούσε να αγνοεί τη μη ανταπόκριση.
'Αρθρο 36
1. Ο πωλητής ευθύνεται σύμφωνα με τη σύμβαση πώλησης και την παρούσα Σύμβαση για οποιαδήποτε έλλειψη ανταπόκρισης που υπάρχει κατά το χρονικό σημείο μεταφοράς του κινδύνου στον αγοραστή, ακόμη και αν η έλλειψη της ανταπόκρισης αποκαλύπτεται μόνο μετά το χρονικό αυτό σημείο.
2. Ο πωλητής ευθύνεται επίσης για οποιαδήποτε έλλειψη ανταπόκρισης, η οποία επέρχεται μετά το χρονικό σημείο που αναφέρεται στην προηγούμενη παράγραφο και η οποία οφείλεται στη μη εκπλήρωση οποιασδήποτε από τις υποχρεώσεις του, περιλαμβανομένης της αθέτησης εγγύησης ότι τα κινητά πράγματα για ορισμένη χρονική περίοδο θα παραμείνουν κατάλληλα για το συνηθισμένο σκοπό ή για έναν ιδιαίτερο σκοπό ή ότι θα διατηρήσουν ορισμένες ιδιότητες ή χαρακτηριστικά.
'Αρθρο 37
Ο πωλητής, αν παρέδωσε κινητά πράγματα πριν από το χρόνο παράδοσης, έχει το δικαίωμα, έως το χρόνο αυτόν, είτε να παραδώσει ελλείπον μέρος ή ποσότητα ή νέα πράγματα σε αντικατάσταση παραδοθέντων πραγμάτων που δεν ανταποκρίνονται στη σύμβαση είτε να αποκαταστήσει οποιαδήποτε έλλειψη ανταπόκρισης των παραδοθέντων πραγμάτων, εφόσον η άσκηση αυτού του δικαιώματος δεν προκαλεί στον αγοραστή μη ανεκτή δυσκολία ή δαπάνη. Εν τούτοις, ο αγοραστής διατηρεί το δικαίωμα να ζητήσει αποζημίωση σύμφωνα με την παρούσα Σύμβαση.
'Αρθρο 38
1. Ο αγοραστής οφείλει να εξετάσει ή να δώσει προς εξέταση τα κινητά πράγματα μέσα στη συντομότερη δυνατή προθεσμία που επιτρέπουν οι περιστάσεις.
2. Αν κατά τη σύμβαση απαιτείται μεταφορά των κινητών πραγμάτων, η εξέτασή τους μπορεί να αναβληθεί έως την άφιξή τους στον προορισμό τους.
3. Αν τα κινητά πράγματα αλλάξουν προορισμό κατά τη μεταφορά ή αποσταλούν παραπέρα από τον αγοραστή χωρίς αυτός να έχει επαρκή δυνατότητα εξέτασής τους, ο δε πωλητής κατά τη σύναψη της σύμβασης γνώριζε ή όφειλε να γνωρίζει τη δυνατότητα μιας τέτοιας αλλαγής προορισμού ή παραπέρα αποστολής, η εξέταση μπορεί να αναβληθεί έως την άφιξη των πραγμάτων στο νέο προορισμό τους.
'Αρθρο 39
1. Ο αγοραστής χάνει το δικαίωμα να επικαλεσθεί έλλειψη ανταπόκρισης των κινητών πραγμάτων, αν δεν τη γνωστοποιήσει στον πωλητή, προσδιορίζοντας επακριβώς τη φύση της έλλειψης, μέσα σε εύλογη προθεσμία μετά το χρονικό σημείο κατά το οποίο τη διαπίστωσε ή όφειλε να την είχε διαπιστώσει.
2. Σε κάθε περίπτωση ο αγοραστής χάνει το δικαίωμα να επικαλεσθεί την έλλειψη ανταπόκρισης των κινητών πραγμάτων, αν, το αργότερο μέσα σε δύο (2) έτη από το χρόνο της πραγματικής σε αυτόν παράδοσης των πραγμάτων, δεν τη γνωστοποιήσει στον πωλητή, εκτός αν αυτή η προθεσμία δεν συμβιβάζεται με το συμβατικό χρόνο εγγύησης.
'Αρθρο 40
Ο πωλητής δεν μπορεί να επικαλεσθεί τις διατάξεις των άρθρων 38 και 39, αν η έλλειψη ανταπόκρισης έχει σχέση με γεγονότα τα οποία γνώριζε ή δεν μπορούσε να τα αγνοεί και τα οποία δεν έφερε σε γνώση του αγοραστή.
'Αρθρο 41
Ο πωλητής έχει την υποχρέωση να παραδώσει κινητά πράγματα ελεύθερα από οποιοδήποτε δικαίωμα ή αξίωση τρίτου, εκτός αν ο αγοραστής συνήνεσε να λάβει τα βεβαρημένα με τέτοιο δικαίωμα ή αξίωση πράγματα. Εν τούτοις, αν τέτοιο δικαίωμα ή αξίωση θεμελιώνεται σε βιομηχανική ιδιοκτησία ή σε ιδιοκτησία επί άλλων προϊόντων της διάνοιας, η υποχρέωση του πωλητή διέπεται από το άρθρο 42.
'Αρθρο 42
1. Ο πωλητής έχει την υποχρέωση να παραδώσει κινητά πράγματα ελεύθερα από οποιοδήποτε δικαίωμα ή αξίωση τρίτου που θεμελιώνεται σε βιομηχανική ιδιοκτησία ή σε ιδιοκτησία επί άλλων προϊόντων της διάνοιας και που ο πωλητής κατά τη σύναψη της σύμβασης γνώριζε ή δεν μπορούσε να αγνοεί, υπό τον όρο ότι το δικαίωμα ή η αξίωση θεμελιώνεται σε βιομηχανική ιδιοκτησία ή σε ιδιοκτησία επί άλλων προϊόντων της διάνοιας:
(α) σύμφωνα με το δίκαιο του Κράτους όπου τα πράγματα θα επαναπωληθούν ή θα χρησιμοποιηθούν με άλλον τρόπο, αν τα μέρη κατά τη σύναψη της σύμβασης έλαβαν υπόψη ότι τα πράγματα θα επαναπωληθούν ή θα χρησιμοποιηθούν με άλλον τρόπο σε αυτό το Κράτος, ή
(β) σε οποιαδήποτε άλλη περίπτωση, σύμφωνα με το δίκαιο του Κράτους της εγκατάστασης του αγοραστή.
2. Η υποχρέωση του πωλητή σύμφωνα με την προηγούμενη παράγραφο δεν επεκτείνεται στις ακόλουθες περιπτώσεις:
(α) αν κατά τη σύναψη της σύμβασης ο αγοραστής γνώριζε ή δεν μπορούσε να αγνοεί την ύπαρξη του δικαιώματος ή της αξίωσης, ή
(β) αν το δικαίωμα ή η αξίωση προκύπτουν από τη συμμόρφωση του πωλητή με τεχνικά σχεδιαγράμματα, σχέδια, τύπους ή άλλες προδιαγραφές που δόθηκαν από τον αγοραστή.
'Αρθρο 43
1. Ο αγοραστής χάνει το δικαίωμα να επικαλεσθεί τις διατάξεις των άρθρων 41 και 42, αν δεν γνωστοποιήσει στον πωλητή το δικαίωμα ή την αξίωση του τρίτου, προσδιορίζοντας τη φύση τους, μέσα σε εύλογη προθεσμία από τη στιγμή που έλαβε ή έπρεπε να έχει λάβει γνώση του δικαιώματος ή της αξίωσης.
2. Ο πωλητής δεν μπορεί να επικαλεσθεί τις διατάξεις της προηγούμενης παραγράφου, αν γνώριζε το δικαίωμα ή την αξίωση του τρίτου και τη φύση τους.
'Αρθρο 44
Ανεξάρτητα από τις διατάξεις της παράγραφου (1) του άρθρου 39 και της παραγράφου (1) του άρθρου 43, ο αγοραστής μπορεί να μειώσει το τίμημα σύμφωνα με το άρθρο 50 ή να απαιτήσει αποζημίωση, εξαιρουμένου του διαφυγόντος κέρδους, αν παρέλειψε την απαιτούμενη γνωστοποίηση από εύλογη αιτία.
ΤΜΗΜΑ ΙΙΙ
'Εννομα βοηθήματα του αγοραστή σε περίπτωση
αθέτησης της σύμβασης από τον πωλητή
'Αρθρο 45
1. Αν ο πωλητής δεν εκπληρώσει οποιαδήποτε από τις υποχρεώσεις του που απορρέουν από τη σύμβαση πώλησης ή από την παρούσα Σύμβαση, ο αγοραστής μπορεί:
(α) να ασκήσει τα προβλεπόμενα στα άρθρα 46 έως 52 δικαιώματα,
(β) να απαιτήσει αποζημίωση κατά τα άρθρα 74 έως 77.
2. Ο αγοραστής δεν χάνει το δικαίωμα να απαιτήσει αποζημίωση, επειδή τυχόν έκανε χρήση άλλων έννομων βοηθημάτων.
3. Εφόσον ο αγοραστής ασκήσει ένα από τα έννομα βοηθήματά του λόγω αθέτησης της σύμβασης, το δικαστήριο ή το διαιτητικό δικαστήριο δεν μπορεί να παράσχει στον πωλητή περίοδο χάριτος.
'Αρθρο 46
1. Ο αγοραστής μπορεί να απαιτήσει από τον πωλητή την εκπλήρωση των υποχρεώσεών του, εκτός αν έχει ασκήσει έννομο βοήθημα που δεν συμβιβάζεται με αυτή την απαίτησή του.
2. Αν τα κινητά πράγματα δεν ανταποκρίνονται στη σύμβαση, ο αγοραστής μπορεί να απαιτήσει την αντικατάστασή τους με άλλα, μόνον εφόσον η μη ανταπόκριση συνιστά ουσιώδη αθέτηση της σύμβασης και η απαίτηση για αντικατάσταση ασκείται είτε ταυτόχρονα με γνωστοποίηση κατά το άρθρο 39 είτε μέσα σε εύλογο χρόνο από αυτήν.
3. Αν τα κινητά πράγματα δεν ανταποκρίνονται στη σύμβαση, ο αγοραστής μπορεί να ζητήσει από τον πωλητή να άρει τη μη ανταπόκριση με διόρθωση, εκτός αν αυτό δεν είναι εύλογο υπό τις συγκεκριμένες περιστάσεις. Η απαίτηση διόρθωσης πρέπει να ασκηθεί είτε ταυτόχρονα με γνωστοποίηση κατά το άρθρο 39 είτε μέσα σε εύλογο χρόνο από αυτήν.
'Αρθρο 47
1. Ο αγοραστής μπορεί να τάξει πρόσθετη προθεσμία εύλογης διάρκειας στον πωλητή για την εκπλήρωση των υποχρεώσεών του.
2. Ο αγοραστής δεν μπορεί να ασκήσει οποιοδήποτε έννομο βοήθημα, λόγω αθέτησης της σύμβασης κατά τη διάρκεια αυτής της προθεσμίας, εκτός αν ο πωλητής τον έχει ειδοποιήσει ότι δεν θα εκπληρώσει τις υποχρεώσεις του μέσα στην προθεσμία που του τάχθηκε. Εν τούτοις ο αγοραστής δεν χάνει το δικαίωμα να απαιτήσει αποζημίωση λόγω καθυστέρησης της εκπλήρωσης.
'Αρθρο 48
1. Με την επιφύλαξη του άρθρου 49, ο πωλητής μπορεί ακόμη και μετά την ημερομηνία παράδοσης να άρει οποιοδήποτε ελάττωμα στην εκπλήρωση των υποχρεώσεών του με έξοδά του, εφόσον αυτό δεν συνεπάγεται μη ανεκτή καθυστέρηση και δεν προκαλεί στον αγοραστή μη ανεκτές δυσχέρειες ή αβεβαιότητα ως προς την επιστροφή των δαπανών του από τον πωλητή. Εν τούτοις ο αγοραστής διατηρεί το δικαίωμα να απαιτήσει αποζημίωση κατά την παρούσα Σύμβαση.
2. Εφόσον ο πωλητής προσκαλέσει τον αγοραστή να του γνωστοποιήσει αν θα αποδεχθεί την εκπλήρωση και ο αγοραστής δεν ανταποκριθεί στην πρόσκληση μέσα σε εύλογη προθεσμία, ο πωλητής μπορεί να εκπληρώσει τις υποχρεώσεις του μέσα στην προθεσμία που αναφέρεται στην πρόσκλησή του. Ο αγοραστής δεν μπορεί μέσα σε αυτήν την προθεσμία να ασκήσει έννομα βοηθήματα που δεν συμβιβάζονται με την εκπλήρωση των υποχρεώσεων του πωλητή.
3. Η ειδοποίηση του αγοραστή από τον πωλητή ότι θα εκπληρώσει τις υποχρεώσεις του μέσα σε ορισμένη προθεσμία, τεκμαίρεται, ότι περιέχει πρόσκληση προς τον αγοραστή, κατά την έννοια της προηγούμενης παραγράφου, να γνωστοποιήσει την απόφασή του.
4. Η πρόσκληση ή ειδοποίηση από τον πωλητή κατά τις παραγράφους (2) και (3) του παρόντος άρθρου δεν παράγει αποτελέσματα, εκτός αν περιέλθει στον αγοραστή.
'Αρθρο 49
1. Ο αγοραστής μπορεί να δηλώσει υπαναχώρηση από τη σύμβαση:
(α) αν η μη εκπλήρωση από τον πωλητή οποιασδήποτε υποχρέωσής του από τη σύμβαση πώλησης ή την παρούσα Σύμβαση συνιστά ουσιώδη αθέτηση της σύμβασης πώλησης ή
(β) σε περίπτωση μη παράδοσης, αν ο πωλητής δεν παραδώσει τα κινητά πράγματα μέσα στην πρόσθετη προθεσμία που του έταξε ο αγοραστής σύμφωνα με την παράγραφο (1) του άρθρου 47 ή δηλώσει ότι δεν θα τα παραδώσει μέσα στην κατά τα ανωτέρω ταχθείσα προθεσμία.
2. Εν τούτοις, εφόσον ο πωλητής έχει παραδώσει τα κινητά πράγματα, ο αγοραστής χάνει το δικαίωμα να δηλώσει υπαναχώρηση από τη σύμβαση, εκτός αν πράττει τούτο:
(α) σε περίπτωση καθυστερημένης παράδοσης μέσα σε εύλογο χρόνο από τη στιγμή που έλαβε γνώση της παράδοσης,
(β) σε περίπτωση άλλης αθέτησης, εκτός από την καθυστερημένη παράδοση, μέσα σε εύλογο χρόνο:
(Ι) αφότου έλαβε ή όφειλε να λάβει γνώση της αθέτησης,
(ΙΙ) αφότου παρήλθε οποιαδήποτε πρόσθετη προθεσμία που τάχθηκε από τον αγοραστή σύμφωνα με την παράγραφο (1) του άρθρου 47 ή αφότου ο πωλητής δήλωσε ότι δεν θα εκπληρώσει τις υποχρεώσεις του μέσα σε αυτήν την πρόσθετη προθεσμία ή
(ΙΙΙ) αφότου παρήλθε οποιαδήποτε πρόσθετη προθεσμία που τάχθηκε από τον πωλητή σύμφωνα με την παράγραφο (2) του άρθρου 48 ή αφότου ο αγοραστής δήλωσε ότι δεν θα αποδεχθεί την εκπλήρωση.
'Αρθρο 50
Σε περίπτωση μη ανταπόκρισης των κινητών πραγμάτων προς τη σύμβαση και ανεξάρτητα από το αν το τίμημα έχει ήδη καταβληθεί ή όχι ο αγοραστής μπορεί να μειώσει το τίμημα κατά την αναλογία της αξίας των πράγματι παραδοθέντων πραγμάτων κατά το χρόνο της παράδοσης προς την αξία, την οποία θα είχαν κατά τον ίδιο χρόνο πράγματα ανταποκρινόμενα προς τη σύμβαση. Αν όμως ο πωλητής άρει το οποιοδήποτε ελάττωμα στην εκπλήρωση των υποχρεώσεών του κατά το άρθρο 37 ή το άρθρο 48 ή αν ο αγοραστής αρνείται να δεχθεί εκπλήρωση από τον πωλητή κατά τα άρθρα αυτά, ο αγοραστής δεν μπορεί να μειώσει το τίμημα.
'Αρθρο 51
1. Αν ο πωλητής παραδώσει μόνο ένα μέρος των κινητών πραγμάτων ή αν μόνο ένα μέρος των πραγμάτων ανταποκρίνεται προς τη σύμβαση, τα άρθρα 46 έως 50 εφαρμόζονται ως προς τα ελλείποντα ή μη ανταποκρινόμενα προς τη σύμβαση πράγματα.
2. Ο αγοραστής μπορεί να δηλώσει υπαναχώρηση από τη σύμβαση στο σύνολό της, μόνον αν η ελλιπής ή μη ανταποκρινόμενη προς τη σύμβαση παράδοση συνιστά ουσιώδη αθέτηση της σύμβασης.
'Αρθρο 52
1. Αν ο πωλητής παραδίδει τα κινητά πράγματα πριν από το συμφωνημένο χρόνο, ο αγοραστής μπορεί να τα παραλάβει ή να αρνηθεί την παραλαβή τους.
2. Αν ο πωλητής παραδίδει ποσότητα κινητών πραγμάτων μεγαλύτερη από την προβλεπόμενη στη σύμβαση, ο αγοραστής μπορεί να δεχθεί ή να αρνηθεί την παραλαβή της επιπλέον ποσότητας. Αν ο αγοραστής δεχθεί ολόκληρη ή μέρος της επιπλέον ποσότητας, υποχρεούται να την πληρώσει στη συμβατική τιμή.
ΚΕΦΑΛΑΙΟ ΙΙΙ
Υποχρεώσεις του αγοραστή
'Αρθρο 53
Ο αγοραστής υποχρεούται να πληρώσει το τίμημα για τα κινητά πράγματα και να τα παραλάβει κατά τα προβλεπόμενα στη σύμβαση πώλησης και στην παρούσα Σύμβαση.
ΤΜΗΜΑ Ι
Πληρωμή του τιμήματος
'Αρθρο 54
Η υποχρέωση του αγοραστή να πληρώσει το τίμημα περιλαμβάνει τη λήψη μέτρων και την τήρηση των διατυπώσεων που τυχόν απαιτούνται από τη σύμβαση πώλησης ή από νόμους και άλλες κανονιστικές ρυθμίσεις, προκειμένου να καταστεί δυνατή η πληρωμή.
'Αρθρο 55
Αν η σύμβαση πώλησης έχει συναφθεί έγκυρα, αλλά χωρίς να προσδιορίζει το τίμημα ρητά ή σιωπηρά ή με πρόβλεψη που επιτρέπει τον προσδιορισμό του, θεωρείται ότι τα μέρη, ελλείψει ένδειξης για το αντίθετο, αναφέρθηκαν σιωπηρά στην τρέχουσα τιμή κατά το χρόνο σύναψης της σύμβασης για όμοια κινητά πράγματα που πωλούνται υπό συγκρίσιμους όρους στο σχετικό κύκλο συναλλαγών.
'Αρθρο 56
Αν το τίμημα των κινητών πραγμάτων έχει ορισθεί κατά βάρος, σε περίπτωση αμφιβολίας, προσδιορίζεται από το καθαρό βάρος.
'Αρθρο 57
1. Αν ο αγοραστής δεν είναι υποχρεωμένος να πληρώσει το τίμημα σε κάποιο άλλο ορισμένο μέρος, οφείλει να το πληρώσει στον πωλητή:
(α) στην εγκατάσταση του πωλητή, ή
(β) εφόσον η πληρωμή πρέπει να πραγματοποιηθεί έναντι παράδοσης των κινητών πραγμάτων ή εγγράφων, στον τόπο αυτής της παράδοσης.
2. Ο πωλητής βαρύνεται με κάθε αύξηση των συνδεόμενων με την πληρωμή εξόδων που προκαλείται από την αλλαγή του τόπου εγκατάστασής του μετά τη σύναψη της σύμβασης.
'Αρθρο 58
1. Αν ο αγοραστής δεν είναι υποχρεωμένος να πληρώσει το τίμημα σε κάποιον άλλον ορισμένο χρόνο, οφείλει να το πληρώσει, όταν ο πωλητής θέσει στη διάθεση του αγοραστή τα κινητά πράγματα ή τα παραστατικά τους έγγραφα, σύμφωνα με τη σύμβαση πώλησης και την παρούσα Σύμβαση. Ο πωλητής μπορεί να εξαρτήσει την παράδοση των πραγμάτων ή εγγράφων από την πληρωμή.
2. Αν η σύμβαση προβλέπει μεταφορά των κινητών πραγμάτων, ο πωλητής μπορεί να τα αποστείλει υπό τον όρο ότι τα πράγματα ή τα παραστατικά τους έγγραφα δεν θα παραδοθούν παρά μόνον έναντι πληρωμής του τιμήματος.
3. Ο αγοραστής δεν είναι υποχρεωμένος να πληρώσει το τίμημα πριν του δοθεί η δυνατότητα να εξετάσει τα κινητά πράγματα, εκτός αν οι διαδικασίες παράδοσης ή πληρωμής που έχουν συμφωνηθεί δεν συμβιβάζονται με αυτή τη δυνατότητα.
'Αρθρο 59
Ο αγοραστής υποχρεούται να πληρώσει το τίμημα κατά το χρόνο που έχει ορισθεί στη σύμβαση πώλησης ή που προκύπτει από αυτήν και την παρούσα Σύμβαση, χωρίς να απαιτείται πρόσκληση ή συμμόρφωση προς οποιεσδήποτε διατυπώσεις εκ μέρους του πωλητή.
ΤΜΗΜΑ ΙΙ
Παραλαβή
'Αρθρο 60
Η υποχρέωση του αγοραστή προς παραλαβή συνίσταται:
(α) στην τέλεση κάθε πράξης που εύλογα μπορεί να αναμένεται από αυτόν, προκειμένου να δοθεί στον πωλητή η δυνατότητα παράδοσης και
(β) στην ανάληψη των κινητών πραγμάτων.
ΤΜΗΜΑ ΙΙΙ
'Εννομα βοηθήματα του πωλητή λόγω αθέτησης
της Σύμβασης από τον αγοραστή
'Αρθρο 61
1. Αν ο αγοραστής δεν εκπληρώσει οποιαδήποτε υποχρέωσή του από τη σύμβαση πώλησης ή την παρούσα Σύμβαση, ο πωλητής μπορεί:
(α) να ασκήσει τα δικαιώματα που προβλέπονται στα άρθρα 62 έως 65,
(β) να απαιτήσει αποζημίωση κατά τα προβλεπόμενα στα άρθρα 74 έως 77.
2. Ο πωλητής δεν χάνει το δικαίωμα να απαιτήσει αποζημίωση, επειδή τυχόν έκανε χρήση άλλων έννομων βοηθημάτων.
3. Εφόσον ο πωλητής ασκήσει ένα από τα έννομα βοηθήματά του, λόγω αθέτησης της σύμβασης, το δικαστήριο ή το διαιτητικό δικαστήριο δεν μπορεί να παράσχει στον πωλητή περίοδο χάριτος.
'Αρθρο 62
Ο πωλητής μπορεί να απαιτήσει από τον αγοραστή να πληρώσει το τίμημα, να παραλάβει τα κινητά πράγματα και να εκπληρώσει τις άλλες υποχρεώσεις του, εκτός αν ο πωλητής έχει ασκήσει έννομο βοήθημα που δεν συμβιβάζεται με αυτήν την απαίτηση.
'Αρθρο 63
1. Ο πωλητής μπορεί να τάξει πρόσθετη προθεσμία εύλογης διάρκειας στον αγοραστή για την εκπλήρωση των υποχρεώσεών του. 
2. O πωλητής δεν μπορεί να ασκήσει οποιοδήποτε έννομο βοήθημα λόγω αθέτησης της σύμβασης κατά τη διάρκεια αυτής της προθεσμίας, εκτός αν ο αγοραστής τον έχει ειδοποιήσει ότι δεν θα εκπληρώσει τις υποχρεώσεις του μέσα στην προθεσμία που του τάχθηκε. Εν τούτοις, ο πωλητής δεν χάνει το δικαίωμα να απαιτήσει αποζημίωση λόγω καθυστέρησης της εκπλήρωσης.
'Αρθρο 64
1. Ο πωλητής μπορεί να δηλώσει υπαναχώρηση από τη σύμβαση:
(α) αν η μη εκπλήρωση από τον αγοραστή οποιασδήποτε υποχρέωσής του από τη σύμβαση πώλησης ή την παρούσα Σύμβαση συνιστά ουσιώδη αθέτηση της σύμβασης πώλησης ή
(β) αν ο αγοραστής δεν εκπληρώσει, μέσα στην πρόσθετη προθεσμία που του έταξε ο πωλητής, σύμφωνα με την παράγραφο (1) του άρθρου 63, την υποχρέωσή του να πληρώσει το τίμημα ή να παραλάβει τα κινητά πράγματα ή να δηλώσει ότι δεν θα το πράξει μέσα στην παραπάνω ταχθείσα προθεσμία.
2. Εν τούτοις, εφόσον ο αγοραστής έχει πληρώσει το τίμημα, ο πωλητής χάνει το δικαίωμα υπαναχώρησης από τη σύμβαση, εκτός αν το ασκεί:
(α) σε περίπτωση καθυστερημένης εκπλήρωσης από τον αγοραστή, πριν ο πωλητής λάβει γνώση της εκπλήρωσης,
(β) σε περίπτωση άλλης αθέτησης της σύμβασης εκτός της καθυστερημένης εκπλήρωσης από τον αγοραστή, μέσα σε εύλογο χρόνο:
(Ι) αφότου ο πωλητής έλαβε ή έπρεπε να λάβει γνώση της αθέτησης ή
(ΙΙ) αφότου παρήλθε οποιαδήποτε πρόσθετη προθεσμία που τάχθηκε από τον πωλητή, σύμφωνα με την παράγραφο (1) του άρθρου 63 ή αφότου αγοραστής δήλωσε ότι δεν θα εκπληρώσει τις υποχρεώσεις του μέσα σ'αυτήν την πρόσθετη προθεσμία.
'Αρθρο 65
1. Αν κατά τη σύμβαση πώλησης ο αγοραστής πρέπει να προσδιορίσει το σχήμα, τις διαστάσεις ή άλλα χαρακτηριστικά των κινητών πραγμάτων και παραλείψει να προβεί σε αυτόν τον προσδιορισμό κατά το συμφωνημένο χρόνο ή μέσα σε εύλογο χρόνο από τη λήψη σχετικής πρόσκλησης από τον πωλητή, ο πωλητής μπορεί, ανεξάρτητα από άλλα δικαιώματα που τυχόν έχει, να προβεί στον προσδιορισμό ο ίδιος, σύμφωνα με τις ανάγκες του αγοραστή στο μέτρο που του είναι γνωστές.
2. Αν ο πωλητής προβεί ο ίδιος στον προσδιορισμό, οφείλει να ειδοποιήσει τον αγοραστή για τις λεπτομέρειές του και να του τάξει εύλογη προθεσμία, μέσα στην οποία ο αγοραστής μπορεί να προβεί σε διαφορετικό προσδιορισμό. Αν, μετά τη λήψη τέτοιας ειδοποίησης, ο αγοραστής δεν κάνει χρήση αυτής της δυνατότητας μέσα στο χρόνο που του τάχθηκε, ο προσδιορισμός εκ μέρους του πωλητή είναι δεσμευτικός.
ΚΕΦΑΛΑΙΟ IV
Μετάθεση του κινδύνου
'Αρθρο 66
Η απώλεια ή βλάβη των κινητών πραγμάτων μετά τη μετάθεση του κινδύνου στον αγοραστή δεν τον απαλλάσσει από την υποχρέωσή του να πληρώσει το τίμημα, εκτός αν η απώλεια ή βλάβη οφείλεται σε πράξη ή παράλειψη του πωλητή.
'Αρθρο 67
1. Αν η σύμβαση πώλησης προβλέπει μεταφορά των κινητών πραγμάτων και ο πωλητής δεν είναι υποχρεωμένος να τα παραδώσει σε ορισμένο τόπο, ο κίνδυνος μετατίθεται στον αγοραστή, όταν τα πράγματα παραδίδονται στον πρώτο μεταφορέα, προκειμένου να διαβιβασθούν στον αγοραστή, σύμφωνα με τη σύμβαση πώλησης. Αν ο πωλητής είναι υποχρεωμένος να παραδώσει τα πράγματα σε μεταφορέα σε ορισμένο τόπο, ο κίνδυνος μετατίθεται στον αγοραστή μόνον όταν τα πράγματα παραδοθούν στο μεταφορέα σε αυτόν τον τόπο. Το γεγονός ότι ο πωλητής είναι τυχόν εξουσιοδοτημένος να διατηρήσει τα παραστατικά έγγραφα των πραγμάτων δεν επηρεάζει τη μετάθεση του κινδύνου.
2. Εν τούτοις, ο κίνδυνος δεν μετατίθεται στον αγοραστή μέχρις ότου διαπιστωθεί σαφώς ότι τα κινητά πράγματα είναι τα αναφερόμενα στη σύμβαση πώλησης είτε μέσων διακριτικών σημείων επί των πραγμάτων, μέσω εγγράφων μεταφοράς, μέσω ειδοποίησης προς τον αγοραστή ή κατ'άλλον τρόπο.
'Αρθρο 68
O κίνδυνος επί πωλούμενων υπό διαμετακόμιση κινητών πραγμάτων μετατίθεται στον αγοραστή κατά το χρόνο σύναψης της σύμβασης πώλησης. Εν τούτοις, αν αυτό προκύπτει από τις περιστάσεις, ο αγοραστής αναλαμβάνει τον κίνδυνο από τη στιγμή που τα πράγματα παραδόθηκαν στο μεταφορέα, ο οποίος εξέδωσε τα έγγραφα για τη σύμβαση μεταφοράς. Μολαταύτα, αν κατά το χρόνο σύναψης της σύμβασης πώλησης ο πωλητής γνώριζε ή μπορούσε να γνωρίζει ότι τα πράγματα είχαν απωλεσθεί ή βλαβεί και δεν το αποκάλυψε στον αγοραστή, τον κίνδυνο της απώλειας ή της βλάβης φέρει ο πωλητής.
'Αρθρο 69
1. Στις περιπτώσεις που δεν ρυθμίζονται στα άρθρα 67 και 68, ο κίνδυνος μετατίθεται στον αγοραστή, όταν αυτός αναλαμβάνει τα κινητά πράγματα ή, αν δεν τα αναλαμβάνει εγκαίρως, από τη στιγμή που τα πράγματα τίθενται στη διάθεσή του και δεν τα παραλαμβάνει, αθετώντας τη σύμβαση πώλησης.
2. Εν τούτοις, αν ο αγοραστής είναι υποχρεωμένος να αναλάβει τα κινητά πράγματα σε τόπο άλλον από μία των εγκαταστάσεων του πωλητή, ο κίνδυνος μετατίθεται, όταν η παράδοση είναι ληξιπρόθεσμη και ο πωλητής γνωρίζει το γεγονός ότι τα πράγματα έχουν τεθεί στη διάθεσή του σε αυτόν τον τόπο.
3. Αν η σύμβαση πώλησης αφορά κινητά πράγματα που δεν έχουν ακόμη εξατομικευθεί, θεωρείται ότι τα πράγματα τέθηκαν στη διάθεση του αγοραστή, μόνον όταν διαπιστωθεί ότι τα πράγματα είναι τα αναφερόμενα στη σύμβαση πώλησης.
'Αρθρο 70
Αν ο πωλητής αθέτησε ουσιωδώς τη σύμβαση πώλησης, τα άρθρα 67, 68 και 69 δεν θίγουν τα έννομα βοηθήματα που ο αγοραστής, εξαιτίας αυτής της αθέτησης, έχει στη διάθεσή του.
ΚΕΦΑΛΑΙΟ V
Κοινές διατάξεις για τις υποχρεώσεις
του πωλητή και του αγοραστή
ΤΜΗΜΑ Ι
Εκ των προτέρων αθέτηση της σύμβασης
και συμβάσεις για διαδοχικές τμηματικές παροχές
'Αρθρο 71
1. 'Ενα μέρος μπορεί να αναστείλει την εκπλήρωση των υποχρεώσεών του, αν μετά τη σύναψη της σύμβασης καθίσταται προφανές ότι το άλλο μέρος δεν θα εκπληρώσει ουσιώδες μέρος των υποχρεώσεών του λόγω:
(α) σοβαρής ανεπάρκειας ως προς την ικανότητά του να εκπληρώσει ή ως προς τη φερεγγυότητά του ή
(β) της συμπεριφοράς του κατά την προετοιμασία της εκπλήρωσης ή κατά την εκπλήρωση της σύμβασης. 
2. Αν ο πωλητής έχει ήδη αποστείλει τα κινητά πράγματα πριν ανακύψουν τα περιστατικά που αναφέρονται στην προηγούμενη παράγραφο, μπορεί να αντιταχθεί στην παράδοση των πραγμάτων στον αγοραστή, έστω και αν ο αγοραστής κατέχει έγγραφο που του δίνει το δικαίωμα να τα αποκτήσει. Η παρούσα παράγραφος αναφέρεται μόνο στα δικαιώματα μεταξύ πωλητή και αγοραστή επί των κινητών πραγμάτων.
3. Το μέρος που αναστέλλει την εκπλήρωση είτε πριν είτε μετά την αποστολή των κινητών πραγμάτων οφείλει να ειδοποιήσει αμέσως το άλλο μέρος για την αναστολή και να συνεχίσει την εκπλήρωση, εφόσον το άλλο μέρος παρέχει επαρκή εξασφάλιση για την εκπλήρωση των υποχρεώσεών του.
'Αρθρο 72
1. Αν πριν από το χρόνο εκπλήρωσης της σύμβασης καθίσταται σαφές ότι ένα από τα μέρη θα διαπράξει ουσιώδη αθέτηση της σύμβασης, το άλλο μέρος μπορεί να δηλώσει υπαναχώρηση από τη σύμβαση.
2. Εφόσον ο χρόνος το επιτρέπει, το μέρος που έχει την πρόθεση να υπαναχωρήσει από τη σύμβαση οφείλει να το γνωστοποιήσει υπό εύλογους όρους στο άλλο μέρος, προκειμένου να του επιτρέψει να παράσχει επαρκή εξασφάλιση για την εκπλήρωση των υποχρεώσεών του.
3. Οι διατάξεις της προηγούμενης παραγράφου δεν εφαρμόζονται, αν το άλλο μέρος έχει δηλώσει ότι δεν θα εκπληρώσει τις υποχρεώσεις του. 
'Αρθρο 73
1. Σε περίπτωση σύμβασης για διαδοχικές τμηματικές παροχές κινητών πραγμάτων, αν η μη εκπλήρωση των υποχρεώσεων ενός των μερών ως προς οποιαδήποτε των τμηματικών παροχών συνιστά ουσιώδη αθέτηση της σύμβασης σε σχέση προς αυτήν την παροχή, το άλλο μέρος μπορεί να δηλώσει ότι υπαναχωρεί από τη σύμβαση ως προς αυτήν την παροχή.
2. Εφόσον η μη εκπλήρωση των υποχρεώσεων ενός των μερών σε σχέση με κάποια από τις τμηματικές παροχές παρέχει σοβαρούς λόγους στο άλλο μέρος να συμπεράνει ότι θα υπάρξει ουσιώδης αθέτηση της σύμβασης σε σχέση προς τις μελλοντικές παροχές, το άλλο μέρος μπορεί να δηλώσει ότι υπαναχωρεί από τη σύμβαση ως προς τις μελλοντικές παροχές, υπό την προϋπόθεση ότι θα το πράξει μέσα σε εύλογη προθεσμία.
3. Ο πωλητής, που δηλώνει ότι υπαναχωρεί από τη σύμβαση ως προς οποιαδήποτε τμηματική παροχή, μπορεί συγχρόνως να δηλώσει ότι υπαναχωρεί και ως προς τις παροχές που έχουν ήδη εκπληρωθεί ή ως προς τις μελλοντικές παροχές, αν λόγω της αλληλεξάρτησής τους οι παροχές αυτές δεν μπορούν να χρησιμοποιηθούν για το σκοπό, στον οποίο απέβλεπαν τα μέρη κατά τη συναψη της σύμβασης.
ΤΜΗΜΑ ΙΙ
Αποζημίωση
'Αρθρο 74
Η αποζημίωση λόγω αθέτησης της σύμβασης από το ένα μέρος συνίσταται σε ποσό ίσο προς τη ζημία, περιλαμβανομένου και του διαφυγόντος κέρδους, που υπέστη το άλλο μέρος ως αποτέλεσμα της αθέτησης. Η αποζημίωση αυτή δεν μπορεί να υπερβαίνει τη ζημία, την οποία το μέρος που παρέβη τη σύμβαση προέβλεψε ή όφειλε να είχε προβλέψει, ως δυνατή συνέπεια της αθέτησης της σύμβασης, κατά το χρόνο κατάρτισής της εν όψει των γεγονότων και των συνθηκών που τότε γνώριζε ή όφειλε να γνωρίζει.
'Αρθρο 75
Εφόσον έγινε υπαναχώρηση από τη σύμβαση και ο αγοραστής συνήψε αγορά κάλυψης ή ο πωλητής συνήψε πώληση κάλυψης κατά εύλογο τρόπο και μέσα σε εύλογο χρόνο μετά την υπαναχώρηση, το μέρος που απαιτεί αποζημίωση μπορεί να ζητήσει τη διαφορά μεταξύ του συμφωνημένου στη σύμβαση τιμήματος και του τιμήματος της σύμβασης κάλυψης, καθώς και κάθε παραπέρα αποζημίωση κατά το άρθρο 74.
'Αρθρο 76
1. Εφόσον έγινε υπαναχώρηση και υπάρχει τρέχουσα τιμή για τα κινητά πράγματα, το μέρος που απαιτεί αποζημίωση μπορεί, αν δεν εχει συνάψει σύμβαση κάλυψης κατά το άρθρο 75, να ζητήσει τη διαφορά μεταξύ του συμφωνημένου στη σύμβαση τιμήματος και της τρέχουσας τιμής κατά το χρόνο της υπαναχώρησης, καθώς και κάθε παραπέρα ζημία κατά το άρθρο 74. Αν όμως το μέρος που απαιτεί αποζημίωση υπαναχώρησε από τη σύμβαση, αφού ανέλαβε τα πράγματα, εφαρμόζεται αντί της τρέχουσας τιμής κατά το χρόνο της υπαναχώρησης η τρέχουσα τιμή κατά το χρόνο ανάληψης των πραγμάτων.
2. Τρέχουσα τιμή υπό την έννοια της προηγούμενης παραγράφου είναι η τιμή που επικρατεί στον τόπο, στον οποίο θα έπρεπε να γίνει η παράδοση των κινητών πραγμάτων ή εφόσον δεν υπάρχει τρέχουσα τιμή σε αυτόν τον τόπο, η τρέχουσα τιμή σε κάποιον άλλο τόπο που θα μπορούσε να θεωρηθεί ως εύλογο υποκατάστατο του πρώτου, λαμβανομένων υπόψη των διαφορών στο κόστος μεταφοράς των πραγμάτων.
'Αρθρο 77
Το μέρος που επικαλείται την αθέτηση της σύμβασης πρέπει να λάβει όλα τα κατά τις περιστάσεις πρόσφορα μέτρα για να περιορίσει τη ζημία, συμπεριλαμβανομένου και του διαφυγόντος κέρδους, που προκύπτει από την αθέτηση. Αν παραλείψει να λάβει τέτοια μέτρα, το μέρος που παρέβη τη σύμβαση μπορεί να απαιτήσει μείωση της αποζημίωσης κατά το ποσό, κατά το οποίο η ζημία θα μπορούσε να έχει περιορισθεί.
TMHMA III
Τόκος
'Αρθρο 78
Αν ένα μέρος αρνείται να πληρώσει το τίμημα ή οποιοδήποτε άλλο ληξιπρόθεσμο ποσό, το άλλο μέρος έχει αξίωση για τόκο επί αυτών των ποσών, με την επιφύλαξη και οποιασδήποτε άλλης αποζημίωσης κατά το άρθρο 74.
ΤΜΗΜΑ IV
Απαλλαγή
'Αρθρο 79
1. 'Ενας συμβαλλόμενος δεν έχει ευθύνη για τη μη εκπλήρωση μιας από τις υποχρεώσεις του, αν αποδεικνύει ότι η μη εκπλήρωση οφειλόταν σε εμπόδιο κείμενο πέρα από το πεδίο επιρροής του και ότι δεν μπορούσε ευλόγως να αναμένεται από αυτόν να έχει λάβει υπόψη του το εμπόδιο κατά το χρόνο της σύναψης της σύμβασης ή να έχει αποφύγει ή υπερβεί αυτό ή τις συνέπειές του. 
2. Αν η μη εκπλήρωση από το συμβαλλόμενο οφεί- λεται στη μη εκπλήρωση από τρίτον, που ο συμβαλλόμενος αυτός χρησιμοποιεί για να εκτελέσει το σύνολο ή τμήμα της σύμβασης, ο συμβαλλόμενος απαλλάσσεται από την ευθύνη μόνο αν:
(α) η απαλλαγή χωρεί σύμφωνα με την προηγούμενη παράγραφο και
(β) ο ίδιος θα απαλλασσόταν επίσης, εφόσον οι δια- τάξεις της παραπάνω παραγράφου εφαρμόζονταν σ' αυτόν.
3. Η απαλλαγή που προβλέπεται στο παρόν άρθρο ισχύει για όσο χρονικό διάστημα διαρκεί το εμπόδιο.
4. Ο συμβαλλόμενος που δεν εκπληρώνει την υπο- χρέωσή του οφείλει να ειδοποιήσει τον άλλο συμβαλλόμενο για το εμπόδιο και τις επιπτώσεις του στη δυνατότητά του να εκπληρώσει την υποχρέωση. Αν η ειδοποίηση δεν περιέλθει στον άλλο μέσα σε εύλογο χρόνο από τότε που ο συμβαλλόμενος, ο οποίος δεν εκπληρώνει, γνώριζε ή όφειλε να γνωρίζει το εμπόδιο, ο τελευταίος ευθύνεται για ζημίες που προκύπτουν από τη μη περιέλευση.
5. Το παρόν άρθρο δεν εμποδίζει τα μέρη να ασκή- σουν οποιοδήποτε άλλο δικαίωμα εκτός από την απαίτηση αποζημίωσης με την παρούσα Σύμβαση.
'Αρθρο 80
'Ενα μέρος δεν μπορεί να επικαλεσθεί τη μη εκπλήρωση από το άλλο μέρος, εφόσον η μη εκπλήρωση προκλήθηκε από πράξη ή παράλειψη του πρώτου μέρους.
ΤΜΗΜΑ V
Αποτελέσματα υπαναχώρησης
'Αρθρο 81
1. Η υπαναχώρηση από τη σύμβαση απαλλάσσει αμφότερα τα μέρη από τις συμβατικές υποχρεώσεις τους, επιφυλασσομένων τυχόν υποχρεώσεων αποζημίωσης. Η υπαναχώρηση δεν επηρεάζει οποιαδήποτε διάταξη της σύμβασης για την επίλυση των διαφορών ή για τα δικαιώματα και τις υποχρεώσεις των μερών σε περίπτωση υπαναχώρησης από τη σύμβαση.
2. 'Ενα μέρος που έχει εκτελέσει τη σύμβαση είτε εξ ολοκλήρου είτε μερικώς μπορεί να απαιτήσει από το άλλο μέρος να του επιστραφεί ό,τι έχει καταβάλει σύμφωνα με τη σύμβαση. Αν αμφότερα τα μέρη υποχρεούνται σε επιστροφή, οφείλουν να προβούν σ' αυτήν ταυτόχρονα.
'Αρθρο 82
1. Ο αγοραστής χάνει το δικαίωμα να δηλώσει υπαναχώρηση από τη σύμβαση ή να απαιτήσει από τον πωλητή την παράδοση υποκατάστατων κινητών πραγμάτων, αν ο ίδιος αδυνατεί να επιστρέψει τα πράγματα στην ίδια ουσιαστικά κατάσταση στην οποία τα παρέλαβε.
2. Η προηγούμενη παράγραφος δεν εφαρμόζεται:
(α) αν η αδυναμία επιστροφής των πραγμάτων ή επιστροφής τους στην ίδια ουσιαστικά κατάσταση στην οποία ο αγοραστής τα παρέλαβε δεν οφείλεται σε πράξη ή παράλειψή του,
(β) αν τα πράγματα ή μέρος των πραγμάτων έχει καταστραφεί ή χειροτερεύσει ως αποτέλεσμα της εξέτασης που προβλέπεται στο άρθρο 38 ή
(γ) αν ο αγοραστής τα πράγματα ή μέρος τους τα μεταπώλησε στο πλαίσιο των συνήθων συναλλαγών ή τα κατανάλωσε ή μεταποίησε, σύμφωνα με τη συνήθη χρήση τους, πριν από το χρονικό σημείο κατά το οποίο διαπίστωσε ή όφειλε να είχε διαπιστώσει τη μη ανταπόκρισή τους στη σύμβαση.
'Αρθρο 83
Ο αγοραστής που έχασε, σύμφωνα με το άρθρο 82, το δικαίωμα να δηλώσει υπαναχώρηση από τη σύμβαση ή να απαιτήσει από τον πωλητή υποκατάστατα κινητά πράγματα, διατηρεί όλα τα άλλα έννομα βοηθήματα που έχει, σύμφωνα με τη σύμβαση πώλησης και την παρούσα Σύμβαση.
'Αρθρο 84
1. Αν ο πωλητής υποχρεούται να επιστρέψει το τίμημα, πρέπει επίσης να πληρώσει τόκο επ' αυτού, από την ημέρα καταβολής του τιμήματος.
2. Ο αγοραστής οφείλει στον πωλητή την αξία όλων των ωφελημάτων που απέκτησε από τα κινητά πράγματα ή μέρος τους:
(α) αν υποχρεούται να επιστρέψει τα πράγματα ή μέρος τους ή
(β) αν του είναι αδύνατο να επιστρέψει όλα τα πράγματα ή μέρος τους ή να τα επιστρέψει όλα ή μέρος τους στην ίδια ουσιαστικά κατάσταση στην οποία τα παρέλαβε και εν τούτοις έχει δηλώσει υπαναχώρηση από τη σύμβαση ή ζητήσει από τον πωλητή υποκατάστατα κινητά πράγματα.
ΤΜΗΜΑ VI
Συντήρηση των κινητών πραγμάτων
'Αρθρο 85
Αν ο αγοραστής καθυστερεί να παραλάβει τα κινητά πράγματα ή αρνείται να καταβάλει το τίμημα, στην περίπτωση όπου η πληρωμή του τιμήματος και η παράδοση των πραγμάτων πρέπει να γίνουν ταυτόχρονα και ο πωλητής είτε έχει στην κατοχή του τα πράγματα είτε είναι με άλλον τρόπο σε θέση να ελέγξει τη διάθεσή τους, ο πωλητής πρέπει να λάβει τα κατά τις περιστάσεις κατάλληλα μέτρα για να τα συντηρήσει. Δικαιούται να τα παρακρατήσει έωσότου του αποδοθούν οι εύλογες δαπάνες του από τον αγοραστή.
'Αρθρο 86
1. Αν ο αγοραστής έχει παραλάβει τα κινητά πράγματα και προτίθεται να ασκήσει οποιοδήποτε δικαίωμα αποποίησής τους, σύμφωνα με τη σύμβαση πώλησης ή την παρούσα Σύμβαση, πρέπει να λάβει τα κατά τις περιστάσεις κατάλληλα μέτρα για τη συντήρηση τους. Δικαιούται να τα παρακρατήσει έωσότου του αποδοθούν οι εύλογες δαπάνες του από τον πωλητή.
2. Αν κινητά πράγματα αποσταλέντα στον αγοραστή έχουν τεθεί στη διάθεσή του στον τόπο προορισμού τους και ο αγοραστής ασκεί το δικαίωμα αποποίησής τους, πρέπει να τα πάρει στην κατοχή του για λογαριασμό του πωλητή, εφόσον τούτο μπορεί να γίνει χωρίς πληρωμή του τιμήματος και χωρίς υπέρμετρη ενόχληση ή δυσανάλογη δαπάνη. Αυτή η διάταξη δεν εφαρμόζεται αν ο πωλητής ή πρόσωπο εξουσιοδοτημένο να αναλάβει τα πράγματα για λογαριασμό του παρίσταται στον τόπο προορισμού.
'Αρθρο 87
Συμβαλλόμενος που υποχρεούται να λάβει μέτρα για τη συντήρηση των κινητών πραγμάτων μπορεί, με δαπάνη του άλλου συμβαλλόμενου, να τα φυλάξει σε αποθήκη τρίτου προσώπου, εφόσον η προκαλούμενη δαπάνη δεν είναι δυσανάλογη.
'Αρθρο 88
1. Συμβαλλόμενος που υποχρεούται να συντηρήσει τα κινητά πράγματα, σύμφωνα με το άρθρο 85 ή 86, μπορεί να τα πωλήσει με οποιονδήποτε κατάλληλο τρόπο, αν ο άλλος συμβαλλόμενος καθυστερεί υπέρμετρα να πάρει στην κατοχή του τα πράγματα ή να τα αναλάβει επιστρεφόμενα ή να πληρώσει το τίμημα ή τη δαπάνη συντήρησης, υπό τον όρο ότι έχει ειδοποιήσει τον άλλο συμβαλλόμενο με εύλογο τρόπο για την πρόθεση πώλησης.
2. Αν τα κινητά πράγματα είναι εκτεθειμένα σε κίνδυνο ταχείας χειροτέρευσης ή αν η συντήρησή τους θα συνεπαγόταν δυσανάλογα έξοδα, ο συμβαλλόμενος που δεσμεύεται να συντηρήσει τα πράγματα, σύμφωνα με το άρθρο 85 ή 86, πρέπει να λάβει κατάλληλα μέτρα για να τα πωλήσει. Κατά το μέτρο του δυνατού οφείλει να ειδοποιήσει το άλλο μέρος για την πρόθεση της πώλησης.
3. Συμβαλλόμενος που πωλεί τα κινητά πράγματα έχει το δικαίωμα να παρακρατήσει από το προϊόν της πώλησης ποσό ίσο με τις εύλογες δαπάνες συντήρησης των πραγμάτων και πώλησής τους. Το επιπλέον ποσό το οφείλει στον άλλο συμβαλλόμενο.
ΜΕΡΟΣ ΤΕΤΑΡΤΟ
ΤΕΛΙΚΕΣ ΔΙΑΤΑΞΕΙΣ
'Αρθρο 89
Ο Γενικός Γραμματέας των Ηνωμένων Εθνών ορίζεται ως θεματοφύλακας της παρούσας Σύμβασης.
'Aρθρο 90
Η παρούσα Σύμβαση δεν υπερισχύει έναντι διεθνών συμφωνιών που έχουν ήδη συναφθεί ή θα συναφθούν στο μέλλον και που περιλαμβάνουν διατάξεις σχετικές με θέματα διεπόμενα από την παρούσα Σύμβαση, αν οι συμβαλλόμενοι έχουν την εγκατάστασή τους σε Κράτη - Μέρη των εν λόγω συμφωνιών.
'Αρθρο 91
1. Η παρούσα Σύμβαση θα είναι ανοιχτή για υπογραφή στην τελική σύνοδο της Διάσκεψης των Ηνωμένων Εθνών επί των συμβάσεων για τη διεθνή πώληση κινητών πραγμάτων και θα παραμείνει ανοιχτή για υπογραφή από όλα τα Κράτη στην 'Εδρα του Οργανισμού των Ηνωμένων Εθνών, στη Νέα Υόρκη, μέχρι την 30ή Σεπτεμβρίου 1981.
2. Η παρούσα Σύμβαση υπόκειται σε κύρωση, αποδοχή ή έγκριση από τα υπογράφοντα Κράτη.
3. Η παρούσα Σύμβαση είναι ανοιχτή για προσχώρηση σε όλα τα υπογράφοντα Κράτη από την ημερομηνία που είναι ανοιχτή για υπογραφή.
4. Τα έγγραφα κύρωσης, αποδοχής, έγκρισης και προσχώρησης κατατίθενται στο Γενικό Γραμματέα του Οργανισμού των Ηνωμένων Εθνών.
'Αρθρο 92
1. Κάθε Συμβαλλόμενο Κράτος μπορεί να δηλώσει κατά το χρόνο της υπογραφής, κύρωσης, αποδοχής, έγκρισης ή προσχώρησης ότι δεν θα δεσμεύεται από το Μέρος ΙΙ της παρούσας Σύμβασης ή ότι δεν θα δεσμεύεται από το Μέρος ΙΙΙ της παρούσας Σύμβασης.
2. Συμβαλλόμενο Κράτος που προβαίνει σε δήλωση κατά την προηγούμενη παράγραφο για το Μέρος ΙΙ ή για το Μέρος ΙΙΙ της παρούσας Σύμβασης δεν θα θεωρείται Συμβαλλόμενο Κράτος κατά την έννοια της παραγράφου (1) του άρθρου 1 της παρούσας Σύμβασης ως προς τα θέματα που διέπονται από το Μέρος για το οποίο ισχύει η δήλωση.
'Αρθρο 93
1. Κάθε Συμβαλλόμενο Κράτος που περιλαμβάνει δύο ή περισσότερες εδαφικές ενότητες στις οποίες, σύμφωνα με το σύνταγμά του, εφαρμόζονται διαφορετικά συστήματα δικαίου επί των ρυθμιζόμενων από την παρούσα Σύμβαση θεμάτων, μπορεί, κατά το χρόνο της υπογραφής, κύρωσης, αποδοχής, έγκρισης ή προσχώρησης, να δηλώσει ότι η παρούσα Σύμβαση εφαρμόζεται σε όλες τις εδαφικές του ενότητες ή μόνο σε μία ή περισσότερες από αυτές, και μπορεί οποτεδήποτε να τροποποιήσει τη δήλωσή του υποβάλλοντας άλλη δήλωση.
2. Οι δηλώσεις αυτές πρέπει να κοινοποιούνται στο θεματοφύλακα και πρέπει να αναφέρουν ρητά τις εδαφικές ενότητες στις οποίες η Σύμβαση εφαρμόζεται.
3. Αν, δυνάμει δηλώσεως κατά το παρόν άρθρο, η Σύμβαση εφαρμόζεται σε μία ή περισσότερες αλλά όχι σε όλες τις εδαφικές ενότητες Συμβαλλόμενου Κράτους και αν η εγκατάσταση ενός μέρους βρίσκεται σε αυτό το Κράτος, η εν λόγω εγκατάσταση θεωρείται για τους σκοπούς της παρούσας Σύμβασης ότι βρίσκεται σε Συμβαλλόμενο Κράτος μόνον αν βρίσκεται σε εδαφική ενότητα στην οποία εφαρμόζεται η Σύμβαση.
4. Αν ένα Συμβαλλόμενο Κράτος δεν προβεί σε δήλωση, σύμφωνα με την παράγραφο (1) του παρόντος άρθρου, η Σύμβαση εφαρμόζεται σε όλες τις εδαφικές ενότητες αυτού του Κράτους.
'Αρθρο 94
1. Δύο ή περισσότερα Συμβαλλόμενα Κράτη, τα οποία έχουν όμοιους ή συγγενείς κανόνες δικαίου επί θεμάτων διεπομένων από την παρούσα Σύμβαση, μπορούν οποτεδήποτε να δηλώσουν ότι η Σύμβαση δεν εφαρμόζεται σε συμβάσεις πώλησης ή στη σύναψή τους, αν τα μέρη έχουν την εγκατάστασή τους στα Κράτη αυτά. Οι δηλώσεις μπορεί να γίνονται από κοινού ή να είναι μονομερείς με αμοιβαία αναφορά.
2. Συμβαλλόμενο Κράτος, το οποίο έχει με ένα ή περισσότερα μη Συμβαλλόμενα Κράτη όμοιους ή συγγενείς κανόνες δικαίου επί θεμάτων διεπομένων από την παρούσα Σύμβαση, μπορεί οποτεδήποτε να δηλώσει ότι η Σύμβαση δεν εφαρμόζεται σε συμβάσεις πώλησης ή στη σύναψή τους, αν τα μέρη έχουν την εγκατάστασή τους στα Κράτη αυτά.
3. Αν ένα Κράτος, στο οποίο αναφέρεται δήλωση κατά την προηγούμενη παράγραφο, καταστεί μεταγενέστερα Συμβαλλόμενο, η δήλωση θα έχει το αποτέλεσμα δήλωσης κατά την παράγραφο (1), υπό τον όρο ότι το εν λόγω Κράτος θα συμπράξει στη δήλωση αυτή ή θα προβεί σε μονομερή δήλωση με αναφορά στη δήλωση αυτή από την ημερομηνία κατά την οποία η Σύμβαση αρχίζει να ισχύει έναντι του νέου Συμβαλλόμενου Κράτους.
'Αρθρο 95
Κάθε Κράτος μπορεί να δηλώσει κατά το χρόνο κατάθεσης του εγγράφου κύρωσης, αποδοχής, έγκρισης ή προσχώρησης ότι δεν δεσμεύεται από την υποπαράγραφο (1) (β) του άρθρου 1 της παρούσας Σύμβασης.
'Αρθρο 96
'Ενα Συμβαλλόμενο Κράτος, του οποίου η νομοθεσία απαιτεί οι συμβάσεις πωλήσεως να συνάπτονται ή να αποδεικνύονται εγγράφως, μπορεί οποτεδήποτε να δηλώσει σύμφωνα με το άρθρο 12 ότι οποιαδήποτε διάταξη του άρθρου 11, του άρθρου 29 ή του Μέρους ΙΙ της παρούσας Σύμβασης, επιτρέπουσα τύπο άλλο εκτός του εγγράφου για τη σύναψη, τροποποίηση ή λύση με συμφωνία των μερών είτε της σύμβασης πωλήσεως είτε πρότασης, αποδοχής ή άλλης δηλώσεως βουλήσεως δεν εφαρμόζεται αν οποιοδήποτε μέρος έχει την εγκατάστασή του σε αυτό το Κράτος.
'Αρθρο 97
1. Δηλώσεις που γίνονται σύμφωνα με την παρούσα Σύμβαση κατά το χρόνο της υπογραφής υπόκεινται σε επιβεβαίωση κατά την κύρωση, αποδοχή ή έγκριση.
2. Δηλώσεις και επιβεβαιώσεις δηλώσεων γίνονται εγγράφως και κοινοποιούνται στο θεματοφύλακα.
3. Η δήλωση παράγει αποτελέσματα από το χρονικό σημείο έναρξης ισχύος της παρούσας Σύμβασης ως προς το Κράτος που κάνει τη δήλωση. Εν τούτοις, δήλωση της οποίας ο θεματοφύλακας λαμβάνει κοινοποίηση μετά την κατά τα ανωτέρω έναρξη ισχύος της Σύμβασης παράγει αποτελέσματα από την πρώτη ημέρα του μηνός που αρχίζει μετά την πάροδο εξαμήνου, αφότου την έλαβε ο θεματοφύλακας. Μονομερείς δηλώσεις με αμοιβαία αναφορά κατά το άρθρο 94 παράγουν αποτελέσματα από την πρώτη ημέρα του μηνός που αρχίζει μετά την πάροδο εξαμήνου, αφότου ο θεματοφύλακας έλαβε την τελευταία δήλωση.
4. Κάθε Κράτος που προβαίνει σε δήλωση κατά την παρούσα Σύμβαση μπορεί να την ανακαλέσει οποτεδήποτε με έγγραφη κοινοποίηση προς το θεματοφύλακα. Η ανάκληση παράγει αποτελέσματα από την πρώτη ημέρα του μηνός που αρχίζει μετά την πάροδο εξαμήνου, αφότου την έλαβε ο θεματοφύλακας.
5. Η ανάκληση δήλωσης που έγινε κατά το άρθρο 94 καθιστά ανίσχυρη, από την ημερομηνία κατά την οποία η ανάκληση παράγει αποτελέσματα, κάθε δήλωση με αναφορά στην ανακαλούμενη δήλωση που έγινε από άλλο Κράτος σύμφωνα με το άρθρο αυτό.
'Αρθρο 98
Δεν επιτρέπεται καμία επιφύλαξη εκτός από εκείνες που ρητά προβλέπονται στην παρούσα Σύμβαση.
'Αρθρο 99
1. Η παρούσα Σύμβαση τίθεται σε ισχύ, με την επιφύλαξη των διατάξεων της παραγράφου (6) κατωτέρω, την πρώτη ημέρα του μηνός που αρχίζει μετά την πάροδο δωδεκαμήνου, αφότου κατατέθηκε το έγγραφο κύρωσης, αποδοχής, έγκρισης ή προσχώρησης, περιλαμβανομένου κάθε εγγράφου περιέχοντος δήλωση που έγινε κατά το άρθρο 92.
2. 'Οταν ένα Κράτος κυρώνει, αποδέχεται, εγκρίνει ή προσχωρεί στην παρούσα Σύμβαση μετά την κατάθεση του δέκατου εγγράφου κύρωσης, αποδοχής, έγκρισης ή προσχώρησης, η Σύμβαση, εκτός του εξαιρούμενου Τμήματος τίθεται σε ισχύ ως προς το Κράτος αυτό, με την επιφύλαξη των διατάξεων της παραγράφου (6), κατά την πρώτη ημέρα του μηνός που αρχίζει μετά την πάροδο δωδεκαμήνου, αφότου κατατέθηκε το έγγραφο κύρωσης, αποδοχής, έγκρισης ή προσχώρησης.
3. Κάθε Κράτος που κυρώνει, αποδέχεται, εγκρίνει ή προσχωρεί στην παρούσα Σύμβαση και είναι συμβαλλόμενο μέρος είτε στη σύμβαση ομοιόμορφου νόμου για τη σύναψη συμβάσεων διεθνούς πώλησης ενσωμάτων κινητών που έγινε στη Χάγη την 1η Ιουλίου 1964 (Σύμβαση της Χάγης του 1964 για τη σύναψη) είτε στη σύμβαση ομοιόμορφου νόμου για τις διεθνείς πωλήσεις ενσωμάτων κινητών, που έγινε στη Χάγη την 1η Ιουλίου 1964 (Σύμβαση της Χάγης του 1964 για τις πωλήσεις) είτε και στις δύο συμβάσεις αυτές, καταγγέλλει ταυτοχρόνως, με σχετική κοινοποίηση στην Ολλανδική Κυβέρνηση, είτε τη μία είτε την άλλη είτε και τις δύο ως άνω συμβάσεις της Χάγης, αναλόγως τις περιπτώσεως.
4. Κάθε Συμβαλλόμενο Κράτος στη Σύμβαση για τις πωλήσεις της Χάγης του 1964 που κυρώνει, αποδέχεται, εγκρίνει ή προσχωρεί στην παρούσα Σύμβαση και δηλώνει ή έχει δηλώσει κατά το άρθρο 92 ότι δεν θα δεσμεύεται από το Μέρος ΙΙ της Σύμβασης θα καταγγείλει με σχετική κοινοποίηση στην Ολλανδική Κυβέρνηση τη Σύμβαση της Χάγης του 1964 για τις πωλήσεις κατά το χρόνο κύρωσης, αποδοχής, έγκρισης ή προσχώρησης στην παρούσα Σύμβαση.
5. Κάθε Συμβαλλόμενο Κράτος στη Σύμβαση της Χάγης για τη σύναψη που κυρώνει, αποδέχεται, εγκρίνει ή προσχωρεί στην παρούσα Σύμβαση και δηλώνει ή έχει δηλώσει κατά το άρθρο 92 ότι δεν θα δεσμεύεται από το Μέρος ΙΙΙ της Σύμβασης θα καταγγείλει με σχετική κοινοποίηση στην Ολλανδική Κυβέρνηση, τη Σύμβαση της Χάγης του 1964 για τη σύναψη, κατά το χρόνο κύρωσης, αποδοχής, έγκρισης ή προσχώρησης στην παρούσα Σύμβαση.
6. Για τους σκοπούς του άρθρου αυτού, κυρώσεις, αποδοχές, εγκρίσεις και προσχωρήσεις στην παρούσα Σύμβαση από τα Συμβαλλόμενα Κράτη στη Σύμβαση της Χάγης του 1964 για τη σύναψη ή στη Σύμβαση της Χάγης του 1964 για τις πωλήσεις δεν θα παράγουν αποτελέσματα πριν από την ημερομηνία κατά την οποία παράγουν αποτελέσματα οι ενδεχομένως απαιτούμενες καταγγελίες των συμβάσεων αυτών της Χάγης από τα ως άνω κράτη. Ο θεματοφύλακας της παρούσας Σύμβασης και η Ολλανδική Κυβέρνηση, θεματοφύλακας των συμβάσεων του 1964, διασφαλίζουν από κοινού τον απαιτούμενο σχετικώς συντονισμό.
'Αρθρο 100
1. Η παρούσα Σύμβαση εφαρμόζεται στις συμβάσεις πωλήσεως που συνάπτονται κατόπιν προτάσεως γενομένης μετά την ημερομηνία έναρξης ισχύος της Σύμβασης ως προς τα Συμβαλλόμενα Κράτη, που αναφέρονται στην παράγραφο (1) (α) του άρθρου 1 ή ως προς το Συμβαλλόμενο Κράτος, που αναφέρεται στην παράγραφο (1) (β) του άρθρου 1.
2. Η παρούσα Σύμβαση εφαρμόζεται μόνο σε συμβάσεις πωλήσεως που συνάπτονται μετά την έναρξη ισχύος της ως προς τα Συμβαλλόμενα Κράτη που αναφέρονται στην παράγραφο (1) (α) του άρθρου 1 ή ως προς το Συμβαλλόμενο Κράτος που αναφέρεται στην παράγραφο (1) (β) του άρθρου 1.
'Αρθρο 101
1. Κάθε Συμβαλλόμενο Κράτος μπορεί να καταγγείλει την παρούσα Σύμβαση ή το Μέρος ΙΙ ή ΙΙΙ αυτής, με έγγραφη κοινοποίηση στο θεματοφύλακα.
2. Η καταγγελία παράγει αποτελέσματα την πρώτη ημέρα του μηνός που αρχίζει μετά την πάροδο δωδεκαμήνου, αφότου ο θεματοφύλακας παρέλαβε την κοινοποίηση. 'Οταν η κοινοποίηση ορίζει μεγαλύτερη προθεσμία για την έναρξη ισχύος της καταγγελίας, η καταγγελία παράγει αποτελέσματα με την παρέλευση της μεγαλύτερης προθεσμίας, η οποία αρχίζει με την παραλαβή της κοινοποίησης από το θεματοφύλακα.
'Εγινε στη Βιέννη στις 11 Απριλίου 1980 σε ένα πρωτότυπο, του οποίου τα κείμενα στην αραβική, κινεζική, αγγλική, γαλλική, ρωσική και ισπανική γλώσσα είναι εξίσου δεσμευτικά.
Σε πίστωση αυτού οι υπογραφόμενοι πληρεξούσιοι, προσηκόντως εξουσιοδοτημένοι από τις κυβερνήσεις τους, υπέγραψαν την παρούσα Σύμβαση.
'Αρθρο δεύτερο
Η ισχύς του παρόντος νόμου αρχίζει από τη δημσίευσή του στην Εφημερίδα της Κυβερνήσεως και της Σύμβασης που κυρώνεται από την πλήρωση των προϋποθέσεων του άρθρου 99 αυτής.
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
Υπουργείου Εξωτερικών
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφώνου Φιλίας, Συνεργασίας, Καλής Γειτονίας και Ασφαλείας μεταξύ της Ελληνικής Δημοκρατίας και της Δημοκρατίας της Αλβανίας".
Για το νομοσχέδιο αυτό το Κομμουνιστικό Κόμμα είπε "όχι".

εμείς ανάλογη τροπολογία και πιστεύουμε ότι λόγω της σημασίας, που έχει, διότι αναφέρεται στη δασοπροστασία, είναι ανάγκη να συζητηθεί και να γίνει δεκτή από την Κυβέρνηση.
ΠΡΟΕΔΡΟΣ (Απόστολος Κακλαμάνης): Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα μου επιτρέψετε, κύριε Πρόεδρε, να κάνω μερικές παρατηρήσεις επί της διαδικασίας της συζητήσεως.
Δεν παρευρισκόμουν στην τελευταία συνεδρίαση, διότι ήμουν υποχρεωμένος να βρίσκομαι στην Κρήτη για λόγους εσωτερικούς του κόμματός μας. Είχαμε συμφωνήσει και είχατε ρητώς δηλώσει ότι αν υπήρχε αντίρρηση, δεν θα συνεζητούντο οι τροπολογίες του κυρίου Υπουργού της τελευταίας ώρας, ενώ τροπολογίες των κυρίων συναδέλφων θα συνεζητούντο υποχρεωτικώς, ούτως ή άλλως, διότι εμπρόθεσμα είχαν κατατεθεί.
Παρά ταύτα, ο προεδρεύων Αντιπρόεδρος παρεβίασε την απόφαση, που είχαμε πάρει και όχι μόνο οδήγησε εις το άτοπον να μοιράζουμε δισεκατομμύρια την τελευταία ώρα, αλλά εξέθεσε και το σύνολο του πολιτικού κόσμου στην κοινή γνώμη. Διότι δώσαμε την εντύπωση μιας Βουλής, η οποία μοιράζει αφειδώς εκατομμύρια προς όλες τις κατευθύνσεις, χωρίς κριτήρια και χωρίς να υπάρχουν τα απαραίτητα χρήματα.
Μου έκανε εντύπωση ότι ο κ. Ρέππας ερωτηθείς είπε...
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, είπατε για τη διαδικασία, αν θέλετε...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για τη διαδικασία μιλώ, κύριε Πρόεδρε. Αυτή είναι η ουσία του προβλήματος.
ΠΡΟΕΔΡΟΣ (Απόστολος Κακλαμάνης): Δεν ενδιαφέρει όμως τη διαδικασία το τι είπε ο κ. Ρέππας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το πρόβλημα είναι, αυτά τα χρήματα, τα διακόσια δισεκατομμύρια (200.000.000.000), τα οποία δώσαμε, η Κυβέρνηση έχει αντιμετωπίσει από πού θα τα καλύψει ή απλώς θα τα περάσει, όπως εγώ πιστεύω, στο δημόσιο χρέος;
ΠΡΟΕΔΡΟΣ (Απόστολος Κακλαμάνης): Εγώ θα απαντήσω μόνο επί του θέματος της διαδικασίας, που είναι και η υποχρέωσή μου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ επί της διαδικασίας τερματίζω, διότι δεν θέλω να πω περισσότερα. Αυτά τα οποία λέγω, τα γνωρίζουν όλοι και σ' αυτήν την Αίθουσα και εκτός Αιθούσης. Δεν μπορεί να εκτίθεται το σύνολο του πολιτικού κόσμου με τέτοιες αθλιότητες -με συγχωρείτε για τη λέξη- για τις οποίες αποκλειστικώς υπεύθυνη είναι η Κυβέρνηση, η οποία εισάγει αυτές τις τροπολογίες.
Τουλάχιστον, θα είχαμε την απαίτηση, όταν παίρνεται μία απόφαση της Βουλής, να μην αλλάζει χωρίς λόγο και χωρίς τη συμφωνία όλων μας.
ΠΡΟΕΔΡΟΣ (Απόστολος Κακλαμάνης): Μάλιστα.
Ο κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, κι εμείς συμφωνούμε ότι θα πρέπει να συζητηθεί αυτή η τροπολογία, διότι αφορά ένα βασικό θέμα, που έχει εκφράσει γνώμη η Διακομματική Επιτροπή.
ΠΡΟΕΔΡΟΣ (Απόστολος Κακλαμάνης): Μάλιστα.
Δύο είναι τα θέματά μας και τα δύο είναι διαδικαστικά. Το ένα είναι για την τροπολογία, που αφορά στη σύσταση του Οργανισμού Προστασίας των Δασών και το δεύτερο είναι το θέμα, που έθεσε ο Πρόεδρος κ. Μητσοτάκης, σχετικά με τη διαδικασία, που ακολουθήθηκε για τις τροπολογίες.
Οφείλω, λοιπόν, να πω τα εξής: Πράγματι, υπήρξε συγκεκριμένη πρόταση δική μου, την οποία απεδέχθησαν όλοι, οι τροπολογίες του κυρίου Υπουργού να κατατεθούν την Παρασκευή, προ της Τρίτης, που θα άρχιζε η συζήτηση του νομοσχεδίου, πλην μιας τροπολογίας, που θα κατετίθετο την παραμονή, δηλαδή τη Δευτέρα. 
Ο κύριος Υπουργός συμφώνησε και είπα από την 'Εδρα ότι στην περίπτωση που υπάρξουν αντιρρήσεις για οποιαδήποτε τροπολογία, αυτή δεν θα εισαχθεί για συζήτηση.
Αυτό προϋποθέτει, πρώτον ότι θα υπάρξει αντίρρηση για οποιαδήποτε τροπολογία και δεύτερον ότι και ο Υπουργός θα παραιτηθεί από το εκ του Συντάγματος δικαίωμά του να καταθέσει μέχρι την τελευταία στιγμή μια τροπολογία.
Σε ό,τι αφορά, λοιπόν, το Προεδρείο διευκόλυνε το Σώμα και την Κυβέρνηση να αντιμετωπίσουν σωστά και σύμφωνα με τον Κανονισμό και πολιτικά σωστά αυτό το θέμα. 'Ομως, από τη μία μεριά ο κύριος Υπουργός επικαλέστηκε τις δυσκολίες της γραφειοκρατίας, ιδιαίτερα του Γενικού Λογιστηρίου που καθυστέρησε τη σύνταξη των εκθέσεων κλπ., από την άλλη δε πρέπει να πω ότι και από τα κόμματα δεν ζητήθηκε η απόσυρση της συγκεκριμένης τροπολογίας. Ο Υπουργός όταν τον κάλεσα να διευκολύνει -όπως εγώ αντιλαμβανόμουνα την πρόοδο της συζητήσεως- το Σώμα, ώστε χωρίς να αρνηθεί τη συζήτηση οποιασδήποτε τροπολογίας, να έχει το χρόνο να τις μελετήσει και να έλθουν δυο τροπολογίες στο επόμενο νομοσχέδιο, αυτό που αρχίζει απόψε -που είναι επίσης νομοσχέδιο με οικονομικό αντικείμενο- δεν συνεφώνησε και μονολεκτικώς μάλιστα είπε ότι δεν τις αποσύρει. Αυτό αφορά τον κύριο Υπουργό. 'Ηδη εγώ είπα το πρόβλημα το οποίο είχε και κλείνοντας μάλιστα τη συζήτηση είπα ότι ο Υπουργός υπήρξε δέσμιος των υπηρεσιών των διαφόρων Υπουργείων που συνυπέγραφαν τις τροπολογίες. Αλλά δεν είναι έργο μου η υπεράσπιση του Υπουργού. 'Εργο μου είναι η υπεράσπιση του Κοινοβουλίου. Και στο σημείο αυτό, επειδή έκανα ήδη μια δήλωση, την οποία ίσως έχετε υπόψη σας πρέπει να πω ότι συμφωνώ με τον κ. Μητσοτάκη, όχι βέβαια με τις εκφράσεις περί αθλιοτήτων κλπ., ότι όντως δόθηκε μια αρνητική εικόνα του Κοινοβουλίου.
Νομίζω ότι αυτό πρέπει να το προσέχουμε αγαπητοί συνάδελφοι όλοι, να μην επαφίεται ο καθένας στους άλλους για ένα χρέος το οποίο έχει αυτοτελώς ο καθένας μας. 
Πρέπει όμως να πω ότι ο τρόπος, η διαδικασία της συζητήσεως -και εδώ είναι και δική μας ευθύνη, του Προεδρείου- είναι που δημιούργησε αυτήν την εντύπωση, διότι σε ό,τι αφορά την ουσία οι τροπολογίες οι οποίες υπήρχαν ήδη από τον Υπουργό, αυτές κάλυπταν και το σύνολο αυτών των ρυθμίσεων που έγιναν. Κατά τη συζήτηση εδώ ελάχιστες, νομίζω μια τροπολογία αφορούσε, δυο συναδέλφων ενός της Νέας Δημοκρατίας και ενός του ΠΑΣΟΚ και μια ακόμη, όλες οι άλλες τροπολογίες με δική μου παρέμβαση και αφού επικαλέστηκα τη γνωστή διάταξη του Κανονισμού για την ανάγκη εκθέσεως του Γενικού Λογιστηρίου, δεν μπήκαν σε συζήτηση και μείναμε εκεί, που πιστεύω με ευθύνη όλων ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι όλων.
ΠΡΟΕΔΡΟΣ (Απόστολος Κακλαμάνης): ... -και πρέπει κάποτε επιτέλους να το αναγνωρίσουμε αυτό, διότι ουδέποτε σ' αυτήν την Αίθουσα επί είκοσι τρία χρόνια που θητεύω άκουσα μια πλευρά να πει, ναι, είμεθα συνυπεύθυνοι για κάτι. Πάντοτε κάποιοι άλλοι φταίνε για ό,τι συμβαίνει- με ευθύνη όλων λοιπόν...
ΣΤΡΑΤΗΣ ΚΟΡΑΚΑΣ: Με συγχωρείτε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Εντάξει, έχετε όλοι αντίρρηση.
ΣΤΡΑΤΗΣ ΚΟΡΑΚΑΣ: Μου επιτρέπετε; 
ΠΡΟΕΔΡΟΣ (Απόστολος Κακλαμάνης): Θα έρθει η ώρα που θα μιλήσετε. 
'Ηδη πρέπει να απαντήσω και στο θέμα που αφορά την τροπολογία: 
Δυστυχώς δεν μου επιτρέπεται να μπαίνω στην ουσία των θεμάτων -γεγονός που επιτρέπει και σε παλιό μου φίλο-, ελπίζω να συνεχίζει να είναι φίλος-, μου να μου στέλνει ένα γράμμα- είναι από τους έχοντες την πρωτοβουλία της διατύπωσης αυτού του κειμένου και της συλλογής των υπογραφών- και να με κατηγορεί για υποκρισία, διότι δεν έθεσα προς συζήτηση αυτή την τροπολογία, την συλλογική των εκατόν είκοσι δυο Βουλευτών και να με κατηγορεί για βάναυση παραβίαση του Κανονισμού της Βουλής κλπ.
Πρέπει να πω, πάλι δεν μπαίνω στην ουσία, αλλά δεν μπορώ ως Πρόεδρος του Σώματος να κατανοήσω πώς είναι δυνατόν να αποφασίσει η Βουλή τη σύσταση ενός ολόκληρου οργανισμού, που όπως εκτίθεται στις επιμέρους διατάξεις που αποτελούν ολόκληρο νομοσχέδιο, πρόκειται δια αυτού να καταργηθούν ισχύοντες νόμοι και ρυθμίσεις, να τεθούν προθεσμίες για την έκδοση διαταγμάτων, να προβλεφθεί στον κρατικό προϋπολογισμό 0,5% και διάφορες άλλες εισφορές και πόροι γι'αυτόν τον οργανισμό.
Προς Θεού, κύριοι συνάδελφοι! Εάν σήμερα το κράτος, όπως με ευθύνη όλων μας έχει φθάσει να λειτουργεί, αν πρόκειται να αλλάξει με το να υπογράφονται στα γραφεία των κομμάτων συλλογικώς κείμενα που έχουν συνταχθεί με την ευγενική και φιλότιμη πρωτοβουλία οποιουδήποτε φορέως και να έρχονται εδώ, ώστε μέσα από μία συζήτηση με μορφή τροπολογίας να γίνονται αυτού του είδους οι αλλαγές στην κρατική συγκρότηση, την πολιτειακή οργάνωση, λυπούμαι πάρα πολύ, αλλά δεν έχουμε κατανοήσει πλήρως την αποστολή μας.
Λοιπόν, εγώ επικαλούμαι μόνο τον Κανονισμό και το Σύνταγμα, διότι δεν έχω άλλο τρόπο, εκτός να κατέβω κάτω και να εκθέσω τις απόψεις μου, γιατί θα έπρεπε να μην υπογραφεί και γιατί θα έπρεπε αυτή η τροπολογία να αποτελέσει αντικείμενο μελέτης της Κυβερνήσεως, η οποία έχει το πόρισμα της Διακομματικής Επιτροπής και οφείλει πράγματι να φέρει εδώ τις προτάσεις της.
ΣΤΡΑΤΗΣ ΚΟΡΑΚΑΣ: Γιατί δεν το κάνει; 
ΠΡΟΕΔΡΟΣ (Απόστολος Κακλαμάνης): Κύριε Κόρακα, αυτό θα το ρωτήσετε εσείς στην Κυβέρνηση. Εγώ ως Πρόεδρος του Σώματος δεν μπορώ να υιοθετώ και να φέρω συζήτηση και να βάζω σε ψηφοφορία νομοσχέδια, τα οποία συνέταξε ο οποιοσδήποτε φιλότιμος επαναλαμβάνω φορέας, για την αντιμετώπιση μεγίστων θεμάτων, όπως είναι το θέμα της προστασίας των δασών.
Ο Κανονισμός, λοιπόν, λέει τα εξής:"Καμία πρόταση νόμου ή τροπολογία ή προσθήκη δεν εισάγεται αν δεν υπάρχει η έκθεση του Γενικού Λογιστηρίου εφόσον συνεπάγεται σε βάρος του δημοσίου, των οργανισμών κλπ., δαπάνη".
Λέγει εν συνεχεία, ότι "είναι όμως παραδεκτή τροπολογία ή προσθήκη που την υποβάλλει Αρχηγός κόμματος ή εκπρόσωπος ομάδος, κατά τους ορισμούς της παραγράφου 3 του άρθρου 74, όταν πρόκειται για την οργάνωση των δημοσίων υπηρεσιών κλπ.".
Και πηγαίνουμε στην παράγραφο 4 του άρθρου 74. Και σας υπενθυμίζω ότι από το νομοσχέδιο που λέγει η προηγούμενη παράγραφος, σε ό,τι αφορά τους Αρχηγούς, πάμε στην τροπολογία ή προσθήκη σε νομοσχέδιο που συζητείται. Και ακριβώς για να γνωρίζει το Σώμα τι εισηγείται ο Αρχηγός που θα αναλάβει αυτήν την πρωτοβουλία, που πρέπει να πω από το 1974 εγώ ενθυμούμαι ελάχιστες φορές έχει αναληφθεί. Λέγει: "Δεν εισάγεται για συζήτηση, αν δεν έχει καταχωριστεί στην αιτιολογική έκθεση ολόκληρο το κείμενο της διάταξης που τροποποιείται και στο κείμενο του νομοσχεδίου ή της πρότασης, ολόκληρη η νέα διάταξη, όπως διαμορφώνεται με την τροποποίηση".
Δηλαδή, εδώ, κύριοι συνάδελφοι, έγινε κάποια παρεξήγηση προφανώς. Το Σύνταγμά μας επιτρέπει στους Αρχηγούς των κομμάτων να έρθει. Σε ένα νομοσχέδιο που έρχεται εδώ, να πάρουν μία συγκεκριμένη διάταξη ή από άλλο νόμο ή απ'αυτό το νομοσχέδιο για να πουν "αυτό εγώ προτείνω να τροποποιηθεί έτσι". Και φυσικά είναι άλλο αυτό και άλλο να ερχόμεθα, αγαπητοί συνάδελφοι, και να προτείνουμε. Ακόμη και ο Πρόεδρος του Συνασπισμού κ. Κωνσταντόπουλος, υπογράφει πως ένας εκ των Βουλευτών που προσυπογράφουν. Γιατί είμαι βέβαιος ότι αν ανελάμβανε την πρωτοβουλία και την ευθύνη να καταθέσει αυτοτελώς μία τροπολογία, αυτά όλα τα θέματα τα έχει υπόψη του και θα τα αντιμετώπιζε.
Εγώ θεώρησα ότι οι εκατόν είκοσι δύο συνάδελφοι εκδηλώνουν με αυτόν τον τρόπο είτε την πίεσή τους είτε την αντίληψή τους ότι πρέπει επιτέλους η Κυβέρνηση να δει το πόρισμα της Επιτροπής Δασών και να εισηγηθεί αναλόγως στη Βουλή και όχι ότι σκόπευαν με αυτήν την πρότασή τους, εάν θα συνεφώνει η Βουλή, να συστήσουν έναν ολόκληρο οργανισμό που, αν διαβάσετε τα άρθρα αυτά, θα είναι κάτι που για πρώτη φορά θα γίνει όχι μόνο στο Ελληνικό Κοινοβούλιο, αλλά και σε οποιοδήποτε άλλο Κοινοβούλιο.
Γι'αυτό, λοιπόν, κύριοι συνάδελφοι, επικαλούμενος τον Κανονισμό και το Σύνταγμα, δεν μπορώ να επιτρέψω να εισαχθεί αυτή η τροπολογία για συζήτηση στο Σώμα.
Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, υπάρχουν πολλά θέματα τα οποία δημιουργήθηκαν κατά τη συζήτηση αυτού του συγκεκριμένου νομοσχεδίου. Και αιτία όλων αυτών των προβλημάτων είναι η επιμονή της Κυβέρνησης να προωθεί τις νομοθετικές της πρωτοβουλίες κατά το δοκούν, επ'ευκαιρία και προς εξυπηρέτηση δικών της σκοπιμοτήτων.
Κατά τη διάρκεια της συζητήσεως του νομοσχεδίου επισημάνθηκε από εμένα και από άλλους συναδέλφους, ότι αυτό το νομοσχέδιο εμφανίζει μία ιδιοτυπία από μήνα σε μήνα να διογκώνει το αντικείμενο και το εύρος των χαριστικών ρυθμίσεων. Και χρησιμοποίησα τη χαρακτηριστική έκφραση: Αργαταίνει, φουσκώνει σαν το προζύμι. 
Η πρακτική που ακολουθήθηκε ήταν άθλια. Πράγματι, κύριε Πρόεδρε, ήταν άθλια. Και οφείλεται στην τσαπατσουλιά με την οποία το Υπουργείο και η Κυβέρνηση κατάρτισαν και έφεραν αυτό το νομοσχέδιο για συζήτηση. Σε καμία περίπτωση δεν ευσταθεί αυτό το οποίο το Υπουργείο Γεωργίας επικαλείται, προκειμένου να δικαιολογήσει την τακτική του.
'Ενα δεύτερο θέμα το οποίο προέκυψε στη συνέχεια και το οποίο επισημάνθηκε ως κατ' εξοχήν αρνητική εικόνα, ως κατ' εξοχήν απαράδεκτο σύμπτωμα, ήταν το γεγονός, ότι κατά τη συζήτηση αυτών των τροπολογιών που έφερε την τελευταία στιγμή ο κύριος Υπουργός Γεωργίας, αναπτύχθηκε και μέσα στο Κοινοβούλιο μία ενοχλητική κινητικότητα. Και θέλω να πω ότι, όταν η Κυβέρνηση ανοίγει τέτοιους δρόμους, έχει την πρώτη και αποκλειστική ευθύνη. Και στο βαθμό που οιοσδήποτε άλλος συμμετέχει, έχει και αυτός την ευθύνη.
ΠΡΟΕΔΡΟΣ (Απόστολος Κακλαμάνης): Χαίρομαι που το ακούω αυτό. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Από την πλευρά μου, κύριε Πρόεδρε, επεσήμανα ότι πρέπει να σταματήσει αυτό που συντελείται. Και είναι πράγματι αναγκαίο, εάν θέλουμε όλοι να αναβαθμιστεί το κύρος του Κοινοβουλίου και η αποτελεσματικότητα και η αξιοπιστία των χειρισμών του. 
Το τρίτο θέμα το οποίο προκύπτει είναι το σχετικό με την επίμαχη τροπολογία. 
Κύριε Πρόεδρε, επικαλείσθε τον Κανονισμό και ορθώς τον επικαλείσθε, γιατί αυτό είναι...
ΠΡΟΕΔΡΟΣ (Απόστολος Κακλαμάνης): Και το Σύνταγμα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Και το Σύνταγμα και τον Κανονισμό. 
Ξέρετε, όμως, ότι αυτός που παραβιάζει συστηματικά και το Σύνταγμα και τον Κανονισμό, παρά τις δικές σας υποδείξεις, είναι ο κυβερνητικός νομοθέτης, αυτός δηλαδή που έχει την νομοθετική πρωτοβουλία. Και φέρνει τροπολογίες και φέρνει νομοσχέδια με διαδικασία ανορθόδοξη, επικαλούμενος ο οιοσδήποτε Υπουργός την πάγια πρακτική.
ΠΡΟΕΔΡΟΣ (Απόστολος Κακλαμάνης): 'Οχι, το Σύνταγμα. Ο Πρόεδρος άλλωστε δεν θα το επιτρέψει. Εάν όμως, επικαλείται το Σύνταγμα, δεν μπορεί να το απαγορεύσει.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ναι, κύριε Πρόεδρε. Και ξέρετε ότι αυτός που τελικά εκβιάζει στην πράξη τη νομοθετική λειτουργία της Βουλής, είναι ο πλειοψηφικός κυβερνητικός κοινοβουλευτισμός, ο πλειοψηφικός πρωθυπουργικός κοινοβουλευτισμός. 
ΦΟΙΒΟΣ ΙΩΑΝΝΙΔΗΣ: Να το κάνουμε μειοψηφικό!
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Οχι, κύριε συνάδελφε. Αφήστε τώρα αυτές τις εξυπνάδες!
ΠΡΟΕΔΡΟΣ (Απόστολος Κακλαμάνης): Κύριε συνάδελφε, θα πάρετε το λόγο να πείτε την άποψή σας σε μία συζήτηση που δεν θα υπερβεί ο καθένας που θα μιλήσει τα ένα ή δύο λεπτά. Σας παρακαλώ πολύ.
ΦΟΙΒΟΣ ΙΩΑΝΝΙΔΗΣ: 'Οταν ακούγονται πολλές εξυπνάδες, δεν μπορώ παρά...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα παρακαλούσα να αντιληφθεί ο κύριος κοινοβουλευτικός εκπρόσωπος του ΠΑ.ΣΟ.Κ. ότι μιλάω για άλλο πράγμα, για άλλης ποιότητας ζήτημα.
ΦΟΙΒΟΣ ΙΩΑΝΝΙΔΗΣ: Πρώτα να το αντιληφθείτε εσείς.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κατά τη νομοθετική λειτουργία της Βουλής, δεν πρέπει να παρατηρούνται αυτά τα φαινόμενα, τα οποία παρατηρούνται.
Τελευταίο θέμα, κύριε Πρόεδρε. Υπάρχει μία συστηματική άρνηση της Κυβέρνησης να υιοθετήσει τα πορίσματα της Διακομματικής Επιτροπής για τη δασοπροστασία και για τη δασοπυρόσβεση. Κάθε καλοκαίρι, καίγεται η Ελλάδα. Κάθε καλοκαίρι, οι εκάστοτε Υπουργοί και τα επιτελεία του Υπουργείου Γεωργίας παριστάνουν στους στρατηγούς εναντίον της πυρκαϊάς. Κάθε καλοκαίρι, καταναλώνονται σε δηλώσεις επί δηλώσεων. 'Ομως, τα άμεσα συγκεκριμένα και πρακτικά μέτρα αρνούνται να τα υλοποιήσουν.
Στο νομοσχέδιο, που συζητούμε, υπάρχει συγκεκριμένη διάταξη, η οποία αναφέρεται στο δικαίωμα που θα έχει ο Υπουργός να καθορίζει τα προσόντα για την πρόσληψη προσωπικού δασοπροστασίας και δασοπυρόσβεσης.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, σας παρακαλώ να μην μπούμε στην ουσία της τροπολογίας, γιατί δεν θα συζητηθεί, όπως είπα.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Επιτρέπεται να πω την άποψή μου; Είναι η άποψη την οποία είπατε. Εγώ δεν πάω κόντρα στην άποψή σας.
ΠΡΟΕΔΡΟΣ (Απόστολος Κακλαμάνης): Εγώ δεν αναφέρθηκα -και ούτε το δικαιούμαι, άλλως θα κατέβαινα από την 'Εδρα- στην ουσία. Είπα, γιατί το Σύνταγμα δεν μου επιτρέπει να τη θέσω προς συζήτηση και ψηφοφορία.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Επαναλαμβάνω ότι δεν πάω κόντρα στην άποψή σας. Εξηγώ, γιατί πράγματι εγώ, ως Πρόεδρος της Κοινοβουλευτικής Ομάδας του Συνασπισμού της Αριστεράς και της Προόδου, υπέγραψα αυτοτελώς αυτήν τη συγκεκριμένη τροπολογία. 'Εχω καταθέσει την τροπολογία αυτήν με τέσσερις Βουλευτές του Συνασπισμού.
ΠΡΟΕΔΡΟΣ (Απόστολος Κακλαμάνης): 'Οχι αυτοτελώς, κύριε Πρόεδρε. "Οι προτείνοντες Βουλευτές, Ν.Κωνσταντόπουλος, Ε.Αποστόλου, Α.Λουλέ, Μ.Μουσταφά".
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ναι, με τέσσερις Βουλευτές.
ΠΡΟΕΔΡΟΣ (Απόστολος Κακλαμάνης): 'Οχι ως Πρόεδρος της Κοινοβουλευτικής Ομάδας, όπως λέει ο Κανονισμός, γιατί είμαι βέβαιος ότι σε αυτή την περίπτωση...
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σύμφωνοι, κύριε Πρόεδρε. Δεν πάω κόντρα στην άποψή σας.
Σας λέω ότι υπέγραψα την ίδια τροπολογία και εγώ με τους άλλους συναδέλφους, για να καταδείξω πολιτικά τη σοβαρότητα και σπουδαιότητα του προβλήματος και για να αναγκάσω την Κυβέρνηση και τον Υπουργό Γεωργίας να δεσμευθεί επιτέλους κάποτε. Να δεσμευθεί συγκεκριμένα. Χιλιάδες, εκατοντάδες χιλιάδες στρέμματα καίγονται και η Κυβέρνηση κωφεύει. Και πρέπει να δεσμευθεί. Και θα δεσμευθεί κάποια στιγμή θέλει δεν θέλει.
Γιατί αυτό, κύριε Πρόεδρε, που κατετέθη με αυτόν τον τρόπο για λόγους πολιτικού συμβολισμού και πολιτικής πίεσης θα μετατραπεί σε επερώτηση ή θα γίνει το ο,τιδήποτε.
Και απευθύνομαι στον κύριο συνάδελφο που ήθελε να κάνει την παρατήρηση-ευφυολόγημα και να του πω. Εδώ, σε αυτό το σημείο είναι η ευαισθησία της κυβερνητικής Πλειοψηφίας. Αναγκάστε την Κυβέρνησή σας να προχωρήσει. Αναγκάστε την Κυβέρνησή σας να υλοποιήσει τις συγκεκριμένες αποφάσεις της Διακομματικής Eπιτροπής. Αναγκάστε την Κυβέρνησή σας να είναι συνεπής. Αναγκάστε την Κυβέρνησή σας να μην ψεύδεται.
ΣΤΡΑΤΗΣ ΚΟΡΑΚΑΣ: Κύριε Πρόεδρε, επειδή πρέπει να πάω στην επιτροπή θα παρακαλούσα να προηγηθώ.
ΠΡΟΕΔΡΟΣ (Απόστολος Κακλαμάνης): Εφόσον πρόκειται να φύγετε, κύριε Κόρακα, ορίστε έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Να προηγηθεί, κύριε Τσιτουρίδη, ο κ.Κόρακας, επειδή πρέπει να πάει στην επιτροπή. 'Αλλωστε, έτσι δεν θα υπερβεί και το δίλεπτο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα να διευκρινίσω ορισμένα πράγματα.
Κατ'αρχήν, σε ό,τι μας αφορά, εμείς καταγγείλαμε, όλοι οι Βουλευτές του Κ.Κ.Ε., αυτό το όργιο των ρυθμίσεων, που δεν ήταν ρυθμίσεις που έπρεπε να γίνουν, αλλά ρυθμίσεις που κυρίως ρύθμιζαν χρέη σε βάρος του ελληνικού λαού με ανταπόδοση σε ομόλογα στην Αγροτική Τράπεζα, των οποίων η ιστορία είναι αρκετά θλιβερή.
ΠΡΟΕΔΡΟΣ (Απόστολος Κακλαμάνης): Κύριε Κόρακα, σας ζητώ συγγνώμη, αλλά βοηθήστε με. Δεν πρόκειται να κάνουμε ξανά μία συζήτηση επί της ουσίας εδώ! Σας παρακαλώ!
ΣΤΡΑΤΗΣ ΚΟΡΑΚΑΣ: Θα θυμίσω πως, όταν είπατε στη Βουλή -και πραγματικά εμείς το εκτιμήσαμε- ότι, εάν υπάρχουν τροπολογίες που ένα οποιοδήποτε κόμμα θα εκφράσει αντιρρήσεις, δεν συζητούνται, σας υπενθύμισα την επομένη: "Κύριε Πρόεδρε, είχατε αναλάβει αυτήν τη δέσμευση. Εμείς έχουμε αντίρρηση με όλες αυτές τις τροπολογίες και ζητούμε να αποσυρθούν."
ΠΡΟΕΔΡΟΣ (Απόστολος Κακλαμάνης): Σας είπα ότι ο Υπουργός επεκαλέσθη το συνταγματικό του δικαίωμα. Την άλλη τροπολογία του κ. Λαλιώτη, που δεν ήταν παρών εδώ, που φέρατε αντίρρηση, όπως θυμόσαστε, την απέσυρα.
ΣΤΡΑΤΗΣ ΚΟΡΑΚΑΣ: Τότε, λοιπόν, τι νόημα είχε, κύριε Πρόεδρε, η απαίτησή σας εάν υπάρχει αντίρρηση από οποιοδήποτε κόμμα να αποσυρθεί; 'Ηταν δεδομένο.
ΠΡΟΕΔΡΟΣ (Απόστολος Κακλαμάνης): Κύριε Κόρακα, γνωρίζω ότι στο τέλος το κλίμα καταλήγει ότι φταίει ο Πρόεδρος.
ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε, αλλού θέλω να πάω.
ΠΡΟΕΔΡΟΣ (Απόστολος Κακλαμάνης): Σας παρακαλώ γιατί με τον δικό σας αστεϊσμό κάποια στιγμή που είπατε "πάρτε τηλέφωνο στη Λάρισα", μας έβαλαν τίτλους στις εφημερίδες. Μην είμεθα αυτής της αντιλήψεως, σας παρακαλώ.
ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Το να θέλουμε να μεταφέρουμε κάπου αλλού τις ευθύνες, είναι λάθος. Σας παρακαλώ.
ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε, αλλά δεν δεχόμαστε και ευθύνες...
ΠΡΟΕΔΡΟΣ (Απόστολος Κακλαμάνης): Τι θέλετε να πείτε; Διότι είπατε "όχι". 'Οταν ο Υπουργός είναι εδώ και λέει "το Σύνταγμα μου δίνει αυτό το δικαίωμα", τι θα του κάνω εγώ;
ΣΤΡΑΤΗΣ ΚΟΡΑΚΑΣ: Θα σας πω και για το Σύνταγμα. Δεν θέλω να μπω σε τέτοια συζήτηση. Θέλω μόνο να σημειώσω ότι η σημερινή τροπολογία μας έχει κατατεθεί από τις 3 Σεπτεμβρίου, δηλαδή, πριν ενάμιση μήνα και το Λογιστήριο του Κράτους ώφειλε να δώσει έκθεση, διότι πέρα απ'όλα τ'άλλα το 1,5% του προϋπολογισμού που ζητάμε είναι μικρότερο από τις ρυθμίσεις που έκανε ο κ. Τζουμάκας.
ΠΡΟΕΔΡΟΣ (Απόστολος Κακλαμάνης): Μισό ζητάτε, όχι ενάμιση.
ΣΤΡΑΤΗΣ ΚΟΡΑΚΑΣ: Εμείς, κύριε Πρόεδρε, θέλουμε να σημειώσουμε τις ευθύνες της Κυβέρνησης για το σοβαρότατο θέμα της δασοπροστασίας και την άρνησή της να έρθει εδώ και να συζητήσει. Εκτός και αν η παρουσία του κυρίου Υφυπουργού έχει αυτήν την έννοια.
ΠΡΟΕΔΡΟΣ (Απόστολος Κακλαμάνης): 'Οχι. Ο κύριος Υπουργός λείπει σε προγραμματισμένη σύνοδο...
ΣΤΡΑΤΗΣ ΚΟΡΑΚΑΣ: Είναι ο κύριος Υφυπουργός εδώ.
ΠΡΟΕΔΡΟΣ (Απόστολος Κακλαμάνης): Ναι, λέω, επειδή απουσιάζει ο Υπουργός, δεν θέλω να δίνεται η εντύπωση ότι ο Υπουργός δεν ήρθε και ότι καταφρονεί τη Βουλή. Σας δίνω αυτήν την εξήγηση.
ΣΤΡΑΤΗΣ ΚΟΡΑΚΑΣ: Εμείς, κύριε Πρόεδρε, σταματάμε εδώ. Θέλουμε να σημειώσουμε αυτήν την ευθύνη και έχω τη γνώμη ότι έπρεπε να επιμείνετε, ώστε ο κύριος Υπουργός να μην επιμείνει στη συζήτηση των απαράδεκτων τροπολογιών. Υπήρχαν τελευταία στιγμή τροπολογίες δεκάδων δισεκατομμυρίων, χωρίς να υπάρχει καν έκθεση του Γενικού Λογιστηρίου του Κράτους.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, θα σας δώσω το λόγο αμέσως μετά.
Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, είμαι αναγκασμένος να επανέλθω σε ορισμένα τα οποία ελέχθησαν σε αυτήν την Αίθουσα. Θα πω και εγώ ότι υπήρξε αποκλειστική ευθύνη της Κυβέρνησης, τόσο σε ό,τι αφορά το περιεχόμενο των τροπολογιών που ψηφίσθηκαν, όσο και στον τρόπο με τον οποίο συζητήσαμε εδώ.
Εμείς χαρακτηρίσαμε προκλητικό, απαράδεκτο και σκανδαλώδη τον τρόπο με τον οποίο νομοθετήσαμε. 'Οταν όμως ο κύριος Υπουργός είπε κατά τρόπο κάθετο ότι επιμένει να συζητήσουμε, η ευθύνη δεν είναι των κομμάτων, ούτε δική σας, βεβαίως. Ο κύριος Υπουργός ήσκησε το συνταγματικό του δικαίωμα και έτσι αναγκασθήκαμε να συζητήσουμε.
Από εκεί και πέρα, επειδή τις τελευταίες ημέρες υπήρξε μία συστηματική προσπάθεια από κάποιες πλευρές για να βγει ότι όλοι φταίμε σε αυτήν την Αίθουσα, εγώ οφείλω να πω και να επαναλάβω ότι η Νέα Δημοκρατία βεβαίως και δεν ψήφισε τις επίμαχες διατάξεις και την επίμαχη τροπολογία, αλλά και αν εβρέθησαν πέντε συνάδελφοι οι οποίοι είπαν "είναι προκλητικό να ρυθμίζουμε τα ίδια πράγματα στον ένα νομό και να αφαιρούμε τη δυνατότητα ρύθμισης από τον άλλο νομό", δεν είναι συνευθύνη των κομμάτων. Υπήρξε συγκεκριμένη ευθύνη της Κυβέρνησης.
Θα πω και κάτι ακόμα. Η ευθύνη δεν ήταν μόνο του κ. Τζουμάκα. Γιατί, πήγαμε να πούμε "ο Υπουργός Γεωργίας". 'Ο,τι ψηφίσαμε εδώ είχε και την υπογραφή του κ. Παπαντωνίου, άρα όλης της Κυβέρνησης. Η Κυβέρνηση επρότεινε και επέμενε ο Υπουργός να συζητήσουμε τις τροπολογίες.
Θα έρθω στο δεύτερο θέμα. 'Εχετε δίκιο επί του τύπου, βεβαίως. Η δασοπροστασία και η δασοπυρόσβεση είναι μεγάλα θέματα. Εκατόν είκοσι δύο συνάδελφοι όλων των κομμάτων καταθέσαμε μια τροπολογία και λέτε, κύριε Πρόεδρε, ότι την εκλαμβάνετε ως μία πρόταση καλής θελήσεως, για να πείσουμε την Κυβέρνηση. Μα, η ίδια η Κυβέρνηση, ο Υπουργός Γεωργίας, εγγράφων στα παλαιότερα των υποδημάτων του το ομόφωνο πόρισμα των κομμάτων, της Διακομματικής Επιτροπής, δήλωσε πριν από δύο μήνες ότι παραπέμπει το μείζον θέμα της δασοπυρόσβεσης στο Πυροσβεστικό Σώμα. Τι περιμένουμε, λοιπόν;
Γιατί συστήνουμε, λοιπόν, Διακομματικές Επιτροπές; Πριν από μία ώρα συστήσαμε και άλλη. Αν τα πορίσματα αυτών των Επιτροπών τα εγγράφει στα υποδήματά της η Κυβέρνηση, κάτι πρέπει να κάνουμε.
Εγώ, δεν δέχομαι να ακούω ότι "εκατόν είκοσι δύο Βουλευτές υπογράφουν την πρόταση ενός φορέα". Οι Βουλευτές μπορούν να αναλάβουν νομοθετικές πρωτοβουλίες εκ του Κανονισμού και εκ του Συντάγματος. 'Οταν στους εκατόν είκοσι δύο Βουλευτές υπάρχουν δύο πρώην Υπουργοί Γεωργίας, ο κ. Μπασιάκος και ο κ. Σταύρου, δεν έρχεται κανένας φορέας εδώ να πάρει την πρωτοβουλία της νομοθέτησης. Παρακαλώ, να μην ακούγονται αυτά τα πράγματα.
ΠΡΟΕΔΡΟΣ (Απόστολος Κακλαμάνης): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, η συζήτηση που έγινε μέχρι τώρα ξεκαθάρισε τα πραγματικά περιστατικά και αυτό είναι χρήσιμο. Δηλαδή, τι ξεκαθάρισε; 'Οτι ενώ είχαμε συμφωνήσει να μη συζητηθούν οι τροπολογίες της τελευταίας ώρας του κυρίου Υπουργού, την τελευταία ώρα ο Υπουργός επέμενε και άρα η Κυβέρνηση έχει την ευθύνη και υπεχώρησε και το Προεδρείο και η Αίθουσα νομίζω. Ξαναδιάβασα τα Πρακτικά. Είδα ότι και το Κομμουνιστικό Κόμμα δήλωσε στην τελευταία συνεδρίαση ρητώς ότι δεν συμφωνεί. Και δεν είναι ανάγκη να υπενθυμίσω ότι εγώ όταν είχα μιλήσει δύο φορές σκληρότατα, είχα τονίσει μέχρι τέλους την αντίθεσή μου και είχα επισημάνει τη συμφωνία, διότι φοβόμουν την υπαναχώρηση του Υπουργού. Αλλά εδώ τίθεται ένα άλλο πρόβλημα, κύριε Πρόεδρε, το οποίο παρακαλώ και οι κύριοι συνάδελφοι να προσέξουν.
Δεσμεύεται το Σώμα από τις συμφωνίες που κάνουμε; Η απόφαση της Βουλής μας δεσμεύει όλους ή καθένας μπορεί να επικαλείται το "συνταγματικό του δικαίωμα"; Είναι ένα μέγα θέμα που πρέπει να το λύσουμε. Διότι ο Υπουργός είχε άδικο. 'Οταν πήραμε αυτήν την απόφαση με τη δική σας πρόταση να μη συζητηθούν οι τροπολογίες του, ο κ. Τζουμάκας ήταν παρών και δεν αντείπε. 'Αρα, συνεφώνησε και αυτός. Μπορεί μία απόφαση της Βουλής που συνδέεται με τον τρόπο που εργαζόμαστε ένας Υπουργός, ένα κόμμα, ένας Βουλευτής, να την αγνοήσει επικαλούμενος συνταγματικό δικαίωμα; Εγώ νομίζω, κύριε Πρόεδρε και κύριοι συνάδελφοι, ότι δεν μπορεί. Δεν είχε το δικαίωμα ο κ. Τζουμάκας να πει αυτό, γιατί στην περίπτωση αυτή εμείς πλέον ως κόμμα αποδεσμευόμεθα από όλες τις συμφωνίες. Συμφωνούμε να συζητήσουμε ένα νομοσχέδιο τρεις μέρες ή δύο μέρες. Συνταγματικό μας δικαίωμα δεν είναι να επιμείνουμε να το συζητούμε τρεις μήνες;
Eάν επιμείνει η Κυβέρνηση σε αυτήν την ερμηνεία, δεν υπάρχει Βουλή, κύριε Πρόεδρε. Γίνεται η Βουλή ζούγκλα. Και το επισημαίνω απολύτως για να πω ότι αποκλειστική ευθύνη για το διασυρμό του Κοινοβουλίου και όλων μας που δεν φταίμε επιτέλους σε τίποτα, έχει η Κυβέρνηση του κ. Σημίτη.
'Ερχομαι και στο άλλο θέμα, στο θέμα της τροπολογίας, κύριε Πρόεδρε, την οποία και εγώ υπογράφω και υποστηρίζω. Εγώ δέχομαι ότι τύποις έχετε δίκιο σε αυτά τα οποία είπατε. Αλλά θα ήθελα -και εγώ θα τα κρατήσω και έχω και καλή μνήμη και καλό αρχείο- να σας θυμήσω και σε άλλες περιπτώσεις, κύριε Πρόεδρε, αυτά τα οποία είπατε σε ό,τι αφορά εμάς και την τροπολογία των δασικών.
Πολλές φορές η Κυβέρνηση του κ. Σημίτη, η οποία επιδίδεται σε αυτό το σπορ, θα μας φέρει ανάλογες προσθήκες που δεν αποτελούν ένα νομοσχέδιο, αποτελούν πολλές φορές πολλά νομοσχέδια χωρίς να τηρηθεί καμία από τις λοιπές προϋποθέσεις του Συντάγματος.
Και επειδή όλοι μίλησαν επί της ουσίας θα ήθελα να πω και εγώ, κύριε Πρόεδρε, μία φράση μόνο επί της ουσίας, ότι είναι απαράδεκτο όταν σύσσωμη η Βουλή έχει πάρει θέση επί ενός θέματος και το κόμμα της Πλειοψηφίας έχει πάρει θέση, ένας Υπουργός να γράφει στα παλιά του τα παπούτσια ολόκληρη τη Βουλή και να αρνείται και τη συζήτηση καν μιας τέτοιας προτάσεως, που ουσιαστικά είναι σωστή. Και είναι, κύριοι συνάδελφοι του ΠΑ.ΣΟ.Κ., ένα πρόβλημα πλέον λειτουργίας της δικής σας της Κυβέρνησης. Ποιος σε αυτήν την Κυβέρνηση αποφασίζει;
ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πράγματι αυτό που συνέβη σε αυτό το νομοσχέδιο δυστυχώς δικαιώνει την άποψη που έχουμε διατυπώσει κατ' επανάληψη σε αυτήν την Αίθουσα, ότι η Κυβέρνηση παρά τις επανειλημμένες προτροπές και από την πλευρά σας -όπως έχετε πει στο Σώμα-νομοθετεί με τη μέθοδο των τροπολογιών, όχι μόνο όταν συζητούνται τα σχέδια νόμων στις Διαρκείς Επιτροπές, αλλά και στη συνέχεια μέσα στο Τμήμα ή στην Ολομέλεια. Αποτέλεσμα να νομοθετεί και να τροποποιεί ή να καταργεί διατάξεις μέσα σε ένα, δύο ή και τρεις μήνες μέσα στον ίδιο χρόνο.
'Εχω πράγματι εκατό φορές επισημαίνει αυτήν την προχειρότητα που υποβαθμίζει το κύρος του Κοινοβουλίου. 'Ετσι συνέβη και σε αυτό το νομοσχέδιο. Δεν θα επιμείνω ακόμη. Είναι γνωστό ότι θα πρέπει ο κύριος Πρωθυπουργός να υλοποιήσει την υπόσχεση που σας έδωσε, όπως μας την έχετε διαβιβάσει, ότι η Κυβέρνηση δεν θα νομοθετεί με τροπολογίες.
'Οσον αφορά το δεύτερο θέμα της τροπολογίας, κύριε Πρόεδρε, δεν μπορώ ν'αντιληφθώ το εξής: Τι χρειάζονται οι Κοινοβουλευτικές Διακομματικές Επιτροπές και συστήσαμε και άλλη σήμερα, όταν τα ομόφωνα πορίσματα δεν υλοποιούνται από τις εκάστοτε κυβερνήσεις; 'Ετσι, καθιστούν κενό περιεχομένου γράμμα διαδικασίες τέτοιες Διακομματικών Επιτροπών, οι οποίες είναι χάσιμο χρόνου χωρίς κανένα αποτέλεσμα. Γι'αυτόν ακριβώς το λόγο εμείς επιμένουμε ότι πρέπει να συζητηθεί αυτή η τροπολογία, άλλως θα πρέπει να δεσμευθεί το Υπουργείο Γεωργίας ότι θα φέρει αυτή τη ρύθμιση μέσα στο μήνα αυτό, γιατί υπάρχουν μία σειρά τέτοια νομοθετήματα τα οποία βρίσκονται σε εξέλιξη.
ΠΡΟΕΔΡΟΣ (Αποστολος Κακλαμάνης): Ο κ.Φοίβος Ιωαννίδης, ο Κοινοβουλευτικός Εκπρόσωπος του ΠΑ.ΣΟ.Κ., έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, δεν θ'απαντήσω για λογαριασμό της Κυβερνήσεως προφανώς ούτε του απουσιάζοντος στο εξωτερικό για πολύ σοβαρούς λόγους, Υπουργού Γεωργίας. Αλλά ειλικρινώς δεν μπορώ να αφήσω απαρατήρητα -και με θλίβουν- όσα άκουσα προηγουμένως λες και ζούμε πρώτη φορά σ'αυτήν τη χώρα. Και ακούγονται εδώ βαρύτατες εκφράσεις, όπως "διασυρμός του Κοινοβουλίου", "όργιο τροπολογιών", σε μία εποχή που ανεξαρτήτως των επιμέρους παρατηρήσεων, που θα μπορούσε κανείς να αποδεχθεί και την ορθότητά τους σε συγκεκριμένα περιστατικά, για πρώτη φορά πραγματικά αυτή η Κυβέρνηση, η Κυβέρνηση του Κώστα Σημίτη, έχει δώσει εντολές -και βεβαίως και με τη δική σας ισχυρότατη υποστήριξη, κύριε Πρόεδρε-, για ορθή λειτουργία του Κοινοβουλίου. Είναι ελάχιστες οι τροπολογίες σε σχέση με οποιαδήποτε εποχή στο παρελθόν και την εποχή που κυβέρνησε η Νέα Δημοκρατία και την εποχή που κυβερνούσε το ΠΑ.ΣΟ.Κ. και ήταν Υπουργος ο κ.Τσοβόλας και την εποχή που κυβερνούσε η Νέα Δημοκρατία μετά του Συνασπισμού. Μπορώ ν'αναφέρω άπειρα παραδείγματα. Και αν δείτε στατιστικά στοιχεία, θα διαπιστώσετε τη μεγάλη διαφορά.
Το ότι πρέπει να επιμείνουμε, ώστε να γίνει ακόμη καλύτερη η λειτουργία του Κοινοβουλίου, ουδείς έχει αντίρρηση. Αλλά δεν μπορούμε να φθάνουμε στο σημείο να δημιουργούμε την εντύπωση ότι πρώτη φορά η Βουλή χρησιμοποίησε τη μέθοδο των τροπολογιών κατ'αυτόν τον τρόπο, όταν μάλιστα και τα Μέσα Μαζικής Ενημέρωσης, τα οποία για πρώτη φορά, κύριε Πρόεδρε, δικαιώσατε εν μέρει τουλάχιστον, έδωσαν υπερβολική εικόνα. Διότι δεν ομιλούσαν απλώς για τη διαδικασία, αλλά για ύποπτους χειρισμούς -ενώ επρόκειτο για ρυθμίσεις που αφορούσαν στη μεγάλη τους πλειοψηφία συνεταιρισμούς και ενώσεις συνεταιρισμών, οι οποίοι δεν θα μπορούσαν να λειτουργήσουν διαφορετικά- και για χρήματα τα οποία ασφαλώς δεν θα είχε τη δυνατότητα να εισπράξει η Αγροτική Τράπεζα στην οποία τα οφείλουν, διότι δεν έχουν τα αντίστοιχα περιουσιακά στοιχεία.
Και για να μην απεραντολογώ θα φέρω δύο παραδείγματα. Αν κλείσει η 'Ενωση Γεωργικών Συνεταιρισμών Ιεράπετρας, καταστρέφεται η περιοχή. Αλλά η ένωση συνεταιρισμών δεν μπορεί να λειτουργήσει χωρίς φορολογική ενημερότητα, που ήταν προϋπόθεση για να λειτουργήσει αποδοτικά στο μέλλον.
Δεν μπαίνω στην ουσία. Θέλω επιπλέον να προσθέσω ότι ακόμη και το Κομμουνιστικό Κόμμα είχε φέρει τροπολογίες προς την ιδία κατεύθυνση. Και βεβαίως πολλές τροπολογίες είχαν φέρει και η Νέα Δημοκρατία και όλα τα κόμματα. Δεν πρέπει να πούμε ότι εδώ για πρώτη φορά μία κακή Κυβέρνηση, η Κυβέρνηση του Σημίτη, νοθεύει τη διαδικασία, την κοινοβουλευτική, κατά τη νομοθετική της λειτουργία, με τροπολογίες που πρώτη φορά κατατέθηκαν σε αυτήν την έκταση. Το αντίθετο συμβαίνει. Η Κυβέρνηση Σημίτη και εσείς, κύριε Πρόεδρε, προς τιμήν σας, επιμένετε για να γίνεται ολοένα και καλύτερη η λειτουργία της Βουλής. Και θα γίνει ακόμα καλύτερη.
ΠΡΟΕΔΡΟΣ (Απόστολος Κακλαμάνης): Κύριε Ιωαννίδη, σας παρακαλώ.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, δύο λέξεις μόνο θα ήθελα να πω.
ΠΡΟΕΔΡΟΣ (Απόστολος Κακλαμάνης): Είναι μόνο δύο λέξεις;
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ναι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Πρώτον, δεν κατέθεσαν όλα τα κόμματα τροπολογίες. Ο Συνασπισμός ζήτησε να αποσυρθεί η τροπολογία. Και δεν είναι σωστό να τσουβαλιάζει ο οποιοσδήποτε όλους, υπεύθυνους και ανεύθυνους.
Δεύτερον, δεν μιλώ, κύριε Πρόεδρε, σαν να ζω για πρώτη φορά ορισμένα φαινόμενα, αλλά θα ήθελα να επισημάνω ότι ο πολιτικός μιθριδατισμός είναι το χειρότερο πράγμα για τη δημοκρατία.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, αν μου επιτρέπετε θα ήθελα να δώσω μία απάντηση στον κ. Κωνσταντόπουλο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Ιωαννίδη, έχετε το λόγο.
ΦΟΙΒΟΣ ΙΩΑΝΝΙΔΗΣ: Επειδή πάλι μίλησε με το ίδιο ύφος -είναι δικαίωμά του- και με τις ίδιες γενικεύσεις περί μιθριδατισμού θέλω να πω ότι ο κ.Κωνσταντόπουλος δεν κατέχει ούτε το μονοπώλιο της αλήθειας ούτε το μονοπώλιο της σοφίας και δεν είναι ανεκτό αυτό το εισαγγελικό και επιτιμητικό ύφος του.
ΠΡΟΕΔΡΟΣ (Απόστολος Κακλαμάνης): Σας παρακαλώ. Επειδή ζήσατε και οι δύο κάτω από ειδικές συνθήκες επί πολλά χρόνια, μη μας μεταφέρετε τη διάρκεια των αντιπαραθέσεων εκεί στις δύσκολες για όλους και ιδιαίτερα για εσάς περιόδους. 
Κυρίες και κύριοι συνάδελφοι, εγώ έκανα μία δήλωση την επομένη και είπα ότι ο Τύπος και όχι τα Μέσα Μαζικής Ενημέρωσης. Να εξηγούμεθα. Εγώ κάνω πάντα τη διάκριση μεταξύ του Τύπου και των ηλεκτρονικών μέσων. Επίσης κάνω διάκριση μεταξύ των δημοσιογράφων και των εργοδοτών τους, δηλαδή μεταξύ εκείνων των εργοδοτών που προέρχονται εκ του χώρου της ενημέρωσης και εκείνων που έχουν εισπηδήσει στο χώρο της ενημέρωσης, ενώ η κύρια επιχειρηματική τους δραστηριότητα δεν είχε και κατά τη γνώμη μου εξακολουθεί να μην έχει, σχέση με το χώρο της ενημέρωσης.
Είπα λοιπόν ότι ο Τύπος καλώς έψεξε μία εικόνα που έδωσε το Κοινοβούλιο. 'Ομως στο σημείο αυτό είπα επίσης και νομίζω ότι εδώ θα συμφωνήσουμε, ότι εμείς οι ίδιοι αδικήσαμε το Κοινοβούλιο, διότι έχει συντελεστεί μία πρόοδος. Και εδώ έχει δίκιο ο κ.Κωνσταντόπουλος. Δεν σημαίνει επειδή αυτά συνέβαιναν παλαιότερα ότι σε σύγκριση με εκείνα πρέπει να είμεθα ευχαριστημένοι. Πρέπει να πούμε ότι ο αριθμός των τροπολογιών έχει περιοριστεί αισθητά. Ο Πρόεδρος της Βουλής πριν κατατεθούν οι τροπολογίες, πριν ασκήσουν οι Υπουργοί το συνταγματικό τους δικαίωμα κάνει μία απόπειρα να περιορίσει τον αριθμό των τροπολογιών.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για την πρόθεση δεν αμφιβάλλω. Για το αποτέλεσμα αμφιβάλλω.
ΠΡΟΕΔΡΟΣ (Απόστολος Κακλαμάνης): Επικοινωνεί με τον Πρωθυπουργό. Δεν κατατίθενται πολλές τροπολογίες. Ενθυμούμεθα ότι την τελευταία στιγμή κατετίθεντο δεκάδες τροπολογιών στο παρελθόν. Δεν υπάρχει λόγος να συνεχίσουμε αυτήν την κατάσταση. Λοιπόν, αυτήν την προσπάθεια που κάνουμε νομίζω ότι όλοι πρέπει να τη συνδράμουμε.
Πράγματι ο Υπουργός απουσιάζει. 'Ισως ελέχθησαν πράγματα που τον αδικούν. Πιστεύω ότι με τη συνεργασία της Κυβερνήσεως μπορεί το Κοινοβούλιο να αναβαθμιστεί. Δεν γίνεται αλλιώς. Είναι αναγκαία η συνεργασία της Κυβερνήσεως. Και πρέπει ως Πρόεδρος του Σώματος να πω, ότι καταβάλλεται αυτή η προσπάθεια από την πλευρά της Kυβερνήσεως, όπως και από τα κόμματα. 'Ολοι έχουμε αυτόν τον κοινό στόχο. Μη τον σκιάζουμε, αλλά να κοιτάξουμε πως μπορούμε να τον προσεγγίσουμε όσο γίνεται περισσότερο.
Σε ό,τι αφορά την τροπολογία για τη συγκρότηση αυτού του οργανισμού για τους λόγους που σας εξέθεσα δεν είναι δυνατόν να εισαχθεί για συζήτηση, παρόλο ότι εγώ όπως και όλοι σας εύχομαι να δει η Κυβέρνηση το συντομότερο τα πορίσματα της Διακομματικής Επιτροπής και να εισηγηθεί στη Βουλή λύση του μεγάλου αυτού προβλήματος.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Τσιτουρίδη, έχετε το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, είμαι υποχρεωμένος να επανέλθω. 'Οταν λέγεται ότι εμείς οι ίδιοι κατά τη συζήτηση του νομοσχεδίου αδικήσαμε το Κοινοβούλιο οφείλω να καταθέσω την ένστασή μου, ως Κοινοβουλευτικός Εκπρόσωπος της Νέας Δημοκρατίας. Δεν ήταν η Νέα Δημοκρατία τουλάχιστον -απ' ό,τι κατάλαβα εδώ μέσα έξι μέρες- που αδίκησε το Κοινοβούλιο.
ΠΡΟΕΔΡΟΣ (Απόστολος Κακλαμάνης): 'Ολοι το αδικήσαμε, κύριε συνάδελφε.
ΣΑΒΒΑΣ ΤΣΙΤΟΥΡΙΔΗΣ: Εδώ είναι η διαφωνία μας. Τις προκλητικές συμπεριφορές και τη στάση της Κυβέρνησης δεν είναι δυνατόν να τις χρεώνονται τα κόμματα.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, είτε πράττοντες είτε αδρανούντες, όλοι το αδικούμε, καθένας με τον τρόπο του, το Κοινοβούλιο.
Παρακαλώ να κλείσει εδώ η συζήτηση.
Το άρθρο 72, το οποίο θα αναριθμηθεί, τίθεται σε ψηφοφορία και αφορά την έναρξη ισχύος του νομοσχεδίου.
Ερωτάται το Σώμα:Γίνεται δεκτό το αρθρο 72;
ΟΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 72, το ακροτελεύτιο άρθρο έγινε δεκτό ομοφώνως.
Συνεπώς το νομοσχέδιο του Υπουργείου Γεωργίας "τροποποίση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις", έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, πρέπει να σας πω ότι η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα και ο Βουλευτής του Κομμουνιστικού Κόμματος Ελλάδας κ. Μπάμπης Αγγουράκης, όπως και ο Βουλευτής της Νέας Δημοκρατίας κ. Απόστολος Σταύρου επειδή απουσιάζουν στο εξωτερικό δεν πήραν μέρος στη ψηφοφορία που έγινε για το νομοσχέδιο αυτό και με σχετικές επιστολές τους δηλώνουν ότι ψηφίζουν την τροπολογία του κόμματός τους αντίστοιχα.
Εισερχόμεθα στη συζήτηση επί της αρχής των άρθρων και του συνόλου του σχεδίου νόμου του Υπουργείου Εθνικής Οικονομίας: "Χρηματιστηριακή αγορά παραγώγων και άλλες διατάξεις".
Σύμφωνα με την απόφαση της Διάσκεψης των Προέδρων η αρχή του νομοσχεδίου θα συζητηθεί στη σημερινή συνεδρίαση και οι επόμενες δύο συνεδριάσεις θα διατεθούν για τη συζήτηση επί των άρθρων του νομοσχεδίου.
Ο εισηγητής της Πλειοψηφίας κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, συναδέλφισσες και συνάδελφοι, ευτυχώς το Χρηματιστήριο έχει τη δική του πορεία και δεν παρακολουθεί την ταλαιπωρία του νέου νομοσχεδίου διαφορετικά θα έμπλεκε σε περιπέτειες.
Τέλος καλό όλα καλάγια το νομοσχέδιο του Υπουργείου Γεωργίας και μπορούμε να ξεκινήσουμε τη συζήτηση του Υπουργείου Εθνικής Οικονομίας για τη Χρηματιστηριακή αγορά παραγώγων και άλλες διατάξεις.
ΜΟΣΧΟΣ ΓΙΚΟΝΟΓΛΟΥ: Κύριε συνάδελφε, σας ικανοποίησε το νομοσχέδιο του Υπουργείου Γεωργίας;
ΙΩΑΝΝΗΣ ΜΑΓΚΡΙΩΤΗΣ: Δεν είχα τη δυνατότητα να διατυπώσω την άποψή μου, κύριε Γικόνογλου. Σεις την είχατε αλλά δεν την εκφράσατε με την ψήφο σας και λυπάμαι πολύ.
Θα ήθελα να κάνω δύο εισαγωγικές αναφορές πριν μπω στο νομοσχέδιο. Πρώτη είναι η αισιόδοξη πρόβλεψη που είχα κάνει από αυτό το Βήμα ως εισηγητής στην προηγούμενη κοινοβουλευτική περίοδο του νομοσχεδίου για τις εταιρείες παροχής επενδυτικών υπηρεσιών την αποϋλοποίηση των τίτλων και την ίδρυση και λειτουργία της Ανώνυμης Εταιρείας Αποθετηρίου. Η αισιοδοξία ήταν βάσιμη γιατί αντανακλούσε κατ' αρχήν την πραγματικότητα της εθνικής μας οικονομίας, την εμπιστοσύνη του επενδυτικού κοινού εγχωρίου αλλά και αυτού του εξωτερικού, των θεσμικών ή μεμονωμένων επενδυτών.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ.ΛΟΥΚΑΣ ΑΠΟΣΤΟΛΙΔΗΣ).
Γι' αυτό, λοιπόν, το Χρηματιστήριο Αξιών Αθηνών, παρ' ότι πέρασε την περιπέτεια του περσινού Νοέμβρη, γρήγορα ξαναβρήκε την ισορροπία του και ξεκίνησε και πάλι την ανοδική του πορεία.
Η μεγάλη στιγμή βεβαίως ήταν η μετοχοποίηση του Ο.Τ.Ε., η οποία με ιδιαίτερη επιτυχία ολοκληρώθηκε και άνοιξε το δρόμο για τις μετοχοποιήσεις και άλλων κερδοφόρων δημοσίων οργανισμών. Η εξέλιξη του Χρηματιστηρίου θα πρέπει να είναι συνεχής, γιατί οι ανακατατάξεις στο διεθνές χρηματιστηριακό περιβάλλον είτε έχουν να κάνουν με την ανάπτυξη νέων υπηρεσιών και νέων προϊόντων, είτε έχουν να κάνουν με τις συγχωνεύσεις και επεκτάσεις είναι συνεχείς.
Σε μια διεθνή οικονομία λοιπόν και σε ένα διεθνές περιβάλλον όπου και η οικονομία αποκτά νέα μεγέθη και νέους ρυθμούς και ο ανταγωνισμός εντίνεται και ογκούται, αλλά και τα μέσα της ανάπτυξης της χρηματιστηριακής αγοράς, όπως είναι τα χρηματιστήρια και οι άλλοι θεσμοί εκσυγχρονίζονται, επεκτείνονται και συγχωνεύονται, θα πρέπει και το Χρηματιστήριο Αξιών Αθηνών συνεχώς να προσαρμόζεται συνεχώς να αναζητά τις νέες ευέλικτες και αποτελεσματικές μορφές οργάνωσής του για να μπορεί και να διακινεί και να διαπραγματεύεται τα νέα προϊόντα και τις νέες υπηρεσίες για να μπορέσει έτσι να ανταποκριθεί στις απαιτήσεις του σήμερα και του αύριο.
Είναι σίγουρο, πως και τούτη η νομοθετική πρωτοβουλία θα ολοκληρωθεί, θα υλοποιηθεί και πάρα πολύ γρήγορα θα πρέπει να υπάρξει και νέα νομοθετική πρωτοβουλία, αφού το Χρηματιστήριο Αξιών Αθηνών τώρα μπαίνει στο χώρο των σύγχρονων χρηματιστηρίων και μάλιστα, μετά την επόμενη διετία, τριετία και την ολοκλήρωση της τρίτης φάσης της Οικονομικής και Νομισματικής 'Ενωσης και το κοινό νόμισμα, θα πρέπει και μέχρι τότε, αλλά και τότε, να τύχει νέων προσαρμογών για να μπορέσει να συνεχίσει την αναπτυξιακή και ανοδική του πορεία.
Η δεύτερη εισαγωγική παρατήρηση που θα ήθελα να κάνω και αυτή γενικής αρχής, γενικής κατεύθυνσης, είναι πως το Χρηματιστήριο της χώρας, όπως βεβαίως και τα άλλα χρηματιστήρια, όχι απλώς συμβάλλουν στην ανάπτυξη της χρηματιστηριακής αγοράς, αλλά συμβάλλουν αποφασιστικά στην ανάπτυξη της οικονομίας. Ιδιαίτερα, μετά την πτώση των επιτοκίων, το Χρηματιστήριo Αξιών Αθηνών έγινε ακόμα πιο ελκτικό και θα έλεγα, πως έγινε η κύρια πηγή εσόδων για τις επιχειρήσεις, για τις αναπτυσσόμενες επιχειρήσεις και βεβαίως, το κύριο πεδίο επενδυτικής δραστηριότητας από 'Ελληνες και ξένους επενδυτές.
Το Χρηματιστήριο, λοιπόν, βοηθά αποφασιστικά την ανάπτυξη, στην υποστήριξη της ελληνικής επιχείρησης και της επιχειρηματικής δραστηριότητας γενικότερα στη χώρα μας. Το Χρηματιστήριο, πλέον, από φορέας που αφορούσε ένα κλειστό κύκλο ανθρώπων, τους χρηματιστές και είχε ένα περιορισμένο οικονομικό ενδιαφέρον, καθημερινά διευρύνει τις δραστηριότητές του, συνδέεται με την πορεία της οικονομίας μας, αφορά ένα ευρύτερο επιχειρηματικό φάσμα και φυσικά, όλο και περισσότεροι πολίτες, ιδιαίτερα με την μετοχοποίηση του Ο.Τ.Ε., αρχίζουν να κατανοούν τη λειτουργία του, τη χρησιμότητά του, αρχίζουν να συμμετέχουν στη δραστηριότητα και στη ζωή του. Αυτό είναι πάρα πολύ σημαντικό για την οικονομική δραστηριότητα στη χώρα μας, για την οικονομική ανάπτυξη, για την ενεργοποίηση γενικότερα του ελληνικού κεφαλαίου, που μέχρι τώρα είτε αδρανούσε είτε λίμναζε στις τράπεζες, προσδοκώντας τα οφέλη από τα υψηλά επιτόκια των προηγούμενων χρόνων.
Θα πρέπει, επίσης, να επισημάνω -όχι μόνο για την ιστορία- πως το ΠΑ.ΣΟ.Κ. από τη δεκαετία του '80 έχει συνδέσει την οικονομική του πολιτική και τις νομοθετικές πρωτοβουλίες, που αναπτύσσονται στον τομέα της οικονομίας, με τον εκσυγχρονισμό του Χρηματιστηρίου. Το πρώτο βήμα για τον ουσιαστικό εκσυγχρονισμό και την ανάπτυξη του Χρηματιστηρίου μετά από αρκετά χρόνια -θα έλεγα- αδράνειας και στασιμότητας, πραγματοποιείται το 1986. 'Αλλωστε, τότε έχουμε και την Ενιαία Ευρωπαϊκή πράξη του Λουξεμβούργου, για την απελευθέρωση διαχείρισης των κεφαλαίων και για πρώτη φορά και η χώρα μας προσαρμόζεται, δίνοντας τη δυνατότητα στο ξένο κεφάλαιο να επενδύσει μέσα από το Χρηματιστήριο να μπορεί να ρευστοποιεί τις μετοχές του και φυσικά να επανεξάγει τα κεφάλαια και τα κέρδη.
Το θεσμικό πλαίσιο γνώρισε μια νέα τομή, που του έδωσε μεγαλύτερη ώθηση με το ν.2324/1995. Το Χρηματιστήριο αποκτά σύγχρονη υποδομή και για πρώτη φορά αποκτά ουσιαστικούς ελεγκτικούς μηχανισμούς, γιατί η ανάπτυξή του απαιτεί πλέον και την ανάπτυξη ουσιαστικών ελεγκτικών μηχανισμών. Βεβαίως, όπως είπα προηγουμένως, υπάρχει και η νομοθετική πρωτοβουλία του 1996, που κάνει ακόμα ένα μεγάλο βήμα στον εκσυγχρονισμό, στην ανάπτυξη και στην επέκταση του Χρηματιστηρίου.
Με το παρόν νομοσχέδιο, η Κυβέρνηση προσπαθεί να εισάγει νέους θεσμούς, στο Χρηματιστήριο Αξιών Αθηνών, αναγκαίους για τις σύγχρονες χρηματιστηριακές υπηρεσίες και τα σύγχρονα χρηματιστηριακά προϊόντα, όπως είναι τα παράγωγα προϊόντα. Αυτό θα βοηθήσει στην προσέλκυση νέων κεφαλαίων, δημιουργεί θεσμούς υποστήριξης της βαλκανικής οικονομικής μας προσπάθειας και κάνει ένα βήμα, ακόμη ουσιαστικοποιώντας την επιλογή των ελληνικών πιστοποιητικών, δημιουργώντας νέους θεσμούς. Η ελληνική αγορά αναδυομένων αγορών, τα Ε.Κ.Α.Α., οι Ε.Χ.Α.Α., δηλαδή, τα Επενδυτικά Κεφάλαια των Αναδυομένων Αγορών και οι Εταιρείες Χαρτοφυλακίων Αναδυομένων Αγορών, δηλαδή δίνεται η δυνατότητα στο ιδιωτικό κεφάλαιο, στους θεσμικούς επενδυτές, στους μεμωνομένους ιδιώτες, να συμμετέχουν και μάλιστα θα έλεγα με πλειοψηφική συμμετοχή στις περισσότερες από τις νέες ιδρυόμενες εταιρείες και φορείς, γιατί θέλει να καταστήσει το ιδιωτικό κεφάλαιο και συνυπεύθυνο και βεβαίως βασικό μοχλό ανάπτυξης των χρηματιστηριακών δραστηριοτήτων και της χρηματιστηριακής αγοράς.
Με μια σειρά άρθρα του, προσαρμόζει τη λειτουργία της χρηματιστηριακής αγοράς και του χρηματιστηρίου στο νέο κοινοτικό δίκαιο και θεσπίζει ακόμη πιο αυστηρότερους μηχανισμούς ελέγχου. Γι'αυτό εκτίμησή μου είναι πως το νομοσχέδιο αυτό, όπως ανεδείχθη και από τη συζήτηση στη Διαρκή Επιτροπή της Βουλής, πρέπει να ψηφιστεί ομόφωνα. Νομίζω πως οι όποιες παρατηρήσεις διατυπώθηκαν και στη Διαρκή Επιτροπή και πιθανότατα θα διατυπωθούν και στη συζήτηση επί της αρχής, αλλά και στην κατ'άρθρο, μπορούν να υιοθετηθούν από την Κυβέρνηση, μπορούν να συντεθούν και μπορούμε να οδηγηθούμε στην ομόφωνη ψήφιση του παρόντος νομοσχεδίου.
Πιο συγκεκριμένα, με το νομοσχέδιο αυτό ιδρύεται το Χρηματιστήριο Παραγώγων Αθηνών. Με αυτό δίνεται η δυνατότητα στο Χρηματιστήριο Αθηνών να διαπραγματευθεί νέα προϊόντα και νέες υπηρεσίες, προϊόντα βεβαίως και υπηρεσίες που μέχρι σήμερα διαπραγματεύονταν εκτός της επίσημης αγοράς με όλους εκείνους τους κινδύνους που εμπεριέχει μια ανεπίσημη εξωθεσμική διαπραγμάτευση χρηματιστηριακών προϊόντων.
Τι είναι τα παράγωγα προϊόντα; Τα παράγωγα προϊόντα δεν είναι οι κινητές κλασικές αξίες που γνωρίζαμε μέχρι σήμερα. Είναι συμφωνίες επί κινητών αξιών, δεικτών του Χρηματιστηρίου ή άλλων αξιών, όπως του συναλλάγματος, των επιτοκίων κλπ.
Η Κυβέρνηση με το νομοσχέδιο αυτό κάνει προσεκτικά βήματα και στη δημιουργία του Χρηματιστηρίου Παραγώγων Αθηνών, αλλά και στα προϊόντα που θα διαπραγματεύονται στο Χρηματιστήριο Παραγώγων Αθηνών. Και αυτό γιατί δεν υπάρχει ανάλογη τεχνογνωσία και υποδομή, είναι εμβρυακή, τώρα δημιουργείται και βεβαίως δεν υπάρχει και ανάλογη εμπειρία και φυσικά το μεγάλο φάσμα, ο όγκος, η έκταση αυτών των προϊόντων. 
Γι'αυτό, λοιπόν, τα βήματα είναι προσεκτικά, είναι ελεγχόμενα. Το Διοικητικό Συμβούλιο του Χρηματιστηρίου Παραγώγων Αθηνών θα αποφασίζει ποια προϊόντα θα εισάγονται προς διαπραγμάτευση κάτω από την έγκριση και την εισήγηση της ΕΤ.Ε.Σ.Ε.Π., του διοικητικού της συμβουλίου, που θα εποπτεύει και θα εγγυάται τη λειτουργία και τις συναλλαγές στο Χρηματιστήριο Παραγώγων Αθηνών.
Στο πρώτο μέρος του παρόντος νομοσχεδίου προβλέπεται και διατυπώνεται η ίδρυση του Χρηματιστηρίου Παραγώγων Αθηνών ως ανώνυμης εταιρείας. Το ιδρυτικό της κεφάλαιο είναι τρία δισεκατομμύρια (3.000.000.000) δραχμές. Η πρωτοτυπία και καινοτομία είναι ότι η πολιτεία με τους ελεγχόμενους από αυτή φορείς μπορεί να κατέχει μέχρι το 49% του μετοχικού κεφαλαίου της νέας Α.Ε.. Οι θεσμικοί επενδυτές, επειδή ακριβώς αναζητούμε τη διασπορά των μετοχών, θα μπορούν να κατέχουν μέχρι το 3% του μετοχικού κεφαλαίου. Διακρίνουμε, λοιπόν, από τη μια πλευρά μειοψηφική συμμετοχή του κράτους, της πολιτείας και από την άλλη μια ώθηση στους θεσμικούς επενδυτές να πάρουν στα χέρια τους το Χρηματιστήριο Παραγώγων Αθηνών τη διαχείρισή του και την ευθύνη της λειτουργίας του.
Αυτό αντανακλάται, βεβαίως, όπως θα το δούμε στην κατ'άρθρο συζήτηση και στη σύνθεση του συμβουλίου. Η πολιτεία, όμως, διατηρεί την υψηλή εποπτεία διά του Χρηματιστηρίου Αξιών Αθηνών, δια της Επιτροπής Κεφαλαιαγοράς και στη λειτουργία του Χρηματιστηρίου Παραγώγων Αθηνών, γιατί αυτή η εποπτεία είναι αναγκαία, πολύ περισσότερο σε ένα φορέα, σε ένα θεσμό που τώρα δημιουργείται και που η εμπειρία έχει δείξει πως χρειάζεται αυτή η διακριτική, υψηλή εποπτεία.
Στο δεύτερο κεφάλαιο του νομοσχεδίου, περιγράφονται και διατυπώνονται οι λεπτομέρειες των συναλλαγών, θα έλεγα σε μεγάλη έκταση, του Χρηματιστηρίου Παραγώγων Αθηνών, η συγκρότηση του Διοικητικού Συμβουλίου του, αναφέρεται στα προϊόντα που εισάγονται στο Χρηματιστήριο Παραγώγων Αθηνών στο ρόλο της ΕΤΕΣΕΠ.
Στο τρίτο κεφάλαιο ιδρύεται η εταιρεία Εκκαθάρισης Συναλλαγών και Παραγώγων, η ΕΤΕΣΕΠ, και αυτή είναι Α.Ε. Το μετοχικό της κεφάλαιο αυτονόητα είναι υψηλότερο, είναι οκτώ δισεκατομμύρια (8.000.000.000) δραχμές, είναι ονομαστικές και εδώ οι μετοχές, και η Πολιτεία βεβαίως έχει τη δυνατότητα να κρατήσει μέχρι το 35% του μετοχικού κεφαλαίου της ΕΤΕΣΕΠ. Εδώ, οι θεσμικοί επενδυτές μπορούν να κατέχουν μέχρι 15% του κεφαλαίου της νέας αυτής εταιρείας. Υπάρχει μεγαλύτερη συμμετοχή, όπως βλέπουμε, των θεσμικών επενδυτών και όσον αφορά τη κατανομή του κεφαλαίου και όσον αφορά το ύψος που μπορεί να κατέχει ένας μεμονωμένος θεσμικός επενδυτής. Το 65%, λοιπόν, συνολικά του κεφαλαίου κατέχεται από θεσμικούς επενδυτές. Εδώ, ακόμη περισσότερο κατέχουν, διατηρούν στη σύνθεση του διοικητικού συμβουλίου μεγαλύτερη συμμετοχή οι θεσμικοί επενδυτές. Ευνόητοι οι λόγοι, γιατί στην εταιρεία εκκαθάρισης συναλλαγών και παραγώγων, η συμμετοχή των θεσμικών επενδυτών είναι υψηλότερη από ό,τι στο Χρηματιστήριο Παραγώγων Αθηνών. Τους δίνεται μεγαλύτερη ευχέρεια και στη διοίκηση και στη διαχείριση και στη λειτουργία της ΕΤΕΣΕΠ, γιατί πρέπει να αναλάβουν μεγαλύτερες ευθύνες, αφού αυτοί είναι οι κύριοι φορείς λειτουργίας του Χρηματιστηρίου Παραγώγων Αθηνών και θα πρέπει να λειτουργήσουν με διαφάνεια με αποτελεσματικότητα και με ταχύτητα, εξυπηρετώντας βεβαίως και τα δικά τους οικονομικά συμφέροντα, εξυπηρετώντας γενικότερα τα συμφέροντα της εθνικής μας οικονομίας. Τα ρίσκα, λοιπόν, οι ευθύνες της λειτουργίας και οι όροι της διαφάνειας, είναι υπόθεση και των ιδιωτών. Και κατανοούμε όλοι πως αναλαμβάνοντας αυτές τις ευθύνες, θα είναι πιο προσεκτικοί και θα λειτουργούν, θα έλεγα, με υψηλό δείκτη ευθύνης στις καθημερινές τους συναλλαγές.
Στο τέταρτο κεφάλαιο περιέχονται οι διατάξεις για τις συναλλαγές στο Χρηματιστήριο Παραγώγων Αθηνών για τη διακίνηση των πληροφοριών, για την επάρκεια των κεφαλαίων των εταιρειών που θα διαπραγματεύονται στο Χρηματιστήριο Παραγώγων Αθηνών και φυσικά οι διατάξεις αυτές είναι πολύ πιο αυστηρές. Κατοχυρώνουν και διασφαλίζουν πολύ περισσότερο τη διαφάνεια και την αποτελεσματικότητα του Χρηματιστηρίου και συνολικότερα τη λειτουργία της χρηματιστηριακής αγοράς. Αυτονόητη και αυτή η ρύθμιση, γιατί πάμε σε πολύ πολύπλοκες διαδικασίες και διαπραγματεύσεις, σε πολύ πιο μεγάλο εύρος και φάσμα υπηρεσιών και προϊόντων και γι' αυτό οι μηχανισμοί ελέγχου και διασφάλισης της διαφάνειας, θα πρέπει να είναι πολύ πιο αποφασιστικοί, πολύ πιο ουσιαστικοί και αποτελεσματικοί.
Στο πέμπτο κεφάλαιο, περιγράφονται οι υποχρεώσεις των προσώπων που συμμετέχουν ή ασχολούνται με τη διοίκηση και την εποπτεία των φορέων. Και εδώ θα έλεγα πως καινοτομεί η Κυβέρνηση με το παρόν νομοσχέδιο, γιατί νομοθετεί πολύ πιο υψηλές υποχρεώσεις και δεσμεύσεις των ανθρώπων που συμμετέχουν στη διοίκηση των διαφόρων εταιρειών που εμπλέκονται με τον έναν ή τον άλλον τρόπο στη χρηματιστηριακή αγορά, γιατί το παρελθόν έδειξε πως εκεί πρέπει να οδηγηθούμε και τέτοιες επιλογές πρέπει να υιοθετήσουμε. Λεπτομερώς θα αναφερθούμε στην κατ' άρθρο συζήτηση για τα θέματα αυτά.
Στο έκτο και έβδομο κεφάλαιο, υπάρχουν οι αναγκαίες νομοθετικές εξουσιοδοτήσεις προς το ΥΠΕΘΟ, την Επιτροπή Κεφαλαιαγοράς, προς το Διοικητικό Συμβούλιο του Χρηματιστηρίου Παραγώγων Αθηνών, το Διοικητικό Συμβούλιο της ΕΤΕΣΕΠ για ρυθμίσεις που τις πρωτοβουλίες θα πρέπει να αναλαμβάνει είτε η ηγεσία του ΥΠ.ΕΘ.Ο., είτε τα άλλα όργανα διοίκησης και εποπτείας της χρηματιστηριακής αγοράς στο σύνολό της και των επί μέρους φορέων. Και αυτό νομίζω πως έχει μέσα δύο στοιχεία. Δύο βασικές παράμετροι συνιστούν αυτές τις εξουσιοδοτικές διατάξεις. Η μία είναι η διακριτική υψηλή εποπτεία, όπως είπα και προηγουμένως. Η Πολιτεία απομακρύνεται από την καθημερινή λειτουργία της χρηματιστηριακής αγοράς και την αποδίδει στην ίδια την αγορά και στους φορείς της. Μία διεθνής βεβαίως στάση και πρακτική, αλλά αναγκαία και για τη χώρα μας. Διατηρεί, όμως, τη δυνατότητα των ρυθμιστικών παρεμβάσεων είτε η ίδια είτε μέσα από τους φορείς της εποπτείας, κάτι που νομίζω πως είναι αναγκαίο και για την αναπτυσσόμενη χρηματιστηριακή αγορά και τους νέους φορείς, αλλά και βεβαίως πάντοτε θα είναι αναγκαία αυτή η υψηλή εποπτεία και η ρυθμιστική δυνατότητα ανάλογων παρεμβάσεων της πολιτείας, για να τίθενται κάθε φορά οι κανόνες, όταν πιθανόν κυοφορούνται εκτροπές.
Θα αναφερθώ πολύ γρήγορα στο δεύτερο μέρος του παρόντος νομοσχεδίου. Επανερχόμαστε στα θέματα των ελληνικών πιστοποιητικών, ξεφεύγοντας από τον ακαδημαϊκό τους χαρακτήρα που είχαν μέχρι σήμερα και αυτό αρχίζει να διαφαίνεται και από τις προθέσεις της Κυβέρνησης βεβαίως, αλλά και από την ίδια την ανάπτυξη -θα έλεγα- των χρηματιστηριακών αγορών στις βαλκανικές χώρες. Από την πορεία ιδιωτικοποιήσεων αυτών των χωρών, αρχίζουν να αποκτούν πλέον νόημα και περιεχόμενο τα ελληνικά πιστοποιητικά.
'Οπως είπα και προηγουμένως εδώ, δημιουργείται η Ε.ΑΓ.Α.Κ., η οποία θα λειτουργήσει ως νέα παράλληλη αγορά, θα υποστηριχθεί λειτουργικά από το Χρηματιστηριακό Κέντρο Θεσσαλονίκης και φυσικά συγκροτούνται τα Ε.Κ.Α.Α., τα Επενδυτικά Κεφάλαια Αναδυομένων Αγορών και η Ε.Χ.Α.Α., οι Εταιρείες Επενδύσεων Χαρτοφυλακίων Αναδυόμενων Αγορών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Θα ολοκληρώσω, κύριε Πρόεδρε, αν μου δώσετε ακόμα ένα λεπτό.
Δεν θα αναφερθώ στο τέταρτο και στο πέμπτο κεφάλαιο, όπου αναδιαρθρώνεται και εκσυγχρονίζεται το συνεγγυητικό κεφάλαιο ασφάλισης των συναλλαγών.
Τελειώνοντας θα πω μόνο πως η Κυβέρνηση έχει τη δυνατότητα -και νομίζω ότι όλα τα κόμματα πρέπει να τη βοηθήσουν σ' αυτήν την κατεύθυνση- να υποστηρίξει και την ανάπτυξη του Χρηματιστηρίου Αξιών Αθηνών και την υλοποίηση και ανάπτυξη του Χρηματιστηρίου Παραγώγων Αθηνών και βεβαίως να υποστηρίξουμε το Χρηματιστηριακό Κέντρο Θεσσαλονίκης, για το οποίο θα ήθελα να πω -και να κλείσω με αυτό- πως είναι σε εξέλιξη μία μελέτη που έχει χρηματοδοτήσει το ίδιο το Χρηματιστηριακό Κέντρο Θεσσαλονίκης για τη βιωσιμότητά του, το φάσμα των εργασιών του και την προοπτική του.
Νομίζω πως στα όρια του διμήνου, τριμήνου ολοκληρώνεται αυτή η μελέτη και θα πρέπει όλα τα κόμματα και η Κυβέρνηση, να πάρουμε πάρα πολύ σοβαρά υπόψη τα πορίσματά της και αναλόγως να νομοθετήσουμε, αλλά και ανάλογες επιλογές να κάνουμε. Διαφορετικά, το Χρηματιστηριακό Κέντρο Θεσσαλονίκης θα παραμείνει ως ένα κτίριο που θα κοσμεί, με το νεοκλασικό του κτίριο, τη Θεσσαλονίκη, θα είναι ένας θεσμός επέκτασης των δραστηριοτήτων του Χρηματιστηρίου Αξιών Αθηνών, του οποίου είναι θυγατρική, αλλά ουσιαστικά ο ιδρυτικός του σκοπός δεν θα υπηρετείται, πολύ περισσότερο δεν θα κάνουμε τα μεγάλα εκείνα βήματα στη βαλκανική οικονομική συνεργασία, που νομίζω πως είναι από τους πρώτους στόχους και της οικονομικής μας πολιτικής, αλλά και της εξωτερικής μας προσπάθειας.
Ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρία και κύριοι συνάδελφοι, ένα νομοσχέδιο, το οποίο μπορεί να το πούμε ουσιαστικά τεχνικό, δεν σημαίνει ότι δεν δίνει πολιτικά μηνύματα και ότι δεν πρέπει να το κρίνουμε έτσι.
Τις μέρες αυτές είναι γνωστό σε όλους, με τη μέθοδο της Κυβέρνησης που αφήνει να διαχέεται, ποιοι φόροι θα μπουν. Ακούμε μετ' επιτάσεως ότι θα μπουν φόροι και στις συναλλαγές που γίνονται στο Χρηματιστήριο. Πιστεύω ότι όλοι μας πρέπει να ενώσουμε τη φωνή μας και να πούμε στην Κυβέρνηση, να σας πούμε, κύριε Υπουργέ: "Μη φορολογείτε τις συναλλαγές. Φορολογείστε τα κέρδη, όχι τις συναλλαγές". Πιστεύω ότι είναι λάθος, είναι παράλογο και θίγει το Χρηματιστήριο και το θεσμό του Χρηματιστηρίου με τις γνωστές συνέπειες σε όλους μας.
Η Νέα Δημοκρατία, όπως και όλοι σήμερα πιστεύει ότι το Χρηματιστήριο -και θα ήθελα να πω στον κ. Μαγκριώτη ότι σήμερα το ΠΑ.ΣΟ.Κ., εδώ και δύο, τρία χρόνια πιστεύει στο Χρηματιστήριο, δεν πίστευε, χαίρομαι όμως που πιστεύει- αποτελεί βασικό παράγοντα για την οικονομική ανάπτυξη του τόπου, αποτελεί το μοχλό της ανάπτυξης, όπως άλλωστε συμβαίνει και σε όλες τις ανεπτυγμένες χώρες.
Με τα σημερινά ψηλά επιτόκια χορηγήσεων και τον ψηλό βαθμό δανειοδότησης των επιχειρήσεων, ο μόνος τρόπος, για να εξυγιανθούν οι επιχειρήσεις και να προβούν σε νέες επενδύσεις, είναι η μεταβολή της κεφαλαιακής τους σύνθεσης με την αύξηση του μετοχικού τους κεφαλαίου, η οποία μπορεί να γίνει βασικά -όπως ξέρετε- μέσω του Χρηματιστηρίου, γιατί από 'κεί μπορεί να αντληθούν υγιή κεφάλαια.
Σήμερα ιδιαίτερα, που η οικονομία μας παρουσιάζει εγγενείς αδυναμίες, αλλά και η προβλεπόμενη διάθεση των μετοχών των κρατικών επιχειρήσεων, που τελικά είναι πλέον αναγκαίο να περάσουν στον ιδιωτικό τομέα, πρέπει να γίνεται μέσω του Χρηματιστηρίου το Χρηματιστήριο πρέπει να αποκτήσει την εμπιστοσύνη των επενδυτών. Γι αυτό απαιτείται διαφάνεια, αξιοπιστία, αλλά και ορθή και με κανόνες λειτουργία του.
Αυτό, όμως, κύριε Υπουργέ, καθ' ημάς δεν επετεύχθη μέχρι σήμερα. Πρέπει να σας θυμίσω, κύριοι συνάδελφοι, ότι η Νέα Δημοκρατία στήριξε μέχρι σήμερα όλες τις νομοθετικές πρωτοβουλίες της Κυβέρνησης, που αφορούν το Χρηματιστήριο, οι οποίες όμως -κατά την άποψή μας πάντοτε- δεν ήταν ούτε τολμηρές και έγιναν πάντοτε με διστακτικά βήματα, με αποτέλεσμα να δημιουργηθούν πολλά προβλήματα.
Ο πλημμελής έλεγχος της λειτουργίας του Χρηματιστηρίου δημιούργησε πολλά σκάνδαλα με πρώτο το σκάνδαλο της "ΔΕΛΤΑ Χρηματιστηριακής", το Δεκέμβριο του 1996, το οποίο -από ό,τι πληροφορούμαι- δεν έχει ξεκαθαριστεί ακόμη.
Κι εδώ, κύριε Υπουργέ, θα ρωτήσω τι έγινε με τα πορίσματα που προέκυψαν από τον έλεγχο για τη "ΔΕΛΤΑ Χρηματιστηριακή", εάν επεβλήθησαν κυρώσεις, ποιες και σε ποιους. 'Αλλα σκάνδαλα, που δημιουργήθηκαν από τον πλημμελή επίσης έλεγχο, ήταν το σκάνδαλο της "Α. Γιαννόπουλος Ανώνυμης Χρηματιστηριακής Εταιρείας", της "Κατσούλης Α.Ε. Χρηματιστηριακής Εταιρείας". 
Πρέπει να επισημάνω εδώ ότι οι έλεγχοι και οι συλλήψεις των παρανομούντων, τουλάχιστον στις δύο τελευταίες εταιρείες, έγιναν πάρα πολύ καθυστερημένα και κατόπιν πιέσεως της Νέας Δημοκρατίας και εμού προσωπικά και στον καθ' ύλην αρμόδιον Υπουργό, αλλά και στους καθ' ύλην αρμόδιους των αντιστοίχων οργανισμών, όπως επίσης και στον Πρόεδρο του Χρηματιστηρίου Αθηνών και στον Προέδρο της Επιτροπής Κεφαλαιαγοράς.
Σχετικά με τη λειτουργία του Χρηματιστηρίου σήμερα, έχω να παρατηρήσω τα εξής: 
Η μείωση των επιτοκίων καταθέσεων και η φορολόγηση των τόκων οδήγησαν -πολύ σωστά άλλωστε- τους αποταμιευτές, πολλούς μικρούς και μεγάλους, στο Χρηματιστήριο. Για να παραμείνουν, όμως, αυτοί στο Χρηματιστήριο και να προσελκύσουμε και άλλους, θα πρέπει να υπάρξει εμπιστοσύνη στη λειτουργία του Χρηματιστηρίου και διαφάνεια.
Εδώ θα ήθελα να υποβάλω ορισμένα ερωτήματα: Λειτουργούν σωστά, κύριε Υπουργέ, και αποτελεσματικά οι ελεγκτικές σας αρχές; Είναι σε θέση η κεφαλαιαγορά να επιτελέσει το καθήκον της, συμπληρώθηκε και προσέλαβε τους υπαλλήλους, που προβλέπαμε με ένα νομοσχέδιο πριν από ενάμιση χρόνο; Πήρε το κατάλληλο αξιοκρατικά προσωπικό; 
Η εποπτεία του Υπουργείου Εθνικής Οικονομίας, από ό,τι μαθαίνω, απ' ό,τι πληφορούμαι, μειώνεται συνεχώς μέχρι πλήρους κατάργησης, χωρίς μάλιστα γι' αυτό να υπάρχει νομοθετική ρύθμιση ή κάποια εξουσιοδότηση σε σας.
Τι κάνετε με τους ελέγχους στο Χρηματιστήριο και τις θυγατρικές, γιατί εδώ γεμίσαμε -όπως θα δούμε παρακάτω- θυγατρικές. Το αποθετήριο έχει εκκρεμότητες; Παραδίδει μέσα στο χρόνο τον προβλεπόμενο του σαρανταοκταώρου τους τίτλους; Πληροφορούμαι ότι και καθυστερήσεις υπάρχουν και πολλές εκκρεμότητες.
Προχωρά η αποϋλοποίηση, κύριε Υπουργέ; Εξυπηρετεί το ηλεκτρικό σύστημα του Χρηματιστηρίου τις σημερινές ανάγκες; Εξυπηρετούν τις ανάγκες τέλος, κύριε Υπουργέ, οι οκτώ ανώνυμες εταιρείες, με τις σημερινές που θεσμοθετούμε, οι οποίες λειτουργούν στο χώρο του Χρηματιστηρίου, όταν μάλιστα το αντικείμενο είναι παρεμφερές και όταν μάλιστα οι πρόεδροι των εταιρειών αυτών είναι πάντοτε ο Πρόεδρος του Χρηματιστηρίου Αθηνών και μία ομάδα ηγετική εκεί είναι εκείνη, η οποία ρυθμίζει και ελέγχει αυτές τις εταιρείες.
Φοβάμαι ότι το σύστημα βολεύει μόνο τους "ημετέρους", βολεύει τους κομματικούς και από ό,τι πληροφορούμαι, κύριε Υπουργέ, βολεύει και τις κομματικές προσλήψεις, οι οποίες είναι πάμπολλες. Από ό,τι ακούω, στο αποθετήριο δεν έχουν και καρέκλα να καθίσουν.
Κύριοι συνάδελφοι, ο εκσυγχρονισμός και η ανάπτυξη του Χρηματιστηρίου δεν περνάει μέσα ούτε από μικροσκοπιμότητες ούτε από κομματικούς διορισμούς ούτε από κομματικά παιχνίδια. Νομίζω ότι περνάει μέσα από καθαρές νομοθετήσεις και καθαρές υλοποιήσεις των νόμων.
Πιστεύω, κύριε Υπουργέ, ότι σήμερα το Χρηματιστήριο, όπως περπατάει, θέλει εκσυγχρονισμό για να καλύψει τις ελλείψεις από τα άλλα νομοθετήματα, να καλύψει τις ατέλειες, οι οποίες προκύπτουν κάθε μέρα, να καλύψει τον τομέα εποπτείας και ελέγχου, να καλύψει τον τομέα του ηλεκτρονικού συστήματος, διότι το Χρηματιστήριο πράγματι έχει φουντώσει -και γι'αυτό χαιρόμαστε όλοι- αλλά νομίζω ότι έχει πάρα πολλές ατέλειες. Από την προσωπική παρακολούθηση και από τις πληροφορίες μου πιστεύω ότι πρέπει να φέρετε ένα νομοσχέδιο για να καλύψετε όλες τις υπάρχουσες ατέλειες.
Το παρόν νομοσχέδιο είναι ένα νομοσχέδιο, όπως είπα στην αρχή, τεχνικό. Φέρνει κάποια καινούργια μέτρα, κυρίως τη δημιουργία Χρηματιστηρίου Παραγώγων. Πιστεύω πως είναι προς τη σωστή κατεύθυνση. Η Νέα Δημοκρατία θα ψηφίσει κατ'αρχήν το νομοσχέδιο, διότι πιστεύουμε ότι πρέπει να γίνουν τα παράγωγα, να τροποποιηθεί το συνεγγυητικό, να γίνει εταιρεία συναλλαγών και εκκαθαρίσεων -θα τα πω παρακάτω αναλυτικά-και εμείς κατ'αρχήν πιστεύουμε ότι είναι στη σωστή κατεύθυνση και θα το ψηφίσουμε, επιφυλασσόμενοι βεβαίως για τα επιμέρους θέματα όπου υπάρχουν πάρα πολλές ατέλειες, υπάρχει νομοτεχνική ατέλεια, υπάρχουν και κάποιες φωτογραφήσεις, υπάρχουν και κάποια άρθρα, τα οποία θα αρνηθούμε να τα ψηφίσουμε, γιατί πιστεύουμε ότι είναι προς λάθος κατεύθυνση.
Το παρόν νομοσχέδιο είναι ένα πολυνομοσχέδιο και βασικά αντιμετωπίζει πάρα πολλά προβλήματα. Τα βασικά σημεία του είναι πέντε. 
Το πρώτο είναι η σύσταση και η λειτουργία Χρηματιστηρίου Παραγώγων με τη μορφή ανωνύμου εταιρείας. 'Εχω να παρατηρήσω τα εξής:
Πρώτον, η ίδρυσή του έρχεται καθυστερημένα, αφού όλα τα χρηματιστήρια των ευρωπαϊκών χωρών έχουν χρηματιστήρια παραγώγων και μάλιστα λειτουργούν πριν από πολλά χρόνια.
Δεύτερον, απ'ό,τι πληροφορούμαι υπάρχει αντικείμενο συναλλαγών και οι συναλλαγές αυτές γίνονται εκτός χρηματιστηρίου. Μάλιστα ένα τμήμα αυτών των συναλλαγών φεύγει προς τα ξένα χρηματιστήρια. 'Αρα- όπως είπα και στην αρχή- είναι ανάγκη να καλύψει αυτό το κενό το παρόν Χρηματιστήριο.
Ο νέος θεσμός είναι απαραίτητος και αποσκοπεί στη συμπλήρωση των επιλογών και των Ελλήνων και των ξένων επενδυτών με στόχο την προσέλκυση κεφαλαίων. Η διαπραγμάτευση -όπως είναι γνωστό και λέει ο νόμος- θα γίνεται στη δευτερογενή αγορά. Τα παράγωγα προϊόντα δεν είναι οι κινητές αξίες- αυτό πρέπει να γίνει αντιληπτό- αλλά είναι συμφωνίες επί των κινητών αξιών και άλλων αξιών, όπως είναι το συνάλλαγμα, τα επιτόκια κλπ.
Οι πρώτες αγορές που θα γίνουν -απ'ό,τι πιστεύω και φαντάζομαι ότι και αυτός είναι και ο στόχος της Κυβερνήσεως- θα είναι σε κινητές αξίες, που είναι ήδη εισηγμένες στο Χρηματιστήριο Αξιών Αθηνών ή με το δείκτη του Χρηματιστηρίου Αξιών Αθηνών. Μέσα του το ίδιο το νομοσχέδιο, η ίδια η φιλοσοφία της ανωνύμου εταιρείας παραγώγων, ενώ περικλείει χρηματιστηριακές πράξεις, έχει πολύ πιο έντονο -απ'ό,τι έχει σήμερα το απλό Χρηματιστήριο Αξιών- τον κίνδυνο του παιχνιδιού, του τζόγου.
Γι'αυτό έχω κάποια ερωτήματα και θα παρακαλέσω τον κύριο Υπουργό να μου απαντήσει:
Πρώτον, εάν η εταιρεία, που θα συστήσουμε με το παρόν νομοσχέδιο, είναι βιώσιμη και αν έγινε κάποια μελέτη βιωσιμότητας.
Δεύτερον, εάν το όλο σύστημα, που πρόκειται να στήσουμε με αυτό το νομοσχέδιο, θα μπορέσει να λειτουργήσει με διαφάνεια και αν θα μπορέσει να εξασφαλίσει το συμφέρον των επενδυτών.
Τρίτον, εάν υπάρχει εγγύηση του δημοσίου για τυχόν ζημιές που θα προκύψουν από την εταιρεία και από τη δεύτερη εταιρεία και το όλο σύστημα.
Τέταρτον, κύριε Υπουργέ, γιατί συστήνετε ξεχωριστή εταιρεία και μάλιστα με μία μικρή συμμετοχή του Χρηματιστηρίου Αθηνών. Είναι μία δύσκολη εταιρεία, θα μπορούσε να την κάνει, κατ'αρχήν τουλάχιστον, το Χρηματιστήριο Αθηνών, που έχει και εμπειρία και υποδομή και γνώση. 
Αλλά εάν δεν γινόταν αυτό, γιατί δεν το δίνατε στην ελευθέρα αγορά; Να φωνάξετε τους θεσμικούς επενδυτές, οι οποίοι φαντάζομαι ότι πιέζουν και να τους πείτε "πάρτε το, αυτός είναι ο νόμος, αυτά είναι τα πλαίσια, έχετε την κεφαλαιαγορά, να τους την παραχωρήσετε και αφήστε τους".
Για άλλη μια φορά νομίζω ότι παίρνουμε ημίμετρα.
Το πέμπτο και ουσιαστικότερο ερώτημά μου, κύριε Υπουργέ, είναι αν μελετήθηκε το αν υπάρχει κίνδυνος και, όπως είπα προηγουμένως, αντί χρηματιστηριακών πράξεων, να μετατραπεί το Χρηματιστήριο Παραγώγων σε χρηματιστήριο τυχερών παιγνίων και τζόγου, δηλαδή να γίνει καζίνο.
Αυτό το λέω, γιατί πρέπει να επισημάνω ότι από την έρευνα που έκανα, στις ευρωπαϊκές χώρες που έχουν πολύ μεγάλα χρηματιστήρια και τα χρηματιστήρια παραγώγων είναι μονάδες αξιοπρόσεκτες, υπάρχει μία τάση συνενώσεως των χρηματιστηρίων. Υπάρχει ανταγωνισμός μεταξύ των μεγάλων χρηματιστηρίων, του γαλλικού, του γερμανικού, του αγγλικού και, απ' ό,τι πληροφορούμαι και από ένα δημοσίευμα που είδα, έχουν την τάση να συνενωθούν το γαλλικό με το γερμανικό, για να χτυπήσουν το αγγλικό.
Εμείς, λοιπόν, σαν νάνοι, πού πάμε; Πώς θα ανταποκριθούμε εμείς, μια καινούρια μικρή, άπειρη μονάδα στον ανταγωνισμό;
Μια άλλη παρατήρηση που ήθελα να κάνω, κύριε Υπουργέ -και δεν ξέρω αν θα πρέπει να νομοθετηθεί- είναι μια άποψη ενός συναδέλφου ότι στα χρηματιστήρια τα ευρωπαϊκά, κυρίως στο χρηματιστήριο των παραγώγων, διανέμεται στους επενδυτές ένα χαρτί που λέει "προσέξτε τους πιθανούς κινδύνους". Θα πρέπει να εξασφαλίσουμε τη διανομή και εμείς αυτού του χαρτιού, κύριε Υπουργέ, διότι αν δεν το εξασφαλίσουμε δεν ξέρω ποιες ζημιές θα έχουμε και ποιοι θα κλαίνε αύριο το πρωί.
Υπάρχουν πράγματι πλεονεκτήματα από τη λειτουργία του Χρηματιστηρίου Παραγώγων, σχετικά με τη μεγαλύτερη ευελιξία που παρέχουν στους επενδυτές για την αποδοτικότερη διαχείριση των χαρτοφυλακίων, αλλά δεν πρέπει να αγνοούνται και οι μεγάλες ζημίες που έχουν προκύψει στα διεθνή χρηματιστήρια παραγώγων, τις οποίες τις ξέρουμε. 
Είναι γνωστή η υπόθεση της αγγλικής τράπεζας "Barings" η οποία πτώχευσε. Είναι γνωστό επίσης ότι πτώχευσε ο αμερικανικός επενδυτικός οργανισμός Orange County. Πρέπει να ληφθούν αυτά σοβαρά υπόψη.
Εδώ πρέπει να επισημάνω ότι η διαχείριση κινδύνων στην Ελλάδα είναι ακόμα σε νηπιακό στάδιο και οι ελληνικές τράπεζες, τα πιστωτικά ιδρύματα, οι πιστωτικοί οργανισμοί και οι εταιρείες παροχής επενδυτικών υπηρεσιών, οι Ε.Π.Ε.Υ., διαθέτουν συστήματα -και αυτά ελλιπή δυστυχώς- μόνο παρακολούθησης της θέσεώς τους στο συνάλλαγμα και στους τίτλους. Θα μπορούν να διαθέσουν τις αντίστοιχες μελέτες, τις αντίστοιχες προβλέψεις, για να υπολογίσουν τις πιθανές ζημιές που μπορεί να προκύψουν από τα παράγωγα προϊόντα;
Σήμερα, διάβασα ένα άρθρο του διευθυντού πωλήσεων αν δεν απατώμαι, της κεφαλαιαγοράς της ABN AMRO BANK, κ. Πρωτοπαπαδάκη, ο οποίος κάνει μια πάρα πολύ καλή ανάλυση και μιλάει για τους ενδεχόμενους κινδύνους.
Απαιτείται, λοιπόν, μεγάλη προσοχή και βήμα προς βήμα υλοποίηση του Χρηματιστηρίου Παραγώγων.
Το δεύτερο σοβαρό κομμάτι, βασικό σημείο στο παρόν νομοσχέδιο αναφέρεται στην ΕΤΕΣΕΠ. Είναι μια ανώνυμη εταιρεία -δεν θα μπω σε λεπτομέρειες- η οποία συστήνεται, ακριβώς για να εκκαθαρίζει τις συναλλαγές, οι οποίες θα γίνονται στο Χρηματιστήριο Παραγώγων.
Προσωπικά, χωρίς να είμαι ειδικός, έχω μια απορία. Γιατί συστήθηκε, γιατί είναι ο ενδιάμεσος αγοραστών και πωλητών; Αυτή επεμβαίνει στις αγορές, αυτή στις πωλήσεις -Γιάννης κερνάει, Γιάννης πίνει- αυτή εκκαθαρίζει. Εκτός αν αποτελεί δικλείδα ασφαλείας στον κίνδυνο που διατρέχουμε. Γιατί να μην είναι και πάλι οι χρηματιστηριακές εταιρείες οι αντισυμβαλλόμενοι; Θέλω μια απάντηση.
Το τρίτο είναι η αναδιάρθρωση του συνεγγυητικού κεφαλαίου ασφαλείας των χρηματιστηριακών συναλλαγών. Εδώ είναι αλήθεια πως θα έπρεπε να τροποποιηθεί η μέχρι σήμερα νομοθεσία, γιατί η πρακτική απέδειξε ότι το κεφάλαιο αυτό ήθελε τροποποίηση.
Για μένα την ήθελε για δύο λόγους: Πρώτον, ως προς το ύψος του συνεγγυητικού, το οποίο απεδείχθη ότι ήταν ανεπαρκές και πολύ σωστά κατά την άποψή μου -βέβαια υπάρχουν λεπτομέρειες που θα διαφωνήσω στην κατ'άρθρο συζήτηση- συνδέεται πλέον το συνεγγυητικό κεφάλαιο με τον όγκο των συναλλαγών για την κάλυψη κινδύνων εκ της πτωχεύσεως διαφόρων εταιρειών.
Δεύτερον, πολύ σωστά πλέον δεν καλύπτει μόνο τις χρηματιστηριακές συναλλαγές, -δηλαδή το βασικό - αντικείμενο του Χρηματιστηρίου. Καλύπτει το συνεγγυητικό κεφάλαιο και ένα ευρύτερο κομμάτι πράξεων των χρηματιστών και των χρηματιστηριακών εταιρειών δηλαδή και όλες τις άλλες επενδυτικές υπηρεσίες. Κατά τη δική μου αντίληψη, κύριε Υπουργέ, πρέπει να επεκταθεί έτι περαιτέρω. Θα παρακαλέσω εδώ να με προσέξετε. Πρέπει να καλύψει το συνεγγυητικό κεφάλαιο, όλες τις πράξεις των χρηματιστών και των χρηματιστηριακών εταιρειών νόμιμες και παράνομες.
Γιατί το λέω αυτό; Διότι, κύριε Υπουργέ, ο κάθε καλόπιστος τρίτος που συναλλάσεται με ένα χρηματιστή ή μία χρηματιστηριακή εταιρεία εμπιστεύεται και το επίσημο όργανο του Κράτους -γιατί αυτό είναι επίσημο όργανο του Κράτους- αλλά και τις ελεγκτικές εταιρείες του κράτους, οι οποίες ελέγχουν αυτές τις εταιρείες. Ο καλόπιστος, λοιπόν, δεν φταίει τίποτα αν πέσει σε έναν -με συγχωρείτε για τη φράση μου- απατεώνα χρηματιστή. Θα πρέπει να το καλύψουμε, έστω και αν η κάλυψη αυτή είναι μικρότερη κατά ποσοστόν και δεν είναι ολόκληρη.
Πρέπει να υπάρξει και κάποια πρόβλεψη, κύριε Υπουργέ, για τα θύματα -τα λέω "θύματα"- για τους ανθρώπους που υπέστησαν κολοσσιαίες ζημιές. Κάποιων χρηματιστών οι πράξεις τις οποίες έκαναν, μπορεί να ήταν παράνομες. Που μπορεί να καταλάβει ο αγρότης της Αρκαδίας και ο τσοπάνης της Αρκαδίας εάν αυτός έκανε παράνομες πράξεις ή όχι; Πούλησαν τα κτήματά τους, πούλησαν τα ζώα τους, πούλησαν τα αυτοκίνητά τους για να επενδύσουν και σήμερα βρίσκονται όλοι εν αναμονή -της δικής σας απόφασης- κύριε Υπουργέ των αποτελεσμάτων. Και μάλιστα έφυγε το θέμα από την εποπτεία και έχει πάει στην κεφαλαιαγορά και δεν έχουμε αποτελέσματα μέχρι σήμερα. Αναφέρομαι στο σκάνδαλο της Α. Γιαννόπουλος Α.Χ.Ε..
Το τέταρτο θέμα είναι των αναδυομένων βαλκανικών αγορών. Η Ελλάδα, κυρίες και κύριοι συνάδελφοι, είναι μία χώρα που πρέπει να εκμεταλλευθεί το συντομότερο δυνατόν τις βόρειες χώρες, τις βαλκανικές και τις χώρες της παραευξείνιας περιοχής. Και να τις εκμεταλλευθεί από οικονομικής πλευράς εντός εισαγωγικών, δηλαδή με την καλή έννοια. Και από πλευράς εξαγωγικών προϊόντων όσο γίνεται και όσο μπορεί να τραβήξουν αυτές οι αγορές, παρ' όλο ότι σήμερα είναι φτωχές και από πλευράς εκτελέσεως σύγχρονων έργων υποδομής, όπως οδικά έργα, αεροδρόμια, επικοινωνίες, ενέργεια κλπ.. Και χαίρομαι, κύριε Υπουργέ, γιατί είδα την αγόρευσή σας στην επιτροπή και πράγματι διαπίστωσα ότι συμφωνούμε απόλυτα σε αυτό. Πρέπει να εκμεταλλευθούμε και να συμμετάσχουμε στην ανοικοδόμηση,στην ανασυγκρότηση και στα έργα που πρόκειται να γίνουν στις χώρες αυτές.
Εγώ θα προσθέσω: 'Οχι μόνο οι επιχειρηματίες, κύριε Υπουργέ, και το κράτος και οι μεγάλες κρατικές επιχειρήσεις να συμμετάσχουν και πολύ σύντομα να έρθουν σε επικοινωνία με τις αντίστοιχες επιχειρήσεις των γειτονικών χωρών για να δώσουν και να παράσχουν τις δικές τους υπηρεσίες, και να συμμετάσχουν σε εκτέλεση έργων της αρμοδιότητάς των αφού και εμπειρία διαθέτουν και κεφάλαια. Πολύ σωστά είπατε, και το πιστεύω και εγώ, ότι πρέπει να υπάρξουν μεγαλύτερες όσο γίνεται τεχνικές εταιρείες με δική σας συμβολή, με δική μας συμβολή, ώστε να ανταποκριθούν στις απαιτήσεις αυτών των χωρών είτε μόνες είτε με διάφορες κοινοπραξίες εσωτερικού ή εξωτερικού και η Ελληνική Κυβέρνηση πρέπει να τις ενθαρύνει με διάφορες διευκολύνσεις.
Η οικονομική μας πολιτική στα Βαλκάνια λοιπόν και στις Παραευξείνιες χώρες πρέπει να είναι, κατά την άποψη μου, επιθετική και στον τομέα εξαγωγής υπηρεσιών και στην εκτέλεση έργων στον τομέα εξαγωγής προϊόντων. Διότι είναι βέβαιο ότι ένα τμήμα της δικής μας οικονομικής επιτυχίας θα εξαρτηθεί από την καλώς εννοουμένη εκμετάλλευση των βορείων γειτονικών χωρών.
Το πέμπτο κομμάτι που αφορά την αναδιοργάνωση και τη διερεύνηση της χρηματιστηριακής διαπραγμάτευσης των τίτλων του δημοσίου, νομίζω πως είναι προς τη σωστή κατεύθυνση και πολύ καλά μπαίνουν κανόνες για τη δημιουργία δευτερογενούς αγοράς.
Κυρίες και κύριοι συνάδελφοι, όπως είπα και στην αρχή, η Νέα Δημοκρατία ψηφίζει το παρόν νομοσχέδιο κατ'αρχήν. Επιφυλλάσεται για τα επιμέρους θέματα, γιατί πιστεύω ότι είναι ένα νομοσχέδιο που ήταν αναγκαίο. Είναι ένα νομοσχέδιο που είναι στη δική μας φιλοσοφία, στη δική μας ιδεολογία, στο δικό μας πρόγραμμα και έτσι το βλέπουμε. Θα περιμένετε, κύριε Υπουργέ, λεπτομέρειες, αντιρρήσεις και κριτική στα επιμέρους θέματα. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): 'Εχω την τιμή να ανακοινώσω προς το Σώμα ότι με επιστολή του ο Κοινοβουλευτικός Εκπρόσωπος του Κ.Κ.Ε. κ. Κολοζώφ ορίζει ως ειδικό αγορητή για το συζητούμενο νομοσχέδιο τον κ.Αχιλλέα Κανταρτζή.
Επίσης με επιστολή του ο Πρόεδρος του Συνασπισμού της Αριστεράς και της Προόδου κ.Νικόλαος Κωνσταντόπουλος ορίζει ως ειδικό αγορητή του κόμματός του για το συζητούμενο νομοσχέδιο τον Βουλευτή κ.Σπύρο Δανέλλη.
Ο Πρόεδρος του Δημοκρατικού Κοινωνικού Κινήματος κ.Δημήτριος Τσοβόλας με επιστολή του ορίζει ως ειδικό αγορητή του κόμματός του για το συζητούμενο νομοσχέδιο τον Βουλευτή κ.Αναστάσιο Ιντζέ.
Ο συνάδελφος κ.Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κυρίες και κύριοι συνάδελφοι, ένα ακόμα νομοσχέδιο για το Χρηματιστήριο έρχεται για συζήτηση στη Βουλή, πλάϊ στα άλλα, που έχουν συζητηθεί και έχουν ψηφιστεί τα τελευταία χρόνια. 'Ενα νομοσχέδιο που έρχεται να διευρύνει τη χρηματιστηριακή διαφορά και με άλλα προϊόντα συναλλαγής με τη δημιουργία Χρηματιστηρίου Παραγώγων Αθηνών και τη δημιουργία μιας νέας παράλληλης αγοράς, με στόχο τη συγκέντρωση των κεφαλαίων για την οικονομική διείσδυση στα Βαλκάνια και τις αποκαλούμενες αναδυόμενες αγορές.
Η Κυβέρνηση ισχυρίζεται ότι η δημιουργία δευτερογενούς αγοράς παραγώγων είναι ένα βήμα βελτίωσης και ολοκλήρωσης της ελληνικής αγοράς κεφαλαίων, που μεταξύ άλλων θα την καταστήσει ελκυστικότερη στους ξένους επενδυτές. Ποιο, όμως, θα είναι το όφελος της εθνικής μας οικονομίας και του λαού μας γενικότερα; Επανειλημμένα έχουμε ακούσει και από την Κυβέρνηση και σήμερα ακούσαμε από τον εισηγητή της κυβερνητικής Πλειοψηφίας, αλλά και από τον εισηγητή του Κόμματος της Αξιωματικής Αντιπολίτευσης και από όλα εκείνα τα κόμματα, τα οποία στηρίζουν την πολιτική της ελεύθερης αγοράς, να ταυτίζουν την πορεία του Χρηματιστηρίου και των χρηματιστηριακών συναλλαγών με την πορεία του τόπου μας και την ανάπτυξη της χώρας. Παραβλέπουν, όμως, την πραγματικότητα, που λέει ότι τα κεφάλαια που αντλήθηκαν μέσα από την κεφαλαιαγορά, καμία σχέση ή ελάχιστη σχέση είχαν με την ανάπτυξη της παραγωγικής βάσης των επιχειρήσεων, όπως προκύπτει και από τα διάφορα δημοσιεύματα του Τύπου, που κατά καιρούς έχουν δει το φως της δημοσιότητας. Στη συντριπτική τους πλειοψηφία χρησιμοποιήθηκαν αυτά τα κεφάλαια, που αντλήθηκαν μέσα από την κεφαλαιαγορά και κεφάλαια κίνησης και την αγορά τίτλων του δημοσίου και μόνον ένα μικρό μέρος για επένδυση σε πάγια περιουσιακά στοιχεία, γεγονός που θα συνέβαλε μόνο τότε στην ανάπτυξη την παραγωγική. Αυτή η τακτική ενώ διευκολύνει την κερδοσκοπία του μεγάλου κεφαλαίου, καμία σχέση δεν έχει με την ανάπτυξη της παραγωγικής βάσης της χώρας μας. Ακόμα και το γνωστό επιχείρημα, που επανειλημμένα έχουμε ακούσει ότι δήθεν με το να γίνεται ελκυστικότερη η προσέλκυση των ξένων κεφαλαίων, διευκολύνεται η ανάπτυξη της χώρας, δεν αντέχει στην παραμικρή κριτική, αφού, όπως ομολογείται και από τους πλέον αρμόδιους κυβερνητικούς παράγοντες, τα κεφάλαια αυτά που εισέρευσαν στη χώρα μας, δεν κατευθύνονται στην παραγωγική δραστηριότητα, αλλά σε καθαρά κερδοσκοπική κατεύθυνση, αγορά τίτλων του δημοσίου ή εξαγορά επιχειρήσεων.
Δεν υπάρχει αμφιβολία ότι πηγή έμπνευσης και των προβλεπομένων στο παρόν νομοσχέδιο διατάξεων και αλλαγών στον τομέα της χρηματαγοράς και κεφαλαιαγοράς, είναι η διεύρυνση της απελευθέρωσης των αγορών χρήματος και κεφαλαίων. Η ενίσχυση και η διεύρυνση των χρηματιστηριακών συναλλαγών με τη δημιουργία Χρηματιστηρίου Παραγώγων Αθηνών, ουσιαστικά έρχεται να ενισχύει τις κερδοσκοπικές τάσεις του μεγάλου κεφαλαίου, που όπως αναφέραμε, καμία σχέση δεν έχει με την ανάπτυξη και τις ανάγκες της χώρας μας, που θα πρέπει να είναι το ζητούμενο.
Η χώρα μας μετατρέπεται σε χώρα του τζόγου, σε όφελος των κερδοσκόπων, οι οποίοι μάλιστα θα έχουν και την ασυλία των φοροαπαλλαγών, ακόμα και το Φ.Π.Α. επί των κεφαλαιακών κερδών από τις συναλλαγές παραγώγων στο Χρηματιστήριο Παραγώγων Αθηνών, αλλά και στη νέα παράλληλη αγορά που ιδρύεται, όπως προβλέπεται και από το άρθρο 32 του παρόντος νομοσχεδίου, αλλά και από μία σειρά άλλες διατάξεις, φοροαπαλλαγές που γίνονται πραγματικά προκλητικές, αφού ο λαός μας πληρώνει μια πραγματικά δυσβάσταχτη φορολογία, που ροκανίζει το εισόδημά του. Και έτσι όπως το πάτε, σε λίγο θα πληρώνει φόρους και για τον αέρα, που αναπνέει. Από τη μια έχουμε δυσβάσταχτη φορολογία για τους εργαζόμενους, για το λαό γενικότερα και από την άλλη φοροαπαλλαγές και ασυδοσία για το μεγάλο κεφάλαιο και του κερδοσκόπους. 
Το πρώτο μέρος του νομοσχεδίου επικεντρώνεται στην ίδρυση του Χρηματιστηρίου Παραγώγων Αθηνών, το οποίο θα λειτουργεί όπως και το υπάρχον Χρηματιστήριο Αξιών, με τη μορφή ανώνυμης εταιρίας και ουσιαστικά βρίσκεται κάτω από τον έλεγχο των ιδιωτών, μέσω των αποκαλουμένων θεσμικών επενδυτών.
Διότι μπορεί μεν κύριος μέτοχος να είναι το Χρηματιστήριο Αθηνών, αλλά με τη διεύρυνση της χρηματιστηριακής του βάσης, που γίνεται με το άρθρο 101, ουσιαστικά και αυτό περιέρχεται στον έλεγχο των ιδιωτών, οι οποίοι έτσι με τον ένα ή τον άλλο τρόπο, άμεσα ή έμμεσα θα ελέγχουν και το νέο Χρηματιστήριο Παραγώγων Αθηνών. Στον έλεγχο των ιδιωτών, θα βρίσκεται επίσης και η Εταιρεία Εκκαθάρισης Συναλλαγών Επί Παραγώγων που αναφέρεται με τα αρχικά της ως ΕΤ.Ε.Σ.Ε.Π.
Με το δεύτερο μέρος του νομοσχεδίου, ιδρύεται μια νέα παράλληλη αγορά που θα λειτουργεί με την υποστήριξη του Χρηματιστηριακού Κέντρου Θεσσαλονίκης. Μια παράλληλη αγορά που θα ονομάζεται Ελληνική Αγορά Αναδυομένων Κεφαλαιαγορών και θα έχει σαν αποστολή την επένδυση κεφαλαίων στις λεγόμενες αναδυόμενες αγορές της βαλκανικής και των παρευξείνιων χωρών, δηλαδή των πρώην σοσιαλιστικών χωρών.
Είναι φανερό ότι η δημιουργία αυτού του είδους της κεφαλαιαγοράς ταυτίζεται πλήρως με τις κοινοτικές προσπάθειες και όχι μόνο για την οικονομική διείσδυση στις χώρες στα πλαίσια της παλινόστησης του καπιταλισμού.
Με τις ρυθμίσεις αυτές, η χώρα μας χρησιμοποιείται σαν ένα ενδιάμεσο κανάλι για την επιτυχία των επιδιώξεων του χρηματιστηριακού κεφαλαίου που στοχεύει στην κερδοσκοπία και στη λεηλασία του πλούτου αυτών των χωρών και όχι βέβαια στην ανάπτυξη της οικονομίας των λαών και στην ανάπτυξη της αμοιβαίας επωφελούς και ισότιμης συνεργασίας. 
Ταυτόχρονα, το μέτρο αυτό έρχεται συμπληρωματικά σε μια σειρά άλλων μέτρων και κινήσεων που επίμονα και συστηματικά προωθεί η Κυβέρνηση το τελευταίο διάστημα με τη στήριξη και ανοχή των άλλων κομμάτων για την ενίσχυση και της δικής μας ολιγαρχίας, προκειμένου να πάρει και αυτή ένα κομμάτι από την πίτα ή καλύτερα ό,τι περισσέψει από το μεγάλο φαγοπότι των πολυεθνικών.
Μιλώντας στην αρμόδια επιτροπή κατά τη συζήτηση του νομοσχεδίου, ο κύριος Υπουργός έβαλε καθαρά το ζήτημα, ότι δηλαδή πρέπει να ενισχυθούν οι ελληνικές εταιρείες, που έχουν μικρή κεφαλαιακή βάση, για να μπορέσουν να διεισδύσουν στις αγορές. Γι'αυτό ιδρύετε και τη νέα παράλληλη αγορά, την ελληνική αγορά αναδυομένων αγορών για να διευκολύνετε τους μεγαλοεπιχειρηματίες του τόπου μας, όπως τον Κόκκαλη, τον Κοπελούζο και μια σειρά άλλων παρομοίων για να συγκεντρώσουν τα απαραίτητα κεφάλαια, ώστε να πάρουν μέρος στο μεγάλο φαγοπότι που έχει στηθεί στις χώρες αυτές.
Τους δώσατε τη δυνατότητα να χρησιμοποιούν σαν όχημα για τη διείσδυσή τους τις δημόσιες επιχειρήσεις και τους οργανισμούς, τη ΔΕΗ και τον ΟΤΕ, τους δώσατε τη δυνατότητα να γίνουν συνεταίροι ιδρύοντας κοινοπραξίες, δηλαδή να χρησιμοποιήσουν τα κεφάλαια, την τεχνογνωσία, την υποδομή και το κύρος που διαθέτουν αυτοί οι δημόσιοι οργανισμοί. Τώρα τους δίνετε και τη δυνατότητα, μέσα από το Χρηματιστήριο, να μπορέσουν να συγκεντρώσουν τα απαραίτητα κεφάλαια. Και την τακτική σας αυτή, την έχετε αναγορεύσει σε μια νέα εθνική στρατηγική, στη νέα δήθεν μεγάλη ιδέα του έθνους, εθνική στρατηγική όμως που εξυπηρετεί τα συμφέροντα του κεφαλαίου.
Αυτή όμως η πολιτική, δεν έχει σχέση με τα πραγματικά συμφέροντα της χώρας και των εργαζομένων. Αυτό το βλέπουμε καθημερινά και το διαπιστώνει ο λαός μας, από τη μια μεριά επιχειρήσεις να κλείνουν στον τόπο μας και από την άλλη, οι μεγαλοεπιχειρηματίες να μεταφέρουν τα εργοστάσιά τους στις χώρες που βρίσκουν φθηνότερα εργατικά χέρια, με αποτέλεσμα τη διόγκωση της ανεργίας στον τόπο μας. Τουλάχιστον ας έφερναν τα κέρδη τους ή ένα μέρος των κερδών τους στη χώρα μας. Ούτε αυτό όμως το κάνουν. Αλλά τα διοχετεύουν και αυτά στο εξωτερικό, όπου έχουν τη δυνατότητα να αντλήσουν μεγαλύτερα κέρδη. Η τακτική όμως αυτή, εμπλέκει τη χώρα μας στους τυχοδιωκτισμούς των μονοπωλίων, των πολυεθνικών, των ιμπεριαλιστικών δυνάμεων για την επιβολή της νέας τάξης πραγμάτων και το ξαναμοίρασμα των αγορών. Ενώ ταυτόχρονα διευκολύνει και τα σχέδια της δικής μας ολιγαρχίας να αναδειχθεί σ'ένα ρόλο μικρού ιμπεριαλιστή, μια πολιτική που εγκυμονεί σοβαρούς κινδύνους για το μέλλον.
Εκείνο, λοιπόν, που χρειάζεται ο τόπος μας είναι η ανάπτυξη ισότιμων και αμοιβαία επωφελών σχέσεων με τις χώρες αυτές και όχι ο ρόλος του ηγεμόνα που φιλοδοξεί να διαδραματήσει η ντόπια ολιγαρχία, πολιτική που εξυπηρετεί τα συμφέροντα των πολυεθνικών και όχι των λαών, της χώρας μας και της περιοχής μας γενικότερα. 
Με το τρίτο μέρος του νομοσχεδίου διευρύνονται οι χρηματιστηριακές συναλλαγές και σε αξίες σταθερού εισοδήματος, δηλαδή, τα έντοκα γραμμάτια του ελληνικού δημοσίου και κάθε είδους ομόλογα και ομολογίες που έχουν εισαχθεί στην κύρια αγορά του Χρηματιστηρίου Αξιών Αθηνών στην κατεύθυνση που ήδη έχουμε αναφέρει, στην κατεύθυνση της ενίσχυσης της κερδοσκοπίας του μεγάλου κεφαλαίου.
Το παρόν νομοσχέδιο είναι ένα ακόμη νομοσχέδιο, με το οποίο έρχονται να ρυθμιστούν εργασιακά θέματα στην κατεύθυνση αφαίρεσης των δικαιωμάτων, όπως συμβαίνει για παράδειγμα με την παράγραφο 4 του άρθρου 102, που προβλέπει τις υποχρεωτικές αποσπάσεις κατά παράβαση της ισχύουσας νομοθεσίας ή με τη δυνατότητα, η οποία της δίνεται για τη δημιουργία νέων κανονισμών, νέων οργανισμών χωρίς ταυτόχρονα να εγγυώνται και της θέσεις των εργαζομένων. 
Δεν μορούμε επίσης να μην υπογραμμίσουμε και τις διατάξεις για το ειδικό επιστημονικό προσωπικό. Και αν το κάνουμε αυτό το κάνουμε γιατί μέσα απ' αυτές τις διατάξεις έρχεται μόλις λίγες μέρες μετά την ψήφιση του νόμου που τροποποιούσε το ν. 2190, που είναι γνωστός σαν νόμος Πεπονή, να επιβεβαιώσει η Κυβέρνηση τις ανησυχίες και τις καταγγελίες, που είχαμε τότε διατυπώσει, όσον αφορά τις διατάξεις του ειδικού επιστημονικού προσωπικού. Τότε είχαμε προειδοποιήσει ότι σταδιακά οι θέσεις του ειδικού επιστημονικού προσωπικού θα μετονομαστούν σε θέσεις ειδικού επιστημονικού προσωπικού γεγονός που θα έχει σαν συνέπεια οι προσλήψεις να γίνονται μέσα από αδιαφανείς διαδικασίες με τις γνωστές συνεντεύξεις και όχι βέβαια με αντικειμενικά κριτήρια και διαφάνεια, όπως διακηρύσσει η Κυβέρνηση, ανοίγοντας έτσι το δρόμο για διαγωνισμούς στο μέλλον, διαγωνισμούς που θα μου επιτρέψετε την έκφραση "μαϊμού".
Κλείνοντας, κυρίες και κύριοι συνάδελφοι, τελειώνοντας την τοποθέτησή μας, επισημαίνουμε το γεγονός ότι η ενίσχυση του χρηματιστηριακού θεσμού σε μια οικονομία που η αναπτυξιακή πολιτική είναι ανύπαρκτη, ενώ αντίθετα ενισχύεται με κάθε τρόπο η κερδοσκοπία και μάλιστα με την αιγίδα του κράτους είναι κάτι που εγγίζει τα όρια της κοινωνικής πρόκλησης. Το Κ.Κ.Ε. καταψηφίζει το νομοσχέδιο.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Δανέλλης έχει το λόγο.
ΣΠΥΡΙΔΩΝ ΔΑΝΕΛΛΗΣ: Ευχαριστώ, κύριε Πρόεδρε.
Κυρία και κύριοι συνάδελφοι, το παρόν σχέδιο νόμου αποτελείται από πέντε μέρη. 
Πρώτον, για τη χρηματιστηριακή αγορά παραγώγων, δεύτερον, για την παράλληλη αγορά αναδυομένων αγορών, τρίτον, για την αγορά αξιών σταθερού εισοδήματος Χρηματιστηρίου Αξιών Αθηνών, τέταρτον για το συνεγγυητικό, πέμπτον διάφορες τροποποιήσεις.
Η πρώτη μας παρατήρηση αφορά στο πολυδαίδαλο του σχεδίου νόμου. Αναμφίβολα το θεσμικό πλαίσιο της χρηματιστηριακής αγοράς χρήζει βελτιώσεων. 'Ομως η συνθετότητα και η πολυπλοκότητα του προτεινομένου σχεδίου νόμου δεν νομίζουμε ότι συμβάλλει στην κατά γενική ομολογία ανάγκη για απλούστευση και εκσυχρονισμό του υφισταμένου πλαισίου. Η παρατήρησή μας αυτή ισχύει ακόμα περισσότερο όταν στη συζήτηση τίθενται νέοι θεσμοί, όπως είναι οι χρηματοπιστωτικές αγορές που η πολιτεία φιλοδοξεί να συστήσει με το παρόν σχέδιο νόμου, ενώ παράλληλα η χρηματιστηριακή αγορά εξακολουθεί να διέπεται σε ένα πολύ μεγάλο μέρος από νομοθεσία του 1928.
Ειδικότερα οι ρυθμίσεις για αύξηση της διαφάνειας και ενίσχυσης της εποπτείας της χρηματιστηριακής αγοράς θεωρούμε ότι κινούνται στη σωστή κατεύθυνση. Από την άλλη πλευρά η επάρκεια των επί μέρους μέτρων σε σχέση με τους στόχους που καλούνται να εξυπηρετήσουν, καθώς και η πρακτική δυνατότητα της Επιτροπής Κεφαλαιαγοράς να ανταποκριθεί στον ενισχυμένο ρόλο που της ανατίθεται, πρέπει να συζητηθούν με μεγάλη προσοχή, προκειμένου οι νεοεισαγόμενες ρυθμίσεις να καταστούν ουσιαστικές.
Θα αναφερθούμε στο θέμα των παραγώγων μέσων. Είναι γεγονός ότι η σημασία τους βαίνει αυξανόμενη είτε αυτά αφορούν σε προθεσμιακές πράξεις είτε σε δικαιώματα προαίρεσης. Εξίσου αυξανόμενος βαίνει και ο κίνδυνος όμως από την εφαρμογή και η ανάγκη εποπτείας της σχετικής αγοράς. Τα παράγωγα αποτελούν πρόσφορο μέσον για την επίτευξη βραχυπρόθεσμων κερδών, από τη διακύμανση των τιμών αυτών, συναλλαγματικών ισοτιμιών, ονομαστικών επιτοκίων και μετοχών. Στην Ελλάδα τα παράγωγα γνωρίζουν γρήγορη ανάπτυξη ιδιαίτερα εν όψει της προοπτικής της ΟΝΕ και της πιθανής κερδοσκοπικής επίθεσης κατά της δραχμής, καθώς αυτή θα κινείται προς την πραγματική της αξία. Στην ουσία τα χρηματιστηριακά παράγωγα είναι ένα στοίχημα πάνω στο ποια θα είναι η εξέλιξη της τιμής ενός χρηματιστηριακού πράγματος ή ενός συνδυασμού χρηματιστηριακών πραγμάτων. Δηλαδή οι παίκτες στοιχηματίζουν ότι η τιμή μιας μετοχής, ενός ομολόγου, ενός νομίσματος ή ενός εμπορεύματος, η αξία των οποίων εναπόκειται σε διαπραγμάτευση σε ένα χρηματιστήριο, θα ανέβει ή θα πέσει. Επειδή το στοίχημα αφορά μόνο στην μεταβολή της τιμής και όχι στη συνολική αξία, οι παίκτες -και είναι παίκτες με όλη τη σημασία της λέξης, δεσμεύουν στην αγορά ποσά που αποτελούν μόνο ένα μικρό κλάσμα της συνολικής αξίας του χρηματιστηριακού πράγματος. Αν η τιμή του χρηματιστηριακού πράγματος κινηθεί στην κατεύθυνση που στοιχημάτισαν, τότε προσπορίζονται όλη τη μεταβολή στην τιμή. Αν αντίθετα η κίνηση είναι αντίστροφη, υφίστανται ολόκληρη τη ζημιά. Και στις δύο περιπτώσεις είναι δυνατόν να είναι πολλαπλάσια των χρημάτων που δέσμευσαν αρχικά. Οι κινήσεις στην αγορά παραγώγων είναι ιδιαίτερα απότομες και οι βαλβίδες ασφαλείας, ακόμη και με τη σημερινή προηγμένη τεχνολογία, δεν είναι δυνατόν να αποτρέψουν τεράστιες ζημιές και χρεοκοπίες, τόσο σε άσχετους νεοφώτιστους όσο και σε πολυεθνικούς γίγαντες. Η ραγδαία ανάπτυξη των αγορών παραγώγων διεθνώς στα τελευταία χρόνια εντάσσεται σε ένα γενικότερο πλαίσιο ασύδοτης κερδοσκοπίας.'Ετσι έχουν γιγαντωθεί οι δουλειές αέρα, με τα παράγωγα να παίζουν ρόλο πρωταγωνιστικό. Μία παραφουσκωμένη σαμπρέλα που κάθε τόσο τρυπάει. Τα μεγέθη των αγορών που έχουν δημιουργηθεί είναι τεράστια. Η θέσπιση της αγοράς παραγώγων στη χώρα μας θα χαροποιήσει σίγουρα γνωστούς κύκλους στη Σοφοκλέους και θα σπάσει την ανία μερικών γιάπηδων. Στη χρηματιστηριακή μας αγορά όμως κυριαρχούν τα αρνητικά μιας περιορισμένου μεγέθους αναδυόμενης αγοράς. Οι εισηγμένες επιχειρήσεις που διαθέτουν κάποιο κύρος δεν νομίζουμε ότι ξεπερνούν τις δύο δεκάδες. Η εμπορευσιμότητα πολλών απ'αυτές είναι κατά καιρούς ασήμαντη. Είμαστε μάρτυρες παρατεταμένων περιόδων νέκρας αλλά και ξαφνικών εκρήξεων, όπου εταιρείες πρώτης γραμμής συμπεριφέρονται σαν να ανήκαν σε άλλες ομάδες εταιρειών με σκαμπανεβάσματα στο ανώτατο επιτρεπόμενο όριο το 8%. Επιβάλλεται επομένως η ενδελεχής μελέτη της χρηματαγοράς πριν επιτραπούν συναλλαγές σε τέτοια παράγωγα. Θεωρούμε όμως ότι μία τέτοια μελέτη δεν έχει γίνει. Μία μελέτη σκοπιμότητας για την πολιτική και οικονομική αναγκαιότητα νομίζουμε ότι ήταν αναγκαία. Πιστεύουμε ότι δεν σχετίζεται αυτή η αγορά ουδόλως με την ανάπτυξη. Γι'αυτό εξάλλου και λέγεται χρηματιστηριακό παράγωγο και όχι κύριο προϊόν. Αποτελεί το ανώτατο στάδιο, νομίζουμε, της εξέλιξης που μπορεί να φθάσει σε μια πλήρη ωρίμανση μια κεφαλαιοαγορά. Ως γνωστό, το ελληνικό χρηματιστήριο δεν ανήκει σ'αυτήν την κατηγορία. Πρέπει να γνωρίζουμε πως βρίσκεται πίσω στη διεθνή κατάταξη. Ανήκει στην κατηγορία των αναδυομένων αγορών, με κύριο χαρακτηριστικό την έλλειψη ευρύτητας και βάθους. Είναι νομίζουμε, χαρακτηριστική η χαμηλή συνολική κεφαλαιοποίησή του, το βασικό κυρίαρχο στοιχείο του, που δεν επιτρέπει την κατάταξή του στην ανώτατη κατηγορία.
'Ενα δεύτερο χαρακτηριστικό είναι οι περιορισμοί, το limit up, το limit down στην ημερήσια διακύμανση. Πώς άραγε μπορούμε να θεωρούμε ότι είναι δυνατόν να στηθεί αγορά παραγώγων σε μία αγορά με περιορισμούς; Στην εισηγητική έκθεση δεν γίνεται μνεία της βασικής χρήσης των παραγώγων που είναι η κερδοσκοπική αγορά και πώληση με κάποιον προθεσμιακό διακανονισμό. Μόνο ένα ελάχιστον κλάσμα του συνόλου των συναλλαγών γίνεται για την κάλυψη κινδύνων από διακυμάνσεις τιμών.
Σημειώνουμε εδώ ότι, βεβαίως, δεν έχουμε καμία υποχρέωση ως χώρα για τη δημιουργία της αγοράς. Θεωρούμε ότι οι κίνδυνοι από την αγορά αυτή είναι τόσο μεγάλοι, που καθιστούν τα οφέλη μονάχα προσχηματικά για την εισαγωγή του θεσμού.
Αυτήν τη στιγμή υπάρχουν τρία μη εποπτευόμενα πακέτα χρηματιστηριακών προθεσμιακών παραγώγων. 'Ενα στην Αθήνα και δύο στο Λουξεμβούργο. Και ήδη, σχεδόν όλοι οι θεσμικοί επενδυτές τα χρησιμοποιούν, αλλά, απ' ό,τι γνωρίζουμε, με μεγάλη περίσκεψη.
Η υπαγωγή των παραγώγων στην κρατική εποπτεία θα τους δώσει το αυξημένο κύρος, που χρειάζονται, για να μπουν σε μία ευρύτερη χρήση. Με το σημερινό απαράδεκτα χαμηλό επίπεδο εποπτείας των χρηματιστηρίων, που όλοι αποδεχόμαστε ότι ισχύει, όπου έχουμε το εξωφρενικό φαινόμενο να μην έχει γίνει ούτε ένας έλεγχος στη νομιμότητα της διάρθρωσης των χαρτοφυλακίων των θεσμικών επενδυτών, θεωρούμε ότι το ρίσκο είναι εξαιρετικά μεγάλο. Η καταχρηστική χρήση του θεσμού των παραγώγων είναι ένας μεγάλος πειρασμός ακόμα και για τους πιο σοβαρούς θεσμικούς επενδυτές. Γι' αυτό και παραβιάζεται ακόμα και στις χώρες με επαρκώς ανεπτυγμένη εποπτεία, με καταστροφικές συνέπειες για το θεσμικό, τους πελάτες του και βεβαίως την αγορά.
Είναι πολλά τα παραδείγματα κολοσσών που καταχράστηκαν το θεσμό των χρηματιστηριακών παραγώγων. Και είναι ευρύτατα γνωστές οι περιπέτειες στις Ηνωμένες Πολιτείες της Αμερικής -όπως ανέφερε και προηγουμένως ο συνάδελφος- της "ORANGE COUNTY FOUND" ή της "BANKERS TRUST" ή του Οίκου "ΜORGAN", αλλά και στην Αγγλία με τις περιπέτειες της "BARINGS".
Καθημερινά διαπιστώνουμε την κραυγαλέα αδυναμία της Επιτροπής Κεφαλαιαγοράς. Το νομοσχέδιο όμως έρχεται να τη φορτώσει με νέες εποπτικές αρμοδιότητες, χωρίς να προβλέπει μία ουσιαστική αναβάθμισή της.
Κύριοι συνάδελφοι, είμαστε σαφώς υπέρ του εκσυγχρονισμού, αλλά με βάση ένα ορθολογικό σχέδιο προτεραιοτήτων. Αναμφισβήτητα, προτεραιότητα αυτήν τη στιγμή έχει η ενίσχυση και η αναβάθμιση της εποπτείας των χρηματιστηρίων.
Το νομοσχέδιο θεωρούμε ότι δεν πάσχει από πλευράς πληρότητας τεχνοκρατικών προδιαγραφών. Οι συντάκτες του οπωσδήποτε κάνουν το βέλτιστο δυνατό σε μία αγορά με όλα τα γνωρίσματα -όπως ανέφερα και πριν- της υπανάπτυξης. Μικρή και αβαθής αγορά, με απότομες συναλλαγές προσφοράς και έλλειψη μετοχών. Χαμηλός βαθμός αξιακής διαφοροποίησης εκ μέρους των επενδυτών που εκδηλώνεται με ταυτόσημη κίνηση ποιοτικά ανόμοιων μετοχών.
Θεωρούμε ότι κάποια επί μέρους ζητήματα, τα οποία ρυθμίζονται με το παρόν νομοσχέδιο, είναι θετικά. Και σαν τέτοια θα αναφερθώ στη δημιουργία της παράλληλης αγοράς στη Θεσσαλονίκη, που θα εξειδικευτεί στα ελληνικά πιστωτικά του ν. 2396/1996, που θα αποτελέσουν μέσα για τοποθετήσεις κεφαλαίων στις κεφαλαιαγορές των ανατολικών χωρών. Βεβαίως, για να έχει μία αποτελεσματικότητα και μία βιωσιμότητα, θα πρέπει να στηριχθεί ανάλογα. 
Επίσης θεωρούμε ότι είναι θετική η εισαγωγή του θεσμού των επενδυτικών κεφαλαίων αναδυομένων αγορών, όπως θετικό βήμα κρίνουμε και τη σύσταση αγοράς αξιών σταθερού εισοδήματος. 
Η αναμόρφωση του συνεγγυητικού κεφαλαίου και ιδιαίτερα η θέσπιση αναλογικής συμμετοχής σ' αυτό κρίνουμε ότι όντως κινούνται σε θετική κατεύθυνση.
Επίσης γίνονται και άλλες αλλαγές για την εύρυθμη λειτουργία του Χρηματιστηρίου, όπως για παράδειγμα στο θέμα της αναγκαστικής εκποίησης του άρθρου 92.
Υπάρχουν παράλληλα εξαιρετικά προβληματικές διατάξεις που έχουν σχέση με τους εργαζομένους και θα τις θέσουμε αναλυτικά στην κατ' άρθρο συζήτηση.
Ολοκληρώνοντας, θέλω να εκφράσω τις έντονες επιφυλάξεις μας για την ωριμότητα κυρίως της αγοράς να δεχθεί το νέο προϊόν, με κύριο στοιχείο την αδυναμία άσκησης ουσιαστικής και αποτελεσματικής εποπτείας για τους λόγους που αναφέραμε πριν. Και φοβούμενοι -επειδή θεωρούμε ότι είναι ένα πολύ βασικό ζήτημα του παρόντος νομοσχεδίου- ότι οδηγούμαστε στη θεσμοθέτηση μιας εξαιρετικά μεγάλης και ανεξέλεγκτης αγοράς τζόγου, δυστυχώς δεν μας είναι δυνατόν, παρά τις θετικές διατάξεις, που επί μέρους υπάρχουν, να υπερψηφίσουμε το παρόν σχέδιο νόμου.
Επιφυλασσόμαστε στην κατ' άρθρο συζήτηση να τοποθετηθούμε αναλυτικότερα στα επί μέρους ζητήματα και εκεί θα κάνουμε και συγκεκριμένες προτάσεις, αλλά και θα καταστήσουμε σαφέστερο το ποιες από τις διατάξεις θεωρούμε σε ορθή κατεύθυνση, τις οποίες και θα υπερψηφίσουμε.
Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, το Δημοκρατικό Κοινωνικό Κίνημα πιστεύει στη μεικτή οικονομία. Δηλαδή πιστεύει στην συνύπαρξη κρατικού τομέα της οικονομίας, κοινωνικού τομέα και ιδιωτικού τομέα. Συνεπώς, εφόσον δέχεται την ύπαρξη ιδιωτικού τομέα της οικονομίας, δεν μπορεί να είναι αντίθετο στην ύπαρξη χρηματιστηρίου. Είναι γνωστόν ότι η άντληση κεφαλαίων σε μία οικονομία είναι οι τράπεζες και το χρηματιστήριο, δηλαδή η κεφαλαιαγορά.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Με το παρόν νομοσχέδιο "Χρηματιστηριακή Αγορά Παραγώγων και άλλες διατάξεις" η Κυβέρνηση θέλει να ρυθμίσει μία υπάρχουσα άναρχη κατάσταση. Και από αυτήν την άποψη, η επιλογή είναι σωστή. Γιατί σκοπός του νομοθέτη είναι, όταν υπάρχουν πραγματικές καταστάσεις, να θέτει κανόνες για να ελέγχει αυτές τις δραστηριότητες. Γιατί, πραγματικά, στη χώρα μας υπήρχε η αγορά παραγώγων που γινόταν από τις τράπεζες άναρχα. 
'Ομως οι επιλογές της Κυβέρνησης με το να κατατεμαχίζει τις δραστηριότητες του Χρηματιστηρίου Αξιών Αθηνών και στο ίδιο μοντέλο περίπου αν ρυθμίζει και τη Χρηματιστηριακή Αγορά Παραγώγων, πιστεύω ότι δεν είναι σωστή. 'Ηταν λάθος η αφαίρεση της δραστηριότητας του χρηματιστηρίου με τη σύσταση της Ανώνυμης Εταιρείας Αποθετηρίων Τίτλων. Γιατί με αυτόν τον τρόπο ο έλεγχος που ησκείτο στις συναλλαγές αποδυναμώθηκε.
Εμείς πιστεύουμε ότι η Χρηματιστηριακή Αγορά Παραγώγων έπρεπε να αποτελεί διεύθυνση, τμήμα της δραστηριότητας του Χρηματιστηρίου Αξιών Αθηνών.
Είναι γεγονός ότι η Κυβέρνηση, ως συνήθως, ακολουθεί κάτι που γίνεται στο εξωτερικό μετά από παρέλευση αρκετού χρόνου. 'Ετσι, όταν προσαρμόζει την ελληνική νομοθεσία σε τέτοιου είδους δραστηριότητες, ήδη στο εξωτερικό έχει αλλάξει η τάση. 
Στη δεκαετία του 1980 η τάση ήταν: δραστηριότητες των χρηματιστηρίων να αποσπώνται και να ασκούνται από ανώνυμες εταιρείες. 'Ομως στα μέσα της τρέχουσας δεκαετίας αυτή η τάση έχει αντιστραφεί και υπάρχει πάλι η προσπάθεια να εντάσσονται αυτές οι ανώνυμες εταιρείες, που ασκούσαν ορισμένες δραστηριότητες των χρηματιστηρίων, μέσα στα χρηματιστήρια ως διευθύνσεις.
Τέτοιο παράδειγμα αποτελεί η Δανία, που πράγματι είχε συστήσει Εταιρεία Αποθετηρίων Τίτλων, που ήδη έχει καταργηθεί και έχει αποτελέσει διεύθυνση.
Αλλά και η πρακτική έχει αποδείξει ότι η λειτουργία της Εταιρείας Αποθετηρίων Τίτλων δεν ήταν σε θέση να αποτρέψει σκάνδαλα στο Χρηματιστήριο Αξιών Αθηνών, όπως είναι η ΔΕΛΤΑ, Κατσούλης, Γιαννούλης κλπ., κάτι που δεν είχε συμβεί όταν οι εκκαθαρίσεις των συναλλαγών γινόντουσαν από υπηρεσίες του Χρηματιστηρίου Αξιών Αθηνών.
Επιπλέον αυτές οι δραστηριότητες έχουν μεγαλύτερο κόστος. Είμαστε μάρτυρες εδώ και δύο-τρία χρόνια του να συστήνονται θυγατρικές εταιρείες από το Χρηματιστήριο Αθηνών,όπως είναι η Εταιρεία Ανάπτυξης Συστημάτων Υποστήριξης Κεφαλαίων,που απέσπασαν από τη Χρηματιστήριο ορισμένες υπηρεσίες όπως η Στατιστική Υπηρεσία,το Ημερήσιο Δελτίο Τιμών, η Υπηρεσία Συλλογής Πληροφοριών κ.λπ., τις υπήγαγαν στην ΑΣΥΚ η οποία αποκλειστικό πελάτη έχει τη Χρηματιστήριο Αθηνών. Δηλαδή, έχουν δημιουργήσει ένα μονοψώνιο όσον αφορά την ΑΣΥΚ και ένα μονοπώλιο όσον αφορά το Χρηματιστήριο Αξιών Αθηνών.
Επιπλέον αυτή η διαδικασία λειτουργεί με δεκαπλάσια και εκατονταπλάσια έξοδα. Δηλαδή το κόστος υπηρεσιών που προσφέρει αυτή η υπηρεσία είναι πολλαπλάσιο απ' ό,τι εάν την υπηρεσία αυτή την ασκούσαν επί μέρους τμήματα ή διευθύνσεις του Χρηματιστηρίου Αξιών Αθηνών.
Με την ίδια μορφή ακριβώς συστήνεται τώρα και το Χρηματιστήριο Παραγώγων Αθηνών με ταυτόχρονες συστάσεις άλλων θυγατρικών εταιρειών όπως η ΕΤΕΣΕΠ κ.λπ. και έχουμε το ίδιο μοντέλο το οποίο απέτυχε στη λειτουργία του στο ΧΑΑ.
Πράγματι το Χρηματιστήριο είναι πηγή άντλησης κεφαλαίων και μάλιστα, θα έλεγα, υγιών για τη σύσταση και λειτουργία παραγωγικών μονάδων εν σχέσει με τα τραπεζικά κεφάλαια, διότι αν στην Ελλάδα έχουμε μία αποβιομηχανοποίηση είναι διότι τα ξένα κεφάλαια στις επιχειρήσεις σε σχέση με τα ίδια ήταν 70% προς 30%, ίσως και 80% προς 20%. Υπάρχουν και τα τραπεζικά τοκογλυφικά επιτόκια που οδήγησαν σ' αυτήν την αποβιομηχάνιση σε πολλές περιοχές της χώρας και πολλούς κλάδους της οικονομίας.
Εμείς πιστεύουμε ότι αντί να δημιουργείται η ΕΑΓΑΚ στη Θεσσαλονίκη, να εντάσσεται στο Χρηματιστηριακό Κέντρο της Θεσσαλονίκης, που είναι ημίμετρο, εάν πράγματι η Κυβέρνηση θέλει την ανάπτυξη της Θεσσαλονίκης ως οικονομικό κέντρο, για να παίξει το ρόλο το μητροπολιτικό στα Βαλκάνια, στην Κεντρική Ευρώπη και στις Παρευξείνιες χώρες έπρεπε η έδρα του Χρηματιστηρίου να μεταφερθεί στη Θεσσαλονίκη. Με τέτοια γενναία και αποφασιστικά μέτρα γίνεται η ανάπτυξη και μπορούμε να κατακτήσουμε αναδυόμενες αγορές, όπως είναι οι περιοχές που ανέφερα, μετά τις κοσμογονικές διεργασίες που έχουν γίνει στη δεκαετία που διανύουμε. 
'Ενα παράδειγμα είναι η Τουρκία. Το Χρηματιστήριό της δεν είναι στην 'Αγκυρα, είναι στην Κωνσταντινούπολη, η οποία πάντα έπαιξε έναν ευρύτερο ρόλο στην περιοχή και δεν συνυπάρχει με το διοικητικό κέντρο, όπως είναι η 'Αγκυρα.
Εμείς δεν μπορούμε να αντιληφθούμε ότι είναι άλλο η οικονομική δραστηριότητα και άλλο η διοικητική. Ας μείνει η Αθήνα διοικητικό κέντρο, η έδρα της Κυβέρνησης και τέτοιου είδους οικονομικές δραστηριότητες με όλες τις ευμενείς συνθήκες που υπάρχουν στη Θεσσαλονίκη, να μεταφερθούν στη Θεσσαλονίκη, Χρηματιστήριο κ.λπ., και όχι μόνο κάποιες δραστηριότητες που είναι "στάχτη στα μάτια" του λαού της Βόρειας Ελλάδας και όλης της περιφέρειας της Ελλάδας. Διότι αυτή η υπερσυγκέντρωση δραστηριοτήτων πολιτιστικών, διοικητικών, οικονομικών στην Αθήνα θα γίνει ο βρόγχος που θα πνίξει την Ελλάδα.
Με την υπάρχουσα δομή του Χρηματιστηρίου Αξιών Αθηνών και με αυτή που συστήνεται για το Χρηματιστήριο Αγοράς Παραγώγων είμαστε βέβαιοι ότι δεν διασφαλίζονται οι επενδυτές.
Το παιχνίδι θα γίνει -τζόγος είναι ούτως ή άλλως, -θα γίνει ρουλέτα- και δεν θα υπάρξει η διασφάλιση των επενδυτών. Θα διευκολυνθεί η ευκαιριακή επένδυση, η καιροσκοπική, αυτή που μπορεί να προκαλέσει και μεγάλες ζημιές στην εθνική οικονομία και ιδίως στη δραχμή έως ότου η δραχμή θα υπάρχει.
Το τρίτο θέμα που θα ήθελα να θίξω είναι εκείνο το κεφάλαιο του νομοσχεδίου που αναφέρεται στις εργασιακές σχέσεις. Το πρώτο που έχω να πω είναι ότι καταστρατηγείται ο ν.2190/94, όπως τροποποιήθηκε και ισχύει σήμερα. Το δεύτερο που έχω να πω στον κύριο Υπουργό Εθνικής Οικονομίας είναι ότι προφανώς υποτιμά την αποδοτικότητα και τον τρόπο στελέχωσης των δημοσίων υπηρεσιών, που αποτελεί πρώτο μοχλό οικονομικής ανάπτυξης σε κάθε χώρα. Γι' αυτό και δέχεται να γίνονται οι προσλήψεις με βάση τον ν.2190, ενώ σε εταιρείες ιδιωτικές, ανώνυμες, όπως είναι αυτές που συστήνονται με το παρόν νομοσχέδιο και όσες υπάρχουν, όπως είναι το Χρηματιστήριο, η Ανώνυμη Εταιρεία Αποθετηρίων Τίτλων κ.λπ., , κάνει εξαίρεση για την πρόσληψη ειδικού επιστημονικού προσωπικού, έστω και αν αυτή η διάταξη ετηρείτο αυστηρά. Δηλαδή δίνετε μεγαλύτερη σημασία, κύριε Υπουργέ, στον τρόπο στελέχωσης των ιδιωτικών εταιρειών που ελέγχονται σε μεγάλο ποσοστό από το κράτος ή από κρατικούς φορείς, Νομικά Πρόσωπα Δημοσίου Δικαίου ή σε εταιρείες των οποίων το κεφάλαιο ελέγχει το κράτος από αυτήν καθ' εαυτήν τη στελέχωση των δημοσίων υπηρεσιών; Τότε εσείς ως Υπουργός Εθνικής Οικονομίας σε ένα Υπουργείο επιτελικό, γιατί δεν κάνετε προσλήψεις με τον ίδιο τρόπο; Εδώ δεν μας ενδιαφέρει να έχει αποδοτικότητα το Υπουργείο Εθνικής Οικονομίας και κάνετε προσλήψεις γενικά με βάση το ν.2190;
Στο Χρηματιστήριο Αξιών Αθηνών και σε άλλες εταιρείες, θυγατρικές ή παράλληλες, ζητάμε εξαίρεση και θέλουμε προσλήψεις τέτοιες που τα προσλαμβανόμενα άτομα να είναι ικανά, άξια να εκτελέσουν αυτό το έργο. Το ίδιο έγινε προχθές για την Τράπεζα της Ελλάδας. Και εκεί εξαιρείται το επιστημονικό προσωπικό.
'Η λοιπόν ο ν.2190 δεν είναι αποτελεσματικός και με τη διαδικασία αυτή δεν προσλαμβάνουμε τους καλύτερους και εκείνους που θέλει κάθε υπηρεσία για να ανταπεξέλθει στην αποστολή της ή γίνεται αυτή η εξαίρεση για να υπάρχουν παράθυρα, να ρουσφετολογούν οι εκάστοτε κυβερνώντες. Και εφόσον αυτά τα κάνει η σημερινή Κυβέρνηση, πρώτη αυτή θα κάνει χρήση αυτού του προνομίου.
'Ενα άλλο θέμα συναφές με αυτό είναι ότι το Χρηματιστήριο Αξιών έχει υπαλλήλους, οι οποίοι μέχρι τώρα διεξήγαγαν το έργο του και θα έλεγα και επιτυχώς. Διότι εάν έχει μία πρόοδο το Χρηματιστήριο Αξιών αυτό έγινε με τους υπαλλήλους που είχε μέχρι τώρα και όχι με αυτούς που τώρα άρχισε να προσλαμβάνει με τη διαδικασία εκτός του ν.2190. Εάν όμως έτσι είναι τα πράγματα, γιατί αλλάζει αυτός ο τρόπος; Γιατί γίνεται προσπάθεια εξόντωσης και εξολόθρευσης, δηλαδή να απομακρύνει, να αποβάλει από πάνω του το υπάρχον προσωπικό;
Στο άρθρο 102 στην παράγραφο 4 παρατείνεται μία ευχέρεια επ' αόριστον πλέον του Υπουργού να αποσπά υπαλλήλους από το Χρηματιστήριο Αξιών και να τους απασχολεί στο Υπουργείο Εθνικής Οικονομίας, χωρίς να τηρείται η διαδικασία του δημοσιοϋπαλληλικού κώδικα για την ύπαρξη σύμφωνης γνώμης συμβουλίου του συγκεκριμένου νομικού προσώπου και παρά τη βλαπτική αλλαγή των εργασιακών σχέσεων.
Και από την άλλη προκηρύσσονται διαγωνισμοί. 'Ηδη έγινε η πρώτη φουρνιά πρόσληψης δώδεκα υπαλλήλων με τη διαδικασία που είπα, εκτός του ν.2190. Και έχει προκηρυχθεί, εξελίσσεται η διαδικασία έτερου διαγωνισμού για άλλες έντεκα θέσεις. Και για ποιες θέσεις; Αν ήταν για υπαλλήλους που έχουν ειδικευθεί σε τραπεζικές εξειδικευμένες χρηματιστηριακές εργασίες, θα έλεγα καλώς. Αλλά προκηρύσσονται θέσεις για λογιστικό και για διοικητικό. Και εκεί θέλει δήθεν εξειδικευμένο προσωπικό. Δηλαδή το υπάρχον μεταφέρεται στο Υπουργείο Εθνικής Οικονομίας και γίνεται νέα επάνδρωση του Χρηματιστηρίου Αξιών και όλων των λοιπών εταιρειών, των θυγατρικών ας πούμε, για να συνεννοούμεθα, του Χρηματιστηρίου Αξιών Αθηνών.
Αυτό το θεωρούμε απαράδεκτο. Και αν δεν χρειάζεται το προσωπικό του Χρηματιστηρίου Αξιών Αθηνών να το πει καθαρά, με μια γενική διάταξη να μεταφερθεί σε άλλες υπηρεσίες. Αν όμως χρειάζεται να έχει το θάρρος να το κρατήσει, να μην εξοντώνει το προσωπικό με έμμεσους τρόπους. Αυτό είναι αντιεργατικό, αντιδημοκρατικό και άνανδρο, διότι δήθεν χρειάζεται το προσωπικό, αλλά το αποσπά και συγχρόνως καλύπτει θέσεις που δημιουργεί από τις αποσπάσεις με νέες προσλήψεις.
Εμείς, κυρίες και κύριοι συνάδελφοι, καταψηφίζουμε το νομοσχέδιο, διότι δεν διασφαλίζεται η διαφάνεια, δεν διασφαλίζεται η αποτελεσματική λειτουργία παραλλήλων χρηματιστηρίων και δεν ανταποκρίνεται στις σημερινές διεθνείς τάσεις λειτουργίας υγιών χρηματιστηριακών αγορών. Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι οι κύριοι Θεόδωρος Γεωργιάδης και Δημήτριος Παντερμαλής ζητούν ολιγοήμερη άδεια απουσίας τους στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε τις ζητηθείσες άδειες.
Ο κ.Κίρκος έχει το λόγο. Απών, διαγράφεται.
Ο κ.Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κυρίες και κύριοι συνάδελφοι, στην τοποθέτησή μου πέρσι επί του Γενικού Προϋπολογισμού του Κράτους και αναφερόμενος στο σκέλος των εσόδων, είχα πει ότι η πορεία της Κυβέρνησης, όπως αυτή προδιαγράφεται, είναι να φορολογήσει ο,τιδήποτε, τελικά, κινείται. Σήμερα με τους ομολογούμενους φόρους επί των κινητών τηλεφώνων, αλλά και επί των συναλλαγών του Χρηματιστηρίου Αθηνών, η πρόβλεψή μου αυτή δικαιώνεται 100%.
'Ομως το να δικαιωθώ εγώ είναι το λιγότερο που μπορεί να συμβεί. Αυτό που έχει σημασία είναι ότι σήμερα που όλα δείχνουν πως το Χρηματιστήριο βρίσκεται σε μια τροχιά ανάπτυξης και μια ανοδική πορεία η οποία μπορεί να προδιαγράψει μέλλον λαμπρό για το σύνολο της Κεφαλαιαγοράς, φοβούμαι, κύριε Υπουργέ, ότι αυτή η φημολογία -αν δεν είναι βεβαιότητα θα μας το πείτε εσείς και εύχομαι να με διαψεύσετε στο σημείο αυτό για τη φορολόγηση των συναλλαγών των πράξεων του Χρηματιστηρίου Αξιών Αθηνών- θα πισωγυρίσει το Χρηματιστήριο κατ'ανάλογο τρόπο με εκείνη την περίφημη δήλωση περί αυτοσυγκρατήσεως, η οποία είχε ως αποτέλεσμα να ρίξει το δείκτη κάποιες δεκάδες μονάδες πριν από κάποιους μήνες.
Θεωρώ, συνεπώς, ότι η σημερινή συνεδρίαση είναι μια πολύ καλή ευκαιρία -σας δίνει εσάς προσωπικά αυτήν την ευκαιρία- να κάνετε μια σαφή δήλωση στήριξης του Χρηματιστηρίου Αξιών Αθηνών. Να κάνετε μια σαφή δήλωση ότι δεν προτίθεσθε να φορολογήσετε τις συναλλαγές και με λίγα λόγια, να δυναμώσετε αυτήν τη ροπή, τη θετική ροπή, που έχει πάρει το ελληνικό Χρηματιστήριο.
Κύριοι συνάδελφοι, είναι γνωστό ότι τον τελευταίο καιρό το Χρηματιστήριο αποτελεί ένα πολύ καλό και φθηνό μέσο παροχής χρημάτων σε μία σειρά από επιχειρήσεις και εταιρείες, οι οποίες με αυτόν τον τρόπο μπορούν να εκσυγχρονιστούν και να αναπτυχθούν και φυσικά να βάλουν τις βάσεις για μια καλύτερη οικονομική πορεία της χώρας τα επόμενα χρόνια.
Μην ξεχνάμε ότι μπροστά μας υπάρχει η διοργάνωση των Ολυμπιακών Αγώνων και πολλά φιλόδοξα σχέδια που σχετίζονται με την επέκταση της οικονομίας χώρας προς το βόρειο τμήμα των συνόρων μας, δηλαδή να καταστούν οι χώρες της Βαλκανικής οικονομική ενδοχώρα της Ελλάδος.
'Ομως όλα αυτά τα πράγματα προϋποθέτουν πέραν της σταθερότητας και ορισμένες πρακτικές κινήσεις. Νομίζω πως αυτές τις κινήσεις σήμερα, κύριε Υπουργέ, σας δίνεται η ευκαιρία να τις κάνετε. Θεωρώ πως όλος ο κόσμος περιμένει αυτήν τη δήλωση ή κάποια ανάλογη την οποία θα κάνατε.
Πάντως η Νέα Δημοκρατία σταθερά προσηλωμένη σ'αυτήν την ιδέα της ελεύθερης αγοράς και φυσικά του Χρηματιστηρίου δεν προτίθεται σε καμία των περιπτώσεων να δημιουργήσει προβλήματα σε αυτήν την εξέλιξη, εφόσον αυτό που συζητάμε αποσκοπεί στην καλύτερη λειτουργία της αγοράς και εφόσον οπλίζεται με διαφάνεια και είναι σε θέση να βοηθήσει στη γενικότερη εξέλιξη των συναλλαγών και της Κεφαλαιαγοράς.
Αυτό είναι και το θέμα του σημερινού σχεδίου νόμου που συζητάμε. Το θέμα δηλαδή είναι: Το νομοσχέδιο αυτό είναι σε θέση να συμβάλει στην ανάπτυξη του συνόλου του Χρηματιστηρίου;
Κυρία και κύριοι συνάδελφοι, οι μακροοικονομικές ανακατατάξεις της δεκαετίας του '70, που αύξησαν ουσιαστικά τη διακύμανση των επιτοκίων, έσπρωξαν τον πληθωρισμό στα ύψη και αναδιάταξαν τις συναλλαγματικές ισοτιμίες είχαν σαν φυσιολογικό αποτέλεσμα να ωθήσουν τους επενδυτές στο να βρουν τρόπους με τους οποίους θα μπορούν να προστατευθούν από ενδεχόμενους κινδύνους σε τόσο μεγάλες ανακατατάξεις. Αυτή η αναζήτηση οδήγησε στη δημιουργία των παραγώγων προϊόντων. Περί αυτού πρόκειται. Είναι τα παράγωγα προϊόντα χρηματοοικονομικά εργαλεία, στην πραγματικότητα είναι τίτλοι, οι οποίοι μπορούν να επιτρέψουν στους επενδυτές να προστατευθούν από μία μεγάλη αλλαγή ή να ωφεληθούν από μία αναμενόμενη εξέλιξη ενός οιουδήποτε στοιχείου, όπως για παράδειγμα μετοχές, προϊόντα, χρηματιστηριακοί δείκτες, συναλλαγματικές ισοτιμίες και επιτόκια.
Τα χρόνια που ακολούθησαν από το 1970 και η οικονομική κρίση, η οποία συνέβη είχαν σαν συνέπεια να αναπτυχθεί αυτός ο θεσμός των παραγώγων και επίσης να αναπτυχθούν διάφοροι τύποι παραγώγων, όπως παραδείγματος χάρη τα φιούτσερς, τα όψιονς, τα καπς και μια σειρά από τέτοιου είδους προϊόντα τα οποία τα τελευταία χρόνια ανθούν στο εξωτερικό. Φυσικά ανθούν, αλλά από την άλλη μεριά υπάρχουν κίνδυνοι οι οποίοι ελλοχεύουν και αναφέρθηκαν προηγουμένως από τον εισηγητή της Νέας Δημοκρατίας παραδείγματα μεγάλων εταιρειών που οδηγήθηκαν σε πτώχευση επειδή δεν μπόρεσαν να ανταπεξέλθουν θετικά στην πρόκληση αυτή που παρέχουν τα παράγωγα προϊόντα. Αναφέρομαι στις τράπεζες για τις οποίες μίλησε ο κ. Κωστόπουλος.
Στη χώρα μας είναι γεγονός ότι δεν έχει υπάρξει μέχρι τώρα ένα ανάλογο θεσμικό πλαίσιο που να ρυθμίζει και να εισαγάγει ουσιαστικά τα πάραγωγα προϊόντα, αυτό γίνεται σήμερα. Επίσης έχει αναπτυχθεί μία πλούσια αγορά συναλλαγών, κυρίως προθεσμιακή και μάλιστα σε συνάλλαγμα. Αυτά τα παράγωγα προϊόντα έρχεται να ρυθμίσει το σχέδιο νόμου που συζητάμε σήμερα. Παρεμβαίνει, όμως, ο νομοθέτης με τρόπο ρεαλιστικό και αποτελεσματικό με το νομοσχέδιο που συζητάμε; Είναι σε θέση να λειτουργήσει αυτή η νέα αγορά κατά τρόπο ανάλογο με αυτό που λειτουργεί σε άλλες χώρες; Φοβούμαστε ότι ενώ υπάρχει θέληση να δημιουργηθεί μία ανάλογη διαδικασία και στην Ελλάδα, η διαδικασία κινδυνεύει να οδηγηθεί από την αρχή σε αδιέξοδο. Εκτός του γεγονότος ότι δεν υπάρχει ο όγκος των πράξεων που θα στηρίξει μια τέτοια αγορά δεν έχει επίσης διερευνηθεί κατά πόσο είναι αποφασισμένοι οι θεσμικοί επενδυτές να ακολουθήσουν γιατί αυτοί θα στηρίξουν το κύριο βάρος στην υπόθεση του Χρηματιστηρίου των Παραγώγων, όπως και ορισμένα μεγάλα ασφαλιστικά ταμεία ενδεχομένως. Πάντως πρέπει να διερευνηθεί κατά πόσο, αν αυτοί προτίθενται να στηρίξουν ένα τέτοιο Χρηματιστήριο, είναι σε θέση να μετέχουν σε αυτό.
Υπάρχει δηλαδή η ύλη η οποία θα στηρίξει ένα τέτοιο χρηματιστήριο από μόνο του χωρίς αυτό να είναι παθητικό; 'Εχει διερευνηθεί αυτό; 'Εχει γίνει μελέτη σκοπιμότητος; Γιατί οδηγούμαστε δηλαδή στην ίδρυση ενός νέου -εντός εισαγωγικών, αλλά περί αυτού πρόκειται- χρηματιστηρίου, όταν μάλιστα βρισκόμαστε σε μια εποχή όπου το ζητούμενο και οι διακηρυγμένες θέσεις Κυβερνήσεως-Αντιπολιτεύσεως αλλά και όλων των οικονομικών παραγόντων, με την τρομοκρατική επίθεση Σπράου τις τελευταίες εβδομάδες, είναι να μειωθεί ο δημόσιος τομέας, να μειωθούν, εν πάση περιπτώσει, τα έξοδα του δημοσίου, να μειωθούν οι δαπάνες. Μήπως εδώ πρόκειται, λοιπόν, για μια αλόγιστη αύξηση των δαπανών του δημοσίου χωρίς πρακτικά αποτελέσματα;
Φοβούμαι ότι όγκος των συναλλαγών δεν υπάρχει για να στηρίξει αυτό το χρηματιστήριο. Και δεν υπάρχει, διότι οι αρχικές συναλλαγές θα περιοριστούν σε αυτές επί του δείκτη, ενώ δεν υπάρχουν προβλέψεις για όλα τα υπόλοιπα τα οποία συνήθως αποτελούν το πεδίο συναλλαγής στις υπόλοιπες χώρες του εξωτερικού. 
Υπάρχουν όμως και ορισμένα πρακτικά προβλήματα, τα οποία πρέπει να διερευνηθούν από την Ολομέλεια, κατά πόσο αυτό το σχέδιο νόμου μπορεί να αντιμετωπίσει λειτουργικά θέματα, τα οποία ασφαλώς θα ψηλαφηθούν αναλυτικότερα, όταν θα μπούμε στη διαδικασία και στην επί των άρθρων συζήτηση. 'Ομως, επί της αρχής καλό είναι να έχουμε ορισμένες εισαγωγικές παρατηρήσεις.
Ποιος θα αποφασίζει για την επάρκεια των κεφαλαίων των επενδυτών και των μεσαζόντων, ώστε να προστατεύονται αμφότεροι από τον κίνδυνο πτώχευσης στην περίπτωση αρνητικής έκβασης των συναλλαγών; Από ποιον και πώς θα οριστούν τα κριτήρια, με βάση τα οποία θα έχουν το δικαίωμα να αναλάβουν ρόλο μεσάζοντα οι χρηματιστηριακές εταιρείες; Θα τεθούν προδιαγραφές για το επίπεδο γνώσης και ικανοτήτων των στελεχών των χρηματιστηριακών εταιρειών που θα αναλάβουν την ενημέρωση των επενδυτών και την πραγματοποίηση των συναλλαγών τους δεδομένων των κυρίων των παραγώγων; Θα υπάρξουν ειδικότεροι δεοντολογικοί κανόνες γι'αυτού του είδους τις συναλλαγές; Ποια συγκεκριμένα όργανα θα εποπτεύουν και πώς θα ελέγχουν τις συναλλαγές και τη διαφάνειά τους; Θα είναι ανεξάρτητα τα όργανα αυτά; Πώς και από ποιους θα παρέχονται πληροφορίες και δεδομένα, όπως η θέση των εμπορικών συναλλαγών, οι τιμές, τα επιτόκια κλπ; Υπάρχει σχέδιο για εισαγωγή και νέων προϊόντων και με ποιον τρόπο θα γίνουν αυτά και με ποιες διαδικασίες;
Για όλα τα παραπάνω, κύριε Υπουργέ, πρέπει να υπάρξουν σαφείς δεσμεύσεις, ώστε όλα τα ενδιαφερόμενα μέρη να έχουν τη βεβαιότητα ότι προχωράμε με σταθερά βήματα και σε στέρεες βάσεις και ότι δεν πρόκειται να καταλήξουμε σε κομφούζιο ή ακόμα χειρότερα σε ένα φιάσκο με δυσβάστακτες συνέπειες για την οικονομία της χώρας, τους επενδυτές και την αξιοπιστία της χώρας στο εξωτερικό.
Κυρίες και κύριοι συνάδελφοι, είναι γεγονός ότι η ελληνική κεφαλαιαγορά βρίσκεται σήμερα σε ένα πολύ κρίσιμο σταυροδρόμι. Κατά τη γνώμη μου βρίσκεται μπροστά σε μια από τις μεγαλύτερες προκλήσεις της ιστορίας της. Η ελληνική κεφαλαιαγορά σήμερα θα αποδειχθεί εάν θα αντέξει και αν τραβήξει ουσιαστικά ολόκληρο το μοχλό της οικονομίας. Εμείς ευχόμαστε να τον τραβήξει και να πάει μπροστά. Αλλά με ευχές η δουλειά δεν περπατάει. Χρειάζεται πράξη και έργα. Και εμείς μεν σε θεωρητικό επίπεδο στηρίζουμε οποιαδήποτε διαδικασία έρχεται να συμβάλει στον εκσυγχρονισμό του χρηματιστηρίου, εσείς όμως ως Κυβέρνηση είστε εκείνοι που πρακτικά πρέπει να δώσετε αυτήν την ορμή και αυτήν την έμφαση.
Σήμερα, κύριε Υπουργέ, κυρίες και κύριοι συνάδελφοι, πρέπει να ξεκαθαριστεί αυτό μπροστά στα μάτια όχι μόνο των επενδυτών, όχι μόνο των επιχειρηματιών, αλλά στο σύνολο αυτών που παρακολουθούν την οικονομία. Τολμήστε το και νομίζω ότι αυτό θα είναι σε καλό κατ'αρχήν της χώρας.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Δήμας, ορίζει ως Κοινοβουλευτικό Εκπρόσωπο το Βουλευτή Επικρατείας κ. Γεώργιο Αλογοσκούφη. 
Ο Πρόεδρος του ΔΗ.Κ.ΚΙ κ. Τσοβόλας, ορίζει ως Κοινοβουλευτικό Εκπρόσωπο τον κ. Γεώργιο Ρόκο. 
Ο Υπουργός Εθνικής Οικονομίας και Οικονομικών κ. Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρία και κύριοι συνάδελφοι, διαπιστώνω κατ' αρχήν ότι η πολλή συμφωνία έχει περιορίσει το ενδιαφέρον του Κοινοβουλίου για το σημαντικό αυτό νομοσχέδιο. Και είναι σημαντικό αυτό το νομοσχέδιο, διότι ουσιαστικά μ' αυτό κλείνει ένας ολόκληρος κύκλος νομοθετικών παρεμβάσεων της Κυβερνήσεως στο χώρο του Χρηματιστηρίου και ανοίγει ένας δεύτερος κύκλος δευτερογενών παρεμβάσεων που αφορούν πλέον τη δημιουργία νέων αγορών για παράγωγα προϊόντα, το οποίο αποτελεί και το πρώτο και κύριο κεφάλαιο αυτού του νομοσχεδίου.
Θέλω, όμως, πολύ συνοπτικά να υπενθυμίσω στο Σώμα τι έχουμε κάνει τα τελευταία τρία χρόνια για την εύρυθμη λειτουργία και τη σωστή ανάπτυξη και εξυγίανση του Χρηματιστηρίου Αξιών Αθηνών. Οι τρεις νομοθετικές παρεμβάσεις, οι μείζονες, στις οποίες προχωρήσαμε, είναι πρώτον ο ν. 2324/95 ο οποίος έκανε δύο κυρίως πράγματα: Το πρώτο είναι ότι μετέτρεψε το Χρηματιστήριο Αξιών Αθηνών σε ανώνυμη εταιρεία και δημιούργησε τις βάσεις και τις προϋποθέσεις για ανάπτυξη και εκσυγχρονισμό, και το δεύτερο είναι ότι δημιούργησε τις βάσεις για την ενίσχυση και ανάπτυξη της Επιτροπής Κεφαλαιαγοράς και τη μετεξέλιξή της σε ένα ουσιαστικό όργανο ελέγχου των χρηματιστηριακών συναλλαγών. 'Ηταν ο πρώτος και βασικός νόμος το 1995.
Ακολούθησε ο 2396/96, ο οποίος έκανε και αυτός με τη σειρά του δύο σημαντικές παρεμβάσεις. Η πρώτη παρέμβαση ήταν η αποϋλοποίηση των τίτλων, δηλαδή ο νομοθετικός προσδιορισμός των βημάτων και διαδικασιών που θα οδηγήσουν -και θα εξηγήσω πότε- στην αποϋλοποίηση των τίτλων και το δεύτερο είναι η διαγραφή του πλαισίου λειτουργίας των εταιρειών παροχής επενδυτικών υπηρεσιών, δηλαδή των εταιρειών εκείνων που παρέχουν το πλήρες φάσμα των επενδυτικών υπηρεσιών πέρα από την απλή στήριξη των χρηματιστηριακών συναλλαγών. 'Ηταν η δεύτερη σημαντική παρέμβαση.
Τέλος, με το ν. 2471/97, ο οποίος ουσιαστικά κύρωσε αντίστοιχη πράξη νομοθετικού περιεχομένου, διαμορφώθηκε το επικουρικό κεφάλαιο το οποίο είναι κεφάλαιο που καλύπτει προβλήματα στις εκκαθαρίσεις, προβλήματα δηλαδή τέτοια όπως ανέκυψαν στην περίφημη αυτή κρίση της "ΔΕΛΤΑ Χρηματιστηριακής". Με το νομοθετικό αυτό πλαίσιο ουσιαστικά λειτουργεί σήμερα το Χρηματιστήριο Αξιών Αθηνών όπως κάθε άλλο χρηματιστήριο στην παγκόσμια χρηματιστηριακή αγορά. 'Εχουμε ένα πλήρες νομοθετικό πλαίσιο και η πληρότητα και η επάρκεια του πλαισίου αυτού εξηγεί την πολύ σημαντική και θεαματική πρόοδο που σημειώθηκε στις συναλλαγές του Χρηματιστηρίου.
Θα δώσω τα εξής τρία στοιχεία, τα οποία παρακαλώ να συγκρατήσετε. Είναι χρήσιμα για τη συζήτηση αλλά και για τη γνώση του ελληνικού Κοινοβουλίου και ευρύτερα της κοινής γνώμης για το τι πραγματοποιήθηκε τα τελευταία τρία χρόνια.
Σ' ό,τι αφορά τη χρηματιστηριακή αξία όλου του όγκου των εταιρειών αυξήθηκε από δύο τρισεκατομμύρια (2.000.000.000.000) δραχμές το 1993 σε δέκα τρισεκατομμύρια (10.000.000.000.000) δραχμές το 1997. Υπάρχει πενταπλασιασμός και αν αφαιρεθεί ο πληθωρισμός είναι βέβαιο ότι υπάρχει περίπου τριπλασιασμός ή τετραπλασιασμός σε σταθερές πραγματικές δραχμές.
Ο όγκος των συναλλαγών αυξήθηκε από τρία δισεκατομμύρια (3.000.000.000) δραχμές την ημέρα το 1993 σε δεκαοκτώ δισεκατομμύρια (18.000.000.000) δραχμές την ημέρα το 1997. 'Αρα και εδώ έχουμε έναν εξαπλασιασμό σε τρέχουσες τιμές, πενταπλασιασμό περίπου σε πραγματικές τιμές, σταθερές τιμές, στη διάρκεια της τελευταίας τετραετίας.
Και τέλος, ο αριθμός των εισηγμένων εταιρειών αυξήθηκε από εκατόν σαράντα το 1993 σε διακόσιες είκοσι οκτώ σήμερα. 'Αρα στο διάστημα των τελευταίων τεσσάρων ετών προστέθηκαν περίπου τόσες εταιρείες, όσες υπήρχαν στο Χρηματιστήριο σε όλες τις προηγούμενες δεκαετίες. 'Αρα διευρύνθηκε πολύ σημαντικά ο αριθμός των εισηγμένων εταιρειών, άρα η συμμετοχή της ελληνικής επιχείρησης, της ελληνικής οικονομίας, των οικονομικών μονάδων μέσα στο παιχνίδι του Χρηματιστηρίου για την άντληση κεφαλαίων από το Χρηματιστήριο.
Αυτά είναι σημαντικά στοιχεία και πιστεύω ότι διαγράφουν μια πολύ θετική πορεία και προοπτική για το ελληνικό Χρηματιστήριο.
Πέρα, όμως, από το νομοθετικό πλαίσιο υπάρχουν και οι διοικητικές ενέργειες που στήριξαν την πρόοδο αυτή. Η Επιτροπή Κεφαλαιαγοράς στελεχώθηκε -και απαντώ στα ερωτήματα που τέθηκαν από τον αξιότιμο εισηγητή της Μειοψηφίας, τον κ. Κωστόπουλο- με δεκαεννέα στελέχη επιστημονικού προσωπικού και ασκείται ο έλεγχος με πληρότητα. 
'Εχουν ήδη ελεγχθεί δεκατέσσερις χρηματιστηριακές εταιρείες και ακολουθείται πρόγραμμα ελέγχου όλων των εταιρειών. 'Εχει επίσης ξεκινήσει έλεγχος των χρήσεων κεφαλαίων που αντλούνται από εισηγμένες εταιρείες και στους επόμενους μήνες το ελεγκτικό πεδίο θα βελτιωθεί ακόμη περισσότερο με την ενεργοποίηση της υπηρεσίας εποπτείας συναλλαγών που δημιουργείται στο Χρηματιστήριο Αξιών Αθηνών Α.Ε. σύμφωνα με το νόμο. Γιατί, όπως ενθυμείστε, σκοπός της Κυβερνήσεως ήταν να απαλλάξει το Υπουργείο Εθνικής Οικονομίας, να απαλλάξει την κεντρική υπηρεσία, να απαλλάξει το δημόσιο, εν στενή εννοία, από τέτοιες τρέχουσες ελεγκτικές εργασίες και να τις αποδώσει στο Χρηματιστήριο Α.Ε., να τις αποκεντρώσει εις τρόπον ώστε το Χρηματιστήριο Αξιών Αθηνών να αυτοδιοικηθεί και να αυτοελεγχθεί, όπως όλα τα Χρηματιστήρια των μεγάλων παγκοσμίων αγορών. 'Αρα και στο σημείο αυτό, της διοικητικής στήριξης, όπως και στη θεσμική και νομοθετική πρόοδο, υπάρχει σημαντική εξέλιξη.
Σχολιάστηκε, επίσης, αν ο Πρόεδρος του Χρηματιστηρίου ο καθηγητής κ. Ξανθάκης, ο οποίος με επιτυχία επιτελεί το έργο του -όπως και ο καθηγητής κ. Σταύρος Σταματάκης επιτελεί το έργο του ως Πρόεδρος της Επιτροπής Κεφαλαιαγοράς, γι'αυτό εξάλλου η Κυβέρνηση ορθώς τους επιβεβαίωσε στα καθήκοντά τους πριν από μερικούς μήνες- είναι πρόεδρος σε όλες τις θυγατρικές. Αυτό είναι ανακριβές. Είναι πρόεδρος σε δύο από τις τέσσερις εταιρείες. 'Οπως γνωρίζετε, υπάρχει η εταιρεία Χρηματιστήριο, η εταιρεία Αποθετηρίων, υπάρχει το Κέντρο της Θεσσαλονίκης, υπάρχει και η εταιρεία ανάπτυξης συστημάτων και υποστήριξης της κεφαλαιαγοράς, που είναι μια μελετητική εταιρεία. Στις δύο από τις τέσσερις είναι πρόεδρος. Θα παραιτηθεί από την εταιρεία Αποθετηρίων, που είναι η δεύτερη εταιρεία, με την ψήφιση του παρόντος νομοσχεδίου, το οποίο του παρέχει αυτήν τη δυνατότητα και δίνει διέξοδο στον ορισμό νέου προέδρου. Γιατί μέχρι τώρα ο νόμος επέβαλε δυστυχώς ατυχώς τη σύμπτωση του ιδίου προσώπου στα δύο αυτά αξιώματα. 'Αρα ο πρόεδρος του Χρηματιστηρίου Α.Ε. θα μείνει πρόεδρος μόνο της εταιρείας αυτής και όλες οι άλλες θυγατρικές, και η Μελετητική και η Αποθετηρίων και η Θεσσαλονίκη, θα έχουν πλέον ξεχωριστούς προέδρους και θα σταματήσει πράγματι αυτό το μη ιδιαίτερα ομαλό καθεστώς.
'Ερχομαι τώρα να απαντήσω στο ερώτημα της αποϋλοποίησης. 'Οπως πολύ σωστά επισημάνατε, κύριε Κωστόπουλε, είναι μία υπόθεση ο νομοθετικός προσδιορισμός και μία άλλη υπόθεση η διοικητική υλοποίηση της αποϋλοποίησης. Ας μου επιτραπεί η χρήση αυτών των λέξεων.
Η αποϋλοποίηση αποτελείται από δύο στάδια. Το πρώτο είναι η ακινητοποίηση, δηλαδή η απαλλαγή των κατόχων από τη φυσική ύλη, και το δεύτερο είναι η ανάπτυξη του λογισμικού. Η μεν ακινητοποίηση έχει επιτευχθεί ήδη κατά 76%. Το λογισμικό θα είναι έτοιμο σε ένα μήνα και τα τρία επόμενα στάδια, δηλαδή η αποδοχή του συστήματος από την εταιρεία της αποϋλοποίησης, η τελική πιλοτική λειτουργία, για να δούμε πώς λειτουργεί το σύστημα, και τέλος η σταδιακή εισαγωγή των εταιρειών στο άυλο σύστημα, θα έχουν ολοκληρωθεί μέχρι 30.4.1998. Η σταδιακή εισαγωγή των εταιρειών στο σύστημα θα αρχίσει στις 16 Φεβρουαρίου -είναι αυτές γραπτές δεσμεύσεις των αρμοδίων υπηρεσιών- και θα ολοκληρωθεί στις 30 Απριλίου. 'Αρα μέσα στο επόμενο εξάμηνο και ακριβέστερα στο τελευταίο δίμηνο του επομένου εξαμήνου θα έχει ολοκληρωθεί η διοικητική αυτή λειτουργία, ώστε να λειτουργήσει πραγματικά το Χρηματιστήριο Αξιών Αθηνών σύμφωνα με τις πλέον προηγμένες προδιαγραφές των χρηματιστηρίων της παγκοσμίου αγοράς.
Τέλος, το ηλεκτρονικό σύστημα έχει αναβαθμιστεί δύο φορές. Πράγματι δεν είναι το τέλειο, αλλά ήδη αποφασίστηκε η κατακύρωση του διαγωνισμού που είχε ξεκινήσει με στόχο να παραδοθεί σε εννέα μήνες το σύστημα που θα αντικαταστήσει το υπάρχον, και σε δεκαπέντε πλέον μήνες θα έχουμε την πλήρη λειτουργία ενός υπερσύγχρονου ηλεκτρονικού συστήματος στο Χρηματιστήριο Αθηνών.
Με τις πληροφορίες αυτές, κύριοι συνάδελφοι, ήθελα να σας δώσω την πλήρη εικόνα του νομοθετικού και οργανωτικού εκσυγχρονισμού του Χρηματιστηρίου Αθηνών Α.Ε., η οποία είναι πραγματικά θεαματική, εντυπωσιακή και εξηγεί τη σημαντικότατη πρόοδο που έχει επιτευχθεί σε ό,τι αφορά τον όγκο, αλλά και την ποιότητα των συναλλαγών.
Θέλω να σταθώ λίγο στο θέμα της ποιότητας, για να σημειώσω ότι τώρα πράγματι τηρούνται οι προθεσμίες με πολύ μεγάλη ακρίβεια, όση είναι εφικτή. Στα ξένα χρηματιστήρια υπάρχει πολύ μεγαλύτερη διαφάνεια, πολύ μικρότερος κίνδυνος σε ότι αφορά την εκδήλωση κρίσεων. Τώρα υπάρχουν και στο Χρηματιστήριο Αθηνών όλες εκείνες οι ασφαλιστικές δικλείδες, και συμπληρώνονται με το παρόν νομοσχέδιο που αναβαθμίζει το συνεγγυητικό και πραγματοποιεί ορισμένες άλλες παρεμβάσεις, στις οποίες τώρα θα αναφερθώ, ώστε να διασφαλισθεί όχι μόνο η ποσοτική εξέλιξη, ο όγκος, ο τζίρος, αλλά και η ποιοτική αναβάθμιση του Χρηματιστηρίου και κυρίως η πλήρης κάλυψη του απλού, του μικρού καταθέτη, αποταμιευτή, από τον κίνδυνο συναλλαγών αέρα, τον κερδοσκοπικό τζόγο κακής πίστεως ή άλλες ανωμαλίες, που δυστυχώς είχαν χαρακτηρίσει το Χρηματιστήριο Αξιών Αθηνών τις παρελθούσες δεκαετίες και από τις οποίες είχε υποφέρει πάρα πολύ η χρηματιστηριακή αγορά.
Τέλος, σε ότι αφορά το θέμα της ΔΕΛΤΑ Χρηματιστηριακής, θέλω να σημειώσω ότι έχει ολοκληρωθεί η διαδικασία επιβολής διοικητικών κυρώσεων, έχουν επιβληθεί πρόστιμα και άλλες κυρώσεις σε είκοσι φυσικά πρόσωπα και σε οκτώ χρηματιστηριακές εταιρείες.
Ο διοικητικός φάκελος, αγαπητοί συνάδελφοι, έχει κλείσει με πάρα πολύ σωστές, διαφανείς και αποτελεσματικές διαδικασίες της Επιτροπής Κεφαλαιαγοράς. Παραμένει ανοιχτή η ποινική διαδικασία, η οποία βεβαίως έχει τη δική της λειτουργία, το δικό της χρόνο, και μπορώ να πω ίσως στο Σώμα, ότι ήταν φυσικό η ποινική διαδικασία να αργήσει κάπως περισσότερο, διότι η κατάληξή της, η έκβασή της στηρίζεται εν πολλοίς στα πορίσματα των διοικητικών ερευνών που διεξήγαγε η εξειδικευμένη υπηρεσία της Επιτροπής Κεφαλαιαγοράς. Η ελληνική δικαιοσύνη δεν έχει όλο αυτό το σύστημα ελέγχων. Στηρίζεται εκ των πραγμάτων στα ευρήματα των αρμοδίων υπηρεσιών της Επιτροπής Κεφαλαιαγοράς.
Θα έλθω στο νομοσχέδιο, αφού όμως πρώτα κάνω μια δήλωση-απάντηση στον αγαπητό μου φίλο κ. Βουλγαράκη, ο οποίος με μεγάλο ταλέντο προσπάθησε να εκμαιεύσει δηλώσεις του Υπουργού Οικονομικών, θετικές ή αποθετικές, για διάφορες φήμες που κυκλοφορούν ή κινούνται ή ίπτανται. Δεν θα το πετύχετε βεβαίως, διότι ο Υπουργός Οικονομικών είναι απόλυτα δέσμιος μέχρι την κατέθεση του προϋπολογισμού, δεν μπορεί ούτε να επιβεβαιώσει, ούτε να διαψεύσει καμιά φήμη, ούτε λογική, ούτε παράλογη, ούτε ημιπαράλογη. Τίποτε απολύτως. Πρέπει να έχει το στόμα του σφραγισμένο, διότι ο προϋπολογισμός ανακοινώνεται άπαξ και επισήμως με την κατάθεση, η οποία ελπίζω ότι θα γίνει φέτος νωρίτερα του ανωτάτου συνταγματικού ορίου, ακριβώς για να περιορίσουμε το χρόνο αυτών των φημών.
'Ερχομαι τώρα στο ίδιο το νομοσχέδιο, για το οποίο δεν νομίζω ότι θα χρειαστεί να πω πολλά πράγματα, διότι οι εισηγητές, ιδιαίτερα ο εισηγητής της Πλειοψηφίας, αλλά βεβαίως και ο κ. Κωστόπουλος και οι άλλοι εισηγητές, εισέφεραν πολλά στη διευκρίνιση διαφόρων πτυχών του νομοσχεδίου.
Είναι φανερό ότι το νομοσχέδιο το οποίο έχει τη γενική συναίνεση του Σώματος, με εξαίρεση ασφαλώς τα μικρότερα κόμματα, πιστεύω ότι αντανακλά ένα γεγονός. 'Οτι ο πολιτικός κόσμος της χώρας, το Κοινοβούλιο, εγγράφει τη στήριξή του στην εξέλιξη του Χρηματιστηρίου Αξιών Αθηνών, στην ανάπτυξή του, στον εκσυγχρονισμό του και στο άνοιγμά του σε νέες αγορές και σε νέα προϊόντα. Αυτό το άνοιγμα του Χρηματιστηρίου σε νέες αγορές και νέα προϊόντα είναι ακριβώς το στίγμα αυτού του νομοσχεδίου.
Σε ό,τι αφορά το Χρηματιστήριο Παραγώγων, το μόνο που θέλω να σημειώσω είναι ότι στηρίζεται σε μελέτη. 'Εγινε μια ενδελεχής μελέτη σε συνεργασία με τους Σκανδιναβούς, διότι αντιγράψαμε ουσιαστικά το σύστημα της Σκανδιναβίας το οποίο είναι μια αντίστοιχη μικρή αγορά. Ξέρετε, εμείς δεν μπορούμε να συγκριθούμε με τη Γουολ Στριτ ή το Σίτι ασφαλώς, διότι άλλος ο όγκος της αγοράς εκεί και άλλες οι διαδικασίες, όμως με τη Στοκχόλμη ή το Οσλο υπάρχουν πολλές ομοιότητες και γι'αυτό αντιγράψαμε περισσότερο τα δικά τους θεσμικά συστήματα.
Εκτιμώ ότι είναι ένα λογικό σύστημα, το οποίο θα αποδώσει. Δεν υπάρχει ουσιαστικά ρίσκο για το δημόσιο, δεν υπάρχει εγγύηση του δημοσίου, ούτε τζόγος μπορεί να γίνει, γιατί προβλέπονται περιθώρια, κατάθεση κεφαλαίων, καταβάλλονται εγγυήσεις από τους μετέχοντες και θα υπάρχουν συστήματα διαχείρισης κινδύνου τα οποία θα εισαχθούν και θα εφαρμοστούν με βάση αυτά που ισχύουν στο εξωτερικό. Αρα δεν υπάρχει μεγαλύτερος κίνδυνος απ' αυτόν που είναι συνήθης σε παρόμοια εγχειρήματα.
Σε ό,τι αφορά την ΕΤΕΣΕΠ, την Εταιρεία Εκκαθάρισης Συναλλαγών Παραγώγων, θα λειτουργεί ως ενδιάμεση στις συναλλαγές, όπως γίνεται σε όλες τις αγορές παραγώγων και αυτή θα αποφασίζει αν υπάρχει φερεγγυότητα των αντισυμβαλλομένων για να γίνει συναλλαγή σε παράγωγα.
Τώρα ο λόγος για τον οποίο προχωρήσαμε, είναι φανερός και το είπατε όλοι όσοι μιλήσατε. Υπάρχει μια αγορά. Αυτή η αγορά τώρα κινείται εκτός κανόνων, εκτός ουσιαστικά οποιουδήποτε πλαισίου, και στο μέτρο που δεν γίνεται στην Ελλάδα, ξεφεύγει στο εξωτερικό. 'Αρα χάνουμε σημαντική ύλη χρηματιστηριακών συναλλαγών και του εισοδήματος και των εσόδων, τα οποία προκύπτουν από τις συναλλαγές αυτές.
Κατά συνέπεια έχουμε κάθε συμφέρον να νομοθετήσουμε, για να εξασφαλίσουμε αποτελεσματικότητα, διαφάνεια, τήρηση κανόνων, αλλά και για να προσελκύσουμε αυτόν τον όγκο της ζήτησης, ο οποίος όταν δεν υπάρχει πλαίσιο, έχει την τάση να ξεφεύγει στο εξωτερικό.
Αυτός είναι, λοιπόν, ο στόχος του πρώτου κεφαλαίου, του πρώτου μέρους του νομοσχεδίου. Πιστεύω ότι είναι ένας υγιής και ορθός στόχος. Προωθείται με έναν τρόπο κλασικό και ορθόδοξο, σύμφωνα με τα πρότυπα του εξωτερικού και δεν νομίζω ότι υπάρχει κανείς λόγος ιδιαίτερης ανησυχίας σε ό,τι αφορά το πρώτο αυτό και κύριο μέρος του νομοσχεδίου.
Σε ό,τι αφορά το θέμα της Παράλληλης Αγοράς Αναδυομένων Αγορών με τη δημιουργία των επενδυτικών κεφαλαίων, των Ε.Κ.Α.Α. και επίσης των Εταιρειών Επενδύσεων σε Αναδυόμενες Αγορές, των Ε.Χ.Α.Α., ουσιαστικά προσπαθούμε να νομοθετήσουμε το άνοιγμα της χρηματιστηριακής αγοράς σ' αυτές τις νέες αγορές των Βαλκανίων και της Παρευξείνιας περιοχής.
Στη Διαρκή Επιτροπή είχα την ευκαιρία να σημειώσω ότι το άνοιγμα της ελληνικής οικονομίας στις αγορές αυτές δεν είναι μία απλή υπόθεση. Είναι μία πολύ σύνθετη διαδικασία. Αυτές οι αγορές δεν είναι ώριμες αγορές, δεν είναι καν υγιείς αγορές. Δεν είναι ούτε η Τσεχία ούτε η Σλοβενία ούτε η Σλοβακία, που είναι ανεπτυγμένες πλέον οικονομίες με σταθερούς πληθωρισμούς σχετικά, με μικρά ελλείμματα, με ένα υγιές νομοθετικό πλαίσιο. Εδώ μιλάμε για οικονομίες όπως η Αλβανία, όπως η Βουλγαρία, που έχουν τεράστια προβλήματα, που έχουν ασταθές θεσμικό πλαίσιο.
'Αρα χρειάζεται μεγάλη προσοχή και σωστή θεσμική συγκρότηση στο άνοιγμα της ελληνικής επιχείρησης σ'αυτές τις αγορές. Αυτή ακριβώς τη θεσμική συγκρότηση επιχειρεί να δημιουργήσει το νομοσχέδιο αυτό, με τη δημιουργία αυτής της αγοράς, αυτών των διαδικασιών, αυτών των παραγόντων και θέλει να ενθαρρύνει υγιείς επιχειρήσεις κυρίως πλέον για τη δημιουργία υποδομών στις χώρες αυτές, διότι εκτιμώ ότι όσον αφορά τις επενδύσεις σε καταναλωτικά προϊόντα, όχι βεβαίως ότι δεν μπορούν να γίνουν, θα γίνουν και θα συνεχίσουν να γίνονται, η ζήτηση για τέτοια προϊόντα στις χώρες αυτές είναι εκ των πραγμάτων περιορισμένη. Δεν υπάρχει χρήμα.
Αντίθετα, πιστεύω ότι οι επενδύσεις σε υποδομές και μέσα από τις μεγάλες δημόσιες επιχειρήσεις μας, τον ΟΤΕ, τη ΔΕΗ, αλλά και από τις μεγάλες τεχνικές επιχειρήσεις είτε από μόνες τους είτε σε κοινοπραξία, μπορούν να γίνουν, εφόσον έχουν σωστή χρηματοδοτική στήριξη. Και αυτός είναι ο κεντρικός στόχος αυτού του νομοσχεδίου, δηλαδή να διαμορφώσει τη χρηματοδοτική βάση για άνοιγμα ελληνικών επιχειρήσεων, σε μεγάλη πλέον κλίμακα, για σοβαρές και μεγάλες επενδύσεις κυρίως στο χώρο των υποδομών, που έχουν τόση ανάγκη αυτές οι νέες αγορές, αυτές οι νέες οικονομίες, οι οποίες δημιουργούνται στο χώρο των Βαλκανίων και της Παρευξείνιας περιοχής.
Εκτιμώ ότι στο σημείο αυτό δεν υπάρχει διαφορά απόψεων στο Σώμα. 'Ολοι στηρίζουμε αυτήν την εθνική προσπάθεια, που έχει και έναν αυτονόητο πολιτικό χαρακτήρα. 'Εχει σημασία η ενίσχυση των οικονομικών δεσμών με τα Βαλκάνια και την Παρευξείνια περιοχή, διότι μέσα από την ενίσχυση των οικονομικών δεσμών ενισχύονται οι πολιτικοί δεσμοί και αποκτούμε μία ασπίδα ασφαλείας στη δύσκολη αυτή περιοχή στην οποία ζούμε, όπου αντιμετωπίζουμε τον υπαρκτό τουρκικό κίνδυνο εξ ανατολών. 'Εχουμε κάθε λόγο να προσπαθούμε να εξασφαλίσουμε τις σχέσεις μας με τους βόρειους γείτονές μας και πιστεύω ότι η οικονομία είναι η καλύτερη, η υγιέστερη και η αποτελεσματικότερη ασπίδα.
Το τρίτο μέρος του νομοσχεδίου αφορά την αγορά αξιών σταθερού εισοδήματος και είναι αυτονόητος ο σκοπός της και εδώ, είναι να διαμορφώσει τις συνθήκες μιας υγιούς δευτερογενούς αγοράς για τους τίτλους, τα χαρτιά του ελληνικού δημοσίου. 'Εχουμε ομόλογα, τα οποία πωλούνται πρωτογενώς.
Υπάρχει, όμως, μία δυσκολία διαπραγμάτευσης των ομολόγων αυτών στη χρηματιστηριακή αγορά. Διαμορφώνονται οι κανόνες, οι διαδικασίες -στις οποίες δεν υπεισέρχομαι- για να υπάρξει, για να αναπτυχθεί αυτή η δευτερογενής αγορά, η οποία θα ενισχύσει τη ζήτηση για ομόλογα. 
Θα αυξηθεί η πρωτογενής ζήτηση για τα ομόλογα, όταν υπάρχει η προοπτική εξασφάλισης καλών τιμών στη δευτερογενή αγορά. Αυτό ακριβώς διασφαλίζει αυτό το κεφάλαιο του νομοσχεδίου.
Τέλος, το τέταρτο μέρος για το συνεγγυητικό κεφάλαιο -το γνωρίζετε το πρόβλημα- όπως το είχαμε νομοθετήσει στην αρχή, δεν επαρκούσε για να εξασφαλίσει την εξέλιξη του Χρηματιστηρίου. Το κεφάλαιο ήταν πολύ μικρό, τώρα το αυξάνουμε. Διαγράφουμε μία προοπτική δυναμικής αυξήσεώς του παράλληλα με την αύξηση των συναλλαγών στο Χρηματιστήριο και πιστεύω ότι με αυτό το συνεγγυητικό κεφάλαιο θα καλύπτουμε πολύ καλύτερα τα προβλήματα ενδεχομένων κρίσεων, τα οποία μπορούν πάντοτε να προκύπτουν σε ένα χρηματιστήριο.
Θέλω να σημειώσω με έμφαση το πέμπτο και τελευταίο μέρος του νομοσχεδίου, το οποίο αφορά τις υποχρεώσεις των μελών των εποπτικών οργάνων, καθώς και τροποποιήσεις της χρηματιστηριακής νομοθεσίας. 
Με αυτό το κεφάλαιο του νομοσχεδίου προωθείται η διαφάνεια. Η θέσπιση υποχρέωσης για γνωστοποίηση των συναλλαγών από παράγοντες της αγοράς και μετόχους νεοεισαγομένων εταιρειών, η θέσπιση ταχείας δημοσίευσης τριμηνιαίων καταστάσεων στις εισηγμένες εταιρείες, αποτελούν μεγάλα βήματα για επιβολή διαφάνειας και ενίσχυση της εμπιστοσύνης του κοινού στο Χρηματιστήριο. Επιπλέον η διαφάνεια θα αναπτυχθεί ακόμη περισσότερο με τη θέσπιση ασυμβιβάστου στις ιδιότητες των μελών του διοικητικού συμβουλίου χρηματιστηριακής και εισηγμένης εταιρείας, το οποίο θα εξαλείψει πολλές δυνατότητες που, δυστυχώς, σήμερα υπάρχουν για διακίνηση εμπιστευτικών πληροφοριών. Είναι το insider trading, αυτή η μεγάλη μάστιγα των διεθνών χρηματιστηρίων, όπου κάποιος εκμεταλλευόμενος μία εμπιστευτική πληροφορία που έχει, μπορεί να πραγματοποιήσει τεράστια αθέμιτα κέρδη σε βάρος άλλων οι οποίοι στερούνται παρομοίων πληροφοριών. Τα ασυμβίβαστα περιορίζουν σημαντικά αυτούς τους κινδύνους.
Αυτό, λοιπόν, είναι το νομοσχέδιο. Χαίρω ιδιαίτερα ότι έχει τη συναίνεση ή ανοχή, θα έλεγα, των μελών της Εθνικής Αντιπροσωπείας και θα ήμουν ιδιαίτερα ευτυχής αν πραγματικά μπορούσαμε να έχουμε το μεγαλύτερο αριθμό συναδέλφων, οι οποίοι θα το ψηφίσουν κατ' αρχήν. 
Ασφαλώς, στην κατ' άρθρον συζήτηση θα έχουμε την ευκαιρία να συζητήσουμε επί μέρους σημεία, και να δώσω και περισσότερες πληροφορίες εφόσον ζητηθούν.
Θέλω να αναφέρω, αγαπητοί συνάδελφοι, ότι έχω καταθέσει τρεις τροπολογίες.
Η πρώτη αφορά ένα θέμα συναφές με το συζητούμενο. Είναι η ρύθμιση θεμάτων σχετικών με τη μετοχοποίηση των καταστημάτων αφορολογήτων ειδών. Δεν νομίζω ότι θα υπάρχει πρόβλημα εκεί, διότι όλοι θέλουμε να μπουν οι δημόσιες επιχειρήσεις στο Χρηματιστήριο με μειοψηφικό, βεβαίως, ποσοστό. Θα είναι της τάξεως του 25%. Αλλά όπως σε κάθε τέτοια μετοχοποίηση υπάρχουν νομικά ζητήματα, τα οποία θα πρέπει να διευκρινισθούν και να λυθούν και σε αυτό ακριβώς αποσκοπεί αυτή η τροπολογία.
Μία δεύτερη τροπολογία αφορά την τροποποίηση του ν.2414 σε ό,τι αφορά τη συμμετοχή εκπροσώπων της ΟΚΕ, της Οικονομικής Κοινωνικής Επιτροπής, στα διοικητικά συμβούλια δημοσίων επιχειρήσεων, που έχει καθαρά διευκρινιστικό χαρακτήρα. Δεν έχει ουσιαστικά πολιτικό χαρακτήρα.
Μία τρίτη και τελευταία τροπολογία αφορά θέμα διαδικαστικό. Είμαστε τώρα στα πρόθυρα καταθέσεως ενός νέου αναπτυξιακού νόμου, ο οποίος ουσιαστικά θα περιορίζει τις επιχορηγήσεις, τα ποσοστά. Γι' αυτό θέλουμε να σταματήσουμε τις αιτήσεις με βάση τις ισχύουσες διατάξεις, ώστε οι νέες αιτήσεις να κριθούν με βάση τις νέες διατάξεις, διότι, όπως αντιλαμβάνεσθε, αν δεν το κάνουμε αυτό, θα "μπουκώσει" το σύστημα και δεν νομίζω ότι αυτό θα είναι σωστό για όσους μελλοντικούς επενδυτές καταθέσουν αιτήσεις τον επόμενο χρόνο.
Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, μπροστά στα προβλήματα που αντιμετωπίζει σήμερα ο ελληνικός λαός, η σημερινή νομοθετική πρωτοβουλία της Κυβέρνησης είναι μία μάλλον αδιάφορη πρωτοβουλία. Είναι μία πρωτοβουλία που ελάχιστους αφορά και σίγουρα ελάχιστα αφορά τα προβλήματα του κόσμου. Και το πόσο λίγο απασχολούν τους 'Ελληνες τα προβλήματα που προσπαθεί να αντιμετωπίσει το παρόν νομοσχέδιο φαίνεται, νομίζω, και από τη σημερινή συζήτηση στη Βουλή.
Εκτός από τους εισηγητές, ένας μόνο συνάδελφος έλαβε το λόγο, ο κ.Βουλγαράκης. Κανένας από την Πλειοψηφία, κανένας από τα υπόλοιπα κόμματα της Αντιπολίτευσης. Είναι ένδειξη του πόσο άκαιρο είναι, αν θέλετε, αυτό το νομοσχέδιο σε σχέση με τα πραγματικά προβλήματα.
Τι απασχολεί σήμερα τους 'Ελληνες; Τους απασχολεί το θέμα της ανεργίας, το γεγονός ότι η Κυβέρνηση ελάχιστα πράγματα έχει δείξει ότι μπορεί να κάνει για την αντιμετώπιση αυτού του μεγάλου κοινωνικού ζητήματος. Απασχολεί τους 'Ελληνες το θέμα των ισχνών εισοδηματικών αυξήσεων, το γεγονός ότι οι προβλέψεις της Κυβέρνησης για τον πληθωρισμό, είναι συνεχώς υποεκτιμημένες και χρησιμοποιούνται σαν ένα μέσο για να μειώνουν τα εισοδήματα των εργαζομένων. Απασχολεί τους 'Ελληνες σήμερα το θέμα της φορολογίας, των συνεχών φορολογικών επιβαρύνσεων, των συνεχών διαρροών περί νέων φορολογιών που έρχονται ως λαίλαπα στα εισοδήματα των εργαζομένων, των συνταξιούχων, όλων μας.
Τι σημασία έχει, κυρίες και κύριοι συνάδελφοι, μπροστά σε αυτά τα προβλήματα μία νομοθετική πρωτοβουλία σε ένα νομοσχέδιο με τίτλο "Χρηματιστηριακή αγορά παραγώγων και άλλες διατάξεις"; 
Σε ένα νομοσχέδιο με αυτόν τον τίτλο η δική μας αντίδραση βεβαίως δεν μπορεί να είναι αρνητική -το είπε και ο κ.Κωστόπουλος στην ομιλία του- πρώτον διότι το νομοσχέδιο αυτό αναφέρεται στο Χρηματιστήριο, ένα θεσμό που είναι πολύ σημαντικός για την λειτουργία και την ανάπτυξη της οικονομίας, δεύτερον, διότι αναφέρεται σε αγορές -και ένα κόμμα φιλελεύθερο, όπως η Νέα Δημοκρατία, πιστεύει στην σημασία και στην χρησιμότητα των αγορών- και τρίτον, διότι το νομοσχέδιο αναφέρεται στα παράγωγα, γεγονός που είναι ενδιαφέρον, διότι θεωρούμε και εμείς ότι είναι καιρός να ομαλοποιηθεί αυτή η αγορά και να δημιουργηθούν προϋποθέσεις ανάπτυξης των παραγώγων στην χώρα μας.
Ωστόσο τα θετικά σταματούν εδώ, στο γεγονός δηλαδή ότι με το νομοσχέδιο επισημαίνεται κάποιο πρόβλημα, το οποίο -μικρής μεν σημασίας- δεν παύει όμως να είναι υπαρκτό. 
Κατά τα άλλα δεν θεωρούμε ότι το νομοσχέδιο δημιουργεί τις συνθήκες ανάπτυξης της αγοράς παραγώγων, διότι οδηγεί σε ένα νέο κατακερματισμό των δραστηριοτήτων του Χρηματιστηρίου Αθηνών, με την ίδρυση δύο νέων ανωνύμων εταιρειών, νέα προσχήματα για προσλήψεις και τοποθετήσεις κομματικών ημετέρων, σε νέα διοικητικά συμβούλια, σε νέες θέσεις διευθύνοντος συμβούλου, σε νέες θέσεις διευθυντών και μελών διοικητικού συμβουλίου, καλοπληρωμένες θέσεις.
Γιατί να δημιουργηθούν δύο καινούριες ανώνυμες εταιρείες και να μη γίνει μία πρώτη προσπάθεια ανάπτυξης αυτών των παραγώγων μέσα στα πλαίσια των υφισταμένων εταιρειών του Χρηματιστηρίου και μέσα στα πλαίσια της ήδη λειτουργούσης αγοράς, η οποία δεν ήταν και πολύ μεγάλη αγορά και πολύ μεγάλο βάθος.
'Ενα δεύτερο αρνητικό είναι ότι η εισαγωγή του νομοσχεδίου γίνεται σε μία εποχή που η Κυβέρνηση αποσταθεροποιεί και πάλι το Χρηματιστήριο με τις πληροφορίες που διοχετεύει, αφ' ενός για φορολόγηση των συναλλαγών σε ποσοστό 0,3% και αφ' ετέρου με τις πληροφορίες που διοχετεύει για μελετώμενες αυξήσεις των φορολογικών συντελεστών στα κέρδη των ανωνύμων εταιρειών και βεβαίως, με την αύξηση της φορολογίας στα αμοιβαία κεφάλαια.
'Εχουμε πάλι, ειδικά με το φόρο των συναλλαγών στο φορολογικό σύστημα, μία σειρά από παρεμβάσεις, οι οποίες έχουν αρχίσει τα τελευταία χρόνια να κάνουν το φορολογικό μας σύστημα "κουρελού".
Πριν από χρόνια, στην δεκαετία του 1980, προχωρήσαμε στην κατάργηση των φόρων των συναλλαγών και κάναμε εισαγωγή του Φόρου Προστιθεμένης Αξίας. Ο Φόρος Προστιθεμένης Αξίας ακριβώς αυτόν το ρόλο έπαιξε. Αντικατέστησε όλους τους φόρους των συναλλαγών που είχαμε. Διότι οι φόροι επί των συναλλαγών είναι κακοί φόροι. Οι φόροι επί των συναλλαγών δημιουργούν αντικίνητρα για να γίνονται συναλλαγές. Και αντικίνητρα για να γίνονται συναλλαγές σημαίνει υπονόμευση της αναπτυξιακής διαδικασίας, υπονόμευση των αγορών που λειτουργούν, υπονόμευση της απασχόλησης. 'Ολα τα κακά που μπορεί να σκεφθεί κανείς προέρχονται από την φορολογία. Ο χειρότερος φόρος είναι ο φόρος των συναλλαγών. Διότι δεν φορολογεί κάποιο εισόδημα που δημιουργείται, φορολογεί απλώς την πρωτοβουλία που αναλαμβάνουν οι διάφοροι φορείς οικονομικής δραστηριότητας στο να δημιουργήσουν εισόδημα. Δεν φορολογεί το εισόδημα που δημιουργείται, φορολογεί τις πρωτοβουλίες.
Μας είπε εδώ ο Υπουργός των Οικονομικών ότι δεν μπορεί να επιβεβαιώσει, ούτε να διαψεύσει τίποτα για αυτές τις πληροφορίες.
Και το Υπουργείο σας διαρρέει ακατάπαυστα πληροφορίες, περί νέων φόρων, οι οποίες ήδη έχουν επηρεάσει και επηρεάζουν την αγορά, όχι μόνο το χρηματιστήριο, αλλά και πολλές άλλες αγορές και συναλλαγές. Για παράδειγμα, τρέχει ο κόσμος και κάνει μεταβιβάσεις αυτήν τη στιγμή ακινήτων, εν όψει των διαρροών από το Υπουργείο σας, για αυξήσεις των αντικειμενικών αξιών. Πάει να προλάβει τη φορολογία που έρχεται.
Οι συναλλαγές στο Χρηματιστήριο ασφαλώς επηρεάζονται από τις πληροφορίες για εισαγωγή αυτού του φόρου των συναλλαγών σε ποσοστό 0,3% και από τις πληροφορίες για αύξηση των φορολογικών συντελεστών στα κέρδη των Α.Ε.
'Ερχεται, λοιπόν, ένα νομοσχέδιο θεωρητικά θεσμικό να δημιουργήσει την αγορά των παραγώγων, την ίδια στιγμή που το ήδη λειτουργούν Χρηματιστήριο έχει προβλήματα. 'Εχει προβλήματα διαφάνειας στους λογαριασμούς των εταιριών, διότι δεν έχουμε ακόμη εξασφαλίσει στη χώρα μας, ότι οι λογαριασμοί, που δημοσιεύονται από τις εταιρίες, είναι αξιόπιστοι. Δεν έχουμε τους κατάλληλους θεσμούς, οι οποίοι θα ελέγξουν και θα πιστοποιήσουν στους επενδυτές ότι οι λογαριασμοί, που δημοσιεύονται, είναι αξιόπιστοι λογαριασμοί. Και αυτό αφορά περισσότερο βέβαια τις κρατικές επιχειρήσεις, οι οποίες πολλές φορές εγγράφουν πλασματικά κέρδη, αλλά αφορά και άλλες επιχειρήσεις πιθανώς, οι οποίες εκμεταλλεύονται τις αδυναμίες του συστήματος και κοροϊδεύουν τους επενδυτές.
Αυτή θα έπρεπε να ήταν η πρώτη μας προτεραιότητα, να εξασφαλιστεί η διαφάνεια των λογαριασμών. Αυτό είναι το πρώτο βήμα για την προστασία των επενδυτών. Επίσης, δεν εξασφαλίζεται λόγω της τεράστιας αδυναμίας της εποπτείας, παρά τις νομοθετικές παρεμβάσεις, το να υπάρχουν ίσοι όροι μεταξύ των διαφόρων επενδυτών. Δεν έχει εξασφαλιστεί στο ελληνικό Χρηματιστήριο η απουσία δυνατοτήτων εκμετάλλευσης εσωτερικών πληροφοριών. 'Οχι δεν έχει εξασφαλιστεί, αλλά οργιάζει η εκμετάλλευση των εσωτερικών πληροφοριών στο ελληνικό Χρηματιστήριο και η εποπτεία σηκώνει τα χέρια της. Πόσες περιπτώσεις είχαμε σημαντικές, όπου κάποιος καταδικάστηκε για εκμετάλλευση εσωτερικών πληροφοριών;
Πρώτη προτεραιότητά μας θα έπρεπε να ήταν η διαφάνεια των λογαριασμών και δεύτερη η εξασφάλιση επαρκούς εποπτείας. Δεν έχουμε ούτε καν στην πρωτογενή αγορά -σ' αυτήν που υπάρχει σήμερα, στην αγορά των μετοχών- επαρκή εποπτεία, που να εξασφαλίζει την τήρηση των κανόνων και προχωράμε σε νέα βήματα, που θα αυξήσουν τους κινδύνους για τους επενδυτές;
Επίσης, μια άλλη προϋπόθεση, για να λειτουργήσει καλά το Χρηματιστήριο, είναι ότι θα πρέπει να υπάρχει επαρκής όγκος συναλλαγών, ώστε να μην είναι δυνατή η χειραγώγηση των τιμών. Παρά την αύξηση του γενικού όγκου, που έχει υπάρξει, σε πάρα πολλές μετοχές, ο όγκος των συναλλαγών είναι πάρα πολύ μικρός και είναι πραγματικά εύκολη η χειραγώγηση των τιμών, μέσω της εκμετάλλευσης αυτού του μικρού όγκου, της μικρής εμπορευσιμότητας αυτών των μετοχών. Τι έχει γίνει προς αυτήν την κατεύθυνση;
'Αλλη προϋπόθεση. Χαμηλό κόστος συναλλαγών, το οποίο συναρτάται και με τον όγκο, γιατί όσο μεγαλύτερος είναι ο όγκος των συναλλαγών, τόσο μικρότερο είναι και το χαμηλό κόστος. Αντί να εξασφαλίζουμε το χαμηλό κόστος, ερχόμαστε τώρα να φορολογήσουμε τις συναλλαγές και να αυξήσουμε το κόστος των συναλλαγών.
Και βέβαια ο τελικός στόχος εδώ είναι η προστασία των επενδυτών. Και μόνο οι κρίσεις που έγιναν τα τελευταία χρόνια στο Χρηματιστήριο Αθηνών με τα διάφορα σε εισαγωγικά "σκάνδαλα" -αλλά δεν ήταν και τόσο σε εισαγωγικά- που αποκαλύφθηκαν και σκάνδαλα, που δεν αποκαλύφθηκαν. Αυτά δείχνουν ότι η προστασία των επενδυτών δεν εξασφαλίζεται στο Χρηματιστήριο Αθηνών.
Ερχόμαστε τώρα να φτιάξουμε μια αγορά παραγώγων. Γιατί χρειαζόμαστε τα παράγωγα; Τα παράγωγα είναι πράγματι χρήσιμα, διότι δίνουν τη δυνατότητα να μειωθεί ο μέσος κίνδυνος των χαρτοφυλακίων μέσω της διασποράς, μεταξύ πολλών επενδυτών και τη συγκέντρωση πολλών διαφορετικών κινδύνων και επιτρέπουν επίσης την κάλυψη των επενδυτών απέναντι σε μελλοντικούς κινδύνους, διότι τους επιτρέπουν να κάνουν αντίστροφες αγοραπωλησίες ώστε να καλύπτονται. Και επίσης μειώνουν και τις μεγάλες διακυμάνσεις των μετοχών.
Ωστόσο, οι αγορές των παραγώγων, ιδίως σε αγορές υπανάπτυκτες, όπως είμαστε στην Ελλάδα, παρέχουν και πολύ μεγάλες δυνατότητες κερδοσκοπίας και δημιουργούν πολύ μεγάλους κινδύνους για τους επενδυτές, οι οποίοι δεν είναι καλά πληροφορημένοι για το τι γίνεται.
Αυτό το γεγονός, σε συνδυασμό με την έλλειψη επαρκούς εποπτείας, θα δημιουργήσει πιθανώς σημαντικούς κινδύνους, διότι δεν αρκούν οι νομοθετικές πρωτοβουλίες. Είχαμε για παράδειγμα, μας είπε ο κύριος Υπουργός, νομοθετικές πρωτοβουλίες της Κυβέρνησης. Ο ν. 2324/95 δημιούργησε την Επιτροπή Κεφαλαιαγοράς. Μα, λειτούργησε επαρκώς η Επιτροπή Κεφαλαιαγοράς; Συνεχείς καταγγελίες, είχαμε εδώ στο Κοινοβούλιο, αλλά και στην αγορά υπάρχουν συνεχείς καταγγελίες για την αδυναμία της Επιτροπής Κεφαλαιαγοράς, να λειτουργήσει αποτελεσματικά.
Το Χρηματιστήριο Αξιών Αθηνών έγινε ανώνυμος εταιρεία. Εξακολουθεί και είναι μια κρατική εταιρεία. Και φθάνουμε μάλιστα στο παράδοξο, το φαιδρό θα έλεγα, όταν εξετάστηκε στην επιτροπή ο Πρόεδρος του Χρηματιστηρίου, να λέει ότι ένας από τους λόγους που χρειάζεται να φτιάξουμε ειδική εταιρεία Χρηματιστήριο Παραγώγων Αθηνών, είναι επειδή το ίδιο το Χρηματιστήριο Αξιών Αθηνών είναι κρατικό. Και πρέπει να φτιάξουμε το Χρηματιστήριο Παραγώγων ως λιγότερο κρατικό. Η καλύτερη λύση θα ήταν να ιδιωτικοποιήσουμε ή να αυξήσουμε τη συμμετοχή του ιδιωτικού τομέα στο Χρηματιστήριο Αξιών Αθηνών. Γιατί να κρατήσουμε τη πλειοψηφία στα χέρια του κράτους;
Είχαμε τον 2396/96 που νομοθέτησε άυλους τίτλους. Η υλοποίηση βρίσκεται στο επίπεδο της υποσχεσιολογίας του Υπουργού. Γιατί υλοποίηση δεν είχαμε. Ακόμα ήρθε σήμερα, το 1997, ο Υπουργός -πάνω από ένα χρόνο μετά το νόμο- να μας πει ότι ναι, είχαμε το νομοσχέδιο, αλλά ακόμα η υλοποίηση δεν έχει προχωρήσει, θα προχωρήσει, όμως.
Βεβαίως, είχαμε και μια άλλη νομοθετική παρέμβαση η οποία ήταν πυροσβεστική. 'Ηταν μετά το μεγάλο σκάνδαλο της "ΔΕΛΤΑ" που δημιουργήθηκε το επικουρικό κεφάλαιο, προκειμένου να αντιμετωπίσει προβλήματα, τα οποία δεν μπορούσε να αντιμετωπίσει το ήδη υφιστάμενο νομικό πλαίσιο και βεβαίως προβλήματα που δεν μπορούσε να προλάβει η ανεπαρκής εποπτεία. 'Εχουμε μια σειρά από ατελέσφορες νομοθετικές πρωτοβουλίες της Κυβέρνησης και ο φόβος μας είναι παρά τη συμφωνία μας επι της αρχής, γιατί πραγματικά πρέπει να αναπτυχθεί η αγορά των παραγώγων, αλλά πρέπει να αναπτυχθεί πολύ προσεκτικά, ότι και αυτή η νομοθετική πρωτοβουλία θα αποδειχθεί όχι μόνο ατελέσφορη, αλλά πιθανώς και επικίνδυνη. Διότι θα σας θυμίσω ένα νόμο που ψήφισε η Νέα Δημοκρατία και είπαμε την ώρα και τη στιγμή που τον ψηφίσαμε, ο νόμος για τις ΔΕΚΟ ο 2414. Τον χαιρετίσαμε τότε ότι είναι πραγματικά ένας νόμος προς τη σωστή κατεύθυνση και ήρθε η ίδια η Κυβέρνηση το καλοκαίρι με μια μικρή τροπολογία, στην ουσία ανέστειλε την εφαρμογή του νόμου για άλλα δυο χρόνια. Γιατί δεν είχε τη δυνατότητα να επιβάλει την εφαρμογή του νόμου. Δεν φτάνει να ψηφίζονται νόμοι, πρέπει να μπορούν να εφαρμοστούν και φοβόμαστε ότι και εδώ η εφαρμογή θα είναι πάρα πολύ δύσκολη. Γι' αυτό ψηφίζουμε το νομοσχέδιο επί της αρχής, όχι διότι συμφωνούμε με τις ρυθμίσεις, έχουμε πάρα πολύ σοβαρές επιφυλάξεις για τις ρυθμίσεις του και για τους κινδύνους που δημιουργούνται για τους επενδυτές. 'Εχουμε σοβαρές επιφυλάξεις για το γεγονός, ότι είναι ένα νομοσχέδιο στη λογική του πελατειακού κράτους που θα εξυπηρετήσει και πάλι ορισμένους ημετέρους με τη δημουργία ορισμένων υψηλών θέσεων, με τη δημιουργία αυτών των νέων ανωνύμων εταιρειών και ψηφίζουμε το νομοσχέδιο μόνο και μόνο επειδή συμφωνούμε με τις επιδιώξεις του. Δεν συμφωνούμε με τις ρυθμίσεις του, αλλά με το στόχο που έχει. Γι' αυτό επί της αρχής μετά από πολλή σκέψη αποφασίσαμε να μην το καταψηφίσουμε. Αλλά στα άρθρα και στις συγκεκριμένες επιδιώξεις του νομοσχεδίου ή στις βασικές, έχουμε πολύ σοβαρά προβλήματα. Βεβαίως περισσότερες επιφυλάξεις έχουμε για την γενικότερη οικονομική πολιτική της Κυβέρνησης, αυτή είναι που κρατάει το Χρηματιστήριο και δεν του επιτρέπει να έχει την άνοδο που είχαν άλλα χρηματιστήρια στην υπόλοιπη Ευρώπη και στις ΗΠΑ. Διότι έχουμε μια σειρά από αντιαναπτυξιακές πρωτοβουλίες, όπως οι συνεχείς φορολογικές επιβαρύνσεις, έχουμε την αδιαφάνεια, όχι μόνο για τις εταιρείες, αλλά και την αδιαφάνεια στους λογαριασμούς του δημοσίου, την αδιαφάνεια σε βασικές τιμές της αγοράς, όπως τα επιτόκια. Δεν τολμάει η Κυβέρνηση να αφήσεις τις τάσεις που υπάρχουν στα επιτόκια της διατραπεζικής να καθρεπτιστούν στα επιτόκια των ομολόγων. Και αντί να έχουμε επιτόκια των ομολόγων που να αντικατοπτρίζουν τις συνθήκες της αγοράς, έχουμε κρυφές προμήθειες προς τις κρατικές τράπεζες, προκειμένου να τις ωθήσουμε να αγοράσουν κρατικά ομόλογα, τα οποία δεν θέλουν να πάρουν ιδιώτες επενδυτές πλέον. Και έχουμε την ατολμία στις διαρθρωτικές μεταρρυθμίσεις. Οι διαρθρωτικές μεταρρυθμίσεις δεν είναι θέμα νομοσχεδίων, είναι θέμα πρωτοβουλιών, πρακτικών πρωτοβουλιών. Είχαμε νομοσχέδιο για τις δημόσιες επιχειρήσεις και τους οργανισμούς. Τι έγινε μ' αυτό το νομοσχέδιο; 'Αλλαξε το τοπίο των δημοσίων επιχειρήσεων στην Ελλάδα; 'Οχι. Ούτε καν ο Οργανισμός Ανασυγκρότησης Επιχειρήσεων δεν έχει κλείσει ακόμα. Ελάχιστες από τις μεγάλες επιχειρήσεις λειτουργούν με τα κριτήρια που προέβλεπε αυτός ο νόμος.
'Εχουμε, λοιπόν, σοβαρές επιφυλάξεις, κύριε Υπουργέ, τις επισημαίνουμε και θα κάνουμε λεπτομερείς τοποθετήσεις πάνω στα άρθρα.
Τελικά, θέλουμε να τονίσουμε ότι η οικονομική πολιτική θα πρέπει να χαρακτηρίζεται από μια συνέπεια μεταξύ των διαφόρων στόχων.'Εχουμε εδώ ένα νομοσχέδιο το οποίο θέλει από τη μια μεριά να βοηθήσει την ανάπτυξη του Χρηματιστηρίου και από την άλλη έχουμε συνεχείς άλλες πρωτοβουλίες της Κυβέρνησης ιδίως στο πεδίο της φορολογίας που δυστυχώς, είναι δυσάρεστες για το Χρηματιστήριο.
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑ.ΣΟ.Κ. έχει το λόγο.
ΚΟΣΜΑΣ ΣΦΥΡΙΟΥ: Κυρία και κύριοι συνάδελφοι, νομίζω ότι δεν χρειάζεται να καταφύγει κανείς σε εκτενή επιχειρηματολογία, για να αναπτύξει τις απόψεις του επί του συζητούμενου νομοσχεδίου. Γι'αυτό θα προσπαθήσω να είμαι σύντομος και δεν θα μου χρειαστεί όλος αυτός ο χρόνος που διαθέτει το Προεδρείο.
'Ομως, δεν μπορεί να μην παρατηρήσω ότι και αντιφατικά, αλλά και ανακόλουθα είναι αυτά που υποστηρίχθηκαν από την πλευρά της Αξιωματικής Αντιπολίτευσης.
Πριν από λίγο, ο Κοινοβουλευτικός Εκπρόσωπος της Νέας Δημοκρατίας μας είπε ότι η οικονομική πολιτική της Κυβέρνησης -όπως σημείωσα επί λέξει- "είναι αυτή που κρατά το Χρηματιστήριο και δεν το αφήνει να έχει την ανάπτυξη όπως σε άλλες χώρες".
Την ίδια στιγμή ο κ. Βουλγαράκης εκ μέρους της Νέας Δημοκρατίας λέγει ότι "το Χρηματιστήριο Αξιών Αθηνών βρίσκεται σε τροχιά ανάπτυξης" και μάλιστα με προοπτική "μέλλοντος λαμπρού".
Δεν μπορώ να καταλάβω τελικά ποιος είναι ο πολιτικός λόγος που εκφράζει η Αξιωματική Αντιπολίτευση γύρω από αυτό το θέμα. Αν δει κανείς τα δεδομένα τα οποία περιέγραψε ο Υπουργός, πού ήταν τα επίπεδα του Χρηματιστηρίου των Αθηνών το 1993, μετά από τέσσερα χρόνια διακυβέρνησης της χώρας από τη Νέα Δημοκρατία, πόσο χαμηλός ήταν ο όγκος των συναλλαγών, στα τρία δισεκατομμύρια (3.000.000.000) περίπου. Πού ήταν ο δείκτης, στις επτακόσιες μονάδες, αν θυμάμαι καλά ήταν περίπου επτακόσιες μονάδες, και υπήρξε τουλάχιστον πενταπλασιασμός σε σταθερές τιμές. Και βλέποντας αυτήν την εξέλιξη σ'αυτήν την τετραετή περίοδο και συγκρίνοντάς την με άλλα χρηματιστήρια ανά τον κόσμο, έχουμε τη διάψευση της επιχειρηματολογίας του Κοινοβουλευτικού Εκπροσώπου της Νέας Δημοκρατίας.
Η οικονομική πολιτική της Κυβέρνησης, κύριοι συνάδελφοι, είναι αυτή που συνέβαλε στο να έχουμε αυτήν τη σημαντική αύξηση και του όγκου των συναλλαγών, αλλά και του γενικού δείκτη.
Πέρυσι εδώ, ο τότε Πρόεδρος της Νέας Δημοκρατίας ο κ.'Εβερτ, απευθυνόμενος προς την Κυβέρνηση, την κατηγορούσε για την οικονομική της πολιτική και την εγκαλούσε διότι ο δείκτης ήταν περίπου στις χίλιες μονάδες -αν θυμάμαι καλά- ενώ, έλεγε, έπρεπε να ήταν σταθερά πάνω από τις χίλιες τετρακόσιες μονάδες. Τώρα που ο δείκτης έχει φθάσει στις χίλιες οκτακόσιες μονάδες και έχουμε πάνω από είκοσι δισεκατομμύρια (20.000.000.000) -πλησιάζει τα τριάντα δισεκατομμύρια (30.000.000.000) μερικές φορές- έρχεται ο Κοινοβουλευτικός Εκπρόσωπος της Νέας Δημοκρατίας και λέει ότι η οικονομική πολιτική της Κυβέρνησης κρατά χαμηλά το Χρηματιστήριο και δεν το αφήνει να αναπτυχθεί όπως στις άλλες χώρες.
Προς Θεού, κύριε συνάδελφε! Αυτά που λέτε δεν έχουν τόπο να σταθούν και αναιρούνται από τους ίδιους τους Βουλευτές σας. Και επαναλαμβάνω ότι ο ίδιος ο κ. Βουλγαράκης είπε ότι το Χρηματιστήριο βρίσκεται σε τροχιά ανάπτυξης με προοπτική μέλλοντος λαμπρού. 
Αυτό το μήνυμα νομίζω ότι βγαίνει και από τη συζήτηση και όχι αυτά που προσπαθείτε να περιγράψετε με μια μηδενιστική τακτική, η οποία σας διακρίνει βέβαια, αλλά το συγκεκριμένο πεδίο το οποίο διαλέξατε, μάλλον ήταν ατυχές, κύριε Κοινοβουλευτικέ Εκπρόσωπε της Νέας Δημοκρατίας. Και μάλιστα είπατε ότι η Κυβέρνηση παίρνει ατελέσφορες πρωτοβουλίες.
Μα, η εξέλιξη εκ των πραγμάτων δείχνει ότι οι πρωτοβουλίες είναι ατελέσφορες; Τα αποτελέσματα δεν σας λέγουν τίποτα, σχετικά με τις εύστοχες πρωτοβουλίες που παίρνει η Κυβέρνηση στο συγκεκριμένο τομέα;
Αρχίσατε την ομιλία σας λέγοντας ότι το θέμα αυτό ενδιαφέρει ελάχιστα τον ελληνικό λαό. Και αναφερθήκατε, βεβαίως, σε υπαρκτά σοβαρά προβλήματα, τα οποία δεν αμφισβητεί κανείς ότι υπάρχουν στην ελληνική κοινωνία. Αλλά τα λέτε εσείς; Μιλάτε εσείς για παράδειγμα για τις ισχνές αυξήσεις που δίδονται στους εργαζόμενους, που εν πάση περιπτώσει μπορεί να μην ήταν οι επιθυμητές, όμως, είναι βέβαιο ότι κάλυπταν και την απώλεια από τον πληθωρισμό, αλλά είχαν και μία βελτίωση της αγοραστικής δύναμης κάθε χρόνο σε ποσοστά, τα οποία ήδη πολλές φορές έχουν αναλυθεί στην Αίθουσα. Και βέβαια δεν έχουν καμία σχέση με "τα μηδέν συν μηδέν" της εποχής σας, την εποχή που έχανε κάθε χρόνο τρεις ποσοστιαίες μονάδες τουλάχιστον από το πραγματικό του εισόδημα ο 'Ελληνας εργαζόμενος; Εσείς, λοιπόν, έρχεσθε και εγκαλείτε την Κυβέρνηση για ισχνές αυξήσεις; Τουλάχιστον θα έπρεπε να κρατήσετε χαμηλούς τους τόνους, όταν τοποθετείστε σε τέτοια ζητήματα, κύριοι συνάδελφοι.
Βέβαια, κανείς δεν αμφιβάλλει ότι είναι υπαρκτό το πρόβλημα της ανεργίας, που βρίσκεται σήμερα στη χώρα μας στο επίπεδο του 10%. Αλλά είναι μόνο πρόβλημα της ελληνικής κοινωνίας, όταν η ανεργία στην Ελλάδα κατέχει την ένατη ή όγδοη θέση σε ποσοστό μεταξύ όλων των κρατών μελών της Ευρωπαϊκής 'Ενωσης; Το πρόβλημα της ανεργίας, κύριοι συνάδελφοι, είναι γενικότερο σε όλη την Ευρώπη. Υπάρχουν επτά ή οκτώ χώρες της Ευρώπης που έχουν μεγαλύτερα ποσοστά ανεργίας από την Ελλάδα. Βέβαια, εμείς δεν λέμε ότι το πρόβλημα δεν είναι υπαρκτό. Είναι υπαρκτό και σοβαρό. Το μεγαλύτερο και σημαντικό μέρος είναι στο χώρο των νέων ανθρώπων, που πλησιάζει εκεί η ανεργία στο 27% - 28% και γι' αυτό χρειάζεται να επιταχυνθούν οι ρυθμοί ανάπτυξης. Φέτος μιλούμε για ένα ποσοστό αύξησης του Α.Ε.Π. της τάξεως περίπου του 3,5% και με προοπτική τον επόμενο χρόνο να περάσει το 4%. Μιλάμε για αύξηση των ιδιωτικών επενδύσεων στο 8,5% και των δημοσίων επενδύσεων στο 18% και η προοπτική είναι να είναι αυξημένα τα ποσοστά πάνω από 9,5% το ερχόμενο έτος. Αυτά για να δημιουργηθούν θέσεις εργασίας και φυσικά να έχουμε επιβεβαίωση της πρόβλεψης για μείωση της ανεργίας.
Εγώ είδα στον πίνακα που κυκλοφόρησε με την έκθεση της Ευρωπαϊκής Επιτροπής πριν από λίγες ημέρες, που περιγράφει την εξέλιξη της ελληνικής οικονομίας (και νομίζω ότι ήταν ηχηρή απάντηση στις αιτιάσεις των συναδέλφων της Νέας Δημοκρατίας), που υπάρχει μία προοπτική για κάμψη του ποσοστού της ανεργίας. Αυτό είναι αποτέλεσμα μιας αυξημένης επενδυτικής πολιτικής αφ' ενός και μιας αύξησης του Α.Ε.Π. από την άλλη.
Επομένως, κύριοι συνάδελφοι, νομίζω ότι θα πρέπει να είστε λίγο πιο προσεκτικοί, όταν προσπαθείτε να μηδενίσετε τις προσπάθειες που γίνονται και κυρίως να μηδενίσετε τα αποτελέσματα αυτής της πολιτικής και να καταλήγετε σε συμπεράσματα ότι τάχα είναι "ατελέσφορες οι πρωτοβουλίες που αναλαμβάνονται" και οι αποφάσεις που προωθούνται από την Κυβέρνηση.
Ας έλθουμε στο συζητούμενο νομοσχέδιο. Κατ' αρχήν η συντριπτική πλειοψηφία του Κοινοβουλίου τάσσεται υπέρ της αρχής του νομοσχεδίου. Αναγνωρίζει ότι οι επιδιώξεις του νομοσχεδίου είναι προς τη σωστή κατεύθυνση και βεβαίως, κάνει ορισμένες επισημάνσεις, όπως για παράδειγμα την επισήμανση να προστατευθούν οι συναλλασσόμενοι. Δηλαδή, επισημαίνονται οι κίνδυνοι για τους επενδυτές και τους συναλλασσόμενους, αν δεν προσεχθεί η χρήση από την Επιτροπή Κεφαλαιαγοράς και αν βεβαίως, δεν γίνει η εισαγωγή των νέων προϊόντων λελογισμένα.
Εμείς, κύριε Υπουργέ, πιστεύουμε ότι με τη βελτίωση που γίνεται στο χώρο των ελέγχων (και που βεβαίως έχουν μακρύ δρόμο να διανύσουν ακόμη για να είμαστε απόλυτα ικανοποιημένοι για τον τρόπο με τον οποίο ασκείται το ελεγκτικό έργο) από τη μία πλευρά και από τη δεύτερη, η σταδιακή εισαγωγή στην χρηματιστηριακή αγορά, των παραγώγων προϊόντων, θα διασφαλίζεται επαρκής έλεγχος από τη μια και από την άλλη δεν θα παρατηρούνται φαινόμενα κερδοσκοπίας.
Δηλαδή, χρειάζεται ασφαλώς να γίνει η χρήση αυτού του νομοθετικού πλαισίου που ψηφίζουμε σήμερα, με ένα τρόπο προσεκτικό, ώστε οι όποιοι φόβοι διατυπώνονται από την πλευρά των συναδέλφων Βουλευτών (σε ό,τι αφορά τους κινδύνους για τους επενδυτές), να περιοριστούν στο ελάχιστο δυνατό και βεβαίως η ελεκτική δραστηριότητα να είναι τέτοια που να εγγυάται απολύτως και τη διαφάνεια, και από οποιουσδήποτε κινδύνους που υπαινίχθηκαν οι συνάδελφοι σε αυτήν τη συζήτηση.
Είπαν οι συνάδελφοι γιατί να υπάρξει ανώνυμη εταιρία. Και αυτό ασφαλώς δεν μπόρεσα να το καταλάβω, κύριοι συνάδελφοι, γιατί αντιφάσκει με την επιχειρηματολογία σας. Εσείς αναπτύσσατε μέχρι τώρα επιχειρηματολογία να μην λειτουργεί το Χρηματιστήριο σαν δημόσια υπηρεσία. Και όταν έγινε ανώνυμη εταιρία εξακολουθείτε να λέτε "μα, ξέρετε πάλι κράτος είναι". 'Ερχεστε, όμως, εσείς να προτείνετε μία λύση στη λογική της δημόσιας υπηρεσίας. Θα μπορούσε, λέτε, να είναι μία διεύθυνση (σαν να ήταν τάχα μία δημόσια υπηρεσία), μία διεύθυνση η οποία να αναπτύξει αυτήν τη δραστηριότητα των χρηματιστηριακών παραγώγων.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Φοβούμαι ότι αντιφάσκετε σε αυτά τα οποία λέτε. Σε ό,τι δε αφορά το θέμα της μονομετοχικής λειτουργίας του Χρηματιστηρίου Αξιών Αθηνών, νομίζω ότι οι διατάξεις τις οποίες συζητούμε σήμερα, δίνουν τη δυνατότητα να γίνει πολυμετοχική, με την αγορά μετοχών μέχρι του 49%, (εντός του έτους) και από την πλευρά θεσμικών και από την πλευρά των χρηματιστηριακών εταιριών και από άλλους ενδιαφερόμενους. Επομένως βλέπετε ότι έγινε το πρώτο βήμα που μετετράπη σε ανώνυμη εταιρία και τώρα δίνεται η δυνατότητα να ανοιχτεί περισσότερο και να μην είναι μόνο μετοχική.
Εσείς αντίθετα με αυτά τα οποία σήμερα υποστηρίξατε, θα θέλατε να είναι μία δημόσια υπηρεσία και να έχει μία διεύθυνση η οποία να ασχολείται και όχι ένα ευέλικτο σχήμα μιας αυτοτελούς ανώνυμης εταιρίας, η οποία να αναπτύξει με αποτελεσματικό τρόπο αυτήν την αγορά.
Είναι βέβαιο ότι η προώθηση αυτού του νομοσχεδίου και η ψήφισή του μας δίνει τη δυνατότητα να εναρμονιστούμε με τη διεθνή χρηματιστηριακή αγορά. Δεν ισχύει αυτό που είπε ο συνάδελφος κ. Ιντζές ότι θα υπάρχει αδιαφάνεια και δεν θα εναρμονίζεται με τη διεθνή χρηματιστηριακή αγορά, γι' αυτό και το ΔΗ.Κ.ΚΙ. το καταψηφίζει. Νομίζω για τη διαφάνεια δίνονται οι εγγυήσεις, πρέπει να παρακολουθήσουμε τον προσεκτικό τρόπο με τον οποίο θα γίνει η εισαγωγή των νέων προϊόντων και το σύστημα ελέγχου, ώστε πράγματι να διασφαλιστεί απολύτως. Η δε εναρμόνιση με τη διεθνή χρηματιστηριακή αγορά, νομίζω ότι προωθείται με αυτό το νομοσχέδιο. Δηλαδή, μέχρι τώρα δεν είχαμε κανένα θεσμικό πλαίσιο, που να αφορά τα παράγωγα προϊόντα. Και βέβαια είχαμε το φαινόμενο κάποιοι που ασχολούνται με αυτό το αντικείμενο, να καταφεύγουν σε άλλες αγορές στο εξωτερικό και έχουμε με τον τρόπο αυτό χρήματα τα οποία φεύγουν. Εννοείται ότι θα υπάρξει συγκράτηση αυτών των χρημάτων και πιστεύουμε ότι θα υπάρξει και επέκταση των χρηματιστηριακών συναλλαγών μετά την ψήφιση και μετά τη σταδιακή εφαρμογή (με αποφάσεις της Eπιτροπής Κεφαλαιαγοράς) του συγκεκριμένου νομοθετήματος.
Απ' ό,τι βλέπω, κύριε Υπουργέ, το ποσοστό συμμετοχής του κράτους σε αυτήν την εταιρεία είναι περιορισμένο. Τα ποσοστά, όπως βλέπω, κυμαίνονται γύρω στο 17% με 25%. Αυτό το Χρηματιστήριο των παραγώγων προϊόντων θα βρίσκεται κυρίως στα χέρια των υπολοίπων ενδιαφερομένων που είναι οι θεσμικοί επενδυτές και οι χρηματιστηριακές εταιρείες. Και βεβαίως, η ανώνυμη εταιρεία του Χρηματιστηρίου Αξιών Αθηνών θα έχει το μεγαλύτερο ποσοστό των μετοχών.
Ξέρω ότι ήδη έχουν συμφωνήσει όλοι οι παράγοντες της χρηματιστηριακής αγοράς και ο ΣΜΕΧΑ και οι θεσμικοί και οι σύλλογοι των μικροεπενδυτών, με το περιεχόμενο αυτού του νομοσχεδίου.
Επομένως, πιστεύουμε ότι έχει την πλειοψηφία του Κοινοβουλίου, αλλά και την αποδοχή των άμεσα ενδιαφερομένων και συναλλασσομένων με το Χρηματιστήριο.
Ασφαλώς θα θέλαμε να έχουμε μία ταχύτερη εφαρμογή του νόμου για την αποϋλοποίηση. Αμφισβητείτε όμως, τις δυσκολίες οι οποίες υπάρχουν; Αμφισβητείτε την ανάγκη που υπήρχε πρώτα-πρώτα να ετοιμαστούν οι ίδιες οι χρηματιστηριακές εταιρείες; Θα μπορούσε δηλαδή, να εφαρμοστεί από τη μία στιγμή στην άλλη ο νόμος για την αποϋλοποίηση, χωρίς την προετοιμασία των ίδιων των χρηματιστηριακών εταιρειών.
Δεν ξέρω, κύριε Υπουργέ και θα ήταν χρήσιμο να μάθουμε στην Εθνική Αντιπροσωπεία πόσες απ' αυτές τις χρηματιστηριακές εταιρείες έχουν ήδη ετοιμαστεί και κατά πόσο στους επόμενους μήνες, μέχρι την 'Ανοιξη του 1998, θα είναι πράγματι όλες έτοιμες. Νομίζω ότι εάν δεν είναι όλες έτοιμες εγκαίρως, θα πρέπει κάποιες να αποκλειστούν από τις συναλλαγές. Και όταν θα έχει γίνει η τελική εφαρμογή του πιλοτικού και μπορούμε να προχωρήσουμε σε εφαρμογή, θα πρέπει να είναι σκληρή η ελληνική πολιτεία -και κυρίως αναφέρομαι στο Χρηματιστήριο και στην Επιτροπή Κεφαλαιοαγοράς- απέναντι στις χρηματιστηριακές εταιρείες. Διότι δεν πιστεύω ότι ήταν απλά θέμα να το ετοιμάσει και να το δοκιμάσει στην πράξη το ίδιο το Χρηματιστήριο. Θα έπρεπε όλο το σύστημα, αυτό αφορά και τον ιδιωτικό τομέα, να προετοιμαστεί για να μπορέσει να μπει σε εφαρμογή ο νόμος για την αποϋλοποίηση.
Θα είναι βεβαίως ευχής έργον εάν μέσα στο πρώτο εξάμηνο του 1998 είναι σε θέση να εφαρμοστεί πλήρως ο νόμος για την αποϋλοποίηση, γιατί πιστεύω ότι -και αυτό προκύπτει νομίζω και από το νομοθέτημα που συζητούμε- και το νέο σύστημα, το σύστημα, δηλαδή, των παραγώγων προϊόντων με τη νέα εταιρεία η οποία ιδρύεται με αυτό το νομοσχέδιο, θα λειτουργεί με άϋλους τίτλους. Δεν θα είναι με τους τίτλους που γνωρίζαμε μέχρι τώρα.
Επομένως, είναι ένας πρόσθετος λόγος για τον οποίο επιβάλλεται να επιταχυνθεί η εφαρμογή του νόμου για την αποϋλοποίηση.
Θα ήταν, όμως, λάθος να μην υπογραμμίσουμε, κύριοι συνάδελφοι, και ορισμένα θετικά στοιχεία, πέραν αυτών που αναπτύχθηκαν μέχρι αυτήν τη στιγμή, τα οποία περιέχονται μέσα σ' αυτό το νομοσχέδιο. Για παράδειγμα το γεγονός ότι διευρύνεται το πόθεν έσχες στους υπαλλήλους, σε χρηματιστές κλπ., είναι ένα θετικό στοιχείο, το οποίο νομίζω ότι πρέπει να τύχει της έγκρισης του συνόλου της Βουλής.
Οι διατάξεις για το συνεγγυητικό, ασφαλώς και δίνουν μία πρόσθετη εγγύηση. Διότι, από τη μία πλευρά γίνεται μία εναρμόνιση με την οδηγία της Ευρωπαϊκής Επιτροπής της περασμένης 'Ανοιξης και από την άλλη έχουμε πενταπλασιασμό περίπου του κεφαλαίου. Προωθείται περισσότερο η ευελιξία και νομίζω ότι με το να αντικειμενικοποιείται το σύστημα των συνεισφορών -δεν είναι ενιαίες οι συνεισφορές όλων των εταιρειών, ασφαλώς αντικειμενικοποιείται. Δίνεται η δυνατότητα να οργανωθεί ακόμη καλύτερα και να δίνει μεγαλύτερη ασφάλεια σε όλους τους συναλλασσόμενους.
Αυτά ήθελα να παρατηρήσω, κύριοι συνάδελφοι. Θα έχουμε την ευκαιρία να πούμε περισσότερα κατά τη συζήτηση των άρθρων στην αυριανή συνεδρίαση.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, υπάρχει κανείς που θέλει να δευτερολογήσει;
ΙΩΑΝΝΗΣ ΜΑΓΚΡΙΩΤΗΣ: Εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Λίγο χρόνο θα χρειασθώ, κύριε Πρόεδρε.
Θα ήθελα να ξεκινήσω με το εξής: Σε ένα νομοσχέδιο στο οποίο όλοι οι εμπλεκόμενοι φορείς είναι σύμφωνοι και όταν η πορεία και οι δείκτες του Χρηματιστηρίου συμφωνούν με τις εκτιμήσεις και της Κυβέρνησης, αλλά και πολλών αγορητών και είναι θετικοί, τότε δεν κατανοώ τις ισχυρές επιφυλάξεις της Αξιωματικής Αντιπολίτευσης, αλλά και τους υψηλούς τόνους και την υψηλή δόση κινδυνολογίας στην παρέμβασή της.
Και θα ήθελα να σημειώσω και κάτι ακόμη: Ενώ στη Διαρκή Επιτροπή οι επιφυλάξεις δεν ήταν τόσο ισχυρές, ο εισηγητής της Νέας Δημοκρατίας δεν ομίλησε περί υπερψήφισης του νομοσχεδίου επί της αρχής. Σήμερα, ενώ έχουμε μια θετική εξέλιξη της τοποθέτησης της Νέας Δημοκρατίας, που ομιλεί για υπερψήφιση της αρχής του νομοσχεδίου,έχουμε υψηλούς τόνους στην κινδυνολογία. 'Ισως υπάρχει κάποια σχέση ανάμεσα στην κινδυνολογία και στη θέση που διατυπώνει η Νέα Δημοκρατία. Η κινδυνολογία έχει αναπτυχθεί περισσότερο σε σχέση με τους ελεγκτικούς μηχανισμούς και με τη διαφάνεια. 'Ομως, κανείς δεν μπορεί να αγνοήσει, κανείς δεν μπορεί να αρνηθεί ότι αυτοί οι μηχανισμοί αναπτύχθηκαν μετά το 1993, με τις νομοθετικές παρεμβάσεις των κυβερνήσεων του ΠΑ.ΣΟ.Κ. Και με το παρόν νομοσχέδιο ενισχύονται ακόμη περισσότερο, ενώ την περίοδο 1990-1993 , που η Νέα Δημοκρατία χαρακτήρισε ως χρυσή περίοδο για το Χρηματιστήριο, δεν υπήρχαν στοιχειώδεις ελεγκτικοί μηχανισμοί. Μήπως τότε το Χρηματιστήριο λειτουργούσε, κάτω από το άπλετο φώς της διαφάνειας; Τότε, δεν υπήρχαν σκάνδαλα με ή χωρίς εισαγωγικά; 
Νομίζω ότι αυτή η υψηλή επιφυλακτικότητα και οι υψηλοί τόνοι κινδυνολογίας δεν βοηθούν τη χρηματιστηριακή αγορά, δεν βοηθούν την ανάπτυξη κλίματος εμπιστοσύνης προς το Χρηματιστήριο Αξιών Αθηνών, τη Χρηματιστηριακή Αγορά Παραγώγων που δημιουργούμε με το συζητούμενο νομοσχέδιο και γενικότερα , κλίμα εμπιστοσύνης προς την οικονομία της χώρας μας όχι μόνο για τους εγχώριους, επενδυτές που είναι ανάγκη να υπάρξει και να αυξηθεί ακόμη περισσότερο το κλίμα εμπιστοσύνης, αλλά πολύ περισσότερο για τους ξένους επενδυτές. Και δεν νομίζω να ήταν αυτή η πρόθεση του αγορητή Κοινοβουλευτικού Εκπροσώπου της Νέας Δημοκρατίας. Απλώς, παρασυρόμενος από την επιθυμία να έχει υψηλούς αντιπολιτευτικούς τόνους, οδηγήθηκε δυστυχώς σε αυτήν την κινδυνολογία.
Θα ήθελα να πω ακόμη πως δεν είναι το ΠΑ.ΣΟ.Κ. που τα δύο τελευταία χρόνια έχει υιοθετήσει τη λειτουργία του Χρηματιστηρίου και θεωρεί πως είναι ένας αξιόπιστος και σημαντικός μηχανισμός για την ανάπτυξη της οικονομίας της χώρας μας; Είπα και προηγουμένως αγαπητέ συνάδελφε, ότι η πρώτη εκσυγχρονιστική παρέμβαση, η πρώτη παρέμβαση προσαρμογής προς τα ευρωπαϊκά δεδομένα στο Χρηματιστήριο Αξιών Αθηνών ήταν το 1986. Και τότε νομίζω ότι κυβέρνηση ήταν το ΠΑ.ΣΟ.Κ. Μέχρι τότε το Χρηματιστήριο Αξιών Αθηνών ήταν υπόθεση μιας μικρής ομάδας χρηματιστών. Δεν είχε κανένα ιδιαίτερο επενδυτικό και επιχειρηματικό ενδιαφέρον. Πολύ χαμηλή η κίνηση των κεφαλαίων μέσα σε αυτό. Και βεβαίως ήταν παντελώς άγνωστο για την ευρύτερη οικονομική κοινότητα και τον απλό πολίτη. 
Θα ήθελα επίσης να πω πως η Νέα Δημοκρατία παρουσιάζει πολλές φορές αντιφάσεις στις παρεμβάσεις της, όταν συζητούμε διάφορα νομοσχέδια και μάλιστα τέτοιου σημαντικού περιεχομένου. Από τη μια μεριά έχουμε παρεμβάσεις που ομιλούν για βιασύνη της Κυβέρνησης στην υιοθέτηση της Χρηματιστηριακής Αγοράς Παραγώγων, ότι δεν υπάρχει ο τζίρος, δεν υπάρχει ο όγκος των εργασιών και από την άλλη ομιλούν για καθυστέρηση της Χρηματιστηριακής Αγοράς Παραγώγων.Επιτέλους η Νέα Δημοκρατία και σε αυτό το νομοσχέδιο και σε αυτήν τη σημαντική θα έλεγα πτυχή της οικονομικής δραστηριότητας στη χώρα μας ας επιλέξει μία από τις δύο επιλογές.
Θα ήθελα επίσης να πω πως υπάρχει απάντηση στις συγχωνεύσεις των χρηματιστηρίων της Ευρώπης, τη μεγέθυνσή τους από το Ελληνικό Χρηματιστήριο. Βέβαια, ίσως οι ρυθμοί δεν είναι αναγκαίοι, ίσως δεν έχουμε τα μεγέθη για να ανταγωνιστούμε αυτά τα χρηματιστήρια. Νομίζω όμως ότι αυτές οι νομοθετικές πρωτοβουλίες και η πορεία του Χρηματιστηρίου είναι μία ασφαλής εγγύηση.
'Οσον αφορά την ανάπτυξη της συνεργασιών στη Βαλκανική, εκεί είναι σίγουρο πως από το 1990 και από την Κυβέρνηση της Νέας Δημοκρατίας χάθηκαν οι πρώτες μεγάλες ευκαιρίες. Βέβαια οι ρυθμοί ήταν πολύ χαμηλοί και στη συνέχεια. Και φυσικά σήμερα τα βήματα είναι άτολμα και έχουν να κάνουν φυσικά και με την οικονομική δραστηριότητα και την πραγματικότητα των χωρών αυτών.
Ελπίζω ότι αυτά που θεσμοθετούμε με το παρόν νομοσχέδιο με την ΕΑΓΑΚ και με τα ΕΚΑΑ και με τις ΕΧΑΑ, θα δώσουμε κάποια ώθηση.
Θα ήθελα να πω στο σημείο αυτό, κύριε Πρόεδρε, ότι το Χρηματιστήριο Αξιών Αθηνών δεν εξυπηρετεί μόνο το μεγάλο κεφάλαιο. Θα ήθελα να πω στον αγαπητό αγορητή του Κ.Κ.Ε, ότι βεβαίως το μεγάλο κεφάλαιο βρίσκει διέξοδο, επενδύει κεφάλαια και μέσα από το Χρηματιστήριο, όμως, η ελληνική επιχείρηση, η υγιής επιχειρηματική δραστηριότητα βρήκε μια διέξοδο, ιδιαίτερα τα τελευταία χρόνια, στο Χρηματιστήριο, για να αντλήσει "ζεστό" φτηνό χρήμα, για να εκσυγχρονιστεί και να επεκταθεί κι όχι απλώς να το χρησιμοποιήσει για την κατανάλωση ή για την υπερβολική κερδοσκοπία. Εκσυγχρονίζεται και αναπτύσσεται το Χρηματιστήριο, διευρύνεται ο όγκος των εργασιών του, βελτιώνονται τα μεγέθη της οικονομίας.
Βεβαίως, η ανάπτυξη οικονομικών συνεργασιών με τις χώρες της Βαλκανικής και με τις παρευξείνιες, δεν έχει την έννοια μιας ιμπεριαλιστικής επέμβασης ή θα έλεγα, ένα χαρακτήρα κερδοσκοπικό, αποκλειστικά από τις ελληνικές επιχειρήσεις και από το ελληνικό κεφάλαιο. Η χώρα μας θα πρέπει να εξάγει τεχνογνωσία, κεφάλαια προς τις χώρες αυτές, για να τις βοηθήσει ν'αναπτυχθούν και μέσα από τη συνεργασία να κερδίσει και η ίδια και οι χώρες αυτές. Θα πρέπει να αξιοποιηθούν οι δικοί μας θεσμοί οικονομικής δραστηριότητας όπως το Χρηματιστήριο Αξιών Αθηνών, αλλά και το Χρηματιστηριακό Κέντρο Θεσσαλονίκης από το ξένο κεφάλαιο -το αμερικάνικο ή το ευρωπαϊκό- στις αγορές αυτές και στις οικονομίες αυτές. Αυτό θα είναι προς όφελος των οικονομιών και των λαών αυτών των χωρών, αλλά βεβαίως και της δικής μας οικονομίας.
Θα κλείσω λέγοντας ότι η εισαγωγή κρατικών τίτλων προς διαπραγμάτευση στο Χρηματιστήριο Αθηνών, δεν είναι ακόμα μια ευκαιρία για το μεγάλο κεφάλαιο να πλουτίσει και να κερδοσκοπήσει. Δείχνει αντίθετα, την υγεία της οικονομίας μας, ότι μπορεί να διαπραγματεύεται τα κρατικά ομόλογα σε ανοικτές και ελεύθερες αγορές πλέον, όπως είναι η αγορά του Χρηματιστηρίου, δείχνει το δυναμισμό της ελληνικής οικονομίας. Τέλος είναι μια αναγκαία προσαρμογή για το κοινό νόμισμα, όπου πλέον η διαπραγμάτευση δεν θα είναι μόνο εσωτερική, θα είναι στα πλαίσια της Ευρωπαϊκής 'Ενωσης και των αντίστοιχων αγορών. Γι' αυτό θα πρέπει να έχουμε προσαρμοστεί, για να μπορέσουμε ν'απαντήσουμε στον ανταγωνισμό που εντείνεται.
Θα κλείσω, κύριε Πρόεδρε, λέγοντας ότι έχουμε κάθε λόγο να στηρίξουμε τη δραστηριότητα του Χρηματιστηρίου να στηρίξουμε το επενδυτικό ενδιαφέρον και το θετικό οικονομικό και επενδυτικό κλίμα που υπάρχει, να στηρίξουμε την εμπιστοσύνη στο αύριο της οικονομίας μας. Οι 'Ελληνες επενδυτές, αλλά και οι ξένοι μπορούν πλέον να εμπιστεύονται το ΧΑΑ. Να στηρίξουμε όλοι μαζί τους θεσμούς της χρηματιστηριακής αγοράς, να διεκδικήσουμε και να απαιτήσουμε ακόμα πιο αυστηρούς ελέγχους, περισσότερους μηχανισμούς προστασίας των επενδυτών και πολύ περισσότερο των απλών επενδυτών, που τα τελευταία χρόνια και ιδιαίτερα τον τελευταίο χρόνο, έχουν αρχίσει να ασχολούνται με το Χρηματιστήριο. Ο ΟΤΕ είναι το χαρακτηριστικό παράδειγμα και πρέπει να ακολουθήσουν και άλλες ΔΕΚΟ. Με τις τροπολογίες που κατέθεσε ο κύριος Υπουργός αλλά και με το νομοσχέδιο, δίνεται αυτή η δυνατότητα. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ.Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, δεν θα μιλούσα αν δεν προκαλούμην. 
Θα ξεκινήσω από τον αγαπητό συνάδελφο και εισηγητή της Πλειοψηφίας τον κ.Μαγκριώτη. Εμείς δεν κινδυνολογούμε. 'Ηλθαμε εδώ, όπως ερχόμαστε κάθε φορά που συζητιούνται οικονομικά νομοσχέδια και πιστεύουμε ότι είναι προς τη σωστή κατεύθυνση και με τη λεβεντιά μας λέμε τις απόψεις μας ευθαρσώς και όταν χρειάζεται, όπως και σήμερα, ψηφίζουμε το νομοσχέδιο.
Εμείς το Χρηματιστήριο το πιστεύαμε πάντοτε. Πιστεύουμε όπως είπα στην πρωτολογία μου ότι είναι ευτύχημα ότι και το ΠΑΣΟΚ ανακάλυψε τώρα τελευταία το Χρηματιστήριο και το υποστηρίζει. Δεν το ανακάλυψε το 1986. Το ανακάλυψε μετά τις εκλογές του 1993. Εάν αναφερθούμε σε νούμερα σχετικά με τις συναλλαγές που είχε το Χρηματιστήριο το 1993 που τις άφησε η Νέα Δημοκρατία και με τις συναλλαγές που είχε το 1989, θα δείτε ότι τα νούμερα δεν είναι καν συγκρίσιμα, διότι ήταν ανύπαρκτα το 1989 και παραδώσαμε υπαρκτό χρηματιστήριο το 1993.
Μας είπατε ότι στα θέματα της Βαλκανικής καθυστερήσαμε από το 1990 μέχρι το 1993.
Κατ'αρχήν, το 1990 τα κομμουνιστικά καθεστώτα μόλις είχαν πέσει. Δεν ξέραμε αν θα επιβιώσουν δημοκρατικά ή όχι. Η καθυστέρηση δεν είναι του 1990-1993. Η καθυστέρηση είναι του 1993-1997. Εδώ οφείλεται η καθυστέρηση και εδώ έχει ευθύνη η Κυβέρνηση. Διότι, τώρα έχουν διαμορφωθεί, τα τελευταία τρία-τέσσερα χρόνια, οι προϋποθέσεις το να κάνουμε εξαγωγή προϊόντων έξι υπηρεσιών, να μπούμε μέσα, να εκμεταλλευθούμε, όπως είπα στην πρωτολογία μου, με την καλή έννοια αυτά τα κράτη, να τους προσφέρουμε και να πάρουμε. Θα πω και λίγες κουβέντες για τα γενικότερα, που ο Κοινοβουλευτικός Εκπρόσωπος, ο κ.Σφυρίου, μας τα ανέλυσε και μας τα είπε όλα ευχάριστα.
Θα ξεκινήσω από το μηδέν σύν μηδέν ίσον 14%. Είναι γνωστό, ιστορικά πλέον επιβεβαιωμένο, ότι το 14% των αυξήσεων της εποχής εκείνης των δημοσίων υπαλλήλων με τη μείωση της φορολογίας, ήταν δεδομένο. Εάν κοιτάξει κανείς τα χαρτιά των προϋπολογισμών θα δει, ότι οι προϋπολογισμοί επιβαρύνθηκαν με το 14% διότι έγινε η μείωση της φορολογίας. Ο μισθωτός και ο συνταξιούχος δεν ενδιαφέρεται εάν θα τα πάρει από τη μείωση της φορολογίας ή από την αύξηση. Αυτό που τον ενδιαφέρει, είναι να πάρει αυξήσεις και ότι σήμερα, τα τελευταία χρόνια...
ΓΕΩΡΓΙΟΣ ΔΡΥΣ (Υφυπουργός Οικονομικών): Μείωση δεν έγινε. 'Εγινε χρονική μετάθεση της παρακράτησης.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν θα δεχθώ αυτό ως απάντηση.
Λέτε, ότι και σήμερα και τα τελευταία χρόνια, οι μισθωτοί και οι συνταξιούχοι παίρνουν πραγματικές αυξήσεις πάνω από τον πληθωρισμό. Μα, κύριε Πρόεδρε, εγώ διάβαζα μόλις χθες ότι δύο εκατομμύρια εκατό χιλιάδες 'Ελληνες είναι κάτω από τα όρια φτώχειας. Γνωρίζω ως 'Ελλην πολίτης και πολιτικός ότι έχουμε μόνο επίσημους απογεγραμμένους ανέργους, κυρίως νέους και νέες, πεντακόσιες χιλιάδες, ότι τα κοινοτικά κεφάλαια στην Ελλάδα -που κάθε χρόνο εδώ μέσα στην Αίθουσα φωνάζουμε και τα βάζουμε με την Κυβέρνηση-ποτέ δεν απορροφήθησαν, παρόλο που ήταν πάντοτε περιορισμένα σε προβλέψεις, για να γίνουν επενδύσεις. Και είναι γνωστό στον ελληνικό χώρο, ότι οι επενδύσεις στην Ελλάδα υποφέρουν. Η Κυβέρνηση έχει μια ανικανότητα, μια αδυναμία να απορροφήσει τα κοινοτικά κεφάλαια, τα διαθέσιμα από τους κοινοτικούς πόρους, τα τζάμπα χρήματα, όπως λέω εγώ. Δεν μπορούμε να κάνουμε έργα για να βοηθήσουμε αυτήν την έρημη την ανάπτυξη να γίνουν έργα υποδομής και να απορροφήσουμε και την ανεργία; Δεν θα πω τίποτε περισσότερο.
Εκείνο που θέλω να πω μόνο είναι, ότι δεν πιστεύω ότι είμαστε σε διαφορετική χώρα, ούτε πιστεύω ότι βλέπουμε από διαφορετικές οπτικές γωνίες τα πράγματα. Η οικονομική κατάσταση στον ελληνικό χώρο είναι δύσκολη. Περνάμε δύσκολες μέρες, εκτός αν δεν περπατάμε στα μαγαζιά, εκτός αν δεν βλέπουμε ανθρώπους, εκτός αν δεν ανοίγουμε τα πολιτικά μας γραφεία. Αισθάνομαι μεγάλη δυσφορία και δυστυχία, όταν περπατάω στα μαγαζιά της Αρκαδίας και ακούω τους επαγγελματίες όλων των αποχρώσεων να μιλάνε για τα χάλια της αγοράς. Η οικονομία βρίσκεται σε ύφεση.
Χρειάζεται, κύριοι της Κυβέρνησης, να πάρετε μεγάλες αποφάσεις, να κάνετε βαθιές τομές, να αλλάξετε τις δομές, αν θέλουμε να έχει μέλλον αυτός ο τόπος. 'Αλλως, θα έχουμε όλοι ευθύνη με πρώτη την Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Ο κ.Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, κύριοι συνάδελφοι, ο κύριος Υπουργός στην προσπάθειά του να ωραιοποιήσει την κατάσταση, θέλησε να εμφανίσει ότι έχει τη συγκατάθεση όλων των πλευρών να προχωρήσει στις αλλαγές, τις οποίες προωθεί με το παρόν νομοσχέδιο, το οποίο συζητάμε σήμερα στη Βουλή. 
Βεβαίως, δεν θα είχε άδικο, αν περιόριζε την παρατήρησή του αυτή στα άλλα κόμματα, τα οποία αρκέστηκαν μόνο σε διαφοροποίηση σε επιμέρους μόνο ζητήματα. 'Ομως, η τοποθέτηση του Κ.Κ.Ε., η τοποθέτησή μας επί της αρχής του νομοσχεδίου ήταν σαφής και καθαρή. Δύο ζητήματα θα ήθελα να επισημάνω:
Πρώτον, αναφέρθηκαν διάφορα νούμερα και στοιχεία για να ενισχύσουν την άποψη ότι η πορεία του Χρηματιστηρίου είναι ανοδική και αυτό είναι επωφελές για την εθνική μας οικονομία.
Βάλαμε, όμως, ένα ερώτημα, για το οποίο δεν πήραμε απάντηση, για την οποία ο καθένας την ξέρει. Πού κατευθύνονται τα κεφάλαια, τα οποία αντλούνται μέσα από το Χρηματιστήριο; Κατευθύνονται σε παραγωγική κατεύθυνση, έτσι ώστε να οδηγήσουν σε ενδυνάμωση της παραγωγικής βάσης της χώρας μας; 'Η κατευθύνονται σε κερδοσκοπικούς τομείς; Και εδώ τα πράγματα είναι φανερά. Μόνο και μόνο μία απλή ματιά γύρω μας αρκεί για να επιβεβαιώσει αυτό το συμπέρασμα, τη συρρίκνωση της παραγωγικής βάσης της χώρας μας. 'Οσα αντίθετα στοιχεία και αν παρουσιαστούν από την Κυβέρνηση, δεν μπορούν ν'ανατρέψουν το συμπέρασμα αυτό. Και βεβαίως, αυξήθηκαν τα κέρδη κάποιων και όχι κάποιων ανώνυμων. Αυξήθηκαν τα κέρδη και των μεγαλοβιομηχάνων και των μεγαλεμπόρων και των τραπεζιτών. Από την άλλη μεριά, όμως, μειώνεται και συρρικνώνεται το εισόδημα του λαού μας.
Επομένως, με τις διατάξεις που εισάγονται εκείνο που ενισχύεται είναι ο τζόγος και η κερδοσκοπία. Τζόγος και κερδοσκοπία, τα οποία δεν έχουν καμία σχέση με την πραγματική ανάπτυξη της χώρας μας προς όφελος του λαού μας.
Δεύτερο ζήτημα: Μπήκε το ζήτημα για τα Βαλκάνια, για την οικονομική διείσδυση στα Βαλκάνια, η οποία σήμερα επιχειρήθηκε να παρουσιαστεί σαν κατι το αθώο, σαν κάτι το οποίο μπορεί να οδηγήσει σε αμοιβαίες και ισότιμες σχέσεις. Κάθε άλλο παρά τέτοιες είναι.
Και είναι γνωστές σήμερα οι αντιπαλότητες και οι ανταγωνισμοί, οι οποίοι έχουν ξεσπάσει στο χρηματιστηριακό κεφάλαιο, στις πολυεθνικές, για τη μοιρασιά αυτής της λείας. Στο μοίρασμα αυτής της λείας, επιδιώκει να πλασαριστεί και η δική μας ολιγαρχία. Και στη διάθεσή της βάζετε και τις δημόσιες επιχειρήσεις και θέλετε ακόμη να βάλετε και τους πόρους των ασφαλιστικών ταμείων. Αυτή,όμως , η πολιτική δεν έχει τίποτε κοινό με την επιθυμία των λαών των Βαλκανιών, για την ανάπτυξη ισότιμων και αμοιβαίων επωφελών σχέσεων. Το μόνο που κάνει είναι να ενισχύσει αυτήν την πολιτική, η οποία οδηγεί στη λεηλασία του πλούτου αυτών των χωρών, η οποία σπρώχνει τους λαούς τους στη φτώχεια και στο περιθώριο, ενώ από την άλλη μεριά καλλιεργεί την έχθρα και την αντιπαλότητα. Και ταυτόχρονα, η χώρα μας σέρνεται στους τυχοδιωκτισμούς των Αμερικάνων, του ΝΑΤΟ, της Ευρωπαϊκής 'Ενωσης, σε επεμβάσεις στις χώρες αυτές, με στόχο να πνίξουν και να καθυποτάξουν κάθε φωνή αντίστασης. Είχαμε και το πρόσφατο παράδειγμα της επέμβασης στην Αλβανία. Αυτή, όμως, η πολιτική δεν έχει καμία σχέση με τα συμφέροντα της χώρας μας. Μόνο κινδύνους και περιπλοκές μπορεί να δημιουργήσει για την ειρήνη και την ασφάλεια στην περιοχή μας στο μέλλον.
'Ενα τελευταίο ζήτημα, στο οποίο θα ήθελα να σταθώ, είναι το εξής: Ανακοινώθηκε πριν από λίγο από τον κύριο Υπουργό ότι κατατέθηκαν τρεις τροπολογίες. Μας διανεμήθηκαν πριν από λίγη ώρα. Δεν προλάβαμε να τις μελετήσουμε. Ακούσαμε, όμως, να διακηρύσσεται η πρόταση της Κυβέρνησης για ιδιωτικοποίηση μέσω της εισαγωγής στο Χρηματιστήριο των καταστημάτων αφορολογήτων ειδών. Και ζήτησε μάλιστα και τη συναίνεσή μας.
Δεν θα δώσουμε τη συναίνεσή μας σε αυτήν την πολιτική, η οποία οδηγεί στο ξεπούλημα το δημόσιο πλούτο και τις δημόσιες επιχειρήσεις. Και τα καταστήματα αφορολογήτων ειδών είναι γνωστό ότι διαθέτουν δισεκατομμύρια κερδη. Είναι από τις πιο επικερδείς επιχειρήσεις στη χώρα μας. Και δεν θα συναινέσουμε σε αυτό τον πραξικοπηματικό τρόπο με τον οποίο επιχειρούνται να ξεπουληθούν μέσα σε μία νύχτα, ερήμην του λαού μας, ερήμην των άμεσα ενδιαφερομένων. Πέρα από όλα τα άλλα, η Κυβέρνηση οφείλει ν'αποσύρει αυτήν την τροπολογία. Περισσότερα θα πούμε, αν γίνει συζήτηση στο θέμα αυτό, εφόσον η Κυβέρνηση επιμείνει στην ψήφισή της.
ΠΡΟΕΔΡΕΥΩΝ (Παναγιώτης Σγουρίδης): Ο κ.Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, άκουσα με προσοχή και τον Κοινοβουλευτικο Εκπρόσωπο του ΠΑ.ΣΟ.Κ. και τον εισηγητή της Πλειοψηφίας. Αυτό που επισημάναμε, ήταν ότι η Κυβέρνηση αυτή παρά τον πλούτο των νομοθετικών παρεμβάσεων, αυτό που έχει να επιδείξει στα απτά αποτελέσματα και στις ουσιαστικές διαρθρωτικές μεταβολές, είναι φτώχεια. Είναι κατι που παραδέχεται και ο ίδιος ο Υπουργός της Εθνικής Οικονομίας σε στιγμές ειλικρίνειας, εκεί που λέει ότι χρειάζεται να κάνουμε τώρα διαρθρωτικές μεταβολές. Οι παρεμβάσεις του Κοινοβουλευτικού Εκπροσώπου του ΠΑ.ΣΟ.Κ. και του συμπαθούς εισηγητού της Πλειοψηφίας, χαρακτηρίστηκαν για μία ακόμη φορά από ένα συνδυασμό αυταρέσκειας και ρηχής παρελθοντολογίας.
Μην αποδίδετε όλες τις εξελίξεις της οικονομίας στην οικονομική πολιτική. Υπάρχουν πολλοί παράγοντες που επηρεάζουν την οικονομία. Υπάρχουν διεθνείς εξελίξεις, που τα τελευταία χρόνια είναι θετικές, σε αντίθεση με τις αρχές της δεκαετίας του '90, υπάρχουν μεταβιβάσεις από το εξωτερικό από το πακέτο Ντελόρ που αδυνατεί η Κυβέρνηση να τις υλοποιήσει και να τις χρησιμοποιήσει επ' ωφελεία της εθνικής οικονομίας ή τουλάχιστον στο μέγεθος που θα έπρεπε. Το γεγονός ότι η απορρόφηση των Κοινοτικών πόρων είναι το 35% ενώ μας μένουν δύο χρόνια μέχρι το 2000 στην ουσία είναι κάτι που θα έπρεπε να σας προβληματίσει. Δεν είναι αφορμή αυταρέσκειας και θριαμβολογίας, είναι αφορμή προβληματισμού. Το γεγονός ότι η χώρα είχε τα τελευταία χρόνια μία από τις σημαντικότερες ευκαιρίες να βελτιώσει την υποδομή της και αυτήν την ευκαιρία τη χάνει, αυτό έπρεπε να σας προβληματίσει. Βεβαίως έρχονται αρκετοί πόροι, αλλά όταν παίρνουμε μόνο ένα μικρό μέρος αυτού που θα μπορούσαμε να χρησιμοποιήσουμε, έχουμε πρόβλημα. Βέβαια και το Χρηματιστήριο θα επηρεασθεί θετικά και από τις καλές διεθνείς εξελίξεις και από την υλοποίηση του πακέτου Ντελόρ, έστω και αν αυτή είναι ανεπαρκής, γιατί δεν υπήρχαν στο παρελθόν τέτοιες μεταβιβάσεις πόρων.
Επίσης, μην υποτιμάτε το ότι οι διαρθρωτικές μεταβολές που έγιναν στο παρελθόν, και ιδιαίτερα στην τριετία 90-93, επηρέασαν τα τελευταία χρονια την οικονομία με χρονική υστέρηση, αλλά την επηρέασαν προς θετική κατεύθυνση. Δεν άρχισε ο κόσμος το 1994 από το μηδέν. Αυτό είναι μηδενιστική αντίληψη, κύριε Σφυρίου, το να θεωρείτε, δηλαδή, ότι το 1994 ξεκινήσαμε από το μηδέν. Η ελληνική οικονομία ξεκίνησε το 1994 με μία σειρά από διαρθρωτικές μεταβολές που πήρε η Κυβέρνηση της Νέας Δημοκρατίας με μεγάλο πολιτικό κόστος για εκείνη την εποχή και οι οποίες βοήθησαν πάρα πολύ την πορεία της οικονομίας τα τελευταία χρόνια.
Επανέρχομαι στο νομοσχέδιο. Είμαστε υπέρ της αρχής της ενίσχυσης και της ανάπτυξης της αγοράς των παραγώγων. Ωστόσο αυτή η ενίσχυση πρέπει να γίνει προσεκτικά στα πλαίσια των ήδη υφισταμένων θεσμών και δεν θα πρέπει να είναι αφορμή για δημιουργία νέων ανωνύμων εταιρειών, που απλώς θα χρησιμεύσουν ως καταφύγιο ανέργων κομματικών σας στελεχών, που επιδιώκουν υψηλούς μισθούς.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριε Πρόεδρε, νομίζω ότι η συζήτηση που γίνεται δεν έχει νόημα να επεκταθεί σ' αυτό το πεδίο. Θα έχουμε την ευκαιρία σε λίγο διάστημα να συζητήσουμε επί του Γενικού Κρατικού Προϋπολογισμού και εκεί θα ειπωθούν πολλά για την εξέλιξη της οικονομίας, την ασκηθείσα μέχρι τώρα οικονομική πολιτική, καθώς και αυτή η οποία θα διαγράφεται με το νέο προϋπολογισμό.
'Ομως, δεν μπορώ να μην υπογραμμίσω δύο πράγματα. Πρώτον, εμείς ήρθαμε με μία εισήγηση επί του συγκεκριμένου νομοσχεδίου. Εισπράξαμε από την πλευρά της Αντιπολιτεύσεως και ιδιαίτερα της Αξιωματικής Αντιπολιτεύσεως, μία επίθεση μηδενιστικού χαρακτήρα και ότι "η οικονομική σας πολιτική δεν αφήνει το Χρηματιστήριο να αναπτυχθεί", οι επισημάνσεις σε σχέση με την εισοδηματική πολιτική και άλλα και η μηδενιστική τακτική ήταν τέτοια από την πλευρά της επίσημης εκπροσώπησης της Νέας Δημοκρατίας, που οφείλουμε να επισημάνουμε, ότι κάθε φορά που θα έρθει εδώ στην Εθνική Αντιπροσωπεία μυωπικά με παραμορφωτικούς φακούς η Αξιωματική Αντιπολίτευση να μη βλέπει την πραγματικότητα και να προσπαθεί να μηδενίζει τα πάντα, δεν μπορεί παρά να εισπράττει τις απαντήσεις που επιβάλλονται.
Και εγώ από την πλευρά μου δεν τοποθετήθηκα ωραιοποιώντας τα πράγματα. Τόνισα ότι είναι υπαρκτό και σοβαρό το πρόβλημα της ανεργίας, έστω και αν είναι όγδοη ή ένατη η χώρα μας σε όλη την Ευρωπαϊκή 'Ενωση. Δεν είμαστε ικανοποιημένοι και είπα πως στους νέους η ανεργία είναι στα επίπεδα του 27% με 28% το ποσοστό της ανεργίας και υπογραμμίσατε την ανάγκη επιτάχυνσης του ρυθμού της ανάπτυξης. Βεβαίως θα απορροφηθούν όλοι οι πόροι εγκαίρως του δευτέρου Ευρωπαϊκού Πλαισίου Στήριξης και γίνεται ήδη η σχετική προετοιμασία για το τρίτο πακέτο.
Βέβαια, θα έχουμε και θετική εξέλιξη και του ιδιωτικού τομέα στον τομέα των επενδύσεων. Είναι οι μόνες δυνατότητες που υπάρχουν προκειμένου να περιορισθεί η ανεργία, με την ίδρυση νέων θέσεων εργασίας. Και είναι βέβαιο, ότι σ' αυτήν την κατεύθυνση πορεύονται και τα κεφάλαια τα οποία εισπράττονται μέσω της ελληνικής χρηματαγοράς. Κυρίως σ' ό,τι αφορά τους φορείς του δημόσιου τομέα οι οποίοι είναι στο Χρηματιστήριο, δεν υπάρχει καμία αμφιβολία, ότι τα κεφάλαια που αντλούνται από εκεί χρηματοδοτούν αναπτυξιακά προγράμματα. Αυτό αφορά και τον Οργανισμό Τηλεπικοινωνικών Ελλάδος, αφορά και τα πιστωτικά ιδρύματα, αφορά και άλλους φορείς του δημόσιου τομέα, οι οποίοι ασφαλώς και αξιοποιούν αυτά τα κεφάλαια επενδυτικά.
Βέβαια είναι γεγονός, ότι δεν μπορεί να αποσυνδέει η Αξιωματική Αντιπολίτευση την πορεία του Χρηματιστηρίου, (την ιδιαίτερα θετική πορεία του με πολλαπλάσιους δείκτες, όπως τονίσαμε και στην πρωτολογία όλοι), από την άσκηση της οικονομικής πολιτικής. 'Οταν έχουμε μία πολιτική η οποία οδηγεί σε συνεχή συρρίκνωση του πληθωρισμού στην Ελλάδα, με επιδίωξη να φθάσουμε στο στόχο της πραγματικής σύγκλισης και τον ονομαστικό στόχο τον οποίο προβλέπει το πρόγραμμα το οποίο έχουμε αυτά τα χρόνια σε εφαρμογή, ασφαλώς συμβάλλει στην ανάπτυξη του Χρηματιστηρίου.
To γεγονός ότι μειώθηκαν και μειώνονται συνεχώς τα επιτόκια, με μια επίμονη αλλά μεθοδική τακτική από την πλευρά της Κυβέρνησης, ώστε τελικά η επενδυτική δραστηριότητα από τη μια πλευρά να μεταχειρισθεί φθηνότερο χρήμα και από την άλλη η επενδυτική δραστηριότητα του Χρηματιστηρίου να αναπτυχθεί περισσότερο, αυτά τα αποτελέσματα της οικονομικής πολιτικής που η Κυβέρνηση εφαρμόζει, δεν τροφοδοτούν τελικά την αναπτυξιακή πορεία του Χρηματιστηρίου; Ασφαλώς ναι. Μην κάνετε τώρα την προσπάθεια να πείσετε, ότι η εξέλιξη στο Χρηματιστήριο αποσυνδέεται από την ασκούμενη οικονομική πολιτική. Νομίζω ότι είναι ατυχές.
Δεν έχει νόημα, κύριε Πρόεδρε, να συνεχίσουμε με επιχειρήματα πάνω σ' αυτό το ζήτημα. Νομίζω ότι θα έχουμε άλλες ευκαιρίες. Εκείνο που τώρα έχει σημασία, είναι να σταθούμε από εδώ και πέρα στις διατάξεις αυτού καθ' εαυτού του νομοσχεδίου, προκειμένου να μπορέσει να ψηφισθεί.
Εγώ θα πρότεινα, αν μπορούσε να ολοκληρωθεί η συζήτησή του και μέχρι αύριο το βράδυ να ολοκληρωθεί, μια και βλέπω ότι δεν υπάρχει ιδιαίτερο ενδιαφέρον, κύριε Πρόεδρε, από την πλευρά συναδέλφων Βουλευτών.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για να δευτερολογήσει και να κλείσει τη συζήτηση.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, είχα την εκτίμηση, ότι η παράταξη της Νέας Δημοκρατίας είχε πλέον διαγράψει από το λεξιλόγιό της το περίφημο 0 + 0 = 14%, των λογιστικών τεχνασμάτων του κ. Παλαιοκρασσά το 1992. Το θυμήθηκε, όμως, ο Κοινοβουλευτικός της Εκπρόσωπος, ισχυριζόμενος ότι η Νέα Δημοκρατία έδωσε πραγματικές αυξήσεις στα εισοδήματα των εργαζομένων και των συνταξιούχων.
Κύριε συνάδελφε, γνωρίζετε την εκτίμησή μου στο πρόσωπό σας. Αλλά οφείλω να σας πω ότι ατυχήσατε. Το 1992 ο κ. Παλαιοκρασσάς έκανε ένα λογιστικό τέχνασμα. Μείωσαν το συντελεστή παρακράτησης από τους μισθωτούς και τους συνταξιούχους, έτσι ώστε κατά τη διάρκεια του χρόνου να φαίνεται ότι εγένετο μία αύξηση στους μισθούς και τις συντάξεις. Αλλά βεβαίως, τον επόμενο χρόνο ακολούθησε η εκκαθάριση των φορολογικών δηλώσεων. Και εκεί βεβαίως, επειδή οι εργαζόμενοι είχαν καταβάλει χαμηλότερο του οφειλομένου ποσού φόρο, τους ζητήθηκε να καταβάλλουν τον πραγματικά οφειλόμενο φόρο. Αυτό ήταν το τέχνασμα, κύριε Κωστόπουλε, του 0 + 0 = 14%. Να μην είστε υπερήφανοι για το τέχνασμα αυτό. Σας διαβεβαιώ ότι η Κυβέρνησή μας το εξετάζει και θα πάρει όλα τα αναγκαία μέτρα, ώστε να είμαστε ακριβείς όσο αφορά το ποσοστό του εισοδήματος που πρέπει να παρακρατείται ως φόρος.
Δεύτερον, σημείωσα με ιδιαίτερη προσοχή την παρέμβαση του εκλεκτού συναδέλφου του κ. Κανταρτζή. Πρέπει να πω, κύριε Κανταρτζή, ότι μάλλον δεν πρέπει να ενημερώνεσθε από τις εξελίξεις της ελληνικής οικονομίας.
'Η πρέπει να έχετε σταματήσει την ενημέρωσή σας σε παλαιότερους χρόνους.
Είπατε επί λέξει ότι παρατηρείται κατά τη διάρκεια του 1996 και 1997 συρρίκνωση της παραγωγικής βάσης της ελληνικής οικονομίας και βεβαίως ότι μειώθηκαν -εσείς ισχυριστήκατε- τα εισοδήματα των εργαζομένων και οι συντάξεις των συνταξιούχων.
Μα, κύριε συνάδελφε, ειλικρινά σας διαφεύγει ότι η ανάπτυξη, όπως μετράται, το 1993 "έτρεχε" με αρνητικούς ρυθμούς, ήταν στο -1%, έναντι +3,5% του 1996; Πού βλέπετε τη συρρίκνωση της παραγωγικής βάσης της οικονομίας; Νομίζω ότι αυτά τα στοιχεία δεν είναι δυνατόν να αμφισβητηθούν από κανένα.
'Οσον αφορά τώρα για τα εισοδήματα και τις συντάξεις, σας παρακαλώ να σημειώσετε τα εξής στοιχεία: Στον ιδιωτικό τομέα το 1996, η αύξηση του εισοδήματος ήταν 12%, στο δημόσιο ήταν 18% και στις ΔΕΚΟ 15,5%, όταν ο πληθωρισμός έτρεχε με 8,5%. Εάν θέλετε, λοιπόν, να δείτε τους πραγματικούς ρυθμούς ανάπτυξης των εισοδημάτων στον ιδιωτικό τομέα, στο δημόσιο και στις ΔΕΚΟ, τότε προκύπτει αμέσως ότι στον ιδιωτικό τομέα είχαμε πραγματική αύξηση 3,5%, εξ άλλου στο δημόσιο είχαμε μία αύξηση της τάξεως του 9,5% περίπου και στις ΔΕΚΟ πάλι μια πραγματική αύξηση της τάξεως του 7%. Επομένως, όχι μόνο δεν είχαμε συρρίκνωση των εισοδημάτων και των συντάξεων, αλλά τουναντίον, είχαμε πραγματικές αυξήσεις.
Σε σχέση με την αναφορά σας για την ιδιωτικοποίηση των ΚΑΕ ΑΕ και τον ένθερμο λόγο τον οποίο εκφωνήσατε για την απόφαση της Κυβέρνησης να προχωρήσει σε μερική αποκρατικοποίηση και μέχρι 25%, σας διαβεβαιώ ότι δεν υπήρξε τίποτε το "πραξικοπηματικό" στις ενέργειές μας.
Κι αυτό γιατί εμείς είμαστε μια Κυβέρνηση η οποία σέβεται τους εργαζόμενους, μια Κυβέρνηση η οποία θεωρεί ως ύψιστο ποιοτικό στοιχείο, τον κοινωνικό διάλογο. Σας ενημερώνω ότι έχουμε κάνει διάλογο με τους εργαζόμενους και βεβαίως οι εργαζόμενοι στη συντριπιστική τους πλειοψηφία, πιστεύουν ότι αυτή η μερική αποκρατικοποίηση αλλά και η κατοχύρωση των συμφερόντων των ΚΑΕ ΑΕ στα αεροδρόμια, στους λιμένες και στους συνοριακούς σταθμούς, θα οδηγήσει σε διεύρυνση του κύκλου εργασιών των ΚΑΕ ΑΕ, και θα βελτιώσει ακόμη περισσότερο την κατάσταση των εργαζομένων.
Και δυο λόγια για τον τελευταίο ομιλήσαντα συνάδελφο, τον κ. Αλογοσκούφη.
Κύριε Αλογοσκούφη, σημείωσα ότι στο λεξιλόγιό σας για την κριτική του έργου της Κυβέρνησης, εισήλθε και η λέξη φτώχεια. 'Εχω να σας πω και εσάς τα εξής: Μάλλον δεν θα μπορείτε να εξηγήσετε τις διαφορές των μεγεθών της ελληνικής οικονομίας το 1993 και το 1997. 'Ετσι το 1993 η ανάπτυξη "έτρεχε" με -1% ενώ σήμερα τρέχει +3,5% και το 1998 θα έχουμε ρυθμούς ανάπτυξης της τάξεως του 4% ή 3,7%.
Και βέβαια πρέπει να σας πω ακόμη, κύριε Αλογοσκούφη, ότι συμφωνώ απολύτως μαζί σας ότι η οικονομία το 1993 δεν άρχισε από το μηδέν. Συμφωνώ, δεν άρχισε από το μηδέν διότι άρχισε με ρυθμούς κάτω του μηδενός. Θα σας αναφέρω δύο παραδείγματα: Πρώτον, οι ρυθμοί ανάπτυξης το 1993 ήταν -1%. Και βεβαίως θα σας υπενθυμίσω τους ρυθμούς των επενδύσεων. Οι ιδιωτικές επενδύσεις το 1993 έτρεχαν με -1% έναντι +8% το 1996 και οι δημόσιες επενδύσεις έτρεχαν με ρυθμούς +1% το 1993 έναντι +8,5% το 1996.
Επομένως νομίζω ότι πρέπει ανεξάρτητα από τη διάθεση και την ένταση του αντιπολιτευτικού σας λόγου στο Κοινοβούλιο, να αναγνωρίσετε τα θετικά βήματα τα οποία πραγματοποίησαν οι κυβερνήσεις του ΠΑΣΟΚ από το 1993 μέχρι και σήμερα.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν θα σχολιάσω τη ρηχή παρενθοντολογία του κ. Δρυ. Αυτό που θέλω να του υπενθυμίσω,για το αν υπήρξε ή όχι φορολογική ελάφρυνση το 1992, να πάει να δει το εκκαθαριστικό του το 1991 -δεν ξέρω τι δουλειά έκανε- και να το συγκρίνει με το εκκαθαριστικό του 1992.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κανταρτζή.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, όσον αφορά την εισοδηματική πολιτική και τα στοιχεία στα οποία αναφέρθηκε ο κύριος Υφυπουργός, δεν θα πω τίποτε άλλο, παρά μόνο ότι οι εργαζόμενοι ξέρουν πολύ καλά τι εισέπραξαν. Και ακριβώς επειδή βλέπουν το εισόδημά τους να συρρικνώνεται μέσα από τους διάφορους τρόπους και μορφές με τις οποίες εκδηλώνεται αυτή η πολιτική της λιτότητας, γι'αυτόν ακριβώς το λόγο δεν πρόκειται να συμβιβαστούν,γι'αυτόν ακριβώς το λόγο προετοιμάζουν τις κινητοποιήσεις τους ώστε να μπορέσουν να αντιπαλέψουν αυτήν την πολιτική, η οποία οδηγεί στην ακόμα μεγαλύτερη περιθωριοποίηση και στην όξυνση των προβλημάτων των εργαζομένων.
'Ενα δεύτερο ζήτημα. 'Οσον αφορά τα καταστήματα αφορολογήτων ειδών και μόνο το γεγονός ότι έρχεται αυτή η ιδιωτικοποίηση, το μερικό ξεπούλημα το οποίο δεν αλλάζει σε τίποτα σύμφωνα με τα λεγόμενα του κυρίου Υπουργού, γιατί πρόκειται για ξεπούλημα της δημόσιας περιουσίας μια από τις πιο κερδοφόρες εμπορικές εταιρείες, αν όχι ίσως η πιο κερδοφόρα. Το ότι έρχεται να γίνει μέσα από μία τροπολογία που ενδέχεται μάλιστα να κλείσει και αύριο, δείχνει ή δεν δείχνει και την πραξικοπηματική διαδικασία με την οποία επιχειρείται το ξεπούλημα αυτής της επιχείρησης;
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Οικονομίας:"Χρηματιστηριακή αγορά παραγώγων και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.
ΑΝΑΣΤΑΣΙΟΣ ΙΝΤΖΕΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, το νομοσχέδιο του Υπουργείου Εθνικής Οικονομίας "Χρηματιστηριακή αγορά παραγώγων και άλλες διατάξεις" έγινε δεκτό κατά πλειοψηφία επί της αρχής.
Κύριοι συνάδελφοι, έχουν διανεμηθεί τα Πρακτικά της Πέμπτης 9 Οκτωβρίου 1997 και της Παρασκευής 10 Οκτωβρίου 1997 και παρακαλώ το Σώμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 9 Οκτωβρίου 1997 και της Παρασκευής 10 Οκτωβρίου 1997 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.50' λύεται η συνεδρίαση για αύριο ημέρα Τετάρτη 22 Οκτωβρίου 1997 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο: συζήτηση επικαίρων ερωτήσεων, σύμφωνα με το δελτίο που έχει διανεμηθεί και β) νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας "Χρηματιστηριακή αγορά παραγώγων και άλλες διατάξεις".
Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ



