      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΜΔ΄
      Δευτέρα 4 Απριλίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Σ. Τσιτουρίδη, σελ.
      3. Ανακοινώνεται ότι τη συνεδρίαση παρακολουθούν μαθητές από το Λύκειο Ωραιοκάστρου Θεσσαλονίκης, το Λύκειο Βήσας Έβρου και από το Κέντρο Εργαζομένης Νεότητας Κομοτηνής, σελ.
      Β. ΚΟΙΝΟΒΟΥΕΛΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 5ης Απριλίου 2005, σελ.
      4. Συζήτηση επικαίρων ερωτήσεων:
      α) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη λήψη μέτρων για την αντιμετώπιση του φαινομένου της ενδοοικογενειακής βίας, σελ.
      β) Προς τον Υπουργό Αγροτικής Ανάπτυξης και Τροφίμων σχετικά με τη λήψη μέτρων προστασίας του εισοδήματος των καπνοπαραγωγών κ.λπ., σελ.
      γ) Προς τον Υπουργό Πολιτισμού:
      i) σχετικά με την προστασία και την ανάδειξη του πρώην «Βασιλικού Κτήματος» στο Τατόι, σελ.
      ii) σχετικά με τη λήψη μέτρων για την αξιοποίηση του κτήματος Τατοίου και την προστασία των αρχαιοτήτων της Δεκελείας, σελ.
      δ) Προς τον Υπουργό Εθνικής Παιδείας και Θρησκευμάτων σχετικά με την επίλυση του προβλήματος της σχολικής στέγης για το ελληνικό σχολείο στις Βρυξέλλες κ.λπ., σελ.
      5) Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Οικονομίας και Οικονομικών σχετικά με την πολιτική της Κυβέρνησης στην υλοποίηση του Προϋπολογισμού του έτους 2005, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΝΔΡΕΟΥΛΑΚΟΣ Α., σελ.
      ΒΡΕΤΤΟΣ Κ., σελ.
      ΚΑΛΟΣ Γ., σελ.
      ΚΟΝΤΟΣ Γ., σελ.
      ΚΟΥΒΕΛΗΣ Φ., σελ.
      ΜΕΡΕΝΤΙΤΗ Α.,  σελ.
      ΤΑΤΟΥΛΗΣ Π., σελ.
      ΤΣΙΟΓΚΑΣ Δ., σελ.
      ΧΟΥΡΜΟΥΖΙΑΔΗΣ Γ., σελ.
      Β. Επί της επερώτησης:
      ΑΛΟΓΟΣΚΟΥΦΗΣ Γ., σελ.
      ΒΕΡΕΛΗΣ Χ., σελ.
      ΒΡΕΤΤΟΣ Κ., σελ.
      ΔΟΥΚΑΣ Π., σελ.
      ΔΡΑΓΑΣΑΚΗΣ Ι., σελ.
      ΜΑΓΚΡΙΩΤΗΣ Ι., σελ.
      ΜΑΚΡΥΠΙΔΗΣ Α., σελ.
      ΠΟΛΥΔΩΡΑΣ Β., σελ.
      ΦΛΩΡΙΔΗΣ Γ., σελ.
      ΧΡΙΟΣΤΟΔΟΥΛΑΚΗΣ Ν., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΜΔ΄
      Δευτέρα 4 Απριλίου 2005
      Αθήνα, σήμερα στις 4 Απριλίου 2005, ημέρα Δευτέρα και ώρα 18.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Σύλλογος Ελλήνων Εκπαιδευτικών Νομών Αργυροκάστρου, Αγίων Σαράντα, Δελβίνου  ζητεί την οικονομική και υλικοτεχνική στήριξη των σχολείων της Ελληνικής μειονότητας κλπ..
      2) Ο Βουλευτής Δωδεκανήσου κ. ΚΩΝΣΤΑΝΤΙΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμαρχος Σύμης ζητεί επιχορήγηση για τα ενοίκια των σπιτιών των  γιατρών της Σύμης.
      3) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η κ. Φαράντου Παναγιώτα, κάτοικος Άμφισσας διαμαρτύρεται για την καθυστέρηση υπόθεσή της στη Δευτεροβάθμια Επιτροπή του ν. 2643/ 98.
      4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Περιφερειακή Επιτροπή Κολύμβησης Υδατοσφαίρισης Κρήτης - Ρόδου της Κολυμβητικής Ομοσπονδίας Ελλάδος ζητεί τη συντήρηση και τον εξοπλισμό με σύγχρονες υποδομές του κολυμβητηρίου Ηρακλείου.
      5) Ο Βουλευτής Περιφερείας Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία γεωτεχνικοί φορείς, υποβάλλουν προτάσεις τους για την αξιοποίηση των ολυμπιακών έργων.
      6) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η κατασκευή νέου σύγχρονου κτηρίου για τη στέγαση του νοσοκομείου Αγρινίου.
      7) Ο Βουλευτής Α΄ Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Χρήστος Τσικούρας ζητεί το διορισμό στο δημόσιο χωρίς εξετάσεις των πτυχιούχων και αποφοίτων λυκείων, που έχουν υποβληθεί σε εγχείρηση μεταμόσχευσης κλπ..
      8) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί την άμεση αποκατάσταση των ζημιών σε λιμενικές υποδομές του Νομού Σάμου. 
      9) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί την πρόσληψη γεωτεχνικών στη Σάμο και στον Άγιο Κήρυκο Ικαρίας.
      10) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου  ζητεί την ίδρυση γραφείου Τουρισμού στην Επαρχία Ικαρίας.
      11) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου  ζητεί τη θεσμοθέτηση και εφαρμογή στο Νομό Σάμου προγραμμάτων εκπαίδευσης και απασχόλησης για τα Α.Μ.Ε.Α..
      12) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Υπεραστικό ΚΤΕΛ Σάμου Α.Ε. ζητεί οικονομική ενίσχυση και παράταση του ορίου απόσυρσης για τα λεωφορεία των νησιών.
      13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία εκπρόσωποι της Τοπικής Αυτοδιοίκησης και φορείς του νησιού της Σύρου και των Κυκλάδων ζητούν την επέκταση του διαδρόμου του αεροδρομίου Σύρου.
      14) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Δημοτικό Λιμενικό Ταμείο Νάξου ζητεί την άμεση αποκατάσταση των ζημιών στο λιμένα Δονούσας.
      15) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Επιμελητήριο Κυκλάδων ζητεί να γίνουν διορθωτικές παρεμβάσεις στη σχετική νομοθεσία για την ομαλή διεξαγωγή των εκλογών στο Επιμελητήριο Κυκλάδων.
      16) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ένωση Συνταξιούχων Ναυτικών Σύρου διαμαρτύρεται για την πολιτική της «BLUE STAR FERRIES» και των πρακτόρων της προς το επιβατικό κοινό.
      17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Δημοτικό Λιμενικό Ταμείο Νάξου ζητεί τη χρηματοδότηση της Β΄ φάσης των έργων αποκατάστασης των ζημιών στο λιμένα Νάξου.
      18) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος των απανταχού Παριαριτών Ναυπακτίας: «Ο ΦΙΔΑΡΗΣ» ζητεί την  άμεση επισκευή της γέφυρας του Ευήνου στη θέση Πόρος Ναυπακτίας.
      19) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία σύλλογοι και φορείς της περιοχής Λυκοδήμου Μεσσηνίας ζητούν την κατασκευή οδικών έργων στην περιοχή τους.
      20) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Συβότων Θεσπρωτίας ζητεί την ένταξη αναπτυξιακών έργων  στο Περιφερειακό Επιχειρησιακό Πρόγραμμα Ηπείρου.
      21) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Αγρινίου ζητεί την αναβάθμιση της τριτοβάθμιας εκπαίδευσης στο Αγρίνιο Αιτωλ/νίας.
      22) Ο Βουλευτής Αιτωλ/νίας κ. ΧΡΙΣΤΟΣ  ΒΕΡΕΛΗΣ κατέθεσε αναφορά με την οποία επαγγελματίες, βιοτέχνες και έμποροι της Ναυπακτίας ζητούν να μην απελευθερωθεί το ωράριο λειτουργίας των καταστημάτων.
      23) Ο Βουλευτής Αιτωλ/νίας κ. ΧΡΙΣΤΟΣ  ΒΕΡΕΛΗΣ κατέθεσε αναφορά με την οποία ο Σύλλογος Συνταξιούχων ΤΕΒΕ Αγρινίου και Περιχώρων ζητεί την πλήρη οικονομική κάλυψη των ιατρικών και φαρμακευτικών αναγκών των συνταξιούχων.
      24) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Ένωση Ποδοσφαιρικών Σωματείων Νομού Αιτωλ/νίας ζητεί την άμεση καταβολή των τακτικών επιχορηγήσεων που δικαιούνται τα ποδοσφαιρικά σωματεία.
      25) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και περιχώρων ζητεί να χορηγηθεί έκπτωση στα τηλεφωνικά τέλη για τις πολύτεκνες οικογένειες.
      26) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο κ. Ιωάννης Τσαλαφούτας, συνταξιούχος δάσκαλος, καταγγέλλει παράνομες ενέργειες στη λειτουργία κυνηγετικών συλλόγων και οργανώσεων.
      27) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία το Τμήμα Δυτικής Ελλάδος της Ένωσης Αξιωματικών Ελληνικής Αστυνομίας, καταγγέλλει παράνομες μεταθέσεις αστυνομικών υπαλλήλων.
      28) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Πανελλήνια Ομοσπονδία Συλλόγων Υπουργείου Πολιτισμού και ο Σύλλογος Ελλήνων Αρχαιολόγων ζητούν να τους παραδοθεί παράταση χρόνου προκειμένου να κατατεθούν οι απόψεις των συνδικαλιστικών φορέων σχετικά με το νομοσχέδιο «Οργανισμός του Υπουργείου Πολιτισμού».
      29) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία Γεωτεχνικοί Επιστημονικοί Επαγγελματικοί Φορείς διαθέτουν τις υπηρεσίες των κλάδων που εκπροσωπούν στην αξιοποίηση των ολυμπιακών έργων.
      30) Ο Βουλευτής Β΄ Αθηνών κ. ΜΙΛΤΙΑΔΗΣ ΒΑΡΒΙΤΣΙΩΤΗΣ κατέθεσε αναφορά με την οποία ο Δήμος Καματερού ζητεί οικονομική ενίσχυση για τη συντήρηση των σχολικών συγκροτημάτων του δήμου.
      31) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Δήμαρχος Νέας Τίρυνθας Αργολίδας ζητεί τη δημιουργία ισόπεδης διάβασης στην περιοχή του.
      32) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμαρχος Νότιας Ρόδου ζητεί τη δημιουργία αυτοκινητοδρομίου στη Ρόδο.
      33) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί τη δημιουργία μόνιμης στεγαστικής υποδομής για το Ειδικό Σχολείο και το ΕΕΕΕΚ Σάμου.
      34) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Νομαρχιακό Συμβούλιο Σάμου ζητεί οικονομική στήριξη για τον καθαρισμό των ρεμάτων στο Νομό Σάμου.
      35) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί τη πρόσληψη δεύτερου Ειδικού Συμβούλου ή Συνεργάτη στη Νομαρχιακή Αυτοδιοίκηση Σάμου.
      36) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Εργαζομένων του Γενικού Νοσοκομείου Μεσολογγίου και η Ένωση Νοσοκομειακών Ιατρών ζητούν την πρόσληψη προσωπικού και την τροποποίηση του οργανισμού του Γ.Ν. Νοσοκομείου Μεσολογγίου.
      37) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Επαγγελματικό Επιμελητήριο Θεσσαλονίκης ζητεί την αναμόρφωση του πλαισίου είσπραξης πνευματικών δικαιωμάτων κλπ..
      38) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Νομάρχης Εύβοιας ζητεί να απαλλαγούν οι Ευβοείς από την υποχρέωση καταβολής των διοδίων Σχηματαρίου με αξιοποίηση των καταβληθέντων ποσών για το οδικό δίκτυο του νομού κλπ..
      39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί την ικανοποίηση εργασιακών και οικονομικών αιτημάτων των μελών της.
      40) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί την εργασιακή αποκατάσταση των συμβασιούχων πυροσβεστών.
      41) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η WWF Ελλάς αναφέρεται στην υδάτινη πολιτική της Ελλάδας.
      42) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμαρχος Ωλένης ζητεί την ίδρυση Αστυνομικού Τμήματος στο Δημοτικό Διαμέρισμα Καράτουλα Ηλείας.
      43) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία οι Ειδικοί Φρουροί του Υπουργείου Δημόσιας Τάξης ζητούν τη δημιουργία οργανικών θέσεων Ειδικών Φρουρών στην Αστυνομική Διεύθυνση Ιωαννίνων.
      44) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Εμπορικός και Βιομηχανικός Σύλλογος Χαλκίδας ζητεί την υιοθέτηση προτάσεων που αφορούν στο ωράριο των καταστημάτων κλπ..
      45) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η διάσωση και ανακατασκευή βυζαντινών μνημείων στην Ανατολική Κρήτη.
      46) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κάτοικοι του Καλού Χωριού Μεραμβέλλου Λασιθίου ζητούν να κατασκευασθεί κοιλαδογέφυρα στην περιοχή τους.
      47) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κίνηση αδιόριστων πολύτεκνων εκπαιδευτικών με τρία παιδιά ζητεί το διορισμό των μελών της στην εκπαίδευση χωρίς εξετάσεις ΑΣΕΠ.
      48) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία ο Αγροτικός Δασικός Συνεταιρισμός Σταυρού Νομού Θεσσαλονίκης: «Η ΕΝΩΣΗ» ζητεί τη δημιουργία Ταμείου Δασών, την αύξηση των πιστώσεων κλπ..
      49) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ικανοποίηση αιτήματος του Δήμου Σκιάθου για τροποποίηση του υπάρχοντος νομοθετικού πλαισίου που αφορά στη λειτουργία κολυμβητικών δεξαμενών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3010/10-9-04 ερώτηση των Βουλευτών κυρίων Μιχάλη Καρχιμάκη, Ροδούλας Ζήση, Μάρκου Μπόλαρη, Χρήστου Αηδόνη, Κων/νου Σπηλιόπουλο, Ευάγγελου Παπαχρήστο, Χρυσής Αράπογλου και Βασιλείου Οικονόμου, δόθηκε με το υπ’ αριθμ. Φ900α/4195/7406/17-9-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση, της υπ’ αριθμ. 3010/10-09-2004 ερώτησης, που κατέθεσαν οι Βουλευτές κ.κ. Μιχάλης Καρχιμάκης, κα Ροδούλα Ζήση, Μάρκος Μπόλαρης, Χρήστος Αηδόνης, Κώστας Σπηλιόπουλος, Βαγγέλης Παπαχρήστος, κα Χρύσα Αράπογλου, και Βασίλης Οικονόμου, με θέμα τα δημοσιεύματα για ανάκληση στην ενέργεια απόστρατων αξιωματικών, σας γνωρίζουμε τα ακόλουθα:
      Τα θέματα ανακλήσεως στην ενέργεια μονίμων εν εφεδρεία αξιωματικών, ως μονίμων εξ εφεδρείας, ρυθμίζονται από τις διατάξεις των άρθρων 66 του ν. δ/τος 1400/73 «Περί καταστάσεως των Αξ/κών των Ενόπλων Δυνάμεων» (ΦΕΚ Α΄ 114) και 23 του ν. 2439/96 (ΦΕΚ Α΄ 219).
      Πέραν των ανωτέρω τα διαλαμβανόμενα στην υπ’ αριθμ. 1/Σ.13/13-5-2004 γνωμάτευση του ΣΑΓΕ, όπως τροποποιήθηκε με την υπ’ αριθμ. 12/Σ.14/1-6-2004 γνωμάτευσή του, αποτελούν γενικές κατευθύνσεις της Διοικήσεως προς τα αρμόδια Συμβούλια των Κλάδων, κατά την εξέταση των θεμάτων που αφορούν στις ανακλήσεις στρατιωτικού προσωπικού στις Ε.Δ., οι οποίες όμως δεν έχουν δεσμευτικό χαρακτήρα για την πολιτική ηγεσία του ΥΠΕΘΑ.
      Με το Ν. 2292/95 «Περί Λειτουργίας ΥΕΘΑ» για κάλυψη αναγκών της υπηρεσίας και θέσεων ΠΣΕΑ (Πολιτικής Σχεδίασης Εκτάκτων Αναγκών) Ν. 2641/98 ΠΑΜ/ΠΣΕΑ, στις Περιφέρειες, τις Νομαρχίες, το ΥΔΤ και το ΥΕΣ προβλέπεται ανάκληση ως Μόνιμων εξ Εφέδρων (ΜΕΕ) αριθμού Ανωτάτων και Ανωτέρων Αξιωματικών σύμφωνα με τις ανάγκες των αναφερόμενων υπηρεσιών. Ο αριθμός τους κυμαίνεται σύμφωνα με τις αιτήσεις των υπηρεσιών από 80 έως 100 και για τους τρεις Κλάδους των ΕΔ.
      Οι Πίνακες Οργανώσεως και Υλικού των Σχηματισμών - Συγκροτημάτων και Μονάδων προβλέπουν αριθμό Ανωτάτων και Ανωτέρων Αξ/κων. Τα κενά θέσεων ανέρχονται σε περίπου 600. Στις περιπτώσεις όπου κρίνεται απαραίτητη η συμπλήρωση του προβλεπομένου αριθμού εν συνόλω ή εν μέρει, τα αρμόδια Υπηρεσιακά Συμβούλια ανακαλούν από την εφεδρεία στελέχη με τον θεσμό του Μονίμου εξ Εφέδρων (ΜΕΕ) δεδομένου ότι δεν υπάρχουν εν ενεργεία στελέχη.
      Αναλυτικά σήμερα η κατάσταση έχει όπως παρακάτω:
      Σε ό,τι αφορά το ΓΕΕΘΑ, δεν έχει προβεί εντός του τρέχοντος έτους σε καμία ανάκληση μονίμου εν εφεδρεία Αξ/κού, ως μονίμου εξ εφεδρείας, που να προέρχεται από τα Κοινά Σώματα των Ενόπλων Δυνάμεων, για τα οποία έχει και την αρμοδιότητα για εκδήλωση ενεργειών επί παρόμοιων θεμάτων.
      Αναφορικά με το ΓΕΣ: Από σύνολο προβλεπομένων θέσεων 370, μέχρι και τον Μάρτιο του 2004, είχαν ανακληθεί από την προηγούμενη ηγεσία του ΥΠΕΘΑ 120 Αξ/κοι, εκ των οποίων αντικαταστάθηκαν οι 99 και παρέμειναν 21.
      Αναφορικά με το ΓΕΝ: Από σύνολο προβλεπομένων θέσεων 80, μέχρι και τον Μάρτιο του 2004, είχαν ανακληθεί από την προηγούμενη ηγεσία του ΥΠΕΘΑ 41 Αξ/κοι, εκ των οποίων αντικαταστάθηκαν οι 25 και παρέμειναν 16.
      Αναφορικά με το ΓΕΑ: Από σύνολο προβλεπομένων θέσεων 250, μέχρι και τον Μάρτιο του 2004, είχαν ανακληθεί από την προηγούμενη ηγεσία του ΥΠΕΘΑ 121 Αξ/κοι. Από τη σημερινή υπηρεσία του ΥΠΕΘΑ ανακλήθηκαν 128 και αντικαταστάθηκαν 82, και ο αριθμός των παραμενόντων ανέρχεται σε 109.
      Το Υπουργείο Εθνικής Άμυνας σεβόμενο την πρακτική της ανάκλησης των ΜΕΕ τουλάχιστον για διάστημα 2 ετών, αντικατέστησε μόνο όσους έχουν είχαν συμπληρώσει διετία προκειμένου να τύχουν όλων των ευεργετημάτων που προβλέπονται από τη σχετική Νομοθεσία.
      Η ίδια τακτική θα τηρηθεί και για τους υπόλοιπους.
      Σημειώνεται ότι με τις προηγούμενες Ηγεσίες, αριθμός ΜΕΕ ευρίσκεται στην υπηρεσία προκλητικά για 5-8 έτη, παραβιάζοντας κάθε έννοια αξιοκρατίας και δικαιοσύνης, τακτική που δε συνάδει με τη δίκαια πολιτική της σημερινής Ηγεσίας.
      Τα κριτήρια επιλογής των ανακληθέντων αξιωματικών από την εφεδρεία στην ενέργεια έχουν σχέση, με τις υπηρεσιακές ανάγκες, την επαγγελματική κατάρτιση αυτών, την άμβλυνση των κοινωνικών προβλημάτων και σε καμία περίπτωση τυχόν συγγενική τους σχέση με στελέχη της ηγεσίας.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      2. Στην με αριθμό 3346/21-9-04 ερώτηση της Βουλευτού κ. Εύης Χριστοφιλοπούλου δόθηκε με το υπ’ αριθμ. Β-1142/5-10-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3346/21-9-2004, που κατέθεσε στη Βουλή η Βουλευτής κα. Εύη Χριστοφιλοπούλου, σύμφωνα και με το έγγραφο αριθμ. ΥΠΑ/Δ13/Α/39097/1539/5-10-2004 της Υπηρεσίας Πολιτικής Αεροπορίας (Υ.Π.Α.), σας πληροφορούμε τα παρακάτω:
      1. Η πτήση IRA 751/Α310, διαδρομής Αθήνα - Μαδρίτη, με 117 επιβάτες, απογειώθηκε την 13:55:00" τοπική ώρα από τον διάδρομο 03R του αεροδρομίου «Ελ. Βενιζέλος», εξουσιοδοτημένη να εκτελέσει την τυποποιημένη διαδικασία αναχωρήσεως ΡΙΚΑD 2Η, όπως αυτή καθορίζεται στην σελίδα LGAV 17A/07 AUG 2004/4 του Εγχειριδίου Αεροναυτικών Πληροφοριών (ΕΑΠ) Ελλάδος (ΑΙΡ Greece), Τόμος II.
      Την 13:55΄:48 τοπική ώρα και ενώ το αεροσκάφος περνούσε το ύψος των 1100΄, ο Κυβερνήτης του δήλωσε απώλεια κινητήρα και ζήτησε να επιστρέψει για προσγείωση. Το αεροσκάφος συνέχισε την κατά μήκος της προεκτάσεως του άξονα του διαδρόμου 03R πορεία του και σε απόσταση της τάξεως των 6 ναυτικών μιλίων (ΝΜ) από το τέλος του διαδρόμου και αφού είχε ήδη περάσει την ακτογραμμή στο ύψος των 1600΄, έκανε δεξιά στροφή επάνω από την θάλασσα και ακολούθησε πορεία επανόδου στην προέκταση του άξονα του διαδρόμου 03R, νοτίως του υψώματος Με ρέντα (σε απόσταση της τάξεως των 8ΝΜ από το αεροδρόμιο). Το αεροσκάφος καθοδηγήθηκε από την Υπηρεσία Προσεγγίσεως Αθηνών και προσγειώθηκε με ασφάλεια την 14:06΄:00 τοπική ώρα στον διάδρομο 03R.
      Κατά την διάρκεια όλων των φάσεων της ανωτέρω πτήσεως, τηρήθηκαν όλες οι προβλεπόμενες διαδικασίες και Κανόνες, όπως αυτές καθορίζονται στον Ν. 2338/ΦΕΚ202Α/14.09.1995 και στα ΑΝΝΕΧ 2 (Δ13/31915/1314 ΦΕΚ Β 861/12.08.98), ΑΝΝΕΧ 11 (Δ4/24331/3654 ΦΕΚ Β 837/04.07-02), DOC 4444, ΑΝΝΕΧ 14 και DOC 8168 του ICAO και ΕΑΠ Ελλάδος Τόμοι Ι & ΙΙ.
      2. Ο τρόπος λειτουργίας των διαδρόμων του αεροδρομίου «Ελευθέριος Βενιζέλος» διέπεται από τα αναφερόμενα στην παράγραφο 3.1.2. του Προσαρτήματος Γ (Appendix C) του Ν. 2338 «Κύρωση Σύμβασης Ανάπτυξης του Νέου Αεροδρομίου της Αθήνας στα Σπάτα, ίδρυση της εταιρείας «ΔΙΕΘΝΗΣ ΑΕΡΟΛΙΜΕΝΑΣ ΑΘΗΝΩΝ Α.Ε.» έγκριση περιβαλλοντικών όρων και άλλες διατάξεις» ΦΕΚ 202Α /14.09.1995.
      Σύμφωνα με τον ανωτέρω Νόμο, οι διάδρομοι 03R/L και 21 R/L «θα πρέπει να μπορούν να χρησιμοποιηθούν ως ανεξάρτητοι και παράλληλοι διάδρομοι προσγείωσης / απογείωσης».
      Οι Κανόνες Εναέριας Κυκλοφορίας του ICAO [ΑΝΝΕΧ 2 (Δ13/31915/1314 ΦΕΚ Β 861/12.08.’98), ΑΝΝΕΧ 11 (Δ4/24331/3654 ΦΕΚ Β 837/04.07.’02), DOC 4444, κλπ.] καθώς και οι Εθνικοί Κανονισμοί, που δημοσιεύονται στο Εγχειρίδιο Αεροναυτικών Πληροφοριών Ελλάδος (ΕΑΠ) - ΑΙΡ Greece τηρούνται απαρέκκλιτα.
      Η εκπόνηση και δημοσίευση των διαδικασιών προσγειώσεως και απογειώσεως των αεροσκαφών στο αεροδρόμιο Δ.Α.Α. «Ελευθέριος Βενιζέλος» γίνεται σύμφωνα με το ΑΝΝΕΧ 14 και το DOC 8168 του ICAO.
      Τα αεροσκάφη, κατά την απογείωση τους, εξουσιοδοτούνται από τον Πύργο Ελέγχου Αεροδρομίου, σύμφωνα με την εγκριθείσα διαδικασία, αμέσως δε μετά την απογείωση, μεταβιβάζεται ο έλεγχος στην Υπηρεσία Προσεγγίσεως, αναγνωρίζεται το αεροσκάφος, με την βοήθεια του RADAR, και παρέχονται υπηρεσίες Ελέγχου Εναέριας Κυκλοφορίας, με την βοήθεια και τις διαδικασίες RADAR, σύμφωνα με τα δημοσιευμένα στο Α.Ι.Ρ. Ελλάδος, τόμος Ι, σελίδα RACE 4-2-3.
      Οι ενόργανες διαδικασίες εκτελούνται πιστά μόνο στις περιπτώσεις διακοπής λειτουργίας του RADAR ή απώλειας επικοινωνίας με το αεροσκάφος. Η καθοδήγηση και ο διαχωρισμός των αεροσκαφών με την χρήση RADAR αποτελεί παγκοσμίως την πλέον σύγχρονη και ασφαλή μέθοδο παροχής υπηρεσιών Ελέγχου Εναέριας Κυκλοφορίας.
      3. Ο Δ.Α.Α. διαθέτει δύο παράλληλους διαδρόμους, οι οποίοι έχουν σχεδιασθεί, ώστε να εξυπηρετούν ταυτόχρονες προσγειώσεις και απογειώσεις αεροσκαφών, με τη χρήση και την βοήθεια RADAR, γεγονός που επιβάλλει την εκχώρηση εναλλακτικών διαδρομών.
      Σχετικά με το θέμα της υπερπτήσεως απογειουμένων από το διάδρομο 03R αεροσκαφών άνωθεν του Δήμου Αρτέμιδος, επισημαίνεται ότι:
      Οι τυποποιημένες ενόργανες διαδικασίες αναχωρήσεως (S1Ds) από τον διάδρομο 03R σχεδιάσθηκαν με κριτήριο την δυνατότητα χρήσεως των δύο παράλληλων διαδρόμων 03L και 03R για ταυτόχρονες απογειώσεις, αφ' ενός, αλλά και για την ταυτόχρονη απογείωση από τον 03R με προσγείωση στον 03L λαμβάνοντας υπ’ όψιν και την διαδικασία αποτυχημένης προσεγγίσεως στον διάδρομο 03L. Η οποιαδήποτε σχεδιαστική παρέκκλιση από τα ως άνω κριτήρια, όπως αυτά καθορίζονται από τον ICAO, DOC 8168, Vol. ΙΙ, θα αποτελούσε και παράβαση των επί του θέματος της δυνατότητας «χρήσης των διαδρόμων ως ανεξάρτητων και παράλληλων διαδρόμων προσγείωσης και απογείωσης», προβλεπομένων από τον Ν. 2338/ΦΕΚ 202Α/14.09.1995.
      Στην περίπτωση, κατά την οποία αεροσκάφος απογειούμενο από τον διάδρομο 03R εκτελεί υπό την καθοδήγηση RADAR δεξιά στροφή νωρίτερα αυτής που προβλέπεται από την προαναφερόμενη τυποποιημένη ενόργανη διαδικασία απογείωσης, αυτό θα βρίσκεται σε ύψος όχι μικρότερο των 2500 (762μ.) από την Μέση Στάθμη Θάλασσας, όπως αυτό φαίνεται στο σχεδιάγραμμα της σελίδας LGAV 24 του ΑΙΡ Greece, Vol. II.
      Με δεδομένα τόσο την υφιστάμενη δομή του Αεροδρομίου (διάδρομοι, τροχιόδρομοι, χώροι σταθμεύσεως αεροσκαφών, κτιριακές εγκαταστάσεις, κ.λπ.) όσο και το ανάγλυφο του εδάφους της ευρύτερης του αεροδρομίου περιοχής καθώς και τους επικρατούντες κατά το μεγαλύτερο χρονικό διάστημα στην περιοχή ανέμους και με κριτήριο την βέλτιστη αλλά και ασφαλέστερη λειτουργία του αεροδρομίου, ως κυρίως διάδρομος για τις προσγειώσεις χαρακτηρίζεται ο διάδρομος 03L και για τις απογειώσεις ο 03R. Επιπρόσθετα, σας αναφέρουμε ότι ο διάδρομος 03R δεν προτιμάται από τους Ιπτάμενους Χειριστές για προσγειώσεις αεροσκαφών, λόγω ισχυρών αναταράξεων, γεγονός που έχει επισημανθεί με αναφορές τους. Το γεγονός αυτό, σε συνδυασμό με το πάγιο αίτημα κατοίκων του Δήμου Αρτέμιδος για ολοσχερή απαγόρευση απογειώσεως των αεροσκαφών από τον διάδρομο 03R, θα οδηγούσε σε σοβαρή μείωση της χωρητικότητας του αεροδρομίου, με συνέπεια να επιβληθούν στο Ελληνικό Δημόσιο οι προβλεπόμενες από τον Ιδρυτικό Νόμο 2338/1995 κυρώσεις.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      3. Στην με αριθμό 2263/19-7-04 ερώτηση του Βουλευτή κ. Κωνσταντίνου Τσιπλάκη, δόθηκε με το υπ’ αριθμ. 84165/26-8-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2263/19-7-04 ερώτηση που κατατέθηκε στη Βουλή από : του Βουλευτή κ. Κ. Τσιπλάκη με θέμα « Νεφροπαθείς Νομού Σερρών», και σε συνέχεια του αρ. πρωτ. 72546/11-8-2004 εγγράφου μας, σας πληροφορούμε τα εξής:
      Σχετικά με τις δυνατότητες εξυπηρέτησης όλων των νεφροπαθών του Νομού Σερρών, σας αναφέρουμε τα παρακάτω:
      1. Υλικοτεχνική Υποδομή:
      Στις κτιριακές εγκαταστάσεις του νέου κτιριακού συγκροτήματος λειτουργεί πλήρως εξοπλισμένη  Μονάδα Τεχνητού Νεφρού με 18 θέσεις αιμοκαθαρσης. Η αξιοποίηση της Μονάδας γίνεται με τρεις βάρδιες ημερησίως.
      Στο κτιριακό συγκρότημα του παλιού Νοσοκομείου διατηρήθηκε εν λειτουργία η υπάρχουσα εκεί Μονάδα Τεχνητού Νεφρού η οποία ύστερα από εργασίες που έγιναν για την απαραίτητη βελτίωση της ετέθη και αυτή εν λειτουργία. Η Μονάδα αυτή διαθέτει εννέα (9) θέσεις αιμοκάθαρσης και λειτουργεί σε μία βάρδια.
      2. Εξυπηρετούμενοι νεφροπαθείς:
      Το σύνολο των εξυπηρετούμενων ασθενών σήμερα ανέρχεται σε 104 άτομα (95 νέο Νοσοκομείο - 9 παλιό) .
      Στο Νοσοκομείο υπάρχει λίστα αναμονής 48 νεφροπαθών οι οποίοι απορροφώνται σύμφωνα με κριτήρια στις περιπτώσεις εκείνες που αδειάζει, για οποιοδήποτε λόγο, θέση αιμοκάθαρσης από ασθενείς που εξυπηρετούνται.
      Επισημαίνεται, ότι οι Μονάδες του Νοσοκομείου πέραν του αριθμού των εξυπηρετουμένων νεφροπαθών αντιμετωπίζουν και άλλα έκτακτα οξέα περιστατικά μέχρι του χρόνου της σταθεροποίησής των.
      3. Προσωπικό:
      Ιατρικό προσωπικό: ένας Δ/ντής. ένας ΕΒ΄ και ένας υπεράριθμος ειδικευόμενος. Νοσηλευτικό προσωπικό: συνολικά υπηρετούν 24 Νοσηλεύτριες.
      Πρόσφατα διορίσθηκαν δύο επικουρικοί γιατροί Νεφρολόγοι προκειμένου να απασχοληθούν και να ενταχθούν στη δυναμικότητα της Μονάδος στην προοπτική της πλήρους λειτουργικής ανάπτυξης της Μονάδος του παλιού Νοσοκομείου.
      4. Προοπτικές:
      Με την πλήρη λειτουργία της Μονάδος του παλιού Νοσοκομείου εκτιμάται ότι μπορεί να εξυπηρετηθούν 35-40 ακόμη νεφροπαθείς . Αυτό μπορεί να γίνει εφόσον στελεχωθεί η Μονάδα με το απαραίτητο ιατρικό και νοσηλευτικό προσωπικό. Αναφέρεται ότι προσωρινά το Ιατρικό προσωπικό είναι επαρκές με τους επικουρικούς ιατρούς (η θητεία του ενός λήγει στις 19-4-05 και του άλλου στις 21-5-05). Σχετικά με το νοσηλευτικό προσωπικό υπάρχει εκτίμηση ότι το πρόβλημα μπορεί να επιλυθεί με την έναρξη της λειτουργίας του Υπηρεσιακού Συμβουλίου δεδομένου ότι εκκρεμούν προς έγκριση αρκετές αιτήσεις νοσηλευτικού προσωπικού για μετάταξη και απόσπαση στο Νοσοκομείο.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      4. Στην με αριθμό 2144/14-7-04 ερώτηση του Βουλευτή κ. Ιωάννη Παρασκευά δόθηκε με το υπ’ αριθμ. 29769/ΕΥΔ και ΠΤΣ 1113/5-8-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του βουλευτή κου Ι. Παρασκευά και σε ότι αφορά τις αρμοδιότητες της υπηρεσίας μας, σας πληροφορούμε τα εξής:
      Με την Ε(00)4320/29-12-00 απόφαση της Επιτροπής όπως αυτή τροποποιήθηκε με την Ε(02)1422/13-8-02 νεότερη απόφαση, εγκρίθηκε η συγχρηματοδότηση από το Ταμείο Συνοχής του έργου «Ύδρευση ευρύτερης περιοχής Ρόδου από το φράγμα Γαδουρά - στάδιο: κατασκευή».
      Σύμφωνα με τις προαναφερθείσες εγκριτικές αποφάσεις:
      οι προθεσμίες αποπεράτωσης του έργου είναι η 31/12/2005 για την ανάληψη των νομικών δεσμεύσεων και η 31/12/2006 για την ολοκλήρωση των εργασιών,
      ο εγκεκριμένος προϋπολογισμός του έργου ανέρχεται σε 83.062.775 και φορέας υλοποίησης του έργου είναι το ΥΠΕΧΩΔΕ/ΓΓΔΕ/Δ6 Τμήμα Κατασκευών. Το φυσικό αντικείμενο, όπως περιγράφεται στην εγκριτική απόφαση, περιλαμβάνει:
      Φράγμα χωρητικότητας 3,21 εκ. Κ.μ. επιχωμάτων
      Οδοί πρoσπέλασης 36,1 χλμ.
      Εσωτερικές στοές 690 μ.
      Εγκαταστάσεις επεξεργασίας ύδατος
      Αντλιοστάσια τεμ. 1
      Αγωγούς μεταφοράς από Καλλιθέα μέχρι Ρόδο
      Αγωγούς μεταφοράς από φράγμα μέχρι Καλλιθέα 40.770 μ.
      Από τα στοιχεία που έχουν υποβληθεί στην υπηρεσία μας προκύπτει ότι έχει συναφθεί μία σύμβαση το κόστος της οποίας ανέρχεται σε 38.307.050 € και με την οποία υλοποιούνται το φράγμα, οι οδοί προσπέλασης και οι εσωτερικές στοές. Το υπόλοιπο φυσικό αντικείμενο θα δημοπρατηθεί εντός του έτους.
      Επειδή διαπιστώθηκε ότι υπάρχει υστέρηση στην υλοποίηση του φυσικού και απόκλιση του οικονομικού αντικειμένου, σε σχέση με το χρονοδιάγραμμα και το σχέδιο χρηματοδότησης έχει επισημανθεί στο φορέα υλοποίησης η ανάγκη άμεσης επιτάχυνσης των διαδικασιών υλοποίησης του έργου. Εν τούτοις, συνεκτιμάται από τις υπηρεσίες μας αίτημα αύξησης του οικονομικού αντικειμένου του έργου, το οποίο υπέβαλε ο φορέας υλοποίησης.
      Πρόσθετες πληροφορίες μπορούν να δοθούν από το αρμόδιο Υπουργείο Περιβάλλοντος Χωροταξίας και Δημοσίων Έργων, στο οποίο κοινοποιείται και η παρούσα απάντηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 5330/18-11-2004 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 7886/10-12-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Ν. Νικολόπουλος, σας διαβιβάζουμε την με αριθ. πρωτ. 611054/6.12.04 επιστολή του Αντιπροέδρου και Εντεταλμένου Συμβούλου της ΔΕΠΑ Α.Ε., καθώς και την ανωτέρω σχετική επιστολή της ΔΕΠΑ Α.Ε., οι οποίες καλύπτουν πλήρως το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στις με αριθμό 5317/18-11-2004 και 5409/23-11-2004 ερωτήσεις των Βουλευτών κυρίων Αθανασίου Λεβέντη και Χρήστου Πρωτόπαπα δόθηκε με το υπ’ αριθμ. 8691/10-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις αριθμ. 5317/2004 και 5409/2004 ερωτήσεις, που κατατέθηκαν στη Βουλή από τους Βουλευτές κ. κ. Α. Λεβέντη και Χρ. Πρωτόπαπα, σχετικά με τα προβλήματα εργαζομένων στη «SOFTEΧ», σας πληροφορούμε τα εξής:
      1. Με την 34085/30-10-97 ΚΥΑ των Υπουργών Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων ρυθμίστηκαν θέματα απολυμένων κατά το χρονικό διάστημα από 1-6-97 μέχρι 31-12-98 από την επιχείρηση «ΑΘΗΝΑΙΚΗ ΧΑΡΤΟΠΟΙΙΑ - SOFTEX Α.Ε.». Η παραπάνω ΚΥΑ περιλάμβανε τα εξής μέτρα:
      α) Μέτρο ειδικής επιδότησης ανεργίας για τους άνεργους ηλικίας 46-54 ετών μέχρι τη συνταξιοδότησή τους και για χρονικό διάστημα μέχρι 36 μηνών.
      β) Μέτρο επιχορήγησης επιχειρήσεων για την απασχόληση ανέργων.
      γ) Μέτρο επιχορήγησης Νέων Ελεύθερων Επαγγελματιών (ΝΕΕ).
      2. Με την αριθμ. 31762/26-11-2002 απόφαση του Υπουργού Εργασίας και Κοινωνικών Ασφαλίσεων, καταρτίσθηκε «Ειδικό Πρόγραμμα Ολοκληρωμένης Παρέμβασης για άνεργους ηλικίας 18-64 ετών απολυμένους από την επιχείρηση SOFTEX Α.Ε.», στο οποίο προβλέπονται τα παρακάτω μέτρα:
      α) κατάρτιση 300 ανέργων. Η δαπάνη για την κατάρτιση θα καλυφθεί από τον ΛΑΕΚ και θα ανέλθει στο πόσό των 2.340.000 €.
      β) Επιχορήγηση επιχειρήσεων για την απασχόληση 210 ανέργων ηλικίας 18-64 ετών, απολυμένων από την επιχείρηση «SOFTEX Α.Ε.».
      Η διάρκεια του προγράμματος είναι 30 μήνες (24 μήνες με επιχορήγηση και έξι (6) μήνες δέσμευση για απασχόληση χωρίς επιχείρηση). Το ποσό της επιχορήγησης για κάθε ημέρα εργασίας πλήρους απασχόλησης καθορίζεται στα 20,54 €.
      Η δαπάνη για την εφαρμογή του μέτρου αυτού θα καλυφθεί από τον ΛΑΕΚ.
      Από την εφαρμογή του μέτρου αυτού έχουν επωφεληθεί 11 άνεργοι προς το παρόν.
      γ) Επιχορήγηση 210 ανέργων ηλικίας 18-64 ετών, για αυταπασχόληση.
      Στους δικαιούχους του ειδικού αυτού μέτρου καταβάλλεται το ποσό των 12.326,00 €.
      Η διάρκεια του προγράμματος καθορίζεται σε 24 μήνες.
      Η δαπάνη για την εφαρμογή του μέτρου αυτού θα καλυφθεί από τον ΟΑΕΔ.
      Από την εφαρμογή του μέτρου αυτού έχουν επωφεληθεί 9 άνεργοι προς το παρόν.
      3. Σύμφωνα με τις διατάξεις του άρθρου 47 του ν. 322012004 «Μέτρα αναπτυξιακής και κοινωνικής πολιτικής-αντικειμενικοποίηση του φορολογικού ελέγχου και άλλες διατάξεις» (ΦΕΚ 15/A/28-2-2004), μεταξύ του Ελληνικού Δημοσίου που εκπροσωπήθηκε από τον Υπουργό Οικονομίας και Οικονομικών και φορέων της Δράμας (ΤΕΔΚ, Επιμελητήριο και Αναπτυξιακή εταιρία), συνήφθη προγραμματική σύμβαση με σκοπό την πραγματοποίηση προγράμματος απόκτησης εργασιακής εμπειρίας ανέργων προερχομένων από τον βιομηχανικό χώρο, ώστε να καταστεί δυνατή η ομαλή απορρόφησή τους σε άλλους παραγωγικούς φορείς του Νομού Δράμας.
      Σύμφωνα με πρόσφατη πληροφόρησή μας, με την παραπάνω προγραμματική σύμβαση, απορροφήθηκαν 310 άτομα από την Αναπτυξιακή Εταιρεία Δράμας.
      Ανάλογες προγραμματικές συμβάσεις έχουν υπογραφεί μεταξύ του Υπουργού Οικονομίας και Οικονομικών και φορέων οι οποίοι θα υλοποιήσουν ανάλογα προγράμματα για τους απολυμένους της «Τ.V.Χ. Hellas Α.Ε.» και του Αγροτικού Συνεταιρισμού Χανίων.
      Για τα λοιπά θέματα αρμόδιο να σας απαντήσει είναι το συνερωτώμενο Υπουργείο Οικονομίας και Οικονομικών.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      7. Στην με αριθμό 5394/22-11-2004 ερώτηση του Βουλευτή κ. Μανώλη Σκουλάκη δόθηκε με το υπ’ αριθμ. 46179/ΕΥΣ9254/10-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, σας ενημερώνουμε ότι στο υπό αναθεώρηση Επιχειρησιακό Πρόγραμμα «Περιβάλλον» (ΕΠΠΕΡ) προβλέπεται στο Μέτρο 6.2 η χρηματοδότηση της αποκατάστασης Χώρων Ανεξέλεγκτης Διάθεσης Απορριμμάτων (ΧΑΔΑ).
      Με Απόφαση του Υπουργού ΠΕΧΩΔΕ έχει συσταθεί ομάδα Εργασίας για την προετοιμασία των έργων ΧΑΔΑ με εξέταση της επικινδυνότητας και των επί τόπου συνθηκών κάθε περίπτωσης προκειμένου να ενταχθούν σε επικείμενες προσκλήσεις στα πλαίσια της χρηματοδότησης δράσεων περιφερειακού χαρακτήρα, προσαρμογής της χώρας στην Κοινοτική Νομοθεσία.
      Αναμένεται η προκήρυξη του Μέτρου μέσα στο 2005.
      Για περισσότερες πληροφορίες, αρμόδια να απαντήσει είναι η Ειδική Υπηρεσία Διαχείρισης του ΕΠΠΕΡ στο ΥΠΕΧΩΔΕ.
      Ο Υφυπουργός
      Χ. ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 5320/18-11-2004 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 7884/18-11-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε η Βουλευτής κ. Θ. Τζάκρη, σας πληροφορούμε τα εξής:
      Η διέξοδος της ανάπτυξης και η παραχώρηση αυξημένων και ελκυστικών κινήτρων για την ενίσχυση των ΜΜΕ δίδονται από τις διατάξεις του νέου Αναπτυξιακού Νόμου όπου λαμβάνεται ειδική μέριμνα για πρόσθετη επιδότηση των ΜΜΕ έως και 15% ανά νομό, καθώς και επιπρόσθετης επιδότησης 5% αν η ΜΜΕ είναι νεοϊδρυόμενη επιχείρηση. Συνολικά μια νέα ΜΜΕ μπορεί να λάβει μέχρι και 20% πρόσθετη επιδότηση σε σχέση με μεγάλες επιχειρήσεις. Επίσης, λαμβάνεται μέριμνα το 70% των συνολικών ετήσιων επιχορηγήσεων που δεσμεύονται από τον προϋπολογισμό για τις ανάγκες του νέου Αναπτυξιακού Νόμου να κατευθύνονται προς τις ΜΜΕ. (Διαβιβάζεται Δελτίο τύπου παρουσίαση του Νέου Αναπτυξιακού Νομοσχεδίου. από τους αρμόδιους κ. κ. Υπουργούς).
      Σχετικά με το ερώτημα περί της ένταξης του Νομού στη Δ' ζώνη κινήτρων, σας ενημερώνουμε ότι αυτή δεν είναι εφικτή, επειδή ο χάρτης των περιφερειακών ενισχύσεων για ένταξη σ' αυτήν, όπως έχει συμφωνηθεί με την Ευρωπαϊκή Ένωση από την προηγούμενη κυβέρνηση, δεν αλλάζει. Ακόμα και η περίπτωση έναρξης διαβουλεύσεων για την ικανοποίηση του αιτήματος, έστω και για περιορισμένης κλίμακας αλλαγές, θα έχει ως αποτέλεσμα την καθυστέρηση εφαρμογής της ισχύς του νέου Αναπτυξιακού Νόμου.
      Ο Υπουργός
      Δ. ΣΙΟΥΦΑΣ»
      9. Στην με αριθμό 5336/18-11-2004 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 237/10-12-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα εξής:
      Αναφορικά με την αύξηση των οργανικών θέσεων στις δικαστικές υπηρεσίες Ηρακλείου, επισημαίνεται ότι με την υπ' αριθμ. 112742/27.9.2004 (ΦΕΚ 1498/6.10.2004) υπουργική απόφαση αυξήθηκαν οι οργανικές θέσεις των δικαστικών γραμματέων στο Πρωτοδικείο Ηρακλείου κατά δεκαέξι (16), στην Εισαγγελία Πρωτοδικών Ηρακλείου κατά οκτώ (8) και κατά μία (1 ) στο Ειρηνοδικείο και Πταισματοδικείο Ηρακλείου.
      Η πλήρωση των κενών οργανικών θέσεων γίνεται είτε με μετάθεση υπαλλήλων από άλλες δικαστικές υπηρεσίες είτε με διορισμό νέων υπαλλήλων. Εάν υπάρξουν αιτήσεις υπαλλήλων που ενδιαφέρονται να μετατεθούν στις δικαστικές υπηρεσίες του Ηρακλείου, το Υπουργείο Δικαιοσύνης θα αποστείλει τα σχετικά ερωτήματα στα οικεία Υπηρεσιακά Συμβούλια, που είναι κατά νόμο αρμόδια να αποφανθούν. Για δε το διορισμό νέων υπαλλήλων, το Υπουργείο Δικαιοσύνης δεν έχει λάβει ακόμα σχετική έγκριση.
      Ως προς τα μισθολογικά και φορολογικά θέματα που διαλαμβάνονται στην ανωτέρω ερώτηση, αρμόδιο να απαντήσει είναι το συνερωτώμενο Υπουργείο Οικονομίας και Οικονομικών.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      10. Στην με αριθμό 5385/22-11-2004 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7918/10-12-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Μ. Καρχιμάκης, σας πληροφορούμε τα ακόλουθα.
      Η ερώτησή σας κοινοποιήθηκε στο Υπουργείο Οικονομίας και Οικονομικών σύμφωνα και με τον κανονισμό της Βουλής με το ΑΠ.1104/23.6.04 έγγραφό μας, (το οποίο και σας επισυνάπτουμε).
      Ο Υπουργός
      Δ. ΣΙΟΥΦΑΣ»
      11. Στην με αριθμό 5196/16-11-2004 ερώτηση της Βουλευτού κ. Ελισάβετ Παπαδημητρίου δόθηκε με το υπ’ αριθμ. 235/6-12-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε την κ. Βουλευτή ότι το Υπουργείο Δικαιοσύνης με τα υπ' αριθμ. 71890/22.6.2004 και 133155/4.11.2004 σχετικά έγγραφα έχει ζητήσει από το Υπουργείο Εσωτερικών, Δημόσιας Διοίκησης και Αποκέντρωσης την έγκριση πλήρωσης θέσεων υπαλλήλων του Υπουργείου Δικαιοσύνης, στις οποίες περιλαμβάνονται και θέσεις του κλάδου ΔΕ Προσωπικού Εξωτερικής Φρούρησης. Όταν το Υπουργείο Δικαιοσύνης λάβει την ανωτέρω έγκριση και γίνει η σχετική κατανομή των προς πλήρωση θέσεων στα καταστήματα κράτησης, τότε θα προκύψει και ο αριθμός των κενών οργανικών θέσεων της Δικαστικής Φυλακής Ναυπλίου, που θα πληρωθούν.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      12. Στην με αριθμό 534019-11-2004 ερώτηση των Βουλευτών κυρίων Δημητρίου Τσιόγκα, και Νικολάου Γκατζή δόθηκε με το υπ’ αριθμ. ΔΠ.13.Β/Φ52/21969/10-12-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσαν στη Βουλή των Ελλήνων οι Βουλευτές κ.κ. Τ. Τσιόγκας και Ν. Γκατζής, σας διαβιβάζουμε το υπ' αριθ. 4062/7-12-2004 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω ερώτηση θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      13. Στις με αριθμό 5171/15-11-2004 ΑΚΕ412 και 5487/24-11-2004 ερωτήσεις του Βουλευτή κ. Ιωάννου Μανιάτη δόθηκε με το υπ’ αριθμ. 8653/10-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις αριθμ. ΕΡΩΤ./ΑΚΕ 5171/412/2004 και ΕΡΩΤ. 5487/2004, που κατατέθηκαν στη Βουλή από το Βουλευτή κ. Γ. Μανιάτη, σχετικά με το πρόγραμμα Απόκτησης Εργασιακής Εμπειρίας stage στην Αργολίδα, σας πληροφορούμε τα εξής:
      Σύμφωνα με τα στοιχεία του Κέντρου Προώθησης της Απασχόλησης (ΚΠΑ) Αργολίδας οι πίνακες των μοριοδοτηθέντων ανέργων που υπέβαλαν αίτηση για συμμετοχή τους στο πρόγραμμα Απόκτησης Εργασιακής Εμπειρίας, αναρτήθηκαν μία και μοναδική φορά, τους οποίους και επισυνάπτουμε για ενημέρωσή σας.
      Σημειώνουμε ότι στην ως άνω υπηρεσία κατανεμήθηκαν από την Διοίκηση του Οργανισμού Απασχόλησης Eργατικoύ Δυναμικού (ΟΑΕΔ) τέσσερις (4) θέσεις της κατηγορίας Πανεπιστημιακής Εκπαίδευσης (ΠΕ) και επτά (7) της κατηγορίας Δευτεροβάθμιας Εκπαίδευσης (ΔΕ).
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στις με αριθμό 5317/18-11-2004 και 5409/23-11-2004 ερωτήσεις των Βουλευτών κυρίων Αθανασίου Λεβέντη και Χρήστου Πρωτόπαπα δόθηκε με το υπ’ αριθμ. 8691/10-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις αριθμ. 5317/2004 και 5409/2004 ερωτήσεις, που κατατέθηκαν στη Βουλή από τους Βουλευτές κ. κ. Α. Λεβέντη και Χρ. Πρωτόπαπα σχετικά με τα προβλήματα εργαζομένων στη «SOFTEX», σας πληροφορούμε τα εξής:
      1. Με την 34085/30-10-97 ΚΥΑ των Υπουργών Εθνικής Οικονομίας και Οικονομικών, Ανάπτυξης, Εργασίας και Κοινωνικών Ασφαλίσεων ρυθμίστηκαν θέματα απολυμένων κατά το χρονικό διάστημα από 1-6-97 μέχρι 31-12-98 από την επιχείρηση «ΑΘΗΝΑίΚΗ ΧΑΡΤΟΠΟΙΙΑ- SOFTEX Α.Ε.». Η παραπάνω ΚΥΑ περιλάμβανε τα εξής μέτρα:
      α) Μέτρο ειδικής επιδότησης ανεργίας για τους άνεργους ηλικίας 46-54 ετών μέχρι τη συνταξιοδότησή τους και για χρονικό διάστημα μέχρι 36 μηνών.
      β) Μέτρο επιχορήγησης επιχειρήσεων για την απασχόληση ανέργων.
      γ) Μέτρο επιχορήγησης Νέων Ελεύθερων Επαγγελματιών (ΝΕΕ).
      2. Με την αριθμ. 31762/26-11-2002 απόφαση του Υπουργού Εργασίας και Κοινωνικών Ασφαλίσεων, καταρτίσθηκε «Ειδικό Πρόγραμμα Ολοκληρωμένης Παρέμβασης για άνεργους ηλικίας 18-64 ετών απολυμένους από την επιχείρηση SOFTEX Α.Ε.», στο οποίο προβλέπονται τα παρακάτω μέτρα:
      α) Κατάρτιση 300 ανέργων. Η δαπάνη για την κατάρτιση θα καλυφθεί από τον ΛΑΕΚ και θα ανέλθει στο ποσό των 2.340.000 €.
      β) Επιχορήγηση επιχειρήσεων για την απασχόληση 210 ανέργων ηλικίας 18-64 ετών, απολυμένων από την επιχείρηση «SOFTEX Α.Ε.».
      Η διάρκεια του προγράμματος είναι 30 μήνες (24 μήνες με επιχορήγηση και έξι (6) μήνες δέσμευση για απασχόληση χωρίς επιχείρηση). Το ποσό της επιχορήγησης για κάθε ημέρα εργασίας πλήρους απασχόλησης καθορίζεται στα 20,54 €.
      Η δαπάνη για την εφαρμογή του μέτρου αυτού θα καλυφθεί από τον ΛΑΕΚ.
      Από την εφαρμογή του μέτρου αυτού έχουν επωφεληθεί 11 άνεργοι προς το παρόν.
      γ) Επιχορήγηση 210 ανέργων ηλικίας 18-64 ετών, για αυταπασχόληση.
      Στους δικαιούχους του ειδικού αυτού μέτρου καταβάλλεται το ποσό των 12.326,00 €.
      Η διάρκεια του προγράμματος καθορίζεται σε 24 μήνες.
      Η δαπάνη για την εφαρμογή του μέτρου αυτού θα καλυφθεί από τον ΟΑΕΔ
      Από την εφαρμογή του μέτρου αυτού έχουν επωφεληθεί 9 άνεργοι προς το παρόν.
      3. Σύμφωνα με τις διατάξεις του άρθρου 47 του ν. 322012004 «Μέτρα αναπτυξιακής και κοινωνικής πολιτικής-αντικειμενικοποίηση του φορολογικού ελέγχου και άλλες διατάξεις» (ΦΕΚ 15/A/28-2-2004), μεταξύ του Ελληνικού Δημοσίου που εκπροσωπήθηκε από τον Υπουργό Οικονομίας και Οικονομικών και φορέων της Δράμας (ΤΕΔΚ, Επιμελητήριο και Αναπτυξιακή εταιρία), συνήφθη προγραμματική σύμβαση με σκοπό την πραγματοποίηση προγράμματος απόκτησης εργασιακής εμπειρίας ανέργων προερχομένων από τον βιομηχανικό χώρο, ώστε να καταστεί δυνατή η ομαλή απορρόφησή τους σε άλλους παραγωγικούς φορείς του Νομού Δράμας.
      Σύμφωνα με πρόσφατη πληροφόρησή μας, με την παραπάνω προγραμματική σύμβαση, απορροφήθηκαν 310 άτομα από την Αναπτυξιακή Εταιρεία Δράμας.
      Ανάλογες προγραμματικές συμβάσεις έχουν υπογραφεί μεταξύ του Υπουργού Οικονομίας και Οικονομικών και φορέων οι οποίοι θα υλοποιήσουν ανάλογα προγράμματα για τους απολυμένους της «Τ.V.Χ. Hellas Α.Ε.» και του Αγροτικού Συνεταιρισμού Χανίων.
      Για τα λοιπά θέματα αρμόδιο να σας απαντήσει είναι το συνερωτώμενο Υπουργείο Οικονομίας και Οικονομικών.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      15. Στην με αριθμό 5271/18-11-04 ερώτηση του Βουλευτή κ. Κωνσταντίνου Ζαχαράκη δόθηκε με το υπ’ αριθμ. 924/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Zαχαράκης, σας πληροφορούμε τα εξής:
      Με το υπ' αριθμ. 281944/13-9-2004 έγγραφο του Υφυπουργού Αγροτικής Ανάπτυξης και Τροφίμων που είναι συνέχεια της 552/25-2004 Απόφασης του Υπουργού Αγροτικής Ανάπτυξης και Τροφίμων «Συμπληρωματικά έκτακτα μέτρα για την εισαγωγή των δημητριακών καρπών για ανθρώπινη κατανάλωση», αποδεσμεύονται τα προς εισαγωγή φορτία δημητριακών εφόσον:
      1) Συνοδεύονται από:
      α. πιστοποιητικά φυτοϋγείας, προέλευσης και ραδιενέργειας που έχουν εκδοθεί από τις επίσημες αρμόδιες αρχές του κράτους προέλευσης και 
      β. πιστοποιητικά που πιστοποιούν το επίπεδο αφλατοξινών, υπολειμμάτων φυτοφαρμάκων και βαρέων μετάλλων που έχουν εκδοθεί από εταιρείες επιθεώρησης φορτίων γεωργικών προϊόντων που διακινούνται στο διεθνές εμπόριο.
      2) Μετά την παρέλευση 8 ημερών από το πέρας της επίσημης δειγματοληψίας και εφόσον δεν έχουν εκδοθεί τα αποτελέσματα εργαστηριακών εξετάσεων.
      Ο Υφυπουργός
      Α. ΚΟΝΤΟΣ»
      16. Στην με αριθμό 4930/9-11-04 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. 885/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Λ. Λωτίδης, σας πληροφορούμε τα εξής:
      Α. Για τα συγκυριακά προβλήματα που παρουσιάζονται σε ορισμένους κλάδους παραγωγής και τα οποία σχετίζονται με τις τιμές των προϊόντων και με τα αγροτικά εισοδήματα, έχουν ληφθεί τα ανάλογα μέτρα.
      Συγκεκριμένα:
      - Έχουν επιταχυνθεί οι πληρωμές των κοινοτικών ενισχύσεων σε όλα τα προϊόντα.
      - Έχει επιτευχθεί σε πολύ μεγάλο ποσοστό η πληρωμή των αγροτών για τις ζημιές που υπέστησαν από δυσμενείς καιρικές συνθήκες.
      - Ένας μεγάλος αριθμός αγροτών απαλλάσσεται από το πρόβλημα των τόκων προς την ΑΤΕ.
      - Μειώθηκαν οι εισφορές των κτηνοτρόφων προς τον ΕΛΓΑ. 
      - Μια σειρά άλλων μέτρων λύνουν επιμέρους προβλήματα, όπως οικοδομικέ; άδειες για εγκαταστάσεις, προώθηση βιολογικής παραγωγής, εκπαίδευση αγροτών κ.α.
      Ειδικότερα, όσον αφορά τα οπωροκηπευτικά, σιτηρά, καπνό και πατάτα ισχύουν τα εξής:
      α. ΟΠΩΡΟΚΗΠΕΥΤΙΚΑ
      Η πολιτική στον τομέα των οπωροκηπευτικών ασκείται μέσα από τις Οργανώσεις Παραγωγών, οι οποίες ασχολούνται με όλα τα θέματα που σχετίζονται με την παραγωγή και εμπορεύονται οι ίδιες το σύνολο της παραγωγής τους.
      Οι παραγωγοί οπωροκηπευτικών θα πρέπει να δραστηριοποιούνται μέσα από τις Οργανώσεις Παραγωγών, βασικός στόχος των οποίων είναι: α) η επίτευξη καλύτερων τιμών του προϊόντος, β) η μείωση του κόστους παραγωγής, γ) άνοιγμα νέων αγορών, δ) η διατήρηση των παραδοσιακών αγορών με την προώθηση ποιοτικού προϊόντος και ε) η υλοποίηση δράσεων σχετικών με την προώθηση και την ποιοτική βελτίωση των προϊόντων τους, καθώς και τη μείωση του κόστους παραγωγής μέσα από τα επιχειρησιακά τους προγράμματα. Για τις εν λόγω δράσεις οι Οργανώσεις Παραγωγών ενισχύονται σε ποσοστό 50% από την Ευρωπαϊκή Ένωση.
      β. ΣΙΤΗΡΑ
      Τα σιτηρά διέπονται από την Κοινή Οργάνωση Αγοράς, στα πλαίσια της οποίας ορίζεται θεσμική τιμή παρέμβασης. Η εν λόγω τιμή είναι κοινή για όλα τα σιτηρά στην Ε.Ε. και έχει καθοριστεί από την περίοδο 2001/2002 σε 101,31 €/τον.
      Το Υπουργείο Αγροτικής Ανάπτυξης και Τροφίμων παρακολουθεί, χωρίς να μπορεί να παρέμβει, τη διαμόρφωση των τιμών στην ελεύθερη αγορά, η οποία εξαρτάται από τις εκάστοτε διαμορφούμενες συνθήκες προσφοράς και ζήτησης.
      Η παρατηρούμενη δυσπραγία στην αγορά των σιτηρών κατά την τρέχουσα εμπορική περίοδο οφείλεται στην κατάσταση αγοράς, η οποία εξαρτάται από τις εκάστοτε διαμορφούμενες συνθήκες προσφοράς και ζήτησης.
      Η παρατηρούμενη δυσπραγία στην αγορά των σιτηρών κατά την τρέχουσα εμπορική περίοδο οφείλεται στην κατάσταση αγοράς, η οποία μετά την ολοκλήρωση της συγκομιδής σιτηρών διαμορφώνεται ως εξής:
      - Η παραγωγή σιτηρών παρουσιάζεται ιδιαίτερα αυξημένη σε ποσοστό 15-20% περίπου σε σχέση με την προηγούμενη περίοδο.
      - Η ποιότητα κατά τόπους είναι κατώτερη σε σχέση με άλλες περιόδους, λόγω βροχοπτώσεων που επηρέασαν το ποσοστό πρωτεΐνης του προϊόντος.
      -Ανάλογη κατάσταση παραγωγής και ποιότητας επικρατεί και στη Κοινοτική αγορά.
      Υπάρχουν πολλά αποθέματα στην Ε.Ε, που παραμένουν αδιάθετα. -ο ανταγωνισμός είναι μεγάλος, ιδίως από χώρες της περιοχής της Μαύρης Θάλασσας, του Καναδά, της Αργεντινής και των Η.Π.Α. που διαθέτουν σιτηρά σε χαμηλότερες τιμές.
      Το Υπουργείο Αγροτικής Ανάπτυξης και Τροφίμων με δεδομένη την όλη κατάσταση στην αγορά σιτηρών, εξέδωσε Απόφαση βάσει της οποίας εντείνονται οι έλεγχοι των εισαγομένων σιτηρών από Τρίτες Χώρες κατά την εισαγωγή τους στη χώρα μας.
      Εξ΄ άλλου σε επίπεδο Επιτροπής Διαχείρισης Σιτηρών - Ρυζιού της Ε.Ε., όπου ήδη ετέθη το όλο θέμα από Ελληνικής πλευράς, αποφασίστηκαν κατ' αρχήν μέτρα για τη διευκόλυνση των εξαγωγών, όπως π.χ. αναστολή «της προθεσμίας σκέψης» για την έκδοση πιστοποιητικών εξαγωγής.
      Τούτο σημαίνει ότι το πιστοποιητικό εξαγωγής δίδεται άμεσα στον ενδιαφερόμενο εξαγωγέα με την κατάθεση της αίτησης για εξαγωγή έναντι των τριών ημερών που ίσχυαν.
      Πέραν τούτων, ο Υπουργός Αγροτικής Ανάπτυξης και Τροφίμων έθεσε το θέμα και σε επίπεδο Συμβουλίου Υπουργών, όπου έδωσε έμφαση στην κρίση της αγοράς σιτηρών, η διάθεση των οποίων παρουσιάζει σοβαρά προβλήματα στη χώρα μας. Μάλιστα ζήτησε να εξαντληθεί κάθε υφιστάμενη δυνατότητα με κατάλληλα μέτρα από την πλευρά της Ευρωπαϊκής Επιτροπής με επιλεκτικές στοχευμένες κινήσεις, προκειμένου να διευκολυνθούν οι παραγωγοί μας που αντιμετωπίζουν προβλήματα πολύ περισσότερα από ανάλογα προβλήματα που παρατηρούνται και σε άλλες Ευρωπαϊκές χώρες. Ζήτησε επίσης για τον αραβόσιτο τη λήψη ειδικών μέτρων παρέμβασης. Το όλο θέμα εξετάζεται περαιτέρω από την Ευρωπαϊκή Επιτροπή, η οποία παρακολουθεί την εξέλιξη της αγοράς και θα επέμβει, όταν εκτιμηθεί ότι χρειάζεται.
      γ. ΚΑΠΝΟΣ
      Η ανατροπή των προτάσεων της Ευρωπαϊκής Επιτροπής για την ολική αποσύνδεση και η θεσμοθέτηση από το Συμβούλιο Υπουργών της μερικής αποσύνδεσης κατά το χρονικό διάστημα 2006-2009, αποσκοπεί στη συνέχιση της καπνοκαλλιέργειας και στην αποφυγή όλων των δυσάρεστων οικονομικών και κοινωνικό)ν επιπτώσεων (εισοδήματα, απασχόληση, μαρασμός καπνοπαραγωγικών περιοχών, εγκατάλειψη υπαίθρου κλπ), που δημιουργούνται από την μείωση ή την εγκατάλειψη της καπνοκαλλιέργειας.
      Η Πολιτική ηγεσία του Υπουργείου Αγροτικής Ανάπτυξης και Τροφίμων μετά την ολοκλήρωση των επαφών με όλα τα ενδιαφερόμενα και εμπλεκόμενα με τον τομέα του καπνού μέρη, πρόκειται να αποφασίσει τον τρόπο εφαρμογής της μεταρρύθμισης της Κοινής Αγροτικής Πολιτικής στον οποίο περιλαμβάνεται και ο καθορισμός των ποσοστών σύνδεσης -αποσύνδεσης.
      Οι αγορές καπνών εσοδείας 2004 δεν έχουν ακόμη αρχίσει. Οι εμπορικές τιμές που καταβάλλονται στους καπνοπαραγωγούς διαμορφώνονται από τις συμβατικές τιμές κατά ποιοτική κατηγορία, οι οποίες καθορίζονται κατά την υπογραφή των συμβολαίων καλλιέργειας μεταξύ των ομάδων παραγωγών και των καπνεμπορικών επιχειρήσεων.
      Η Πολιτεία δεν έχει κανένα θεσμικό τρόπο παρέμβασης στη διαμόρφωση των εμπορικών τιμών. Η τελική εμπορική τιμή που απολαμβάνει ο παραγωγός διαμορφώνεται στη φάση της παραλαβής των καπνών μετά από την ολοκλήρωση της ποιοτικής κατάταξης.
      Στη φάση αυτή ο παραγωγός έχει το δικαίωμα της αμφισβήτησης της ποιοτικής κατάταξης των καπνών του εφ' όσον δεν συμφωνεί και ακολουθεί διαδικασία επανεκτίμησης από αρμόδια επιτροπή, το αποτέλεσμα της οποίας είναι υποχρεωτικό για τους συμβαλλόμενους.
      δ. ΠΑΤΑΤΑ
      Οι τιμές διάθεσης της πατάτας διαμορφώνονται ελεύθερα στα πλαίσια της προσφοράς και της ζήτησης. Συνεπώς, κάθε παρέμβαση στην διαμόρφωση των τιμών είναι ασυμβίβαστη με το Κοινοτικό Καθεστώς.
      Μέρος της παραγωγής της πατάτας αποθηκεύεται από τους παραγωγούς και διατίθεται στην αγορά κατά τη διάρκεια του χειμώνα.
      Σύμφωνα με τους Κοινοτικούς Κανονισμούς, οι εισαγωγές οπωροκηπευτικών προϊόντων από Τρίτες Χώρες είναι ελεύθερες και δεν δύναται να απαγορευτούν. Στα πλαίσια όμως των Κοινοτικών Κανονισμών, καταβάλλεται κάθε δυνατή. προσπάθεια για συστηματικούς φυτοϋγειονομικούς ελέγχους κατά την εισαγωγή, για την προστασία του καταναλωτή.
      Από πλευράς του Υπουργείου Αγροτικής Ανάπτυξης και Τροφίμων έχουν γίνει ενέργειες προς τα Υπουργεία, στην αρμοδιότητα των οποίων υπάγονται μονάδες στρατού, κοινωφελή και ευαγή ιδρύματα, για χρησιμοποίηση μεγαλύτερων ποσοτήτων πατάτας στα συσσίτια.
      Β. Σε ό,τι αφορά τις τιμές παραγωγού, σύμφωνα με τα προσωρινά στατιστικά στοιχεία του οκταμήνου (Ιανουαρίου- Αυγούστου) 2004, οι τιμές παραγωγού παρέμειναν στα ίδια περίπου επίπεδα με τις ετήσιες τιμές του 2003.
      Από τις ομάδες προϊόντων που συνθέτουν τον δείκτη τιμών παραγωγού, μεγαλύτερη αύξηση εμφανίζουν το ελαιόλαδο (+3%) και τα σιτηρά (+5,1 %). Αντιθέτως, μεγαλύτερη μείωση παρουσιάζουν οι τιμές λαχανικών (12,3%) και των φρούτων (-8%).
      Οι τιμές των προϊόντων διαμορφώνονται ανάλογα με την προσφορά και τη ζήτηση και δεν είναι σύμφωνη με το κοινοτικό καθεστώς οποιαδήποτε παρέμβαση στους μηχανισμούς της ελεύθερης αγοράς για ρύθμιση τιμών.
      Προσπάθεια γίνεται επίσης και για τη μείωση του Φ.Π.Α. στις γεωργικές εισροές, κάτι το οποίο θα μειώσει το κόστος παραγωγής των προϊόντων και θα συμβάλλει στην ανταγωνιστικότητά τους.
      Αυτό όμως, προϋποθέτει τη σύμφωνη γνώμη της Ε. Επιτροπής, διαδικασία δύσκολη και χρονοβόρα.
      Η βελτίωση της ανταγωνιστικότητας των προϊόντων μας θα επιτευχθεί, σε μεσο-μακροπρόθεσμη προοπτική, με την ολοκλήρωση των προγραμμάτων του Γ'ΚΠΣ , στα οποία έχουν βελτιωθεί κατά πολύ οι ρυθμοί ένταξης και απορρόφησης, με την παραγωγή προϊόντων ποιότητας (βιολογικών, Π.Ο.Π. πιστοποιημένων) και με την εκπαίδευση -κατάρτιση των αγροτών και ιδίως των νέων αγροτών.
      Γ. Όσον αφορά τις εισαγωγές αγροτικών προϊόντων, πρέπει να γίνει κατανοητό ότι κινούμεθα μέσα σε ένα συγκεκριμένο νομικό πλαίσιο, εθνικό και κοινοτικό, και οι δυνατότητες που υπάρχουν είναι περιορισμένες.
      Παρ' όλα αυτά εξαντλήθηκαν οι δυνατότητες αυτές με αυστηρούς ελέγχους σε πολλά εισαγόμενα προϊόντα, οι οποίοι αφορούν την τήρηση ή μη της νομοθεσίας σχετικά με την υγιεινή τους και την καταλληλότητά τους προς κατανάλωση.
      Σημειώνεται ότι σε όλα τα γεωργικά προϊόντα και της φυτικής προέλευσης συμπεριλαμβανομένης, τα οποία διακινούνται στο εσωτερικό της Ευρωπαϊκής Ένωσης ή εισάγονται στη χώρα μας από τρίτες χώρες, πραγματοποιούνται ποιοτικοί έλεγχοι, όπως προβλέπουν οι κοινοτικοί κανονισμοί, οι οποίοι εξασφαλίζουν τις εμπορικές προδιαγραφές ποιότητας.
      Τα γεωργικά προϊόντα, τα οποία διακινούνται τόσο στην εσωτερική εγχώρια αγορά όσο και στην ενιαία ευρωπαϊκή εσωτερική αγορά, υποχρεούνται να διακινούνται τυποποιημένα και με την απαραίτητη σήμανση στην οποία συμπεριλαμβάνεται και η χώρα καταγωγής, που προβλέπεται από τις κοινοτικές και εθνικές διατάξεις.
      Στην περίπτωση που δεν τηρούνται οι κοινοτικές και εθνικές διατάξεις επιβάλλονται οι προβλεπόμενες κυρώσεις.
      Ο Υφυπουργός
      Α. ΚΟΝΤΟΣ»
      17. Στην με αριθμό 5331/18-11-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 929/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη - Αικατερινάρη , σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων, στα πλαίσια υλοποίησης του προγράμματος σήμανσης και καταγραφής των αιγοπροβάτων, ανέθεσε το παραπάνω έργο, κατόπιν διενέργειας ανοικτού διαγωνισμού με διεξαγωγή όλων των νομίμων διαδικασιών, σε ιδιωτικό φορέα. Η πορεία των εργασιών βρίσκεται σε εξέλιξη και παρακολουθείται στενά από την Επιτροπή Παρακολούθησης και Παραλαβής του Έργου, η οποία συστήθηκε για αυτό το σκοπό, με απόφαση του Γενικού Γραμματέα του Υπουργείου.
      Το Υπουργείο Αγροτικής Ανάπτυξης και Τροφίμων, έχοντας ως μοναδικό στόχο την υλοποίηση του έργου, εξαντλεί όλες τις δυνατότητες προς την κατεύθυνση αυτή, πάντοτε και αυστηρά μέσα στα πλαίσια της υπογραφείσας σύμβασης με τον ανάδοχο, όσον αφορά τα χρονικά περιθώρια εκτέλεσης του έργου και τους οικονομικούς όρους.
      Με βάση την υπογραφείσα σύμβαση, ο πρώτος από τους επιμέρους στόχους του έργου, είναι η αρχική μαζική σήμανση όλου του ζωικού πληθυσμού των αιγοπροβάτων, σύμφωνα με την κείμενη νομοθεσία.
      Σύμφωνα με όσα προβλέπει ο κανονισμός 21/2004 στην παράγραφο 2 του άρθρου 4, όλα τα ζώα μιας εκμετάλλευσης που γεννήθηκαν μετά την 9-7-2005, αναγνωρίζονται με ενώτια.
      Στον Νομό Λέσβου έχουν τοποθετηθεί ενώτια στα αιγοπρόβατα σε ποσοστό 30% και συνεχίζεται η τοποθέτηση των ενωτίων στα υπόλοιπα.
      Θα καταβληθεί κάθε προσπάθεια να ολοκληρωθεί το έργο και δεν θα χαθεί επιδότηση, παρά μόνο στις περιπτώσεις που ορισμένοι κτηνοτρόφοι για δικούς τους λόγους αρνούνται τη σήμανση.
      Ο Υφυπουργός
      Α. ΚΟΝΤΟΣ»
      18. Στην με αριθμό 5235/17-11-04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 919/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 22196/19-11-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Π. Αντωνακόπουλου.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      19. Στην με αριθμό 5427/23-11-04 ερώτηση του Βουλευτή κ. Ιωάννου Πλακιωτάκη δόθηκε με το υπ’ αριθμ. ΓΠ/122131/17-12-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5427/23-11-2004 ερώτηση που κατατέθηκε στη Βουλή από τον Βουλευτή κ. Ι. Πλακιωτάκη σχετικά με τη λειτουργία των Περιφερειακών Ιατρείων που υπάγονται στα Κέντρα Υγείας του Νομού Λασιθίου, σας γνωρίζουμε τα εξής:
      Αναφορικά με τις δυσλειτουργίες που προκαλούνται στα Περιφερειακά Ιατρεία Ελούντας, Λούμας και Κριτσάς λόγω της υπαγωγής τους στο απομακρυσμένο Κέντρο Υγείας Τζερμιάδου, έχει σταλεί το αρ. 12429/19-11-04 έγγραφο του ΠεΣΥΠ Κρήτης στο Υπουργείο Υγείας και Κοινωνικής Αλληλεγγύης, με την απόφαση Δ.Σ. για την αλλαγή υπαγωγής των προαναφερθέντων Περιφερειακών Ιατρείων στο Γ.Ν.-Κ.Υ. Νεάπολης. Το θέμα θα εξεταστεί από τις αρμόδιες υπηρεσίες του Υπουργείου.
      Προκειμένου να αντιμετωπιστούν συνολικά οι ανάγκες της Περιφέρειας το Υπουργείο Υγείας και Κοινωνικής Αλληλεγγύης εξετάζει την αναδιοργάνωση και ενίσχυση των παρεχόμενων υπηρεσιών υγείας σε τοπικό επίπεδο, έτσι ώστε να καλυφθούν οι πραγματικές και εύλογες απαιτήσεις των ασθενών. Η κάλυψη αυτή γίνεται με υπεύθυνο σχεδιασμό από το Υπουργείο Υγείας και Κοινωνικής Αλληλεγγύης, βάσει πορισμάτων που εξάγονται από την ολοκλήρωση του Εθνικού Χάρτη Υγείας.
      Ο Υπουργός
      Ν. ΚΑΚΛΑΜΑΝΗΣ»
      20. Στην με αριθμό 5445/24-11-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΓΠ/122107/17-12-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5445/24-11-2004 ερώτηση που κατατέθηκε στη Βουλή από τον Βουλευτή κ. Α. Aλαβάνo σχετικά με την περίθαλψη μεταναστών στα Νοσοκομεία του Βορείου Αιγαίου, σας γνωρίζουμε τα εξής:
      Σύμφωνα με τις σχετικές εγκυκλίους που αφορούν την υποδοχή λαθρομεταναστών στη χώρα, εξασφαλίζεται η απαραίτητη υγειονομική περίθαλψη των λαθρομεταναστών και αιτούντων άσυλο που φιλοξενούνται στα Κέντρα Προσωρινής Διαμονής.
      Οι συγκεκριμένες οδηγίες του ΠεΣΥΠ Βορείου Αιγαίου δόθηκαν με βάση την ισχύουσα νομοθεσία σχετικά με τη νοσοκομειακή περίθαλψη ανασφάλιστων ατόμων (χωρίς το νόμιμο βιβλιάριο οικον. αδυναμίας). Οι γενικότερες υγειονομικές εξετάσεις των λαθρομεταναστών (οι οποίες πραγματοποιούνται συστηματικά από τα Νοσοκομεία ευθύνης του ΠεΣΥΠ) καθορίζονται σύμφωνα με το σχέδιο «Ποσειδώνιο».
      Σχετικά με το θέμα αυτό η Πρόεδρος του ΠεΣΥΠ Βορείου Αιγαίου πρότεινε η υγειονομική εξέταση αυτών να διενεργείται σε κατάλληλους χώρους, υπό συνθήκες που να διασφαλίζουν την επάρκεια και τη διευκόλυνση των παρεχόμενων υπηρεσιών υγείας, καθώς και των επαγγελματιών υγείας στο έργο τους.
      Χαρακτηριστικό παράδειγμα αποτελεί η περίθαλψη και νοσηλεία λαθρομετανάστη στο Νοσοκομείο Σάμου. Ο ασθενής έπασχε από χρόνια μολυσματική νόσο (φυματίωση) και εισήχθη στο εν λόγω Νοσοκομείο, μετά από προφορική εντολή της Προέδρου. Νοσηλεύθηκε για χρονικό διάστημα δέκα ημερών, κατά το οποίο το επιστημονικό προσωπικό του Νοσοκομείου ήταν σε συνεχή επικοινωνία και συνεργασία με εξειδικευμένους επιστήμονες (ειδικούς λοιμωξιολόγους) των Νοσοκομείων της Αθήνας. Εν τέλει ο ασθενής διεκομίσθη στο Π.Γ.Ν.Α. «Η Σωτηρία» για περαιτέρω έλεγχο και θεραπεία.
      Με το αρ. 3344/24-9-04 έγγραφο η Πρόεδρος του ΠεΣΥΠ έδωσε στο Νοσοκομείο την απαραίτητη νομική διευκρίνιση, προκειμένου να νοσηλεύσει το προαναφερόμενο περιστατικό, μια και ο ασθενής ανήκε στην κατηγορία των ατόμων που νοσηλεύονται προκειμένου να σταθεροποιηθεί η κατάστασή τους, εφόσον η περίπτωσή τους κρίνεται επείγουσα. Σε καμιά περίπτωση η νοσηλεία αυτή δεν ταυτίζεται με την ενεργοποίηση του σχεδίου «Ποσειδώνιο».
      Επιπλέον σας γνωρίζουμε ότι οι αρμόδιες Διευθύνσεις του Υπουργείου Υγείας και Κοινωνικής Αλληλεγγύης επεξεργάζονται σχέδιο εγκυκλίου για τον καλύτερο συντονισμό -της υγειονομικής κάλυψης των λαθρομεταναστών- μεταξύ των συναρμόδιων φορέων.
      Ο Υπουργός
      Ν. ΚΑΚΛΑΜΑΝΗΣ»
      21. Στην με αριθμό 5474/24-11-04 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. ΤΚΕ/Φ2/26862/17-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 5474/24-11-2004, που κατέθεσε στη Βουλή ο βουλευτής κ. Γεώργιος Σούρλας και μας διαβίβασε το Υπουργείο Οικονομίας & Οικονομικών σχετικά με την εφαρμογή του «πόθεν έσχες» στους πολιτικούς, σας γνωρίζουμε τα εξής
      Η εφαρμογή του «πόθεν έσχες» στους πολιτικούς θεσπίστηκε με τις διατάξεις των άρθρων 24-27 του ν.2429/1996. Τροποποιήσεις στις ανωτέρω διατάξεις έχουν επέλθει με τις διατάξεις των άρθρων 1-12 του ν.3213/2003 (ΦΕΚ 309 τ.Α΄) και 13 του ν.3242/2004 (ΦΕΚ 102 τ.Α΄).
      Το άρθρο 1 του ν.3213/2003 απαριθμεί τα πρόσωπα που είναι υποχρεωμένα να υποβάλλουν δήλωση της περιουσιακής τους κατάστασης.
      Ο έλεγχος των δηλώσεων έχει ανατεθεί σε δύο Επιτροπές. Για τα πρόσωπα που αναφέρονται στις περιπτώσεις α έως και ε του άρθρου 1 του ν.3213/2003, αρμόδια είναι η επιτροπή του άρθρου 21 του ν.3023/2002, η οποία υποστηρίζεται από ειδική υπηρεσία της Βουλής, όπως προβλέπεται στο άρθρο 7 του ίδιου νόμου. Για τα πρόσωπα που αναφέρονται στις λοιπές περιπτώσεις του άρθρου 1 του ν.3213/2003, αρμόδια είναι η επιτροπή που συγκροτείται με απόφαση του Υπουργείου Δικαιοσύνης, το οποίο είναι αρμόδιο για τη διαδικασία ελέγχου, την οργάνωση και τη λειτουργία της Επιτροπής.
      Συνεπώς, για την απάντηση της ερώτησης αρμόδιοι είναι αφενός η Βουλή των Ελλήνων και αφετέρου το Υπουργείο Δικαιοσύνης, στο οποίο διαβιβάζουμε την ερώτηση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      22. Στην με αριθμό 5485/24-11-04 ερώτηση της Βουλευτού κ. Ασημίνας Ξηροτύρη -Αικατερινάρη δόθηκε με το υπ’ αριθμ. Β-1677/17-12-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 5485/24-11-04, που κατέθεσε στη Βουλή η Βουλευτής κα. Ασημίνα Ξηροτύρη-Αικατερινάρη, κατά το λόγο αρμοδιότητας του Υπ.Μ.Ε., σας πληροφορούμε τα πιο κάτω και κατά τη σειρά των τιθέμενων ερωτημάτων:
      1.α Τα βασικότερα προβλήματα που προκάλεσαν την καθυστέρηση της απορρόφησης κοινοτικών πόρων στα έργα α) άξονας Πατρών-Αθήνα-Θεσσαλονίκη-Ειδομένη-Σέχοβο και β) στον Προαστιακό και που εμφανίστηκαν στην πορεία υλοποίησης του προγράμματος ήταν:
      Οι συσσωρευμένες/διολισθήσεις των περασμένων ετών σε σχέση με τα εγκεκριμένα χρονοδιαγράμματα των έργων, που σε κάποιες περιπτώσεις αποδίδονται σε προβλήματα μη ελεγχόμενα απόλυτα από τους Τελικούς Δικαιούχους (ΟΣΕ-ΕΡΓΟΣΕ) (προσφυγές πολιτών, εμπλοκές σε διαγωνισμούς κλπ).
      Η αργή εξέλιξη στις φάσεις ωρίμανσης και δημοπράτησης πολλών έργων κατά την αρχική περίοδο του επιχειρησιακού προγράμματος του θεσμικού πλαισίου περί δημοσίων έργων και των καθυστερήσεων που υπήρξαν στην τροποποίησή του.
      β. Οι αποκλίσεις από τον προγραμματικό σχεδιασμό, οφείλονται, κυρίως σε :
      Σημαντική υποεκτίμηση των αναγκαίων χρόνων ωρίμανσης των έργων και μη αξιοποίηση σχετικών ιστορικών στοιχείων δεδομένου ότι αυτά δεν καταχωρούνται συστηματικά και δεν γίνεται και η ανάλογη στατιστική επεξεργασία.
      Έλλειψη τήρησης και συστηματικής επεξεργασίας οργανωμένων κοστολογικών στοιχείων των έργων, η οποία, σε συνδυασμό με ελλείψεις στην ωριμότητα των έργων, οδήγησε σε αρχικές υπεραισιόδοξες εκτιμήσεις, που διαψεύστηκαν στη συνέχεια από την πορεία υλοποίησης.
      Σημαντική υποεκτίμηση του φόρτου εργασίας που βάρυνε τους Τελικούς Δικαιούχους ΟΣΕ, ΕΡΓΟΣΕ και των απαιτήσεων για βελτίωση της οργάνωσης και της διαχειριστικής ικανότητά τους, λόγω των ιδιαίτερα αυστηρών και απαιτητικών κανόνων διαχείρισης του Γ΄ ΚΠΣ.
      2. Προκειμένου να βελτιωθούν οι ρυθμοί απορρόφησης και φυσικής υλοποίησης και να επιτευχθούν οι στόχοι, κρίθηκε σκόπιμη η στενή και συστηματική συνεργασία του Ο.Σ.Ε., της ΕΡΓΟΣΕ, του Υπ.Μ.Ε. και της Διαχειριστικής Αρχής του Ε.Π. ΣΑΑΣ, για συντονισμένη και αποτελεσματική επίλυση των θεμάτων. Συγκεκριμένα, θα εφαρμοσθεί:
      Τακτική παρακολούθηση των έργων ως προς τη φυσική υλοποίηση και τις απορροφήσεις (σε μηνιαία βάση) και η ανάληψη διορθωτικών/προληπτικών ενεργειών. Ιδιαίτερο βάρος θα δοθεί στην άμεση και συχνή επιτόπου επαφή με το φυσικό αντικείμενο. Όπου απαιτείται, . θα χρησιμοποιούνται εξωτερικοί εξειδικευμένοι εμπειρογνώμονες.
      Συστηματική παρακολούθηση των Τελικών Δικαιούχων(ΟΣΕ-ΕΡΓΟΣΕ) και ανάληψη δράσεων για την εξασφάλιση της απαραίτητης επιτάχυνσης της υλοποίησης των έργων καθώς και της οργανωτικής επάρκειας των φορέων αυτών.
      Συνεργασία με τα συναρμόδια Υπουργεία (π.χ ΥΠΕΧΩΔΕ) για την αντιμετώπιση των προβλημάτων θεσμικού πλαισίου και εξέλιξης συγκεκριμένων έργων.
      Δέσμευση στην υλοποίηση του εγκεκριμένου προγραμματισμού και κατάρτιση προγραμμάτων επιτάχυνσης για την επίτευξη των στόχων του.
      Επιτάχυνση των διαδικασιών ανάθεσης και συστηματοποίηση των διαδικασιών δημοπράτησης των έργων (με βάση το πρόσφατα ψηφισθέν νομοθετικό πλαίσιο), ώστε να μην προκύπτουν ενστάσεις, ακυρώσεις κλπ.
      Επίσπευση με κάθε δυνατό τρόπο των διαδικασιών υπογραφής συμβάσεων, εκτέλεσης των έργων και απορροφήσεων δαπανών, ώστε να αντιμετωπιστεί η ανάγκη των υψηλών απορροφήσεων κατά το έτος 2005.
      Υλοποίηση των έργων με μεγάλες εργολαβίες ώστε να αποφεύγονται καθυστερήσεις με πλειάδα μικρών διαγωνισμών.
      Απόδοση ιδιαίτερης βαρύτητας στις επόμενες φάσεις στην ανάγκη υποβολής προς ένταξη απολύτως ώριμων έργων στο Πρόγραμμα.
      Έμφαση στη βελτίωση της παρακολούθησης των έργων, ιδιαίτερα όσον αφορά τη συνεχή και αξιόπιστη ενημέρωση των προβλέψεων κόστους και χρόνου, αλλά και στην ποιότητα των έργων ώστε να μην δημιουργούνται προβλήματα από αναστολές δαπανών λόγω ελέγχων.
      Εξασφάλιση της απαιτούμενης επάρκειας πόρων (προσωπικό, εξοπλισμός) για αντιμετώπιση των υψηλών απορροφήσεων που απαιτούνται για την περίοδο 2005 - 2008.
      Άμεση ανάληψη διορθωτικών & προληπτικών ενεργειών όταν κατά την παρακολούθηση των έργων εντοπίζονται προβλήματα/αποκλίσεις.
      Ο Υπουργός
      ΜΙΧΑΛΗΣ ΛΙΑΠΗΣ»
      23. Στην με αριθμό 2047/8-7-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. ΓΠ/68472/30-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2047/8-7-2004 ερώτηση που κατατέθηκε στη Βουλή από τον Βουλευτή κ. Λ. Γρηγοράκο σχετικά με την εμφάνιση κρουσμάτων σαλμονέλας, σας πληροφορούμε τα εξής:
      Όπως είναι γνωστό, το μικρόβιο της σαλμονέλας μπορεί να μεταδοθεί τροφιμογενώς, υδατογενώς καθώς και από άτομο σε άτομο.
      Τα δεδομένα του Εθνικού Κέντρου Αναφοράς Σαλμονελών Σιγκελλών της ΕΣΔΥ αφορούν στην τυποποίηση των στελεχών Σαλμονέλας που αποστέλλονται σε αυτό από τα Νοσοκομεία, Κλινικές και Διαγνωστικά Εργαστήρια, και συνεπώς συμβάλουν:
      Αφενός στην τεκμηρίωση και διερεύνηση επιδημικών. επεισοδίων σαλμονελώσεων. 
      Αφετέρου στην παρακολούθηση της επιδημιολογίας των διαφόρων οροτύπων, στην ανίχνευση της εμφάνισης νέων κλώνων σαλμονέλων στον Ελληνικό χώρο της μικροβιακής αντοχής στην σαλμονέλα κ.λ.π.
      Όμως η συνολική αξιολόγηση των δεδομένων που συλλέγονται από το ΕΚΑΣΣ και η τεκμηρίωση των επιδημιολογικών τάσεων των Σαλμονελώσεων και των λοιπών τροφιμογενών λοιμώξεων γίνεται σε συνεργασία με το ΚΕΕΛ, που έχει οριστεί ως ο αρμόδιος φορέας για την μελέτη της επιδημιολογίας των κρουσμάτων λοιμωδών νοσημάτων.
      Πάντως από τα μέχρι τώρα δεδομένα του ΕΚΑΣΣ παρατηρείται τα τελευταία τρία έτη σχετική αύξηση του αριθμού των στελεχών Σαλμονέλας που μας αποστέλλονται για τυποποίηση. Η αύξηση αυτή αντανακλά εν πολλοίς τις διαχρονικές διακυμάνσεις που παρατηρούνται διεθνώς στην επιδημιολογία των σαλμονελώσεων όπως φαίνεται στα επισυναπτόμενα διαγράμματα. Πρέπει να σημειωθεί επίσης ότι η αύξηση αυτή αντανακλά εν πολλοίς και την δραστηριοποίηση του ΕΚΑΣΣ τα τελευταία, δύο έτη στη συλλογή των στελεχών σαλμονέλας από τα νοσοκομεία, την ευαισθητοποίηση των νοσοκομείων για την αναγκαιότητα αποστολής των στελεχών αυτών στο ΕΚΑΣΣ, αλλά και γενικά τη δραστηριοποίηση και ευαισθητοποίηση όλου του συστήματος Δημόσιας Υγείας (Νομίατροι, Επόπτες Υγείας κ.λ.π.), στην πλήρη διερεύνηση κάθε κρούσματος διάρρoιας ή τροφικής δηλητηρίασης.
      Από τα δεδoμένα της ΕΣΔΥ επίσης προκύπτει ότι έχει ελαττωθεί ήδη από το 2ο εξάμηνό του 2003 η συχνότητα απομόνωσης του (αναεριογόνου) κλώνου Senteritidίs που είχε προκαλέσει κρούσματα σε Σκανδιναβούς τουρίστες το 2000-2001.
      Επίσης έχει γενικά ελαττωθεί σημαντικά τα τελευταία χρόνια η απομόνωση στελεχών ανθεκτικών στα κλινικώς χρήσιμα αντιβιοτικά, με εξαίρεση την αντοχή στο ναλιδιξικόν οξύ που φαίνεται να αντανακλά την συνεχιζόμενη χρήση κινολονών στην κτηνοτροφία γεγονός που πρέπει να διερευνηθεί.
      Περισσότερα δεδομένα υπάρχουν στη σχετική ιστοσελίδα του Εργαστηρίου.
      	Το εργαστήριο της μικροβιολογίας (όπως άλλωστε και το ΚΕΔΥ) στα πλαίσια των Ολυμπιακών Αγώνων συμμετέχει στο Δίκτυο Εργαστηριακής Υποστήριξης Περιβαλλοντικής Υγιεινής και δέχεται δείγματα νερών και τροφίμων για εργαστηριακή ανάλυση. Δεν μετέχει όμως σε προγράμματα Υγειονομικού Ελέγχου ή ενημέρωσης του πληθυσμού.
      Στα πλαίσια επίσης της προετοιμασίας της χώρας μας για τους Ολυμπιακούς Αγώνες και του έργου επιστημονικής υποστήριξης Υπουργείου Υγείας και Κοινωνικής Αλληλεγγύης για την υλοποίηση του επιχειρησιακού προγράμματος «Ολυμπιακοί Αγώνες 2004 - Δημόσια Υγεία και Υγιεινή» προγραμματίστηκαν και εκτελέστηκαν από τις Διευθύνσεις Υγείας των Νομαρχιακών Αυτοδιοικήσεων (ΔΥΝΑ) με την επιστημονική και υλικοτεχνική υποστήριξη του YΥΚΑ, υγειονομικοί έλεγχοι σε αντικείμενα υγειονομικού ενδιαφέροντος που σχετίζονται με την πρόληψη νοσημάτων όπως οι σαλμονελώσεις.
      Επισυνάπτεται κατάλογος με τους ελέγχους και τα αποτελέσματα που αφορούν εστιατόρια ξενοδοχειακών μονάδων, εστιατόρια που βρίσκονται σε πύλες εισόδου (αεροδρόμια) και σε ακτές κολύμβησης. Επίσης επισυνάπτεται κατάλογος με τα αποτελέσματα ελέγχων κολυμβητικών δεξαμενών (υγειονομικών και εργαστηριακών ελέγχων).
      Πραγματοποιήθηκαν συνολικά περίπου 1000 υγειονομικοί έλεγχοι και επανέλεγχοι σε εστιατόρια και άλλα σχετιζόμενα αντικείμενα υγειονομικού ενδιαφέροντος καθώς και 220 έλεγχοι σε κολυμβητικές δεξαμενές. Επίσης δόθηκαν περίπου 3000 διορθωτικές ενέργειες από τις Ολυμπιακές ΔΥΝΑ. Παράλληλα πραγματοποιήθηκαν 193 εργαστηριακοί έλεγχοι νερού κολυμβητικών δεξαμενών. Πρέπει να σημειωθεί ότι στους επανέλεγχους σημειώθηκε μεγάλο ποσοστό συμμόρφωσης (πάνω από 90%) στις διορθωτικές ενέργειες που υποδείχτηκαν από τις αρμόδιες ΔΥΝΑ.
      Παράλληλα για τον ίδιο λόγο ελέγχθηκαν 22 επιβατηγά πλοία και δόθηκαν όπου χρειάστηκε διορθωτικές ενέργειες.
      Αναφορικά με την ενημέρωση του κοινού, έχει εκδοθεί ειδικό τίπτυχο- φυλλάδιο σε 500000 αντίτυπα για την πρόληψη των υδατογενών νοσημάτων σε κολυμβητικές δεξαμενές στην ελληνική και αγγλική γλώσσα. το οποίο έχει αποσταλεί από την ΕΣΔΥ ήδη σε ξενοδοχειακές μονάδες όλης της χώρας που έχουν κολυμβητική δεξαμενή. 
      Ο Υφυπουργός
      Α. ΓΙΑΝΝΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      24. Στην με αριθμό 2489/29-2-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. ΠΛΟ 275/27-8-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης του βουλευτή κ. Μ. Φραγκιαδουλάκη με αρ. πρωτ. 2489/29-7-2004, σας γνωρίζουμε ότι το ΙΤΕ με την υπ' αριθμ. 350190/6-8-2004 απόφαση του Υπουργού Οικονομίας και Οικονομικών επιχορηγείται για τα τρία πρώτα τρίμηνα του 2004 με ποσοστό διάθεσης 75% ήτοι με 7.575.000,00 € καθώς και με ποσό 7.314.256,03 € από το πρόγραμμα Δημοσίων Επενδύσεων σύμφωνα με την απόφαση κατανομής που υπέγραψε ο Υπουργός Ανάπτυξης. Πρέπει να επισημανθεί ότι η συνολική χρηματοδότηση για τα συγχρηματοδοτούμενα ερευνητικά έργα των εποπτευομένων από το Υπουργείο Ανάπτυξης Ερευνητικών Φορέων είναι αυξημένη κατά 22,95% σε σύγκριση με την αντίστοιχη του 2003 (από17.893.720 € σε 22.000.000 ε).
      ΄Οσον αφορά στα ειδικότερα ερωτήματα σας γνωρίζουμε τα εξής:
      1. Στα πλαίσια των προγραμματικών δηλώσεων της κυβέρνησης ενώπιον της βουλής, με σαφήνεια διατυπώθηκε η πρόθεση της κυβέρνησης να ανταποκριθεί στους στόχους της Λισσαβώνας και της Βαρκελώνης για το διπλασιασμό των δαπανών για την έρευνα μέχρι το 2010.
      2. Η κυβέρνηση επίσης δεσμεύθηκε για τη δημιουργία εθνικών οργάνων διοίκησης της έρευνας, με στόχο την παραγωγή πολιτικών, στρατηγικών και επιχειρησιακών προγραμμάτων έρευνας και τεχνολογίας. Τα όργανα αυτά, στο πλαίσιο των παραπάνω στοχεύσεων, θα προδιαγράψουν τους όρους και συνθήκες ουσιαστικής αναβάθμισης των ερευνητών και του επιστημονικού προσωπικού όπου και αν υπηρετεί (Πανεπιστήμια, Ερευνητικά Κέντρα, Παραγωγικά Υπουργεία). Οι τρεις βασικοί όροι αναδιάταξης της ερευνητικής προσπάθειας είναι αξιοκρατία, διαφάνεια, νομιμότητα.
      3. Η κυβέρνηση θα συζητήσει με τους ενδιαφερομένους τις εισηγήσεις των παραπάνω επιτροπών και θα θεσμοθετήσει ανάλογα.
      Ο Υπουργός
      Δ. ΣΙΟΥΦΑΣ»
      25. Στην με αριθμό 2241/16-7-04 ερώτηση των Βουλευτών κυρίων Άγγελου Τζέκη και Γιώργου Χουρμουζιάδη δόθηκε με το υπ’ αριθμ. 41257/5-8-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι στα πλαίσια του ΠΕΠ εφαρμόζονται από την Περιφέρεια προγράμματα «Αστικών Ολοκληρωμένων Παρεμβάσεων» στα οποία για την Αλεξανδρούπολη προβλέπονται συνολικά 6,55 εκατ. ευρώ. Η περιοχή παρέμβασης περιλαμβάνει και τον οικισμό των μουσουλμάνων. Το Επιχειρησιακό Σχέδιο περιλαμβάνει συνοπτικά τις εξής δράσεις στα πλαίσια των παρακάτω προβλεπόμενων αξόνων:
      Υποδομές και δράσεις Αστικής ανάπλασnς
      Δράσεις: Αναπλάσεις οδών του εμπορικού κέντρου, κατασκευή στοιχείων αστικού εξοπλισμού για τα άτομα με ειδικές ανάγκες στο εμπορικό κέντρο, κατασκευή νέου κτιρίου ΚΑΠΗ, σήμανση και διαμόρφωση επιγραφών στο σύνολο του εμπορικού κέντρου, διαμόρφωση χώρου πλατείας στο μουσουλμανικό θύλακα των οδών ΄Αβαντος με Τούτζα, με πρόνοια για τη διευκόλυνση των εορταστικών εκδηλώσεων της τοπικής κοινωνίας, παρεμβάσεις βελτίωσης του βιοτικού επιπέδου στον μουσουλμανικό θύλακα των οδών ΄Αβαντος - Τούτζα (μικρό δίκτυο απορροής ομβρίων και ασφαλτοστρώσεις)
      Υποδομές Μεταφορών
      Δράσεις: Κατασκευή διαβάσεων και οδική σήμανση στα μουσουλμανικά 
      Υποδομές Περιβάλλοντος
      Δράσεις: Δεντροφυτεύσεις σε όλη την περιοχή παρέμβασης
      Yπoδομές και δράσεις επιχειρηματικής ανάπτυξης
      Δράσεις: Δημιουργία φυτώριου επιχειρηματικότητας, σχεδιασμός ανάπτυξη και υλοποίηση πολιτικών προώθησης τοπικών προϊόντων, δημιουργία πληροφοριακού υλικού για τις εμπορικές επιχειρήσεις, δημιουργία ηλεκτρονικού κόμβου πληροφοριών, λειτουργία One - sto - shop (κέντρο παροχής συμβουλευτικών υπηρεσιών)
      Υποδομές εκπαίδευσης 
      Δράσεις: Εξοπλισμός παιδικού σταθμού περιοχής ΚΕΓΕ
      Υποδομές - Υγεία - Πρόνoιας
      Δράσεις: Συντήρηση ανακατασκευή του κτιρίου πρόνοιας, στελέχωση του ΚΑΠΗ με ειδικούς συνεργάτες
      Πoλιτισμός
      Δράσεις: Ετήσιες πολιτιστικές και εκπαιδευτικές εκδηλώσεις, δημιουργία πολυδύναμου πολιτιστικού κέντρου
      Κατάρτιση
      Δράσεις: Εκμάθηση ελληνικής γλώσσας (παλιννοστούντες, Έλληνες μουσουλμάνους), προγράμματα κατάρτισης ανέργων γυναικών, προγράμματα κατάρτισης συνοδών ΑΜΕΑ και ηλικιωμένων σε παλιννοστούντες/μουσουλμάνους, προγράμματα κατάρτισης για νέους επιχειρηματίες, για άνεργους, σε βασικές δεξιότητες Η/Υ για εμπόρους.
      Για τα λοιπά θέματα αρμόδια να απαντήσουν είναι τα συνερωτώμενα Υπουργεία ΠΕ.ΧΩ.ΔΕ και Εθνικής Παιδείας και Θρησκευμάτων.
      Ο Υπουργός
      Α. ΝΑΚΟΣ»
      26. Στην με αριθμό 6325/28.12.04 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 1093/26/1/05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Σαλαγιάννης, σας πληροφορούμε τα εξής:
      1. Το Υπουργείο Αγροτικής Ανάπτυξης και Τροφίμων βρίσκεται σε συνεχή διαδικασία διαλόγου και ανταλλαγής απόψεων με τους εκπροσώπους των αγροτών για το βαμβάκι, από την αρχή της τρέχουσας εμπορικής περιόδoυ με στόχο την καλύτερη διαχείρισή του.
      Συγκεκριμένα στις 13 και 1 7 Ιανουαρίου τρέχοντος έτους, όπου έλαβαν χώρα δύο συσκέψεις για το βαμβάκι με την παρουσία Boυλευτού Νομαρχών και Συνεταιριστών και αφού εξετάστηκαν όλα τα ενδεχόμενα και όλες οι προτάσεις που κατατέθηκαν στο τραπέζι, συμφωνήθηκε η εντατικοποίηση των ελέγχων σε τρία επίπεδα: στις Ενώσεις Αγροτικών Συνεταιρισμών τις Νομαρχιακές Αυτοδιοικήσεις και τον ΟΠΕΚΕΠΕ, με περισσότερους δειγματοληπτικούς ελέγxoυς ώστε να αποδειχθούν όσοι παράνομα καλλιέργησαν στρέμματα και να περικοπεί η ποσότητα που δόθηκε στα εκκοκκιστήρια, με συνέπεια να αυξηθεί το ποσοστό της επιστροφής, το ποσό δηλαδή που περιμένουν οι αγρότες ως τελευταία δόση, η καταβολή της οποίας θα επισπευθεί. Οι κατ' εξοχήν αρμόδιοι για αυτούς τους επανελέγχους είναι οι ΕΑΣ, οι Νομαρχιακές Αυτοδιοικήσεις και ο ΟΠΕΚΕΠΕ, ως αρμόδιος Οργανισμός Πληρωμών.
      Είναι βέβαιο ότι η ένταση των ελέγχων θα αποδώσει καρπούς, με εύλογο αποτέλεσμα την αύξηση του ποσού της επιστροφής, που προβλέπεται ότι θα φτάσει τις 23 δραχμές ανά κιλό, γεγονός που θα ικανοποιήσει τη μεγαλύτερη μερίδα των αγροτών, αφού σε σύνολο 82.000 βαμβακοπαραγωγών, εκείνοι που διαμαρτύρονται είναι ενδεχομένως 5.000 'ή 6.000.
      Στις 21-1-05 έχει προγραμματιστεί ειδική σύσκεψη με το σύνολο των εκπροσώπων των αγροτικών φορέων και των Νομαρχιακών Αυτοδιοικήσεων των βαμβακοπαραγωγικών περιοχών για να συμφωνηθεί η διαδικασία και το χρονοδιάγραμμα υλοποίησης του στόχου των επανελέγχων. Οι εν λόγω επανέλεγχοι γίνονται σε συνέχεια των πολλών πρωτόγνωρων ελέγχων που έχουν πραγματοποιηθεί φέτος για την βαμβακοκαλλιέργεια. Σημειώνεται ότι έχουν ελεγχθεί 52.000 βαμβακοπαραγωγοί. Ενδεικτικά αναφέρονται 7.300 περιπτώσεις που έχουν περικοπεί, αφού δεν υπήρχαν αποθέματα, 'ενώ είχε δηλωθεί ότι υπήρχαν.
      Σε σχέση με το αίτημα που αφορά την οικονομική στήριξη με εθνικούς πόρους, επισημαίνεται ότι, όπως είναι γνωστό η Κυβέρνηση έχει απορρίψει τέτοιες μεθόδους οι οποίες είναι παράνομες και επισύρουν με βεβαιότητα υψηλά κοινοτικά πρόστιμα, τα οποία δεν αντέχει η οικονομία και δεν μπορούν να καταβάλλουν οι Έλληνες φορολογούμενοι και ιδιαίτερα οι χαμηλοεισοδηματίες.
      Πιθανό αίτημα προς την Ε.Ε. θα προσέκρουε στην βέβαιη αντίδρασή της, αφού φέτος η χώρα μας εισπράττει για το βαμβάκι το μεγαλύτερο ποσό κοινοτικών εισροών, ύψους 690 εκατ. Ευρώ από οποτεδήποτε άλλοτε. Αυτό είναι ένα σημαντικό επιχείρημα που δείχνει ότι και οι αγρότες παίρνουν περισσότερες κοινοτικές εισρoές~ παρά την σημαντική μείωση της εμπορικής τιμής διεθνώς. Ως εκ τούτου, είναι βέβαιο (και με την άρνηση της Δανίας κατά κύριο λόγο) ότι η Ε.Ε. δεν πρόκειται να συμφωνήσει σε τέτοιου είδους ρύθμιση, μέσω εθνικών ενισχύσεων, αλλά και με μια σειρά παρόμοιων αιτημάτων στήριξης άλλων προϊόντων μας. Κατά συνέπεια δεν .είναι δυνατόν η χώρα να εκτίθεται με τέτοιου, είδους πρoτάσεις~ οι οποίες δεν οδηγούν σε θετικό αποτέλεσμα. Πολύ δε περισσότερο όταν έχουμε μπροστά μας κρίσιμες διαπραγματεύσεις διεκδίκησης διατήρησης της στήριξης, αλλά και επαύξησης της κοινοτικής στήριξης των προϊόντων μας που αφορούν το σύνολο των 800.000 παραγωγών.
      2. Για την κατανομή των επιπλέον ποσοτήτων διαβιβάζεται συνημμένα το με αριθμ. πρωτ. 117323/10-1-05 έγγραφο του Προέδρου του ΟΠΕΚΕΠΕ που απαντάει σχετικά.
      Ο Υφυπουργός
      Α. ΚΟΝΤΟΣ»
      27. Στην με αριθμό 6327/28.12.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 1094/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 117322/10-1-2005 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Μ. Καρχιμάκη.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      28. Στην με αριθμό 6338/29.12.04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 1095/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 117752/10-1-2005 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ), σε απάντηση της ανωτέρω ερώτησης της Βουλευτού κ. Θ. Τζακρή.
      Ο Υφυπουργός
      Α. ΚΟΝΤΟΣ
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      
      29. Στην με αριθμό 6356/30.12.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 1097/26.1.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 172/11-1-2005 έγγραφο του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ.  Μ. Στρατάκη.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      
      30. Στην με αριθμό 6364/4.1.05 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. Φ900 α/4404/7710/27.1.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 6364/4.1.05 ερώτησης, που κατέθεσε ο Βουλευτής κ. Kων/νoς Σπηλιώπoυλoς, με θέμα την προμήθεια τυφεκίων 5,56 χιλιοστών, σας γνωρίζουμε τα ακόλουθα:
      Η Κυβέρνηση στηρίζει το δημόσιο χαρακτήρα της εταιρείας «ΕΛΛΗΝΙΚΑ ΑΜΥΝΤΙΚΑ ΣΥΣΤΗΜΑ ΤΑ» (ΕΑΣ) και με τον πλέον επίσημο τρόπο, μέσω του κ. ΥΕΘΑ, στο χώρο του εργοστασίου, την 10- 1-2005, εξήγγειλε ότι προχωρά με γοργούς ρυθμούς η διαδικασία για την ανάθεση του νέου τυφεκίου διαμετρήματος 5,56 χιλ. για τις ανάγκες των Ενόπλων Δυνάμεων, των Σωμάτων Ασφαλείας και της Κυπριακής Εθνικής Φρουράς, πρόγραμμα συνολικής αξίας 135 εκατομμυρίων Ευρώ.
      Η όλη διαδικασία είχε παρουσιάσει προβλήματα λόγω των χειρισμών της προηγούμενης Κυβέρνησης, αφού αφενός το πρόγραμμα είχε νομικά «βαλτώσει», αφετέρου διότι ο μέχρι τότε σχεδιασμός δεν κατοχύρωνε, σύμφωνα με τις δεσμεύσεις της νέας Κυβέρνησης, τα οφέλη για το εργοστάσιο του Αιγίου.
      Οι σημαντικές διαφορές σε σχέση με την προηγούμενη διαδικασία, οι οποίες συμπεριελήφθησαν στη διακήρυξη του νέου διαγωνισμού ως απαράβατοι όροι στα ζητούμενα αντισταθμιστικά ωφελήματα (ΑΩ),εντοπίζονται σε τέσσερα σημεία:
      Στην κατασκευή νέου κτιριακού συγκροτήματος, έκτασης 6.300 τ.μ,. που θα στεγάσει τη γραμμή παραγωγής του νέου τυφεκίου. Στην κατασκευή του νέου διοικητικού συγκροτήματος της εταιρείας, εκτάσεως 1.200 τ.μ.
      Στην παροχή του συνόλου του μηχανολογικού εξοπλισμού που απαιτείται επιπλέον του υπάρχοντος για το στήσιμο της νέας γραμμής παραγωγής, ώστε να είναι δυνατή η κατασκευή του 100% του νέου τυφεκίου στο Αίγιο. Στην υποχρεωτική παραχώρηση του δικαιώματος παραγωγής και εμπορίας του τυφεκίου και ανταλλακτικών, εκτός από την Ελλάδα 	και στο εξωτερικό, σε αντίθεση με ό, τι συνέβαινε μέχρι σήμερα.
      Το πρόγραμμα του τυφεκίου αναμένεται να ανατεθεί εντός του 2005, αφού προηγηθούν οι προβλεπόμενες από το νόμο διαδικασίες (προκήρυξη του διαγωνισμού, αξιολόγηση προσφορών και κατακύρωση). Στην προσπάθεια μάλιστα του ΥΠΕΘΑ να μην υπάρξει κανένα κενό σε ό,τι αφορά την παραγωγική διαδικασία στο εργοστάσιο του Αιγίου για το τρέχον έτος, ανατίθενται τρία προγράμματα που εκμεταλλεύονται υφιστάμενες γραμμές παραγωγής και υπάρχουσα εμπειρία. Το πρόγραμμα 5,56 εκτιμάται ότι θα αρχίσει τέλος του 2005.
      Η νέα Ηγεσία του Υπουργείου αναθέτει το πρώτο εξάμηνο του 2005 παραγγελίες άμεσα εκμεταλλεύσιμες, ύψους 40 και πλέον εκατομμυρίων Ευρώ, όταν οι αντίστoιχες αναθέσεις συμβάσεων για ολόκληρη τη διετία 2002-2003 ήταν μόλις 50 εκατομμύρια Ευρώ.
      Για τα επόμενα χρόνια, εντάσσεται μια πληθώρα προγραμμάτων.
      Συγκεκριμένα, πρόκειται να δρομολογηθούν πέντε ακόμη προγράμματα ύψους 340.000.000 € που σχετίζονται, άμεσα ή έμμεσα με υλοποιούμενα ή και δρομολογημένα προγράμματα και συνεπώς είναι εύκολο να αναληφθούν από την εταιρεία.
      Τέλος, όπως άλλωστε γίνεται φανερό, βασική πολιτική της Κυβέρνησης είναι η ουσιαστική συμμετοχή της εγχώριας αμυντικής βιομηχανίας σε όλες τις προμήθειες των Ενόπλων Δυνάμεων επ' ωφελεία της Εθνικής Οικονομίας, των εργαζομένων στην αμυντική βιομηχανία αλλά και της μαχητική ς ικανότητας των Ενόπλων Δυνάμεων.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      31.Στην με αριθμό 6378/5.1.05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 2/1158/002/26.1.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της αρ. 6378/5 ερώτησης, που κατατέθηκε στη Βουλή των Ελλήνων από τον Βουλευτή κ.  Θ. Λεβέντη, σας πληροφορούμε τα εξής:
      Σύμφωνα με τις διατάξεις του άρθρου 4 κεφ. ΣΤ παρ. 3 του ν. 2817/2000, στους Προϊσταμένους των Κ.Δ.Α.Υ. καταβάλλεται το επίδομα θέσης ευθύνης της παρ. 1 περ. β υποπ. β του άρθρου 14 του ν. 2470/1997.
      Σύμφωνα όμως με το άρθρο 28 παρ. 1 του ν. 3205/2003, το άρθρο 14 του ν. 247011997 καταργείται από 1-1-2004, ημερομηνία έναρξης ισχύος του νέου νόμου.
      Επιπλέον, σύμφωνα με την αριθμ. 2/2757/0022/31-12-2003 εγκύκλιο του ν. 3205/2003 επί του άρθρου 13 παρ. 5 εδ. β΄, στους εν λόγω Προϊσταμένους καταβάλλεται από 1.1.2004 το αντίστοιχο επίδομα της παρ. Α10 περ. α του άρθρου 8 του ίδιου νόμου, δηλαδή το επίδομα ειδικής απασχόλησης των 235 €, ενώ στους διευθυντές των Εργαστηρίων Ειδικής Επαγγελματικής Εκπαίδευσης και Κατάρτισης (Ε.Ε.Ε.Ε.Κ.) της περίπτωσης (στ) της παρ.13 του αρ. 1 του ν. 2817/2000 καταβάλλεται το ανωτέρω επίδομα της περ. β, ύψους 176€.
      Κατόπιν τούτων, οι συγκεκριμένοι Προϊστάμενοι δεν δικαιούνται το επίδομα θέσης ευθύνης του άρθρου 13 του ν. 3205/2003.
      Εν πάση περιπτώσει το ανωτέρω θέμα τελεί υπόψη της Υπηρεσίας μας και θα εξετασθεί η αντιμετώπισή του.
      Ο Υφυπουργός
      ΠΕΤΡΟΣ ΔΟΥΚΑΣ»
      32. Στην με αριθμό 6385/5.1.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 1108/28.1.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε η Βουλευτής κα Ε. Σχοιναράκη-Ηλιάκη σας διαβιβάζουμε συνημμένα το με αριθμ. πρωτ. 268/27-1-05 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τρoφίμων 
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Kοινοβουλευτικού Ελέγχου (Τμήμα Ερωτήσεων)
      33. Στην με αριθμό 6381/5.1.05 ερώτηση του Βουλευτή κ. Κωνσταντίνου Καίσερλη δόθηκε με το υπ’ αριθμ. 1759/28.1.05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 381/5-1-2005 ερώτηση που κατατέθηκε στη Βουλή από τον Βουλευτή κ. Κ. Καισερλή με θέμα ιι Άσκηση καθηκόντων του Προέδρου του Κέντρου Υγείας Καρπάθου, σας γνωρίζουμε τα εξής:
      Τον Αύγουστο του 2002 σε ποδοσφαιρικό αγώνα μεταξύ τοπικών ομάδων της Καρπάθου ένας οπαδός της μιας ομάδας εκσφενδονίζει φιάλη αναψυκτικού και τραυματίζει στο κεφάλι τον 38χρονο διαιτητή του αγώνα.
      Λίγες ημέρες μετά το συμβάν, ο' Οδοντίατρος κ. Γ. Νισσήριος, θεατής του εν λόγω αγώνα, εκφέρει την ιατρική του, άποψη σε παριστάμενους σε καφετέρια της πόλης Πυγάδια, ότι γενικά η απότομη πτώση ενός ανθρώπου που χάνει αιφνίδια τις αισθήσεις του, 'μπορεί να είναι όχι μόνον αποτέλεσμα τραυματισμού του, αλλά ενδεχομένως και λόγω λιπoθυμίας ή λόγω επιληπτικής κρίσης. 
      Η τελευταία διατυπωθείσα εκδοχή της «επιληπτικής κρίσης» εκλαμβάνεται εκ των οικείων του τραυματισθέντος ως «συκοφαντική δυσφήμιση» του παθόντος για την οποία κατέθεσαν μήνυση κατά του Οδοντιάτρου κ. Γ. Νισσήριου.
      Η μήνυση εκδικάζεται τον Οκτώβριο του 2004 και επιβάλλεται στον Οδοντίατρο κ. Γ. Νισσήριο ποινή φυλάκισης 8 μηνών με τριετή αναστολή, για την οποία ο προαναφερόμενος κατέθεσε έφεση.
      Όσον αφορά το ερώτημα του κ. Βουλευτή που αναφέρεται στο θέμα της άσκησης των καθηκόντων του προαναφερόμενου Οδοντιάτρου ως Προέδρου του ΚΥ Καρπάθου, σας γνωρίζουμε ότι:
      Το όποιο αδίκημα διαπράχθηκε τον Αύγουστο του 2002 στην Κάρπαθο και εκδικάσθηκε πρωτόδικα τον Οκτώβριο του 2004. Ο καταδικασθείς Οδοντίατρος άσκησε έφεση κατά της αποφάσεως του Πρωτοδικείου, η οποία δεν έχει ακόμα τελεσιδικήσει στο Εφετείο.
      Το όποιο αδίκημα τελέσθηκε όχι σε χώρο δημόσιας υπηρεσίας (όπως τον χώρο του ΚΥ Καρπάθου, όπου από τον Οκτώβριο του 2004 έως και σήμερα ο Οδοντίατρος κ. Γ. Νισσήριος ασκεί Διοίκηση ως Πρόεδρος του), αλλά εντός καφετέριας της πόλεως Πυγάδια Καρπάθου.
      Ο Υφυπουργός
      Α. ΓΙΑΝΝΟΠΟΥΛΟΣ»
      
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, θα σας ανακοινώσω το δελτίο αναφορών και ερωτήσεων της Τρίτης 5 Απριλίου 2005.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7477/7.2.2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αξιοποίηση των επεξεργασμένων λυμάτων του Βιολογικού Καθαρισμού Ηρακλείου, για τις αρδευτικές ανάγκες Φοινικιάς και Κάμπου Αγ. Σύλλα.
      2. Η με αριθμό 4062/13.10.2004 ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αντιμετώπιση του προβλήματος της καθίζησης του εδάφους στο Σταυρό Φαρσάλων του Νομού της Λάρισας.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7080/560/27.1.2005 ερώτηση και αίτηση κατάθεσης εγγράφων της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς την Υπουργό Εθνικής Παιδείας και Θρησκευμάτων, σχετικά με τους πρώην συμβασιούχους εργαζομένους στο Κέντρο Πληροφόρησης Νέων Θεσσαλονίκης (Κ.Π.Ν.Θ.).
      2. Η με αριθμό 7387/3.2.2005 ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Ανάπτυξης, σχετικά με την τιμή του πετρελαίου και την ενεργειακή ασφάλεια της χώρας.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη είναι η με αριθμό 774/28.3.2005 επίκαιρη ερώτηση, της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων για την αντιμετώπιση του φαινομένου της ενδο-οικογενειακής βίας κλπ..
      Η επίκαιρη ερώτηση της κ. Μερεντίτη έχει ως εξής: 
      «Όπως προκύπτει από πλήθος ερευνών και στατιστικών μελετών, η βία κατά των γυναικών αποτελεί την πιο διαδεδομένη μορφή παραβίασης των ανθρωπίνων δικαιωμάτων και το πλέον παγκόσμιο πρόβλημα για τις γυναίκες.
      Από τα στοιχεία για την «αθέατη βία», όπως ονομάζεται η βία μέσα στο σπίτι, προκύπτει ένας απολογισμός φρίκης.
      Ως φαινόμενο παρουσιάζει ιδιαίτερα μεγάλες διαστάσεις, έχοντας πολύ δυσάρεστες επιπτώσεις στη φυσικά και συναισθηματική υγεία των γυναικών-θυμάτων και υπονομεύοντας την αυτοεκτίμησή τους και τη δυνατότητα για ομαλή ανάπτυξη. Στις χειρότερες περιπτώσεις αποτελεί απειλή για τη ζωή, όταν γυναίκες δολοφονούνται ή αυτοκτονούν από απελπισία και απόγνωση.
      Εκείνο που πρωτίστως πρέπει να γίνει κατανοητό είναι:
      α) ότι το πρόβλημα δεν κάνει διακρίσεις κοινωνικού στρώματος, μορφωτικού επιπέδου, ύψους εισοδήματος, εθνικότητας, ηλικίας και 
      β) ότι η ενδοοικογενειακή βία αποτελεί έγκλημα.
      Στη χώρα μας η σχετική νομοθεσία είναι ελλιπής και οι υποδομές για την προστασία και αποκατάσταση των γυναικών, που έχουν υποστεί βία, επιβάλλεται να επεκταθούν.
      Σας ερωτώ, λοιπόν, κύριε Υπουργέ,
      Σκοπεύετε, και αν ναι, με ποια συγκεκριμένα μέτρα να αντιμετωπίσετε το φαινόμενο της ενδοοικογενειακής βίας, αλλά και να καταπολεμήσετε τις βασικές αιτίες που το προκαλούν;»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Απόστολος Ανδρεουλάκος.
      Ορίστε, κύριε Υπουργέ, έχετε το λόγο.
      AΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Μερεντίτη, με πρόσφατη απόφαση του Υπουργού Εσωτερικών, Δημόσιας Διοίκησης και Αποκέντρωσης κ. Προκόπη Παυλόπουλου, συγκροτήθηκε ομάδα εργασίας, με εξειδικευμένο επιστημονικό προσωπικό, για την επεξεργασία νομοθετικού πλαισίου για την καταπολέμηση της ενδοοικογενειακής βίας. Έργο της ομάδας προβλέπεται ο σχεδιασμός, η επεξεργασία και η υποβολή ολοκληρωμένης νομοθετικής ρύθμισης για την καταπολέμηση της ενδοοικογενειακής βίας.
      Η πρόταση αυτή θα βασίζεται στην έρευνα, τη συλλογή και τη μελέτη των νομοθετικών ρυθμίσεων για την καταπολέμηση της ενδοοικογενειακής βίας σε όλα τα κράτη-μέλη της Ευρωπαϊκής Ένωσης. Δεύτερον, στη μελέτη των δεσμεύσεων, που έχει αναλάβει η χώρα μας, στα πλαίσια των διεθνών συμβάσεων που έχει επικυρώσει, αλλά και των υποδείξεων των διεθνών οργανισμών για την υιοθέτηση μέτρων στον πλαίσιο καταπολέμησης της ενδοοικογενειακής βίας. Τρίτον, στη μελέτη των εξελίξεων και των πολιτικών για το θέμα που συζητάμε, σε επίπεδο Ευρωπαϊκής Ένωσης. Τέταρτον, στη διερεύνηση των μέτρων, που είναι αναγκαίο να αναληφθούν, για την παρακολούθηση των επτά δεικτών κατά της ενδοοικογενειακής βίας, που εισηγήθηκε η δανική Προεδρία της Ευρωπαϊκής Ένωσης το 2002, στα πλαίσια της συνεχιζόμενης παρακολούθησης της εφαρμογής της πλατφόρμας δράσης του Πεκίνου. Πέμπτον, στη μελέτη των κοινωνιολογικών και άλλων παραμέτρων, που χαρακτηρίζουν το φαινόμενο στην Ελλάδα. Η ομάδα εργασίας θα καλέσει τους αρμόδιους τομείς όλων των κομμάτων, για να ενημερωθεί για τις απόψεις τους. 
      Και σε επίπεδο ενημέρωσης, ευαισθητοποίησης και κατάρτισης, έργο σημαντικό έχει να επιδείξει η Γενική Γραμματεία Ισότητας. Συνεχίζει, σε συνεργασία με συναρμόδιους φορείς και μη κυβερνητικές οργανώσεις, να υλοποιεί δράσεις ευαισθητοποίησης και πληροφόρησης του κοινού, με τη διοργάνωση ενημερωτικών εκστρατειών, την παραγωγή τηλεοπτικών και ραδιοφωνικών μηνυμάτων, την εκτύπωση φυλλαδίων τόσο στην ελληνική όσο και στην αγγλική και την έκδοση αφισών. 
      Λειτούργησαν, επίσης, περίπτερα ενημέρωσης του κοινού, σε κεντρικούς δρόμους της Αθήνας και του Πειραιά, διενεμήθη υλικό και αναρτήθηκαν αφίσες στα μέσα μαζικής μεταφοράς. Με σκοπό την ενημέρωση και κατάρτιση των επαγγελματιών, που ασχολούνται με περιστατικά κακοποιημένων γυναικών στα συμβουλευτικά κέντρα της Γενικής Γραμματείας Ισότητας διεξήχθη πρόσφατα εκπαιδευτικό σεμινάριο με βασικό θέμα την πρόληψη και την αντιμετώπιση της μετατραυματικής αγχώδους διαταραχής, που προκαλείται μετά από βιασμό, χωρισμό κλπ.. Το σεμινάριο υλοποιήθηκε στα πλαίσια του ευρωπαϊκού προγράμματος «ΔΑΦΝΗ». 
      Από πλευράς υποδομών συνεχίζεται η λειτουργία των συμβουλευτικών κέντρων για τη βία κατά των γυναικών σε Αθήνα και Πειραιά, που παρέχουν ψυχοκοινωνική και νομική στήριξη σε κακοποιημένες γυναίκες, καθώς και των αντιστοίχων συνοδευτικών υπηρεσιών, που παρέχει το Κέντρο ερευνών για Θέματα Ισότητας.
      Η Γενική Γραμματεία Ισότητας συνεργάζεται με το Δήμο Αθηναίων για την ανανέωση της προγραμματικής σύμβασης για τη λειτουργία του ξενώνα κακοποιημένων γυναικών και με τους Δήμους Θεσσαλονίκης, Σερρών, Καβάλας και Κομοτηνής με στόχο τη δημιουργία και τη λειτουργία συμβουλευτικών κέντρων και ξενώνων στους δήμους αυτούς.
      Επίσης, σε επίπεδο υγείας, η Γενική Γραμματεία Ισότητας, στο πλαίσιο της συμμετοχής της στην Τέταρτη Επιτροπή παρακολούθησης του επιχειρησιακού προγράμματος «Υγεία, Πρόνοια 2000-2006» του Υπουργείου Υγείας και Κοινωνικής Αλληλεγγύης, εισηγήθηκε και έγινε αποδεκτό μεταξύ των άλλων να εκπαιδευθούν οι επαγγελματίες υγείας τόσο σε θέματα υποδοχής και περίθαλψης γυναικών, που έπεσαν θύματα κακοποίησης, όσο και σε θέματα σεξουαλικής και αναπαραγωγικής υγείας.
      ΠΡΟΕΔΡΕΥΩΝ (Γεώργιος Σούρλας): Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, θα ήθελα να ζητήσω να έχω την ανοχή σας στο χρόνο, αν χρειαστεί. 
      Συμφωνούμε, κύριε Υπουργέ, -και μαζί μας συμφωνεί όλη η κοινωνία- ότι η ενδο-οικογενειακή βία αποτελεί την πιο διαδεδομένη μορφή παραβίασης των ανθρωπίνων δικαιωμάτων κι ότι η «αθέατη βία», αυτή που ασκείται πίσω από κλειστές πόρτες, πρέπει επιτέλους να πάψει να θεωρείται ιδιωτική υπόθεση καθ’ ότι είναι πεποίθηση όλων μας ότι είναι ένα σύνθετο κοινωνικό πρόβλημα, αλλά και πολιτικό, με παγκόσμια διάσταση.
      Το πρόβλημα είναι πολιτικό, γιατί συνιστά κατάφωρη παραβίαση των θεμελιωδών ανθρωπίνων δικαιωμάτων, δηλαδή του δικαιώματος της ζωής, αλλά είναι όμως και οικονομικό και κοινωνικό, γιατί έχει και οικονομικό κόστος, το αναφέρατε. Το δε κοινωνικό κόστος, το τεράστιο για μένα, είναι το γεγονός ότι ως φαινόμενο αναπαράγεται από γενιά σε γενιά. 
      Αναφέρατε όσα κάνει η Γενική Γραμματεία Ισότητας, τα μέτρα και τις πρωτοβουλίες που λαμβάνει, τα οποία, όμως, είναι συνέχεια των όσων είχαμε ξεκινήσει εμείς, οι κυβερνήσεις του ΠΑΣΟΚ, και τα οποία έχουν να κάνουν με την αντιμετώπιση και τη βελτίωση της θέσης των γυναικών που είναι θύματα.
      Θεωρώ πολύ σημαντικό την αντιμετώπιση του προβλήματος, αλλά να ξεκινήσουμε, κυρίως, με την ενημέρωση και την ευαισθητοποίηση της κοινής γνώμης, ώστε το πρόβλημα να γίνει γνωστό. Η κοινωνία οφείλει να επιδείξει αλληλεγγύη και συμπαράσταση, και τα ίδια τα θύματα να αισθανθούν μεγαλύτερη σιγουριά κι  αυτοπεποίθηση, ώστε να καταφέρουμε αυτό, κύριε Υπουργέ, που ήταν μια εκστρατεία, που είχε ξεκινήσει από το ΠΑΣΟΚ το 2002, το «Σπάστε τη σιωπή σας», γιατί αυτό είναι το πρόβλημα.
      Ως προς τη νομοθεσία υπάρχει μια σχετική πρόταση, να νομοθετηθεί ως ιδιώνυμο αδίκημα, με ίδιες ποινές και μέτρα: Δηλαδή αποφασιστική επέμβαση του εισαγγελέα, κλπ..
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, ζήτησα από την αρχή την ανοχή σας, γιατί πιστεύω ότι τα μέτρα δεν αρκούν. Εξάλλου διαπιστώνουμε όλοι μας ότι το πρόβλημα είναι τεράστιο. Δεν είναι ταξικό, είναι κοινωνικό, και όσο ανεβαίνουμε κοινωνικά, απλά κλείνουν τα στόματα. Οι κοινωνίες αναπτύσσονται, και από εμάς περιμένουν να αντιμετωπίσουμε τα προβλήματα. Εγώ, λοιπόν, κύριε Υπουργέ, την ερώτησή μου την έκανα θέλοντας να ανταλλάξω μαζί σας μια σκέψη μου και πρόταση, ως προς την ενημέρωση της κοινής γνώμης, των εκπαιδευτικών, των παιδιών, των γονέων με βίντεο, με προβολές στα σχολεία.
      Κατ’ αρχάς η νέα γενιά πρέπει να ξεπεράσει τα στερεότυπα και τις προκαταλήψεις, σχετικά με τους ρόλους και τις σχέσεις των δύο φύλων. Οι νεότερες γενιές πρέπει να έχουν ενημέρωση –θέλουν να έχουν- αλλά πρέπει να έχουν τη σωστή ενημέρωση. Και κυρίως τα παιδιά, τα οποία βιώνουν την ενδο-οικογενειακή βία. Είναι βέβαιο ότι ως ενήλικες θα υιοθετήσουν μία από τις δύο συμπεριφορές: είτε του θύτη, ασκώντας βία, είτε του θύματος, υφιστάμενοι βία. Και αυτό εμείς είμαστε υποχρεωμένοι να το αντιμετωπίσουμε.
      Ο ρόλος του σχολείου, και της εκπαίδευσης γενικότερα, στην αντιμετώπιση αυτού του προβλήματος είναι τεράστιος. Είναι ανάγκη να ευαισθητοποιηθεί και να επιμορφωθεί κυρίως ο εκπαιδευτικός κόσμος στα θέματα αυτά της ενδο-οικογενειακής βίας. Να υπάρξουν κατάλληλα σεμινάρια και προγράμματα, ώστε να ευαισθητοποιηθούν πρώτα οι εκπαιδευτικοί και μετά όλοι οι εμπλεκόμενοι. Να υπάρξουν σωστά προγράμματα για τη σωστή, έγκαιρη ενημέρωση των παιδιών και των γονέων. Να ενισχυθεί ο ρόλος της αγωγής της σχολικής υγείας. Το σχολείο, με όλα τα προγράμματά του, πρέπει να βοηθήσει τους νέους να αναπτύξουν κριτικό πνεύμα απέναντι στις παγιωμένες στάσεις και συμπεριφορές και να διεκδικούν την ισότιμη αντιμετώπισή τους απ’ όλους στην προσωπική και στην κοινωνική ζωή τους. Πρέπει να εισαχθεί ένα εκπαιδευτικό πρόγραμμα σχετικό, ένα μάθημα με την ευρεία έννοια, για να μπορούν να ενημερώνονται τα παιδιά για τα ανθρώπινα δικαιώματα, για τη βία στην οικογένεια και τον τρόπο της αντιμετώπισής της. Η εκπαίδευση αυτή θα πρέπει να ενσωματωθεί σε κάθε πολιτική εκπαίδευσης και κατάρτισης, ξεκινώντας από τις πρωτοβάθμιες σχολικές βαθμίδες και προχωρώντας. Με τη χρήση του κατάλληλου εποπτικού υλικού, όπως η προβολή βίντεο, θα μπορούν πιο εύκολα και άμεσα να αντιληφθούν τα προβλήματα που δημιουργεί στα άτομα και στις κοινωνίες η άσκηση της βίας κατά των γυναικών και όχι μόνο. Κατά των γυναικών, όμως, είναι πιο συνήθης. 
      Πρέπει επίσης να λειτουργήσουν σχολιατρικές υπηρεσίες που θα διαθέτουν κοινωνικό λειτουργό και ψυχολόγο, οι οποίοι θα μπορούν να παίξουν σημαντικό ρόλο τόσο στην πρόληψη του προβλήματος όσο και στη στήριξη των παιδιών, που αντιμετωπίζουν πρόβλημα. 
      Επαναλαμβάνω ότι η άσκηση βίας είναι καθαρά θέμα νοοτροπίας και έτσι πρέπει να το αντιμετωπίσουμε. Πρέπει να πάψει να τροφοδοτείται ο κύκλος της βίας. Το έγκλημα πίσω από κλειστά παράθυρα πρέπει να σταματήσει και ας θέσουμε έναν όρο σήμερα «ανοχή μηδέν με τη λήψη των κατάλληλων μέτρων». 
      ΠΡΟΕΔΡΕΥΩΝ (Γεώργιος Σούρλας): Ο κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία συνάδελφε, είναι ένα θέμα το οποίο νομίζω ότι βρίσκει σύμφωνες όλες τις πτέρυγες της Βουλής, αλλά και κάθε άνθρωπο γενικότερα. Το ότι αυτό το φαινόμενο αναπαράγεται και κληροδοτείται από γενιά σε γενιά είναι γεγονός αναμφισβήτητο. 
      Γι’ αυτό νομίζω ότι θα πρέπει να δώσουμε μεγάλη βαρύτητα στην ενημέρωση στο σχολείο των μαθητών, διότι αν ενημερωθεί σωστά ο μαθητής, εάν βιώσει την ενδο-οικογενειακή βία, δεν θα επηρεαστεί και δεν θα σημαδευτεί σε όλη του τη ζωή, αλλά θα αντιδράσει υγιώς εναντίον του φαινομένου αυτού της βίας πίσω από την πόρτα. 
      Το ότι το φαινόμενο δεν κάνει κοινωνικές ή εισοδηματικές διακρίσεις ούτε διακρίσεις μορφωτικού επιπέδου, ηλικίας ή εθνικότητας είναι γεγονός αναμφισβήτητο. Και μπορούμε να πούμε…
      ΠΡΟΕΔΡΕΥΩΝ (Γεώργιος Σούρλας): Η βία, κύριε Υπουργέ, κάνει διακρίσεις φύλου; 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν κάνει διακρίσεις φύλου, διότι εννοείται ότι προστατεύουμε το αδύνατο φύλο.
      ΑΘΑΝΑΣΙΑ ΜΕΡΕΝΤΙΤΗ: Ενδο-οικογενειακή βία πάντως υπάρχει. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης και Αποκέντρωσης): Βεβαίως, κυρία Μερεντίτη, μπορεί να σημειωθεί και φαινόμενο κακοποίησης του άνδρα, αλλά εν πάση περιπτώσει επειδή μιλάμε εκ του συνήθους, όπως επίσης νομοθετούμε εκ του συνήθους, βεβαίως θεωρούμε ότι συνηθέστερα, το θύμα είναι γυναίκα. 
      ΑΘΑΝΑΣΙΑ ΜΕΡΕΝΤΙΤΗ: Και το παιδί. Μέχρι τώρα δεν έχουμε καταγγελία…
      ΠΡΟΕΔΡΕΥΩΝ (Γεώργιος Σούρλας): Ο άνδρας ντρέπεται να το πει, γι’ αυτό δεν το λέει. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το παιδί, κυρία Μερεντίτη ή είναι άμεσο θύμα ή είναι παράπλευρο θύμα. Και μόνο που θεάται τη βία μέσα στο σπίτι, την κακοποίηση της μητέρας του από τον πατέρα του, αυτό σημαίνει ότι θα σημαδευτεί –κατά πάσα πιθανότητα- διά βίου και τον μεν πατέρα θα τον μισεί, αλλά θα τον υπολογίζει, τη δε μητέρα θα την αγαπά, αλλά δεν θα την εκτιμά. 
      Πρέπει, λοιπόν, βεβαίως να εντείνουμε τις προσπάθειες σε όλα τα επίπεδα και σε επίπεδο συμβουλευτικής και σε επίπεδο ενημέρωσης και σε επίπεδο νομοθεσίας. Εγώ συμφωνώ απόλυτα, αλλά βεβαίως δεν θέλω να προκαταλάβω το έργο της ομάδας, που θα επεξεργαστεί το νομοθετικό πλαίσιο. Οπωσδήποτε πρέπει να γίνει ιδιώνυμο έγκλημα και οπωσδήποτε οι ποινές πρέπει να είναι αυστηρότατες για να αντιμετωπίσουμε αυτό το φαινόμενο που δεν τιμά τον πολιτισμό μας και την κοινωνία. 
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στη συζήτηση της δεύτερης της με αριθμό 788/29-3-2005 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας του εισοδήματος των καπνοπαραγωγών κλπ. 
      Η επίκαιρη ερώτηση του κ. Τσιόγκα έχει ως εξής: 
      «Οι δραστικές μειώσεις των τιμών των καπνών, που παρατηρούνται τα τελευταία χρόνια, και με ιδιαίτερη ένταση τη φετινή χρονιά αποδεκατίζουν το εισόδημα των καπνοπαραγωγών και τους οδηγούν στη χρεοκοπία και στο ξεκλήρισμα. 
      Η Κυβέρνηση, σαν «Πόντιος Πιλάτος», προσπαθεί να αποποιηθεί τις ευθύνες της, με τη δικαιολογία ότι δεν μπορεί να παρέμβει στην αγορά. Συνειδητά, όμως, αποσιωπά ότι αυτήν την αγορά που κυριαρχεί η ασυδοσία των καπνεμπόρων τη διαμόρφωσε και η δική της πολιτική, με την κατάργηση της παρέμβασης και την επιβολή των συμβολαίων ως μηχανισμών εκβιασμού των καπνοπαραγωγών από τους καπνέμπορους, επειδή η καταβολή της επιδότησης προϋποθέτει την έγκαιρη υπογραφή του συμβολαίου και πώληση της παραγωγής στον καπνέμπορο. 
      Ερωτάται ο κύριος Υπουργός τι ενέργειες θα κάνει για να προστατεύσει το εισόδημα των καπνοπαραγωγών από την ασυδοσία των καπνεμπόρων.»
      Θα απαντήσει ο Υφυπουργός Αγροτικής Ανάπτυξης και Τροφίμων, κ. Κοντός. 
      Κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, το εισόδημα των καπνοπαραγωγών είναι γνωστό ότι αποτελείται από δύο τμήματα. Το ένα είναι οι επιδοτήσεις. Οι επιδοτήσεις στον καπνό διαφέρουν από ποικιλία σε ποικιλία. Το δεύτερο μέρος είναι η εμπορική αξία. Η εμπορική αξία στον καπνό προσδιορίζεται με βάση τα συμβόλαια, τα οποία όταν αρχίζει η καλλιεργητική περίοδος υπογράφονται μεταξύ των εκπροσώπων των ομάδων, των καπνοπαραγωγών και των μεταποιητών. 
      Σύμφωνα, λοιπόν, με τις ισχύουσες κοινοτικές και εθνικές διατάξεις κατά την περίοδο της παραλαβής του καπνού ολοκληρώνεται και η διαδικασία της ποιοτικής κατάταξής του, βαθμολογείται δηλαδή ο καπνός και κατατάσσεται ποιοτικά. 
      Στη βάση των συμβατικών τιμών που ισχύουν ανά ποιοτική κατηγορία κατά τη στιγμή της ποιοτικής κατάταξης διαμορφώνονται και οι εμπορικές τιμές, που καταβάλλονται στους καπνοπαραγωγούς. Κατά την υπογραφή των συμβολαίων καλλιέργειας μεταξύ των ομάδων παραγωγών και των εμπορικών επιχειρήσεων καθορίζονται και οι τελικές τιμές του προϊόντος, τιμές τις οποίες απολαμβάνει ο παραγωγός. 
      Πρέπει να πούμε ότι η πολιτεία –και αυτή είναι η πραγματικότητα- δεν έχει θεσμικό τρόπο παρέμβασης στη διαμόρφωση των εμπορικών τιμών. Παρ’ όλα αυτά πραγματοποιήσαμε στο Υπουργείο Αγροτικής Ανάπτυξης και Τροφίμων, πριν αρχίσουν οι καπναγορές, δύο συσκέψεις με όλους τους εκπροσώπους του κλάδου, τους μεταποιητές και τις ομάδες των καπνοπαραγωγών και την «ΚΑΠΝΙΚΗ» και πιέσαμε τις καπνεμπορικές επιχειρήσεις, έτσι ώστε να προχωρήσουν στην πιστή εφαρμογή των συμβολαίων, που είχαν υπογράψει. Ο παραγωγός ή ο εκπρόσωπος της ομάδος έχουν το δικαίωμα της αμφισβήτησης της ποιοτικής κατάταξης των καπνών, εφόσον δεν συμφωνούν με τις τιμές αυτές υποβάλλοντας ενστάσεις και προκαλώντας τη διαδικασία της επιτόπιας εκτίμησης της ποιότητας του καπνού από δευτεροβάθμια επιτροπή. 
      Οι επιτροπές είναι τριμελείς, συστήνονται από τη Νομαρχιακή Αυτοδιοίκηση και τα αποτελέσματα των εκτιμήσεών τους είναι υποχρεωτικά για τους συμβαλλόμενους. Το δικαίωμα αυτό πρέπει να πούμε ότι στην τρέχουσα περίοδο, παρ’ ότι εμείς καλέσαμε τις ομάδες να προχωρήσουν σε ενστάσεις, δεν έχει χρησιμοποιηθεί ικανοποιητικά. Δεν παρουσιάστηκε, δηλαδή, καμία ουσιαστική διαφοροποίηση ως προς την πράγματι αναλογούσα εμπορική τιμή σε σχέση με την ποιότητα των καπνών. 
      Πρέπει να πούμε ότι έτσι όπως διαμορφώνονται ήδη οι αγορές των καπνών, υπάρχουν ποικιλίες καπνού όπου, σε σχέση με την προηγούμενη χρονιά, έχουμε ελαφρώς καλύτερες τιμές, άλλες ποικιλίες όπου οι τιμές είναι ίδιες με τις περσινές και υπάρχουν και ποικιλίες, όπως είναι η ποικιλία βιρτζίνια, όπου οι τιμές είναι χαμηλότερες από την προηγούμενη χρονιά.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Σε σχέση με αυτά που είπε ο κύριος Υπουργός, κύριε Πρόεδρε, συμπεραίνουμε το εξής: Ότι υπάρχουν πιο χαμηλές τιμές, γιατί έπεσε η ποιότητα. Δεν συμβαίνει, όμως, αυτό, ούτε ισχύει. Η ποιότητα είναι εξίσου ίδια με αυτήν που ήταν και τα προηγούμενα χρόνια. Η τιμή, όμως, δεν είναι η ίδια και έπεσε πάρα πολύ. 
      Βεβαίως, οι καπνέμποροι είναι λίγοι και ισχυροί, ενώ οι καπνοπαραγωγοί είναι πολλοί και σε μειονεκτική θέση. Και σ’ αυτήν τη μειονεκτική θέση που βρίσκονται τους βάλατε εσείς με τους κανονισμούς, που έχετε υπογράψει. 
      Οι τιμές των καπνών είναι σε απαράδεκτα χαμηλά επίπεδα και δεν καλύπτουν ούτε το κόστος παραγωγής. Οι καπνοπαραγωγοί είναι σε φτωχές, μειονεκτικές, άγονες περιοχές και κοιτούν να βγάλουν το οικογενειακό τους εισόδημα από τον καπνό. Όμως, εσείς με την πολιτική σας τους οδηγείτε στον αφανισμό. Μέσα σε λίγα χρόνια οι τιμές των καπνών μειώθηκαν περίπου στο 70% για τους καπνοπαραγωγούς, οι οποίοι αυτήν την περίοδο πουλούν τα καπνά τους. Αυτές τις μέρες ζυγίζουν και φορτώνουν οι καπνέμποροι. 
      Αυτό είναι αποτέλεσμα της αντιαγροτικής πολιτικής και της Κυβέρνησης της Νέας Δημοκρατίας και της προηγούμενης κυβέρνησης του ΠΑΣΟΚ. Παραδείγματος χάρη, τα καπνά ποικιλίας βιρτζίνια πριν από πέντε – έξι χρόνια είχαν πάνω από 1 ευρώ το κιλό και τώρα έχουν τριάντα λεπτά το κιλό. Αυτά μέσα σε μία πενταετία. Επίσης, στα μαύρα Ελασσόνας τα τελευταία χρόνια είχαμε μεγάλη μείωση της τιμής τους, ενώ η μείωση της τιμής τους σε σχέση με πέρυσι είναι στο 50%. Δηλαδή, πωλούν φέτος 50% φθηνότερα σε σχέση με πέρυσι, ενώ από την άλλη μεριά το κόστος παραγωγής των καπνών έχει αυξηθεί, γιατί όλα τα καλλιεργητικά μέσα και εφόδια αυξάνουν κάθε χρόνο. 
      Για παράδειγμα, λοιπόν, το 1997 τα μαύρα Ελασσόνας είχαν 393,5 δραχμές το κιλό –δηλαδή 1,3 ευρώ- το 1999 είχαν ένα ευρώ και κάτι και τώρα πουλούν, κατά μέσο όρο στήσιμο, πενήντα με εξήντα λεπτά. Ξεκινάει από τριάντα λεπτά και φτάνει μέχρι το 1,10 ευρώ. Στο 1,10 ευρώ, όμως, δεν βρίσκεις καπνοπαραγωγό να πουλάει τον καπνό του. Οι καπνοπαραγωγοί αφανίζονται με την πολιτική που εφαρμόζετε. Και βέβαια πρέπει να πούμε ότι με την πολιτική σας τους οδηγείτε σε εξαφάνιση και το κάνετε αυτό γιατί; Γιατί εξυπηρετείτε τα συμφέροντα των καπνεμπόρων. 
      
      
      Το κάνετε και με τον Κανονισμό για τα καπνά, ο οποίος έχει δύο ημερομηνίες, την ημερομηνία υπογραφής του συμβολαίου ανάμεσα στον καπνοπαραγωγό και στον καπνέμπορο και έχει και την επιδότηση.
      Εμείς, λοιπόν, λέμε ότι δεν πρέπει να υπάρχει η καταληκτική ημερομηνία, που υπάρχει, πρέπει να αποδεσμευτεί η επιδότηση από την καταληκτική ημερομηνία και να υπάρχει βεβαίως μία τιμή παρέμβασης, όπως υπήρχε παλαιότερα. Να μην μπορεί, δηλαδή, ο καπνέμπορας να αγοράζει κάτω απ’ αυτήν την τιμή της παρέμβασης, που θα ορίσει η Κυβέρνηση, το Υπουργείο Γεωργίας.
      Πρώτο, λοιπόν, είναι το γεγονός ότι πρέπει να ορίσετε την τιμή παρέμβασης και δεύτερον, να αποδεσμεύσετε την επιδότηση από την καταληκτική ημερομηνία πώλησης.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να δευτερολογήσει. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης  και Τροφίμων): Κατ’ αρχάς, πρέπει να πούμε ότι όσον αφορά τη χρονιά που πέρασε –προφανώς δεν παρακολουθείτε τα καπνικά θέματα- είχαμε αύξηση …
      ΔΗΜΗΤΡΙΟΣ ΤΣΙΟΓΚΑΣ: Πολύ καλά τα παρακολουθώ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είχαμε μέση σταθμική αύξηση στις τιμές των καπνών κατά 6%.
      Όσον αφορά δε τη χρονιά αυτή, πρέπει να πούμε ότι στα μεν «μπέρκλεϊ» οι τιμές είναι ίδιες. Στην Κατερίνη, μία μεγάλη κατηγορία καπνών έχουν ελαφρώς αυξητική τάση στις τιμές τους, οι τιμές των «μπασμάδων» δεν άρχισαν ακόμη να διαμορφώνονται και ναι, στα «βιρτζίνια» έχουμε χαμηλότερη τιμή και στην Ελασσόνα, όχι γιατί έχουμε πιο υποβαθμισμένα καπνά, αλλά διότι οι καπνοπαραγωγοί υπέγραψαν συμβόλαια με χαμηλότερες τιμές με τους καπνεμπόρους.
      Θέλω δε να σας πω ότι ο κύριος λόγος που τα ελληνικά «βιρτζίνια» έχουν μειωμένες τιμές είναι ότι τα προηγούμενα χρόνια, με την προηγούμενη κυβέρνηση, αυξήθηκαν από τριάντα εκατομμύρια κιλά σε σαράντα πέντε εκατομμύρια κιλά, δηλαδή είχαμε μία αύξηση –χωρίς να έχουμε αντίστοιχη αύξηση της αγοράς στο εξωτερικό- κατά 50% και μάλιστα από υποκατάσταση ποικιλιών καπνού ανατολικών καπνών, τα οποία έχουν πολύ μεγάλη ζήτηση στην αγορά. Αυτό έγινε με μόνο σκοπό να κτυπήσουμε τις πλάτες των καπνοπαραγωγών, να τους βάλουμε να παράγουν καπνά, που παράγονται με πολύ πιο εύκολο τρόπο, ανεξάρτητα εάν αυτά έχουν ζήτηση στη διεθνή αγορά ή όχι. 
      Έγιναν λάθη τα προηγούμενα χρόνια, όσον αφορά τη καπνική πολιτική και αυτό είναι η αλήθεια. Διελύθη ο Εθνικός Οργανισμός Καπνού και αυτό ήταν ένα πολύ μεγάλο λάθος και το καταγγείλαμε σ’ αυτήν την Αίθουσα. Επετράπησαν προσμίξεις ελληνικών καπνών με εισαγόμενα καπνά και υποβαθμίστηκαν τα ελληνικά καπνά, κάτι το οποίο με δικές μας αποφάσεις έχει σταματήσει. Δεν ελήφθη μέριμνα, έτσι ώστε να αναβαθμιστεί σημαντικά η ποιότητα των ελληνικών καπνών, για να έχουν μία πολύ καλύτερη θέση στη διεθνή αγορά. 
      Ξέρετε πολύ καλά ότι μιλάμε για κανονισμούς, ότι εμείς διαχειριζόμαστε έναν κανονισμό μέχρι το 2006, τον οποίον υπέγραψε η προηγούμενη κυβέρνηση και δυστυχώς δεν μας δίνει τη δυνατότητα …
      ΔΗΜΗΤΡΙΟΣ ΤΣΙΟΓΚΑΣ: Από το 1992.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν μας δίνει τη δυνατότητα να κάνουμε αυτά τα οποία λέτε. Κανονισμός της Ευρωπαϊκής Ένωσης είναι. Εκείνο, λοιπόν, που εμείς κάνουμε, είναι να πιέζουμε τις καπνεμπορικές εταιρίες, έτσι ώστε να υλοποιούνται πιστά τα συμβόλαια, τα οποία έχουν υπογραφεί. Μάλιστα έχουμε πει στους καπνοπαραγωγούς ότι εφόσον κάνουν ενστάσεις, εμείς θα κοιτάξουμε με όργανα του ΟΠΕΚΕΠΕ, με όργανα των Νομαρχιακών Αυτοδιοικήσεων να βαθμολογηθούν αντικειμενικά τα καπνά ξανά σε δευτεροβάθμιο επίπεδο, έτσι ώστε οι καπνοπαραγωγοί να απολαύσουν τις τιμές που ανταποκρίνονται στην ποιότητα των καπνών τους.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, η τρίτη, η με αριθμό 785/29.3.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με την προστασία και την ανάδειξη του πρώην «Βασιλικού Κτήματος» στο Τατόι και η με αριθμό 770/28.3.2005 πρώτη επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Πολιτισμού, σχετικά με τη λήψη μέτρων για την αξιοποίηση του κτήματος Τατοΐου και την προστασία των αρχαιοτήτων της Δεκέλειας, έχουν το ίδιο περιεχόμενο και όπως ορίζει ο Κανονισμός, κατά το άρθρο 131 παράγραφος 3, μπορεί να συζητηθούν ταυτόχρονα, χωρίς να επηρεάζονται τα δικαιώματα των ομιλητών ως προς το χρόνο.
      Θα προχωρήσουμε, λοιπόν, στη συζήτηση και των δυο επικαίρων ερωτήσεων μαζί.
      Πρώτη είναι η επίκαιρη ερώτηση του κ. Κουβέλη, η οποία αναλυτικά έχει ως εξής:
      «Σε συνέχεια της ανωτέρω ερωτήσεώς μας, αναφορικά με την προστασία των κτισμάτων που ευρίσκονται στην περιοχή Τατοΐου και την ανάδειξη και ανάπλαση του «Βασιλικού Κτήματος», ώστε να αποτελέσει τόπο αναψυχής για τους κατοίκους του λεκανοπεδίου Αττικής και χώρο ανάδειξης και διατήρησης της ιστορικής, αρχιτεκτονικής και πολιτιστικής μας κληρονομιάς, τα αρμόδια Υπουργεία (ΠΕΧΩΔΕ, Πολιτισμού, Γεωργίας, Εσωτερικών) μεταξύ άλλων μας δήλωσαν ότι ο ΟΡΣΑ έχει εκπονήσει σχέδιο π.δ. με το οποίο προβλέπεται η δημιουργία πέντε ζωνών αξιοποίησης για το Τατόι και αναμένετο η υπογραφή του από τον Υπουργό ΠΕΧΩΔΕ και ότι το σχέδιο του π.δ. προέβλεπε την ίδρυση φορέα διαχείρισης των Ζωνών Δ2 και Δ3, την εξειδίκευση των χρήσεων γης, καθώς και την προστασία και ανάδειξη των υφιστάμενων κτηρίων. 
      Μέχρι σήμερα δεν έχει γίνει καμία ουσιαστική ενέργεια αξιοποίησης, τα κτήρια ρημάζουν από το πέρασμα του χρόνου και κινδυνεύουν να υποστούν φθορές που θα είναι μη αναστρέψιμες.
      
      
      Ερωτώνται οι κύριοι Υπουργοί:
      Έχει εκδοθεί το προεδρικό διάταγμα και σε ποιες ενέργειες έχει προβεί μέχρι σήμερα ο διαχειριστικός φορέας για την προστασία, ανάδειξη και αξιοποίηση του πρώην «Βασιλικού Κτήματος»;
      Έχει συγκροτηθεί η ομάδα καταγραφής των κινητών περιουσιακών στοιχείων και μελέτης των προβλημάτων που παρουσιάζουν τα κτήρια και ποια είναι τα συμπεράσματα και οι προτάσεις για την αξιοποίηση αυτών των στοιχείων της νεώτερης ελληνικής ιστορίας;»
      Η επίκαιρη ερώτηση του κ. Βρεττού πάλι προς τον Υπουργό Πολιτισμού, σχετικά με τη λήψη μέτρων και την αξιοποίηση του κτήματος Τατοΐου και την προστασία των αρχαιοτήτων της Δεκέλειας, αναλυτικότερα έχει ως εξής:
      «Δύο χρόνια από τότε που το κτήμα Τατοΐου περιήλθε στο δημόσιο, τα σαράντα διατηρητέα και σεισμόπληκτα κτήρια καταρρέουν, οι διαρπαγμένες αρχαιότητες του αρχαίου Δήμου της Δεκέλειας και τα αρχαία οχυρά έχουν αφεθεί στην τύχη τους, τα έργα τέχνης της βασιλικής οικοσκευής στοιβάζονται σε κοντέϊνερς και εκτοπίζονται σε μουσεία.
      Έπειτα από δύο υπομνήματα προς τον Πρωθυπουργό και Υπουργό Πολιτισμού κ. Κωνσταντίνο Καραμανλή, που υποβλήθηκαν και έμειναν αναπάντητα, η Ελληνική Εταιρεία για την Προστασία του Περιβάλλοντος και της Πολιτιστικής Κληρονομιάς παρουσίασε τις προτάσεις για την προστασία, την οικονομική αυτάρκεια και την αξιοποίηση του Κτήματος Τατοΐου ως ιστορικού τόπου, κτήματος αναψυχής και πρότυπης αγροτικής-κτηνοτροφικής μονάδας, με τη σύσταση οργανισμού, νομικού προσώπου ιδιωτικού δικαίου, υπό την εποπτεία των Υπουργείων Πολιτισμού, Περιβάλλοντος και Αγροτικής Ανάπτυξης και σε συνεργασία με φορείς, όπως η Ακαδημία Αθηνών, το Εθνικό Ιστορικό Μουσείο κ.α.
      Κατόπιν όλων αυτών, ερωτάται η Αναπληρώτρια Υπουργός Πολιτισμού τι σκοπεύει να κάνει με το Τατόι και τις αρχαιότητες της Δεκέλειας».
      Στις επίκαιρες ερωτήσεις των δύο συναδέλφων θα απαντήσει ο Υφυπουργός Πολιτισμού κ. Τατούλης.
      Ορίστε, κύριε Υφυπουργέ, έχετε το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, νομίζω ότι οι κύριοι συνάδελφοι με τις ερωτήσεις τους θέλουν να επισημάνουν το γενικότερο ενδιαφέρον που πρέπει να έχει η ελληνική πολιτεία για την πρώην βασιλική περιουσία. 
      Θα ήθελα σ’ αυτό το σημείο να ενημερώσω ότι εδώ και πολλά χρόνια δεν έχει γίνει καμία απολύτως προσπάθεια παρέμβασης για τη συντήρηση και τη διάσωση των μνημείων, τα οποία ανήκουν στην πρώην βασιλική περιουσία. Ιδιαίτερα δε, μετά την αποπληρωμή της τέως βασιλικής οικογένειας και ενώ γνωρίζουμε όλοι ότι η περιουσία αυτή περιήλθε κατά κυριότητα και κατά χρήση στο ελληνικό δημόσιο, παρ’ όλα αυτά, δεν είχε γίνει απολύτως τίποτα.
      Εμείς εξαρχής, μόλις αναλάβαμε την ευθύνη του Υπουργείου Πολιτισμού και μετά από την πρόταση που έκανε η επιτροπή διαχείρισης, η οποία προέκυψε από το ν. 2215/1994, συστήσαμε επιτροπές με κύρια ευθύνη την άμεση παρέμβαση για τη συντήρηση και τη διάσωση των ιστορικών μνημείων, αλλά και για μια γενικότερη πολιτική στο ιστορικό τοπίο του κτήματος Τατοΐου. 
      Από την πρώτη στιγμή, οι ομάδες του Υπουργείου Πολιτισμού δημιούργησαν έναν ιστό και ένα δίκτυο, προκειμένου να παρέμβουν στο κεντρικό ανάκτορο, ιδιαίτερα δε προκειμένου να αντιμετωπίσουν το πρόβλημα της στέγης, τα προβλήματα ηλεκτροφωτισμού, αλλά και τα προβλήματα διευθέτησης των ομβρίων υδάτων, κάτι που προξενούσε συνεχώς, που προκαλούσε μεγάλα προβλήματα στα μνημεία. 
      Ήδη αυτήν τη στιγμή έχουμε προετοιμάσει τους χώρους του παλιού βουστασίου, προκειμένου να εγκαταστήσουμε εκεί όλα τα κινητά μνημεία, τα οποία αποτελούν την οικοσκευή του κεντρικού ανακτόρου. Οι υπηρεσίες μας έχουν εγκαταστήσει ένα κοντέϊνερ, προκειμένου να γίνει το κέντρο συντήρησης όλων αυτών των μνημείων που θα προκύψουν, και όχι μόνο αυτό, αλλά να υπάρξει και η αντίστοιχη φωτογράφηση και η καταμέτρηση όλων αυτών των μνημείων.
      Εκείνο βέβαια που θέλω να επισημάνω, είναι ότι μέχρι τώρα δεν είχε γίνει απολύτως τίποτα όλα αυτά τα χρόνια. Τα προβλήματα που αντιμετωπίζουμε στα σαράντα κτήρια του όλου συγκροτήματος, είναι τεράστια, μιας και ο σεισμός του 1999 έχει δημιουργήσει τεράστια προβλήματα. 
      
      
      Χάρη στον τρόπο και στη μεθοδικότητα, με την οποία ασχολείται πλέον το Υπουργείο Πολιτισμού, σε πολύ σύντομο χρονικό διάστημα –ήδη το 2004 έχουν γίνει εξαιρετικές παρεμβάσεις για τη συντήρηση όλων αυτών των στοιχείων- μέσα στο 2005, στο πρόγραμμα δράσης του Υπουργείου Πολιτισμού έχουν δημιουργηθεί όλες αυτές οι προϋποθέσεις, για να επιλέξουμε όλα αυτά τα στοιχεία τα οποία απαιτούνται και χρειάζονται, προκειμένου να γίνει αυτή η παρέμβαση.
      Θα ήθελα για άλλη μία φορά να σημειώσω ότι όλα αυτά τα στοιχεία του κτήματος Τατοΐου είναι ιδιαίτερα στοιχεία, στοιχεία τα οποία έχουν ανακηρυχθεί ως διατηρητέα μνημεία και τα οποία έχουν άμεση σχέση με την ιστορία του τόπου μας. Εμείς οφείλουμε να προσεγγίσουμε με αυτήν την ιστορική συνέπεια και με ιστορική ακρίβεια όλα αυτά τα στοιχεία, προκειμένου αφ’ ενός μεν να συντηρήσουμε και να διασώσουμε όλα αυτά τα μνημεία και από την άλλη μεριά προκειμένου να δημιουργήσουμε τις προϋποθέσεις για μία σύγχρονη προσέγγιση στις χρήσεις που πρέπει να αποδώσουμε σ’ αυτά τα μνημεία.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, από τα άνω δυτικά θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα «30 χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, εξήντα τρεις μαθητές και μαθήτριες και τρεις συνοδοί καθηγητές από το Λύκειο Ωραιοκάστρου Θεσσαλονίκης.
      Η Βουλή καλωσορίζει τους μαθητές, τους εύχεται «καλές σπουδές» και τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου παρίστανται οι Βουλευτές που ελέγχουν την Κυβέρνηση για πράξεις και παραλείψεις και οι αρμόδιοι Υπουργοί.
      (Χειροκροτήματα από όλες τις πτέρυγες)
      Το λόγο έχει ο ερωτών Βουλευτής κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κύριε Υπουργέ, άκουσα σήμερα να μου λέτε ακριβώς τα ίδια πράγματα που μου λέγατε στις 2-8-2004, με τη μόνη διαφορά ότι τότε μου τα λέγατε γραπτώς, ενώ σήμερα τα είπατε προφορικώς. Σας διαβάζω απόσπασμα από την απάντησή σας «Συγκροτείται ομάδα, ζήτημα προτεραιότητας, θα προωθηθούν οι διαδικασίες». Έκτοτε έχουν παρέλθει περίπου δέκα μήνες και δεν έχετε κάνει απολύτως τίποτα, εκτός από την τοποθέτηση των δύο κοντέϊνερς, προκειμένου να συλλέξετε εκεί τα διάφορα κινητά πράγματα.
      Εάν επισκεφθείτε το συγκεκριμένο χώρο, θα διαπιστώσετε ότι παρατηρείται μέχρι και διάβρωση θεμελίων σε διάφορα κτήρια. Είναι λεηλατημένα και με το που θα εισέλθει κάποιος στο χώρο και δει τα συγκεκριμένα κτήρια, αμέσως θα αντιληφθεί ότι έχουν λεηλατηθεί. Δεν φυλάσσεται ο χώρος. Πολύ δε περισσότερο δεν επισκευάζονται τα κτήρια και δεν λαμβάνονται τα αναγκαία μέτρα.
      Βεβαίως ασκώ τον έλεγχό μου, όχι μόνο προς εσάς, αλλά και προς τον Υπουργό Περιβάλλοντος, Χωροταξίας και Δημοσίων Έργων και περιμένω από εσάς να μου πείτε –είμαι βέβαιος ότι θα έχετε συνεννοηθεί ή θα έπρεπε να έχετε συνεννοηθεί- τι γίνεται με το περίφημο προεδρικό διάταγμα και τον καθορισμό συγκεκριμένων ζωνών -έχω και εδώ, στα χέρια μου, την απάντησή του- σύμφωνα με τον οποίο καθορισμό των ζωνών θα επήρχετο η ανάδειξη, η αξιοποίηση, η συντήρηση αυτού του σημαντικού χώρου.
      Έχουν παρέλθει, όπως και εσείς είπατε, δύο χρόνια από την καταβολή της αποζημιώσεως στον τέως βασιλιά και από τότε δεν έχει γίνει κάτι το συγκεκριμένο, έτσι ώστε σήμερα, εάν είχε γίνει, να μην έρχεσθε εδώ και να μας λέτε πάλι τα ίδια πράγματα που μου είπατε –επαναλαμβάνω- στις αρχές Αυγούστου, απαντώντας σε ερώτηση του μηνός Ιουλίου του έτους 2004.
      Κύριε Υπουργέ, σας προειδοποιούμε –και αυτό θέλουμε να καταδείξουμε με τον έλεγχο που ασκούμε- ότι θα καταστραφούν. Και είναι σημαντικά μνημεία, είναι σημαντικότατος ο χώρος, όπως και εσείς συνομολογείτε. Είναι απαράδεκτη η καθυστέρηση που συντελείται, αναφορικά με τη λήψη εκείνων των μέτρων που θα σώσουν, θα συντηρήσουν και θα αναδείξουν το συγκεκριμένο κτήμα και τα κτήρια που υπάρχουν εκεί.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο έτερος ερωτών συνάδελφος κ. Βρεττός. 
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
      	Ο κύριος Υφυπουργός, παρά την ευπρέπεια που τον διακρίνει, δεν παρέλειψε να αναφερθεί στη μόνιμη επωδό των Υπουργών της Νέας Δημοκρατίας, ότι το ΠΑΣΟΚ φταίει και γι’ αυτό, ότι εδώ και πολλά χρόνια δεν έγινε τίποτα και ότι τώρα κάτι γίνεται. 
      Ξέρετε πολύ καλά ότι δεν είναι πολλά χρόνια από τότε που περιήλθε στο δημόσιο το κτήμα Τατοΐου, είναι δύο χρόνια. Πριν από δύο χρόνια ο τέως βασιλιάς έλεγε: «Θέλω το σπίτι μου». Έγινε το δικαστήριο και τελικά καταλήξαμε σε κάποια συμφωνία. Έφυγε ο τέως, πήγε εκεί που πήγε και τώρα είναι η ώρα να φτιάξουμε το κτήμα που, όπως είπε και ο κ. Κουβέλης, βρίσκεται σε κακά χάλια. Το ξέρετε κι εσείς πολύ καλά.
      Αναγνωρίζω ότι έγιναν κάποιες προσπάθειες. Δεν είμαι εγώ εκείνος που θα μηδενίσω τις προσπάθειες που κάνατε, κύριε Υπουργέ, όμως πρέπει να γίνουν πάρα πολλά πράγματα και προπαντός πρέπει να γίνει κάτι ολοκληρωμένο. Απ’ ό,τι κατάλαβα, δεν έχουμε ένα πρόγραμμα, ένα στόχο, ένα σχέδιο για το τι θα γίνει εκεί. 
      Πρώτα-πρώτα, η βασική ιδέα είναι ότι πρέπει να διατηρήσουμε το χαρακτήρα του κτήματος και να το δώσουμε στον κόσμο, για να μπορέσει να λειτουργήσει για τον κόσμο. 
      Η μία διάσταση της αξιοποίησης του κτήματος είναι ο πολιτισμός. Πιστεύω ότι εκεί μπορούν να γίνουν πάρα πολλά πράγματα. Μπορεί να γίνει ένα πολύ αξιόλογο μουσείο και ιδιαίτερα ένα κομμάτι που να αναφέρεται στην αρχαία περίοδο της Δεκέλειας. Ξέρετε ότι εκεί υπάρχουν πολλοί συλημένοι τάφοι. Πιθανότατα ο τάφος του Σοφοκλή να είναι εκεί. Απ’ ό,τι τουλάχιστον γνωρίζω, επειδή μένω εκεί και τα γνωρίζω από μικρό παιδί, πολλά αρχαία ευρήματα βρίσκονται στην κατοχή της τέως βασιλικής οικογένειας. Πιστεύω ότι τώρα, αφού κάνουμε το μουσείο, μπορούμε να ζητήσουμε να μας φέρουν πίσω ορισμένα πράγματα είτε πρόκειται για αρχαιολογικά ευρήματα είτε για οτιδήποτε άλλο. Πιστεύω να φιλοτιμηθούν να μας δώσουν κάτι πίσω απ’ αυτά που δεν ανήκουν σ’ αυτούς, αλλά στο λαό. Γι’ αυτό, το συντομότερο δυνατό κάντε το μουσείο.
      Επίσης, κάντε ένα μουσείο με αυτοκίνητα. Είχαν τότε πολύ ωραία αυτοκίνητα οι βασιλιάδες, αυτοκίνητα-αντίκες που μπορούν να τοποθετηθούν εκεί και να αποτελέσουν αντικείμενο θαυμασμού των ανθρώπων, που θα τα επισκέπτονται. 
      Επίσης, έχουμε και άλλου τομείς αξιοποίησης του κτήματος, όπως ένας ήπιος αθλητισμός που χρειάζονται οι κάτοικοι της Αθήνας και μία ήπια αναψυχή, που σημαίνει δημιουργία κατάλληλων χώρων για τις παραπάνω χρήσεις. Όλα αυτά φυσικά δεν μπορώ να σας τα απαριθμήσω εδώ, τα ξέρετε πολύ καλά, καλύτερα από μένα.
      Συνεπώς, ας κάνουμε το καλύτερο δυνατό τώρα. Το δάσος κινδυνεύει, το δάσος έχει αρρωστήσει. Είναι το δάσος που ενώνει την Πάρνηθα με την Πεντέλη. Είναι κρίμα να το αφήνουμε έτσι. 
      Δεν ήλθα εδώ για να κάνω κριτική, ειλικρινά το λέω αυτό. Ήλθα απλώς για να καταθέσω μερικές απόψεις. Μένω εκεί, «πονάω» την περιοχή, θέλω να γίνει κάτι καλύτερο και νομίζω ότι είσθε κατάλληλος να προωθήσετε τουλάχιστον από τη δική σας μεριά με τον καλύτερο δυνατό τρόπο τα θέματα που αφορούν το κτήμα Τατοΐου.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Υπουργός έχει το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, άκουσα με μεγάλη προσοχή τις διαπιστώσεις και τις παρατηρήσεις των κυρίων συναδέλφων. Θα ήθελα να πω ότι κι εγώ διακατέχομαι από την ίδια αγωνία και θα ήθελα να το δηλώσω. Όμως, θα ήθελα να σας πω ότι είναι ένα πολύ δύσκολο πρόβλημα. Δεν είναι μία απλή ιστορία, γιατί υπάρχουν τεράστια προβλήματα. 
      Με την ευκαιρία αυτή, θα ήθελα να σας πω ότι το πρώτο πρόβλημα που αντιμετωπίσαμε, ήταν το θέμα της μυοκτονίας. Εκεί για πολλά χρόνια ήταν μία τεράστια αποθήκη, η οποία ουσιαστικά βοηθούσε στη δημιουργία αυτών των συνθηκών. Βέβαια, οι ζημιές που έχουν προκληθεί, είναι τεράστιες. 
      Κύριε συνάδελφε, εγώ δεν θα ήθελα να πω ποιος φταίει και ποιος δεν φταίει. Νομίζω ότι αυτό δεν είναι του παρόντος και δεν έκανα κανένα υπαινιγμό. Ασφαλώς, όμως, θα ήθελα να σταθώ σ’ αυτό που είπε ο κ. Κουβέλης, ότι δηλαδή οι συνθήκες που βρίσκονται όλα τα κτήρια, που βρίσκεται όλο το κτήμα, που βρίσκεται δηλαδή η εθνική μας περιουσία, δείχνουν και συνθήκες λεηλασίας, αλλά και γενικότερων προβλημάτων. 
      Δεν είμαι ακόμα σε θέση να σας πληροφορήσω σε τι κατάσταση βρίσκονται όλα τα κινητά μνημεία, όμως από τις πληροφορίες που έχω, θα ήθελα να πω ότι υπάρχει τεράστια ζημιά. Έχουν γίνει τεράστιες καταστροφές σε εξαιρετικά κινητά μνημεία, τα οποία έχουν άμεση σχέση και με την ιστορία, αλλά πάνω απ’ όλα με την κοινωνιολογική εξέλιξή μας.
      Θα ήθελα να σταθώ ιδιαίτερα σ’ ένα θέμα που είναι πάρα πολύ σημαντικό κι έχει να κάνει με το πώς θα πρέπει να οργανώσουμε αυτήν την προσπάθειά μας. 
      Εκτιμώ ότι οι δικές σας αγωνίες, έτσι όπως τις καταθέσατε σήμερα, κύριοι συνάδελφοι, βοηθούν προς αυτήν την κατεύθυνση, για ένα σωστό προγραμματισμό, για μία σωστή οργάνωση, για να δούμε ακριβώς, για να δημιουργήσουμε και να διαμορφώσουμε ένα σχέδιο για τις χρήσεις που πρέπει να μπορέσουμε να αποδώσουμε σ’ αυτήν την περιοχή. Δικό μας μέλημα και δική μας φροντίδα είναι με τον πιο αποτελεσματικό τρόπο να συντηρήσουμε και να προστατεύσουμε αυτά τα μνημεία και αυτό θα κάνουμε.
      Ο τρόπος που έχει στηθεί αυτή η προσπάθεια, εγγυάται μία τέτοια εξέλιξη. Και τα πράγματα, κύριε Κουβέλη, δεν βρίσκονται στην κατάσταση του Αυγούστου του 2004. Ήδη έχουν προχωρήσει πάρα πολύ σε όλα τα επίπεδα, και στο επίπεδο της οργάνωσης. Γιατί μην αγνοείτε, μην παραγνωρίζετε την ανάγκη για μία πολύ οργανωμένη παρέμβαση. Εάν αυτό δεν γίνει, δεν πρόκειται να αντιμετωπίσουμε με σοβαρότητα αυτήν την υπόθεση.
      Θα σας πω κάτι, που ίσως δεν το γνωρίζετε. Για να μπορέσει να προχωρήσει η καταγραφή αυτών των κινητών μνημείων, είναι απαραίτητη προϋπόθεση να διαμορφώσουμε τους δίπλα χώρους, να αξιοποιήσουμε και να βελτιώσουμε την εικόνα του βουστασίου. Εάν δεν φτιάξουμε χώρους αποθηκευτικούς, για να μπορέσουμε να μεταφέρουμε τα κινητά μνημεία, τότε σίγουρα έχουμε τεράστιο πρόβλημα.
      Πάντως, θέλω να σας πω ότι υπάρχει μια μεγάλη κινητικότητα. Πρόθεση της Κυβέρνησης είναι να συντηρήσει με τον καλύτερο τρόπο και ουσιαστικά να προστατεύσει όλην αυτήν την περιουσία και αμέσως μετά να αρχίσουμε…
      ΚΩΝΣΤΑΝΤΙΝΟΣ ΒΡΕΤΤΟΣ: Με τι λεφτά θα τα κάνετε και ποιος φορέας θα τα κάνει; Πείτε το ξεκάθαρα. Αν δεν το ξέρετε αυτό, δεν μας πείθετε.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Σας είπα ξεκάθαρα, κύριε Βρεττέ, ότι το Υπουργείο Πολιτισμού διαχειρίζεται το πρόβλημα αυτό, το πρόβλημα της συντήρησης και της διάσωσης. Είναι θέμα του Υπουργείου Πολιτισμού.
      Και το δεύτερο θέμα, η επιτροπή διαχείρισης που προέρχεται από το ν. 2215/94 έχει τη γενικότερη ευθύνη. Ήδη υπάρχει επαφή και σχέση με το Οικονομικό Πανεπιστήμιο, για να δημιουργηθεί ένα master plan για ένα σοβαρό σχεδιασμό για τις χρήσεις, γιατί αυτά που αναφέρατε εσείς, μπορεί να αποτελούν προσωπική αγωνία, σαφέστατα τη συμμερίζομαι αλλά σε μία οργανωμένη κοινωνία θα πρέπει να υπάρξει για το συγκεκριμένο θέμα ένας αντίστοιχος σοβαρός προγραμματισμός.
      Σας ευχαριστώ.
      ΦΩΤΗΣ ΚΟΥΒΕΛΗΣ: Το προεδρικό διάταγμα δεν βγήκε.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Το επεξεργάζεται το ΥΠΕΧΩΔΕ και νομίζω ότι πολύ σύντομα θα εκδοθεί. Αυτήν την πληροφόρηση έχω και αυτήν την πληροφόρηση καταθέτω.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ο συνάδελφος κ. Σάββας Τσιτουρίδης ζητά άδεια ολιγοήμερης απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
      Τελευταία είναι η υπ’ αριθμόν 789/29-3-2005 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με την επίλυση του προβλήματος της σχολικής στέγης για το ελληνικό σχολείο στις Βρυξέλλες κλπ..
      Η επίκαιρη ερώτηση του κ. Χουρμουζιάδη αναλυτικότερα έχει ως εξής:
      «Το ελληνικό σχολείο Βρυξελλών, από την ίδρυσή του μέχρι σήμερα, στεγάζεται σε εντελώς ακατάλληλα κτήρια και μάλιστα στις πιο υποβαθμισμένες και επικίνδυνες για την ασφάλεια των μαθητών συνοικίες.
      Στην αρχή στεγάστηκε στο Saint Gilles, από όπου μεταφέρθηκε εσπευσμένα στο Laaken μετά τα βίαια και αιματηρά επεισόδια από εξωσχολικούς σε βάρος των μαθητών. Στο Laaken παρέμεινε για μια τριετία, όπου και πάλι σημειώθηκαν επιθέσεις σε βάρος των Ελλήνων μαθητών. Μετά από όλα αυτά θα έπρεπε το Υπουργείο να επιδείξει ιδιαίτερη μέριμνα όσον αφορά την περιοχή στέγασης του ελληνικού σχολείου. Αντί γι’ αυτό, από το τρέχον σχολικό έτος, το σχολείο μεταφέρθηκε σ’ ένα εντελώς ακατάλληλο κτήριο στην πιο επικίνδυνη περιοχή των Βρυξελλών, το Scharbeek, όπου οι εκκαθαριστικές επιχειρήσεις της Αστυνομίας είναι αλλεπάλληλες λόγω της εγκληματικότητας που επικρατεί εκεί. Μάλιστα, το ελληνικό σχολείο συστεγάζεται με μία βελγική τεχνική σχολή, στην οποία φοιτούν μαθητές μεγαλυτέρων ηλικιών με ό,τι αυτό συνεπάγεται.
      Οι γονείς και οι μετανάστες είναι αγανακτισμένοι από την αδιαφορία των αρμοδίων και ζητούν άμεσα τη μεταστέγαση του σχολείου σε ασφαλέστερη περιοχή και την υλοποίηση των δεσμεύσεων του Υπουργείου για την αγορά κτηρίου ή οικοπέδου, προκειμένου να υπάρξει οριστική λύση στο πρόβλημα.
      Μετά τα παραπάνω ερωτάται η κυρία Υπουργός τι μέτρα προτίθεται να πάρει για την άμεση υλοποίηση του αιτήματος των Ελλήνων, που ζουν και εργάζονται στις Βρυξέλλες».
      Ο Υφυπουργός Εθνικής Παιδείας και Θρησκευμάτων κ. Γεώργιος Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, αυτό το σημαντικό θέμα της κτηριακής υποδομής του ελληνικού σχολείου των Βρυξελλών και εμείς το θεωρούμε πολύ σημαντικό και θα ήθελα το Σώμα να γνωρίζει τα εξής:
      Το Σεπτέμβρη του 2002, τα βελγικά σχολεία φιλοξενούσαν το ελληνικό σχολείο και ανακοίνωσαν ότι από τη νέα σχολική χρονιά, δηλαδή από το επόμενο σχολικό έτος 2004-2005, δεν θα ανανέωναν τις συμβάσεις φιλοξενίας. 
      Πιστεύω ότι το γνωρίζει αυτό ο κ. Χουρμουζιάδης. Έτσι από το Δεκέμβριο του 2002 η πρεσβεία σε συνεργασία με την υπεύθυνη τομεάρχη της εκπαίδευσης στο εξωτερικό, δηλαδή με την υπεύθυνη της εκπαιδεύσεως στις Βρυξέλλες, επί ενάμιση χρόνο προσπάθησαν να βρουν κτήριο για να στεγάσουν το ελληνικό σχολείο. Το μόνο, λοιπόν, κτήριο που βρέθηκε, ήταν και αυτό μόνο προς ενοικίαση και όχι προς αγορά, είναι το κτήριο στο οποίο λειτουργεί σήμερα το ελληνικό σχολείο. Δεν βρέθηκε κανένα προς αγορά και αυτό φαίνεται από την αλληλογραφία της εποχής εκείνης με το γραφείο των Βρυξελλών.
      Έτσι σ’ αυτήν την αλληλογραφία διαβεβαιοί ο πρέσβης ότι πληροί το κτήριο αυτό τις προϋποθέσεις λειτουργίας του σχολείου και εγώ θα καταθέσω αυτό το έγγραφο στα Πρακτικά.
      Κατόπιν τούτου, η ελληνική πρεσβεία των Βρυξελλών έκανε το συμβόλαιο, το οποίο δεν μπορεί να σπάσει, γιατί δεν μπορούμε να μεταστεγάσουμε το ελληνικό σχολείο από κει πριν από την πάροδο τριών ετών, δηλαδή πριν από τις 31/8/07. Ως εκ τούτου, δεν είναι δυνατή η μεταστέγαση, την οποία ζητάτε, στην παρούσα φάση λόγω της ρητής συμβολαιογραφικής δέσμευσης των δύο μερών.
      Τώρα σχετικά με την επικινδυνότητα της περιοχής Σκάρμπικ, σας αναφέρω ότι στις 27/10/04 επισκέφθηκαν το ελληνικό σχολείο των Βρυξελλών, μετά από αίτηση δική μας, δύο ανώτατα στελέχη της αστυνομίας του Δήμου Σκάρμπικ. Στο πρακτικό σχετικά με την επίσκεψη του αστυνομικού διευθυντή της περιοχής –το αστυνομικό τμήμα βρίσκεται πολύ κοντά στο σχολείο- τονίζεται η ασφάλεια της περιοχής, που καλύπτεται με αστυνομική δύναμη επτακοσίων αστυνομικών και επισημαίνεται ότι αυτό το τμήμα καλύπτει επαρκώς την ασφάλεια του σχολείου. Η περιοχή Σκάρμπικ, που δεν θεωρούνταν ιδιαίτερα ασφαλής, τώρα είναι μια από τις περισσότερο ασφαλείς, όπως αναφέρεται σε δήλωση των βελγικών αρχών που υπάρχει σ’ αυτό το πρακτικό.
      Τέλος θα σας πω ότι το σχολείο αυτό, αν και είναι ανεξάρτητο, έχει κοινόχρηστη αυλή με το βελγικό τεχνικό γυμνάσιο και όχι με μια σχολή, κύριε συνάδελφε, όπως σας πληροφόρησαν, όπου φοιτούν παιδιά δώδεκα έως δεκατεσσάρων ετών. Απ’ ό,τι μας διαβεβαίωσε ο διευθυντής του σχολείου κ. Ιωαννίδης, τα ανακύπτοντα προβλήματα αντιμετωπίζονται σε συνεργασία με τη διεύθυνση του βελγικού σχολείου και αυτή η συνεργασία είναι και επαρκής και άριστη. 
      Στη δευτερολογία μου θα αναφερθώ και στην ουσία αυτού του εναγωνίου ερωτήματος της μεταστέγασης του σχολείου.
      ΠΡΟΕΔΡΕΥΩΝ (Γεώργιος Σούρλας): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Και εγώ, κύριε Υπουργέ, θα ήθελα να αναφερθώ στην ουσία του θέματος.
      Πριν από λίγο καιρό, όταν συζητούσαμε το νομοσχέδιο για τη συγκρότηση της Επιτροπής Παιδείας και Πολιτισμού και η εισηγητική έκθεση του νομοσχεδίου, αλλά και πολλοί συνάδελφοι της Νέας Δημοκρατίας είπαν ότι η Ελλάδα είναι πλέον έτοιμη και μπορεί να εξαγάγει στο εξωτερικό πρότυπα εκπαίδευσης, πρότυπα πολιτισμού και παιδείας. Αν κανείς, όμως, διαβάσει τα υπομνήματα και της ελληνικής κοινότητας των Βρυξελλών και του συλλόγου των καθηγητών και του συλλόγου των γονέων, θα διαπιστώσει με μεγάλη θλίψη ότι όχι μόνο δεν είμαστε έτοιμοι να υποστηρίξουμε αυτήν την εξαγωγή εκπαιδευτικών προτύπων, αλλά –αντίθετα- η κατάσταση του σχολείου των Βρυξελλών αποτελεί μια κατάφωρη δυσφήμιση για το τι τελικά μπορεί η ελληνική πολιτεία να κάνει για τα εκπαιδευτικά μας πράγματα στο εξωτερικό.
      Απορώ, κύριε Υπουργέ και πραγματικά θλίβομαι για το ότι και ο κύριος πρέσβης των Βρυξελλών, αλλά και ο διευθυντής διαβεβαιώνουν με γραπτά τους κείμενα ότι τίποτε δεν συμβαίνει. Δεν συμβαίνει τίποτε και αυτό είναι πάρα πολύ χαρακτηριστικό, κύριε Πρόεδρε, το ότι αυτήν τη στιγμή η περιοχή φυλάσσεται από εφτακόσιους αστυνομικούς. Φαντάζεστε, κύριε Πρόεδρε, ένα παιδί να πηγαίνει στο σχολείο, με την ιδέα ότι το παρακολουθούν, ότι το προστατεύουν εφτακόσιοι αστυνομικοί;
      Ποια συνείδηση θα δημιουργηθεί μέσα σ’ αυτό το περιβάλλον; Είστε εκπαιδευτικός και ξέρω πόσο καλός εκπαιδευτικός είστε. Είναι δυνατόν τελικά ένας μαθητής να αισθάνεται την ανάγκη προστασίας από τους αστυνομικούς; Και μάλιστα απ’ ό,τι ξέρω -και αυτό προφορικά μου το διαβεβαίωσαν και γραπτά- η αστυνομία, κύριε Πρόεδρε, κάνει μαθήματα αυτοάμυνας στους μαθητές, ώστε να προστατεύονται από ενδεχόμενες βίαιες παρεμβάσεις εξωσχολικών ατόμων. 
      Είναι κατάφωρη και πραγματικά είναι μια αληθινή κατάσταση. Όταν ο μαθητής υφίσταται τελικά εκπαίδευση αυτοάμυνας, αμέσως μέσα του δημιουργούνται και ρατσιστικές διαθέσεις. Τη στιγμή που η αστυνομία προσπαθεί να τον βοηθήσει να αυτοαμυνθεί, ταυτόχρονα με τη συνείδηση της αυτοάμυνας, δημιουργείται και η εχθρότητα προς αυτούς που αναγκάζουν το παιδί να αυτοαμυνθεί.
      Άρα η ουσία, κύριε Υπουργέ, πρέπει να παραδεχθείτε -και το ξέρω ότι το παραδέχεστε- είναι ότι το σχολείο των Βρυξελλών, της πρωτεύουσας της Ευρώπης, λειτουργεί σε ακατάλληλες συνθήκες και αυτό δεν τιμά ούτε τη χώρα μας, αλλά ούτε τελικά τη διάθεσή μας να εξαγάγουμε πολιτιστική και εκπαιδευτική λογική και πολιτική στην Ευρώπη.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο για να δευτερολογήσει.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είπα ότι στη δευτερολογία μου θα αναφερθώ στην ουσία αυτής της εντατικής, τέλος πάντων, διατύπωσης του αιτήματος της μεταστέγασης.
      Ακούστε, κύριε συνάδελφε. Υπήρξε εντολή του Υπουργείου Παιδείας. Και πρέπει να δούμε αν κάναμε και εμείς το καθήκον μας ως σοβαροί εκπαιδευτικοί, γιατί εγώ δεν αμφισβητώ την αγωνία σας ούτε τα στοιχεία τέλος πάντων στα οποία προσπαθείτε να τη θεμελιώσετε. Δεν είπα ότι οι επτακόσιοι αστυνομικοί βρίσκονται εκεί για να προστατεύσουν μόνο το σχολείο. Είπα ότι η δύναμη του αστυνομικού τμήματος της ευρύτερης περιοχής είναι ικανή να προστατεύσει και το σχολείο και το γύρω χώρο.
      Στείλαμε, λοιπόν, από τον Οκτώβριο του 2004 την ειδική γραμματέα κ. Ισμήνη Κριάρη, της οποίας την αναφορά έχω στα χέρια μου και η οποία επισκέφθηκε το σχολείο, έμεινε, συζήτησε με το διευθυντή και με τους καθηγητές του σχολείου και στην αναφορά της λέει: «Το σχολείο αυτό που επισκέφθηκα, έχει πλήρως επισκευαστεί, διαθέτει άνετους χώρους, χημείο και εστιατόριο. Σε ερώτησή μου σχετικά με θέματα ασφαλείας, μάλιστα στο σύνολο των καθηγητών, μία καθηγήτρια απάντησε ότι έχει λιγότερους κινδύνους από διάφορες περιοχές της πατρίδας μας».
      Εγώ δεν λέω αν αυτή η κρίση είναι ασφαλής. Η σύγκριση εύχομαι να μην είναι έτσι. Αλλά εκείνο που θα ήθελα να σας πω, είναι ότι αυτά είπαν στην ειδική γραμματέα εκείνοι οι καθηγητές που είχαν την ευθύνη να περιγράψουν την κατάσταση της ασφάλειας του κτηρίου και της γύρω περιοχής.
      Το θέμα, λοιπόν, της αγοράς, καταλήγει η ειδική γραμματέας, νέου κτηρίου σε ασφαλή περιοχή, αποτελεί πάγιο αίτημα του συλλόγου γονέων και κηδεμόνων από εικοσαετίας. Η μη ικανοποίηση του εν λόγω αιτήματος λόγω ελλείψεως και μόνο οικοπέδων και όχι λόγω της απαίτησης περίπου ενός εκατομμυρίου ευρώ, όπως γράφεται και λέγεται από το σύλλογο γονέων και κηδεμόνων, έχει ως αποτέλεσμα τη μη αναγνώριση εκ μέρους του συλλόγου των ενεργειών του Υπουργείου για την απρόσκοπτη λειτουργία του σχολείου.
      Όπως επισημαίνει ο διευθυντής, συνεχίζει η ειδική γραμματέας, στο υπ’ αριθμόν 691/29.11.2004 έγγραφό του, εκείνο που σίγουρα είναι αρνητικό, είναι η δυσφήμιση που κάνουν ορισμένοι στο σχολείο, ίσως με καλές προθέσεις, αλλά με πολύ δυσάρεστα αποτελέσματα.
      Μετά το πέρας της ισχύος του συμβολαίου, το Υπουργείο Παιδείας θα εξετάσει το ενδεχόμενο της αγοράς σχολείου και από τώρα να είστε βέβαιος, κύριε συνάδελφε, προσπαθούμε ώστε όταν έρθει η ημερομηνία της λήξεως της πρώτης τριετίας, της τριετίας ασφαλείας, να έχουμε τα πρώτα αποτελέσματα. Ψάχνουμε συστηματικά να βρούμε οικόπεδο για αγορά και για εγκαθίδρυση ενός νέου, επαρκούς και αποτελεσματικού σχολείου.
      Σας ευχαριστώ πολύ.
      
      
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 61/33/9-3-2005 επίκαιρη επερώτηση δεκαεννέα Βουλευτών του ΠΑΣΟΚ, των κυρίων Θεόδωρου Παγκάλου, Γεωργίου Φλωρίδη, Δημητρίου Γεωργακόπουλου, Κωνσταντίνου Γείτονα, Ιωάννη Τσακλίδη, Αλέξανδρου Ακριβάκη, Κωνσταντίνου Βρεττού, Ιωάννη Διαμαντίδη, της κ. Ροδούλας Ζήση, των κυρίων. Πέτρου Κατσιλιέρη, Θεόδωρου Κολιοπάνου, Κίμωνα Κουλούρη, Ιωάννη Μαγκριώτη, Ανδρέα Μακρυπίδη, της κ. Βάσως Παπανδρέου, των κυρίων Δημητρίου Πιπεργιά, Απόστολου Φωτιάδη, Νικολάου Χριστοδουλάκη και Χρίστου Βερελή προς τον Υπουργό Οικονομίας και Οικονομικών, σχετικά με την πολιτική της Κυβέρνησης στην υλοποίηση του Προϋπολογισμού του έτους 2005. 
      Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ, κ. Δημήτριος Ρέππας ορίζει Κοινοβουλευτικό Εκπρόσωπο τον κ. Γεώργιο Φλωρίδη. 
      Ο Πρόεδρος του Συνασπισμού της Ριζοσπαστικής Αριστεράς κ. Αλέξανδρος Αλαβάνος ορίζει Κοινοβουλευτικό Εκπρόσωπο τον κ. Ιωάννη Δραγασάκη. 
      Το λόγο έχει ο πρώτος επερωτών κ. Νικόλαος Χριστοδουλάκης. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε σήμερα ένα θέμα το οποίο αιφνιδιαστικά προέκυψε σχετικά με την εκτέλεση του προϋπολογισμού, όταν ως θαύμα η Κυβέρνηση ανακάλυψε ότι έχει πραγματοποιήσει εξοικονόμηση 3.000.000.000 ευρώ σε σχέση με το προηγούμενο έτος. Η συζήτηση όμως αυτή αποκτά και ένα ιδιαίτερο ενδιαφέρον, διότι γίνεται μέσα σε συνθήκες πρωτοφανούς δημοσιονομικής αβεβαιότητας και κατάρρευσης του βασικού σχεδιασμού του προϋπολογισμού, ο οποίος παρά το γεγονός ότι είχε διαφημιστεί από την Κυβέρνηση της Νέας Δημοκρατίας ως ο πρώτος αξιόπιστος προϋπολογισμός των τελευταίων ετών, εντούτοις άρκεσαν τρεις μήνες για να φανούν οι λανθασμένες προβλέψεις, ο κακός σχεδιασμός και η αδυναμία εκτέλεσης του.
      Ακούμε εδώ και δύο χρόνια περίπου από τη Νέα Δημοκρατία ότι το ελληνικό δημόσιο είναι ένα υπερβολικά σπάταλο κράτος, το οποίο μπορεί αν νοικοκυρευτεί, να εξοικονομήσει, πάνω από 10.000.000.000 ευρώ και με τα χρήματα αυτά να χρηματοδοτηθούν πολλές κοινωνικές δαπάνες. Αποδείξαμε κατ’ επανάληψη ότι καμία τέτοια μελέτη της Ευρωπαϊκής Κεντρικής Τράπεζας δεν υπάρχει και ότι όλα βασίζονται σε έναν πίνακα τον οποίο συνέταξε κάποιος συγκρίνοντας τη δημόσια οικονομία των χωρών της Ευρωπαϊκής Ένωσης με τη δημόσια οικονομία των Ηνωμένων Πολιτειών που είναι προφανώς μικρότερη και βγάζοντας έτσι αυθαίρετα συμπεράσματα.
      Η Νέα Δημοκρατία, όμως, είχε ανάγκη να χρησιμοποιήσει αυτό το τέχνασμα έτσι, ώστε να προσπαθήσει να απαντήσει προεκλογικά ότι έχει τα χρήματα, τα 10.000.000.000 ευρώ περίπου, για να χρηματοδοτήσει τις απίστευτες και ανεδαφικές προεκλογικές υποσχέσεις, τις οποίες έδωσε. Έτσι, λοιπόν, μάθαμε ότι αν η έκταση του δημοσίου περιοριζόταν στην Ελλάδα στα μέτρα της Αμερικής, θα πατασσόταν η διαφθορά και η σπατάλη, θα βρίσκαμε 10.000.000.000 ευρώ και θα λύναμε όλα μας τα προβλήματα. Με τα ίδια κριτήρια η Σουηδία θα βρισκόταν τότε σπάταλη και διεφθαρμένη κατά 75.000.000.000 ευρώ, η Γερμανία σπάταλη και διεφθαρμένη κατά 280.000.000.000 δισεκατομμύρια ευρώ και όλες ανεξαιρέτως οι ευρωπαϊκές χώρες θα είχαν αυτά τα χαρακτηριστικά.
      Με τα δεδομένα αυτά παραπλανήθηκε και η κοινή γνώμη, αλλά και πολλά στελέχη του κόμματος της τότε αξιωματικής αντιπολίτευσης, τα οποία νόμισαν ότι ως δια μαγείας θα μπορέσουν να καλυφθούν και να χρηματοδοτηθούν οι περίφημες επαγγελίες και δεσμεύσεις. Αυτό βέβαια δεν έγινε. Ανεκαλύφθη μετά το εργαλείο της απογραφής το οποίο κατέληξε σε μία πρωτοφανή δυσφήμιση της ελληνικής οικονομίας διεθνώς, αλλά ιδιαίτερα στην Ευρωπαϊκή Ένωση με αποτέλεσμα να μειωθεί σημαντικά η διαπραγματευτική δύναμη της χώρας μας.
      Και έρχεται τώρα η Κυβέρνηση να ισχυρίζεται ότι πράγματι έκανε το πρώτο σημαντικό βήμα εξοικονόμησης της δημόσιας δαπάνης κατά 3.000.000.000 ευρώ το έτος 2005. Δεν υπάρχει τίποτα αναληθέστερο και εξωπραγματικό απ’ αυτόν τον ισχυρισμό. Βεβαίως, υπήρξε μία προσαρμογή του προϋπολογισμού, η οποία όμως ήταν είτε αναπόφευκτη, είτε δυστυχώς σε βάρος της ανάπτυξης της χώρας. 
      Θα σας εξηγήσω, πώς προέκυψαν αυτά τα περίφημα 3.000.000.000 ευρώ.
      Πρώτα απ’ όλα, επειδή δεν γίνονται ξανά Ολυμπιακοί Αγώνες, οι δαπάνες  χρηματοδότησής τους, που πέρυσι ήταν 1,4% του εθνικού εισοδήματος, φυσιολογικά μειώνονται φέτος και πάνε περίπου στο 0,3% του ΑΕΠ. Περικόπηκαν όμως βιαίως και καθόλου φυσιολογικά οι επενδύσεις στην περιφέρεια σχεδόν κατά 0,5% του εθνικού εισοδήματος. Ταυτόχρονα, επειδή έγινε μια λογιστική μεταφορά τοκοχρεολυσίων από τις δαπάνες των τόκων στο χρέος, υπήρξε μια περαιτέρω λογιστική εξοικονόμηση κατά 0,2% του ΑΕΠ στις δαπάνες της κεντρικής κυβέρνησης. Με τον τρόπο αυτό εμφανίζεται ότι δήθεν υπήρξε μια εξοικονόμηση 1,7% του εθνικού εισοδήματος, δηλαδή, ακριβώς 3.000.000.000 ευρώ.
      Αυτό είναι το περίφημο «νοικοκύρεμα» το οποίο θέλει να παρουσιάσει στον ελληνικό λαό η Νέα Δημοκρατία. Μας λέει δηλαδή ότι δεν θα ξανακάνει τους Ολυμπιακούς Αγώνες, ότι διέλυσε την ανάπτυξη στην περιφέρεια και ότι μετέγραψε λογιστικά, πληρωμές τόκων οι οποίες γίνονταν και κρύβοντας τις στο δημόσιο χρέος. Κατά συνέπεια μπορεί κανείς να συμπεράνει ότι καμία απολύτως προσπάθεια δεν έγινε για την εξοικονόμηση δαπανών παρά τα μεγάλα λόγια τα οποία διατυμπανίζει η Κυβέρνηση της Νέας Δημοκρατίας.
      Η εξοικονόμηση δαπανών και η δημοσιονομική σταθεροποίηση είναι μια πολύ σημαντική διαδικασία στην οποία όμως δεν συνεισέφερε σχεδόν τίποτα η ετήσια διακυβέρνηση της Νέας Δημοκρατίας. Εμείς τα προηγούμενα χρόνια είχαμε καταβάλλει μια συστηματική προσπάθεια προς αυτήν την κατεύθυνση. Μια προσπάθεια δύσκολη με αποτελέσματα τα οποία δεν ήταν μεγαλειώδη αλλά είχαν αρχίσει να γίνονται ορατά.
      Πρώτα απ’ όλα είχαμε προχωρήσει σε μια αξιολόγηση πολλών κατηγοριών δημοσίων δαπανών από το βρετανικό Υπουργείο Οικονομικών με βάση την οποία είχαμε εστιάσει σε συγκεκριμένες κατηγορίες προσπαθώντας να μειώσουμε τη σπατάλη, χωρίς να θίξουμε καθόλου το κοινωνικό περιεχόμενο των δημοσίων υπηρεσιών.
      Δεύτερον, είχαμε ετοιμάσει νομοσχέδιο για τη σύσταση του Σώματος Ελεγκτών Δαπανών, πράγμα το οποίο παρ’ όλο που είχε υποβληθεί στη Βουλή, η Νέα Δημοκρατία το εγκατέλειψε χωρίς να το ψηφίσει και φυσικά ακόμη δεν εφαρμόζεται. 
      Τρίτον, είχαμε δημιουργήσει μηχανισμούς λογοδοσίας και εξοικονόμησης δαπανών. Παράδειγμα, ο Οργανισμός Περίθαλψης Ασφαλισμένων του δημοσίου, ο οποίος κατάφερε να πετύχει σημαντικές εξοικονομήσεις δαπανών στα δυο χρόνια λειτουργίας του, χωρίς να θιγεί ουσιαστικά καμία παροχή υγείας στους ασφαλισμένους. 
      Τέταρτον, είχαμε δημιουργήσει ειδικούς περιουσιακούς φορείς, όπως είναι τα Τουριστικά Ακίνητα, τα Ολυμπιακά Ακίνητα, τα Ακίνητα του Δημοσίου, τα οποία συγκέντρωναν τα περιουσιακά στοιχεία και προσπαθούσαν να τα αξιοποιήσουν με τον καλύτερο δυνατό τρόπο εξοικονομώντας σημαντικούς πόρους. 
      Όλα αυτά τα εργαλεία η Νέα Δημοκρατία τα είχε καταγγείλει και είχε πει ότι θα τα κλείσει. Βέβαια εκ των υστέρων ανακάλυψε, ότι όπως και πολλά άλλα, είναι χρήσιμα, χωρίς όμως ακόμα να έχει βρει πώς θα τα αξιοποιήσει. Ακόμα και οργανισμούς όπως τα Ολυμπιακά Ακίνητα τα χρησιμοποιεί πλέον μόνο για την κομματική της προβολή και ουδόλως ενδιαφέρεται για το πώς θα μπορέσουν να συνδράμουν στην αξιοποίηση των ολυμπιακών εγκαταστάσεων. 
      Πέμπτον, είχαμε προχωρήσει σε έναν αυστηρό έλεγχο των ΔΕΚΟ, με απαγόρευση των επιχορηγήσεων σε τρίτους όπως επίσης και κάθε είδος μισθολογικών και συνταξιοδοτικών ρυθμίσεων με αποτέλεσμα να έχουν επέλθει σημαντικές εξοικονομήσεις σ’ αυτόν το δύσκολο τομέα των δημοσίων οικονομικών. 
      Έκτον, είχαμε προχωρήσει και είχαμε ετοιμάσει αρκετές διαρθρωτικές αλλαγές οι οποίες στη συνέχεια εγκαταλείφθηκαν. Αναφέρω χαρακτηριστικά την εγκατάλειψη της αποκρατικοποίησης της ΔΕΠΑ, την ακύρωση της αποκρατικοποίησης των Τουριστικών Ακινήτων, την παραπομπή στις καλένδες της μετοχοποίησης των ΕΛΤΑ, την ακύρωση της ιδιωτικοποίησης των Κρατικών Λαχείων, την απόσυρση της μετοχοποίησης των Ακινήτων του Δημοσίου, όπως επίσης και την σοβαρή καθυστέρηση που έχει παρατηρηθεί στη αποκρατικοποίηση του ΟΠΑΠ, Λιμένων, Τραπεζών και άλλων. Εγκαταλείφθηκε επίσης και η προσπάθεια αποκρατικοποίησης της ΕΥΔΑΠ. Και αντ’ αυτού διαβάζουμε ότι αυτό το οποίο θα γίνει θα είναι τώρα να ασχοληθεί η ΕΥΔΑΠ και με το εμπόριο εμφιαλωμένου νερού. Αν δεν κάνω λάθος είναι η πρώτη φορά μεταπολεμικά που μια κρατική εταιρεία μπαίνει στο λιανικό εμπόριο και στην παραγωγή ανταγωνιστικών αγαθών τα οποία, δόξα τω Θεώ, υπερκαλύπτονται από δεκάδες, αν όχι εκατοντάδες επιχειρήσεις σε όλη τη χώρα. Αντί να δούμε σοβαρές διαρθρωτικές αλλαγές, βλέπουμε μια επαναφορά του κρατικού μοντέλου ακόμα και στις πιο απίθανες περιπτώσεις. Ταυτόχρονα, τα ανοιχτά μέτωπα, τα οποία έχει η Κυβέρνηση στα δημοσιονομικά, οξύνονται.
      
      
      Είδαμε το προηγούμενο διάστημα την πλήρη κατάρρευση των εσόδων για μια σειρά από λόγους οι οποίοι είναι διαρθρωτικού χαρακτήρα και επισυνέβησαν όλοι ανεξαιρέτως το τελευταίο δωδεκάμηνο διάστημα διακυβέρνησης από τη Νέα Δημοκρατία.
      Σας αναφέρω χαρακτηριστικά ότι η σχεδόν, πλήρης, κατάρρευση του μηχανισμού συλλογής των εσόδων, η εγκατάλειψη των τακτικών ελέγχων που πραγματοποιούν τα προς τούτο ιδρυθέντα ελεγκτικά κέντρα, η μεγάλη πλημμύρα η οποία σημειώνεται στην αγορά από τα εικονικά τιμολόγια του ΦΠΑ, όπως επίσης και η υπονόμευση των ελεγκτικών μηχανισμών, έχουν δημιουργήσει ένα κλίμα φοροαποφυγής και φοροκλοπής στην αγορά.
      Το πιο χαρακτηριστικό παράδειγμα, όμως, είναι η τρομακτική μείωση των λεγόμενων βεβαιωθέντων εσόδων τα οποία αποτελούν και τη σταθερή βάση άντλησης κανονικών φορολογικών εσόδων για το Υπουργείο Οικονομικών. Το πρώτο τετράμηνο του 2004 η κυβέρνηση του ΠΑΣΟΚ είχε παραδώσει βεβαιωθέντα έσοδα 2,2 δισεκατομμύρια ευρώ, τα οποία απετέλεσαν και τη βάση άντλησης των εσόδων τούς μήνες που ακολούθησαν.
      Θέλετε να μάθετε, κυρίες και κύριοι συνάδελφοι, πού έφτασε αυτό το απόθεμα οκτώ μήνες μετά; Το τελευταίο τετράμηνο του 2004 τα 2,2 δισεκατομμύρια ευρώ είχαν κατρακυλήσει στο απίστευτο επίπεδο των 197.000.000 ευρώ, δηλαδή στο 9% του ύψους από το οποίο τα παρέλαβε η Νέα Δημοκρατία.
      Υπάρχει ανοικτό μέτωπο με το Γ΄ Κοινοτικό Πλαίσιο Στήριξης, το οποίο δεν θα σημάνει μόνο την απώλεια πόρων από την Ευρωπαϊκή Ένωση, αλλά επειδή τα έργα συνεχίζονται, θα οδηγήσει σε μία πολύ μεγαλύτερη καταβολή εθνικών πόρων με αποτέλεσμα τη σημαντική επιβάρυνση του δημόσιου ελλείμματος.
      Θα υπάρχουν προβλήματα στις συλλογικές διαπραγματεύσεις. Ιδιαίτερα τώρα που άνοιξε ένα νέο μέτωπο αβεβαιότητας του πληθωρισμού, πληθαίνουν τα αιτήματα για να μπαίνουν πλέον ρήτρες διασφάλισης του πληθωρισμού στις συλλογικές διαπραγματεύσεις, πράγμα το οποίο θα οδηγήσει ωθητικά προς τα πάνω τις δημόσιες δαπάνες. 
      Ένα άλλο μέτωπο, στο οποίο βλέπουμε ότι δεν γίνεται καμία προσπάθεια συγκράτησης των δαπανών, είναι οι ανεξέλεγκτες αυξήσεις στις επιστροφές του φόρου προστιθέμενης αξίας. Διαβάσαμε, με τα τελευταία στοιχεία του Υπουργείου Οικονομικών, ότι οι επιστροφές ΦΠΑ στους εξαγωγείς αυξήθηκαν τουλάχιστον κατά 5% το 2004, μία χρονιά κατά την οποία οι εξαγωγές οι ίδιες αυξήθηκαν μόλις κατά 2%. Πώς είναι δυνατόν να συμβαίνει αυτό; Δεν είναι προφανές ότι εδώ έχουμε μία υστέρηση στην παρακολούθηση και στην αξιολόγηση των πραγματικών επιστροφών ΦΠΑ, πράγμα το οποίο φυσικά αυξάνει αναιτιολόγητα τις δαπάνες και δεν οδηγεί σε καμία απολύτως εξοικονόμηση της σπατάλης;
      Ταυτόχρονα, όμως, πιστεύω ότι η Κυβέρνηση έχασε μία σημαντική ευκαιρία κατά τη συζήτηση για ορισμένες τροποποιήσεις που έγιναν στο Σύμφωνο Σταθερότητος: Το αρνητικό κλίμα, το οποίο επικρατεί για τη χώρα μας στην Ευρωπαϊκή Ένωση, την εμπόδισε να κάνει τις κατάλληλες συμμαχίες, οι οποίες θα τις επέτρεπαν να αντιμετωπίσει με έναν ειδικό τρόπο ορισμένες ειδικές και κρίσιμες για τη χώρα μας δαπάνες, όπως είναι για παράδειγμα οι αμυντικές δαπάνες. Παρά το γεγονός ότι το ίδιο αίτημα είχε τεθεί και από ορισμένες άλλες χώρες, η χώρα μας δεν στάθηκε ικανή να το υποστηρίξει και να το περάσει.
      Επίσης, έχασε κάθε ευκαιρία ειδικής μεταχείρισης των δαπανών για τους Ολυμπιακούς Αγώνες, παρά το γεγονός ότι άλλες χώρες κατάφεραν αντίστοιχες ειδικού χαρακτήρα δαπάνες να έχουν μία ειδική μεταχείριση, με αποτέλεσμα να μην υπάρξει σοβαρή επιβάρυνση στα ελλείμματά τους.
      Έτσι, λοιπόν, το ένα έφερνε το άλλο. Η αδυναμία ελέγχου των ελλειμμάτων, που όπως είδαμε έλαβε χώρα το 2004, προέκυψε από την αδυναμία της Νέας Δημοκρατίας να ελέγξει τις δαπάνες. Η διεύρυνση του ελλείμματος, η παταγώδης κατάρρευση των εσόδων του κράτους, όπως επίσης και η αμαύρωση του κύρους της χώρας και της διαπραγματευτικής δύναμης στο εξωτερικό, οδήγησαν τον προϋπολογισμό να δέχεται πρωτοφανή πλήγματα αξιοπιστίας και να υπάρχει πλέον αδυναμία υλοποίησης.
      Έτσι, φτάσαμε στα πρόσφατα φορολογικά μέτρα, τα οποία δυναμίτισαν το όποιο κλίμα είχε καταφέρει να επιβιώσει στην αγορά και στην ελληνική οικονομία, με την αναπόφευκτη τροφοδότηση του πληθωρισμού, την οποία θα έχουμε τουλάχιστον κατά 1% και κατά πάσα πιθανότητα περισσότερο, διότι στις στρογγυλοποιήσεις, που θα γίνουν, οι αυξήσεις θα είναι λίγο περισσότερες από αυτό το οποίο προβλέπει η αύξηση του ΦΠΑ. Οδηγούμαστε έτσι στην επικράτηση ενός κλίματος αβεβαιότητας στην οικονομία, πράγμα το οποίο κάθε άλλο παρά θα συνεισφέρει στην αναπτυξιακή διαδικασία.
      Πιστεύω ότι η Κυβέρνηση χρειάζεται επειγόντως να αλλάξει κατεύθυνση πολιτικής. Είναι καιρός να αφήσει τις αδικαιολόγητες και στείρες εμμονές της για φοροεπιδρομές και να συγκεντρώσει την προσπάθειά της στην είσπραξη των κανονικών εσόδων. Να ενισχύσει την κοινωνική πολιτική και την ανάπτυξη της περιφέρειας, έτσι ώστε να κρατηθεί η συνοχή και η οικονομική δραστηριότητα. Να προωθήσει αμέσως τα δύο νομοσχέδια, τα οποία βρήκε έτοιμα από το ΠΑΣΟΚ, το ένα που αφορά τον έλεγχο δαπανών με τη συγκρότηση Σώματος Ελεγκτών και το άλλο με τα συγχρηματοδοτούμενα έργα, το οποίο, αν λειτουργήσει σωστά, μπορεί να δημιουργήσει μία νέα πηγή ανάπτυξης για ολόκληρη την ελληνική οικονομία.
      Να σταματήσουν επιτέλους οι χαριστικές φορολογικές ρυθμίσεις σε επιχειρήσεις και να επανέλθει η ποινικοποίηση των πλαστών τιμολογίων στο λήπτη και όχι μόνο στον συνήθως άφαντο εκδότη. Να προχωρήσει σε υγιείς αποκρατικοποιήσεις και να μην μπει στην εισπρακτική εκποίηση και στο νέο κρατισμό. Τέλος, πιστεύω ότι είναι καιρός η Νέα Δημοκρατία να αφήσει κατά μέρος τη μανιώδη προσπάθεια που κάνει για την αμαύρωση του παρελθόντος και να αφιερωθεί στη φροντίδα και στην οικοδόμηση του μέλλοντος. 
      Η οικονομία θέλει όραμα και συναίνεση και όχι προσπάθεια κατεδάφισης και απαξίωσης. Πιστεύω ότι όλοι πλέον έχουμε μάθει ότι η δημοσιονομική σταθεροποίηση δεν γίνεται με ύφεση. Επιχειρήθηκε στο παρελθόν, πριν από δεκαπέντε χρόνια και απέτυχε παταγωδώς. Η εξυγίανση μπορεί να γίνει μόνο με την ανάπτυξη. Και αν η ανάπτυξη δραπετεύσει, τότε μοιραία θα μπλοκαριστεί και η ίδια η δημοσιονομική εξυγίανση. 
      Πιστεύω ότι αυτό είναι το μάθημα, το οποίο όμως κανένα λόγο δεν είχε να αφήσει να περάσει ένας χρόνος για να το μάθει η Νέα Δημοκρατία. Πρέπει επιτέλους να βάλει μπροστά την ανάπτυξη της ελληνικής οικονομίας, να εγκαταλείψει τις εισπρακτικές λογικές, να δει τα κρίσιμα μέτωπα της ακρίβειας, της ανεργίας, της υποαπασχόλησης, να ενισχύσει την επιχειρηματικότητα και την ανταγωνιστικότητα. Η ελληνική οικονομία να μη χάσει και βρεθεί σε υποδεέστερη θέση απ’ αυτή που ήταν και όπου με δυσκολία είχε καταφέρει να βρίσκεται, έπειτα από πολλές και επίπονες προσπάθειες, τα προηγούμενα χρόνια.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χριστοδουλάκη.
      Το λόγο έχει ο δεύτερος επερωτών, κ. Κωνσταντίνος Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
      Ο εισηγητής μας με ένα πολύ γλαφυρό τρόπο -νομίζω- ανέπτυξε το πρόβλημα που υπάρχει σήμερα στην οικονομία μας. Και έκανε και μια ιστορική αναδρομή στο τι έκανε το ΠΑΣΟΚ, στην οικονομία δηλαδή, ένα πολύ σοβαρό και μεγάλο έργο που θα μείνει στη συνείδηση του λαού, παρά τις μεγάλες προσπάθειες που κάνει η Νέα Δημοκρατία να το εξαλείψει.
      Κύριε Πρόεδρε, η ερώτησή μας επικεντρώνεται στο μεγάλο επίτευγμα της Νέας Δημοκρατίας να εξοικονομήσει 3.000.000.00 ευρώ από τον προϋπολογισμό δαπανών, αποδίδοντας το στη μείωση της σπατάλης. Αυτό είναι από τα ανήκουστα.
      Ξέρουμε πολύ καλά, κύριε Πρόεδρε, ότι εκείνο που μειώθηκε –και μειώθηκε με δραματικό τρόπο- είναι τα έργα, οι δημόσιες επενδύσεις. Αυτές μειώθηκαν κατά 1,5 δισεκατομμύριο κατά τον προϋπολογισμό. Και δεν έγιναν όπως είναι φυσικό το 2004 νέα ολυμπιακά έργα. Έχουν παγώσει τα πάντα από πλευράς έργων. Και επί πλέον ισχυρίζονται ότι ωφελήθηκε το ελληνικό δημόσιο;
      Κύριε Πρόεδρε, η οικονομική πολιτική της Νέας Δημοκρατίας ακολουθεί ένα συγκεκριμένο χρονοδιάγραμμα. Το είπα και προχθές στην επιτροπή. Το πρώτο σκέλος του χρονοδιαγράμματος είναι η ήπια προσαρμογή. Ακολουθεί το δεύτερο στάδιο της λιτότητας και θα ακολουθήσει το τρίτο -που είναι- η πείνα.
      Προς τα εκεί πάμε, κύριε Πρόεδρε, με την πολιτική της Νέας Δημοκρατίας. Διότι τι συμβαίνει εδώ; Ας αφήσουμε τις απογραφές, ας αφήσουμε τους προϋπολογισμούς, ας αφήσουμε τους αριθμούς. Εδώ, κύριε Πρόεδρε, υπάρχει θέμα εσόδων. Δεν έχουμε χρήματα. Είμαστε σαν μία οικογένεια, που δεν έχει χρήματα να ζήσει. Η Κυβέρνηση δεν μπορεί να διαχειριστή τα οικονομικά της πατρίδας μας.
      Είναι τεράστιο πρόβλημα, κύριε Πρόεδρε. Δεν ξέρω αν το έχουμε καταλάβει. Δεν μαζεύει χρήματα το δημόσιο. Γι’ αυτό και συνέβησαν όλα αυτά που συνέβησαν μέχρι τώρα.
      Γι’ αυτό και ο κ. Αλογοσκούφης αυξάνει τον ΦΠΑ, και τους έμμεσους φόρους, από ανάγκη το κάνει ελπίζοντας να βγει από το αδιέξοδο της έλλειψης χρημάων. Βεβαίως, δεν πρόκειται να μαζέψει χρήματα, διότι παράλληλα, κύριε Πρόεδρε, μειώνεται και το ΑΕΠ, μειώνεται συνολικά ο οικονομικός τζίρος της χώρας μας. Εγώ δεν περιμένω να μαζέψει χρήματα ο κύριος Υπουργός από το ΦΠΑ. Ίσως μαζέψει από τους ταλαίπωρους που καπνίζουν φτηνά τσιγάρα. Εκεί μπορεί να μαζέψει μερικά χρήματα. Μάλιστα, χρησιμοποιεί και την αιτιολογία ότι αυξάνει τους φόρους στα φθηνά τσιγάρα, ώστε να μην καπνίζονται τσιγάρα κακής ποιότητας. Τότε πέστε τους να καπνίσουν πούρα Αβάνας οι φτωχοί, επειδή πρόκειται για καπνό υψηλής ποιότητας! Εκεί θα το πάμε στο τέλος.
      Κύριε Πρόεδρε, υπάρχει αυξημένος πληθωρισμός. Το Γενάρη έφθασε στο 4%. Μπορεί να πέσει το Μάρτη, αλλά με τα μέτρα που πήρε η Κυβέρνηση, εγώ πιστεύω ότι δεν πρόκειται να πέσει κάτω από το 3,5% - 4%. Έχουμε επίσης ακρίβεια συνεχώς αυξανόμενη. Ξέρετε πολύ καλά  τα αποτελέσματα των μέτρων, η προσαρμογή των τιμών γίνεται πλέον προς τα πάνω και αυτό θα εντείνει την αύξηση του πληθωρισμού.
      Έχουμε μείωση της ανάπτυξης. Η ίδια η Κυβέρνηση λέει ότι θα κινηθούν στο 3% με 4%. Είναι η ίδια Κυβέρνηση, η οποία έλεγε ότι θα κινηθούμε στο 4% με 5%. Συνεπώς και μόνο αυτό σημαίνει μείωση των εσόδων. Έχουμε επίσης και αύξηση της ανεργίας.
      Όλα αυτά είναι πράγματα που δημιουργούν ένα κάκιστο οικονομικό κλίμα. Δεν νομίζω ότι υπάρχει σήμερα επενδυτής, ο οποίος να προσβλέπει με αισιοδοξία στο ενδεχόμενο νέων επενδύσεων. Ο επιχειρηματικός κόσμος δεν υιοθετεί αυτά που κάνει η Νέα Δημοκρατία, διότι δεν μπορείς να κάνεις ανάπτυξη, όταν έχεις εργαζόμενους, οι οποίοι υποφέρουν. Όταν δεν έχεις την κοινωνική συναίνεση, δεν μπορείς να προχωρήσεις στην ανάπτυξη. Αυτά που έκανε το ΠΑΣΟΚ δεν έχει τη δυνατότητα να τα κάνει η Νέα Δημοκρατία.
      Κύριε Πρόεδρε, μπορεί η Νέα Δημοκρατία να θέλησε να μειώσει το ΠΑΣΟΚ με την απογραφή και με όλα αυτά που έχουμε απαριθμήσει μέχρι σήμερα. Όμως, τι της έφταιγε  η Ελλάδα; Τι της έφταιγε η οικονομία;
      Κύριε Πρόεδρε, αυτήν την ώρα έτσι όπως βλέπω να αποτυπώνεται η οικονομία, μου θυμίζει γιαούρτι με μέλι, γιαούρτι με μούχλα και μέλι με καρκινογόνες ουσίες.
      Δυστυχώς, δε βλέπω φως στο τούνελ. Βλέπω μόνο μια κατάσταση,  η οποία έχει ξεφύγει από τα όρια ελέγχου και λυπάμαι πάρα πολύ γι’ αυτό.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, σήμερα κρίνουμε την Κυβέρνηση για τον ένα και πλέον χρόνο, όσον αφορά την οικονομική πολιτική που έχει ακολουθήσει. Κρίνουμε την Κυβέρνηση, γιατί βλέπουμε ότι πέρα από μια σειρά από άλλους τομείς, στον τομέα της οικονομίας έχει εμπαίξει τον ελληνικό λαό απροκάλυπτα. Και αυτό γιατί; Στις 8 Μαρτίου το έτ ος 2005 στη συνέντευξη που έδωσε ο κύριος Πρωθυπουργός, για τον ένα χρόνο από την ανάληψη της διακυβέρνησης της χώρας από τη Νέα Δημοκρατία, είπε μεταξύ των άλλων και μερικές «αλήθειες». Είπε ότι προχώρησε η Νέα Δημοκρατία στον ένα χρόνο σε περιστολή του σπάταλου κράτους και μάλιστα έφθασε και σε συμπεράσματα. Ανέφερε ότι ένα ποσό που ξεπερνά τα τρία δισεκατομμύρια ευρώ προήλθε από τη περιστολή αυτών των δαπανών. Και ερωτώ τον κύριο Υπουργό σήμερα να μας πει. Αυτά τα τρία δισεκατομμύρια ευρώ που προήλθαν από την περιστολή του σπάταλου κράτους, πότε επετεύχθησαν;
      Με τη διαχείριση του 2004; Γιατί, κύριε Υπουργέ, στο επικυρωμένο πρόγραμμα αναφέρεται ότι έχουμε υπέρβαση των δαπανών 3,1 δισεκατομμύρια ευρώ. Αυτό το ποσό προβλέπει ότι θα το πετύχει μέσα στο τρέχον έτος, το 2005; Αν είναι έτσι, ας μας πει σε ποιους κωδικούς αριθμούς του προϋπολογισμού αναφέρεται και με ποια στοιχεία θα γίνει αυτή η συγκεκριμένη περιστολή αυτών των δαπανών, θα γίνει αυτός ο περιορισμός του σπάταλου κράτους, γιατί βλέπουμε ότι πλέον και οι λέξεις έχουν χάσει το νόημά τους. 
      Αν εννοεί η Κυβέρνηση της Νέας Δημοκρατίας ότι θα πετύχει την περιστολή των δαπανών, περιορίζοντας τις κοινωνικές δαπάνες, εκεί είναι γεγονός ότι θα το πετύχει. Και από τον προϋπολογισμό προκύπτει ότι έχουμε μείωση των κονδυλίων που αφορούν τα εισοδήματα των εργαζομένων και τις συντάξεις των συνταξιούχων. Οι συντάξεις από 14% που ήταν το 2004, τώρα είναι 4%. Από το κονδύλι 9% για μισθούς των εργαζομένων το 2004, έχουμε περιορισμό 6,3. Έχουμε περιορισμό των κονδυλίων για την υγεία από 8,7% το 2004 σε 5,1% το 2005. Έχουμε περιστολή των δαπανών για την παιδεία από 3,61% το 2004 σε 3,58% το 2005. Έχουμε περιορισμό των κοινωνικών παροχών που αφορούν μικροεισοδηματίες, περιορισμό το ΕΚΑΣ και των συντάξεων των αγροτών -του ΟΓΑ- 10,7% το 2005 έναντι 33,6% το 2004. Έχουμε περιστολή του Προγράμματος Δημοσίων Επενδύσεων κατά 16,1%, δηλαδή έχουμε 1,5 δισεκατομμύριο ευρώ περιορισμό ποσών, κονδυλίων που πηγαίνουν για την ανάπτυξη της περιφέρειας.
      Άρα, αν αυτή ήταν η στόχευσή σας, το πετύχατε. Πετύχατε να μειώσετε το εισόδημα των εργαζομένων, πετύχατε να περιορίσετε της περιφερειακή ανάπτυξη. Και ερωτώ: Ήδη διανύουμε το πρώτο τρίμηνο του 2005 και ο κύριος Πρωθυπουργός και ο Υπουργός Οικονομίας και Οικονομικών κατ’ επανάληψη έχει πει ότι στο σκέλος των δαπανών είναι ελεγχόμενη η αύξηση. Προφανώς είναι ελεγχόμενη  είναι η υπέρβαση των δαπανών. Γιατί είναι ελεγχόμενη, κύριε Υπουργέ; Γιατί επιδιώξατε και πετύχατε να κερδίσετε χρόνο μέχρι τότε που θα καταθέσατε το επικαιροποιημένο πρόγραμμα Σταθερότητας και Ανάπτυξης. Συγκρατήσατε τις δαπάνες και δεν καταβάλατε ποσά που αφορούν την παιδεία: (ΑΕΙ, ΤΕΙ, Λύκεια, Γυμνάσια, Δημοτικά). Περιορίσατε τις δαπάνες που αφορούν την υγεία: (εφημερίες γιατρών και νοσηλευτικού προσωπικού). Περιορίσατε και δεν καταβάλατε τις δαπάνες για την εισοδηματική πολιτική του 2005, θα την καταβάλετε τον Μάιο αναδρομικά. Άρα, πετύχατε όντως να μην πληρώσετε ποσά για έργα τα οποία έχουν ολοκληρωθεί, ακριβώς για να πετύχετε αυτό που σας είπα προηγουμένως, το χρόνο ούτως ώστε να υποβάλετε το επικαιροποιημένο πρόγραμμα Σταθερότητας και Ανάπτυξης.
      Άρα, αναμένουμε πλέον –και αυτό είναι μία πραγματικότητα, δεν είναι απλώς εκτίμηση- έξαρση των δαπανών το δεύτερο τρίμηνο του 2005. Θα υπάρχει υπέρβαση των δαπανών. Και λαμβανομένου υπόψη ότι ήδη μιλάμε για τρομερή υστέρηση των εσόδων και αυτό αποδεικνύεται από τα μέτρα τα οποία πήρατε μέσα από την έμεση φορολογία, ακολουθείτε πλέον την προσφιλή σας τακτική που είναι ο δανεισμός.
      Και τελειώνω, κύριε Πρόεδρε, με το εξής. Κατ’ επανάληψη έχετε πει για το σπάταλο κράτος. Κατ’ επανάληψη έχετε πει ότι θα περιορίσετε αυτές τις σπατάλες. Και ερωτώ, κύριε Υπουργέ: Είναι εν γνώσει σας ότι στο νομοσχέδιο του Υπουργείου Πολιτισμού, που ήδη έχει κατατεθεί, προβλέπονται προσλήψεις εκατόν εξήντα ατόμων για δήθεν ολυμπιακή αξιοποίηση των εγκαταστάσεων, όταν προετοιμάστηκαν με είκοσι άτομα τα οποία ήταν μετακλητοί υπάλληλοι και είκοσι ωρομίσθιοι; Για τη δήθεν αξιοποίηση των ολυμπιακών εγκαταστάσεων προβλέπετε πρόσληψη εκατόν εξήντα ατόμων;
      
      
      Άρα έχουμε δίκιο γι αυτό που σας κατηγορούμε, ότι τα γαλάζια παιδιά περιμένουν να τα τακτοποιήσετε, αδιαφορώντας αν επιβαρύνετε τον ελληνικό λαό, αν επιβαρύνετε τη μεγάλη προσπάθεια που κάνει η χώρα μας να καλύψει αυτές τις ανάγκες του προϋπολογισμού, να μειώσει αυτά τα ελλείμματα που εσείς με την πολιτική σας δημιουργήσατε. 
      Γνωρίζετε, κύριε Αλογοσκούφη, ότι στο νομοσχέδιο αυτό στο άρθρο 7 αναφέρεται ρητά ότι με κοινή απόφαση του Υπουργού Οικονομίας και Οικονομικών και του Υπουργού Πολιτισμού καθορίζεται το ύψος της αποζημίωσης του προέδρου, των μελών και των αναπληρωτών τους, καθώς και των γραμματέων της επιτροπής και ότι η αποζημίωση αυτή επιβαρύνει τις πιστώσεις της γενικής γραμματείας  ολυμπιακών αγώνων από τον ειδικό λογαριασμό νούμερο 234372/1 του Υπουργείου Πολιτισμού; Τον ειδικό λογαριασμό, δηλαδή, του Υπουργείου Πολιτισμού όταν στο νομοσχέδιο που συζητήσαμε στην επιτροπή και αύριο θα έρθει στην Ολομέλεια, αναφέρετε ότι καταργείτε ποιους; Τους ανενεργούς ειδικούς λογαριασμούς!
      Όταν εσείς για οκτώ χρόνια καταγγέλλετε το ΠΑΣΟΚ για κρυφά χρέη για κρυφά ελλείμματα για κρυφούς λογαριασμούς και είχατε κάνει σημαία την κατάργηση των ειδικών λογαριασμών, μέσα από το νομοσχέδιο αυτό που σας αναφέρω, όχι απλώς διατηρείτε τον ειδικό λογαριασμό αλλά εξασφαλίζετε και αυξημένες αμοιβές σε ημετέρους.
      Άρα με αυτήν τη λογική όχι απλώς θα έχουμε υπέρβαση των δαπανών, όχι απλώς θα έχουμε έξαρση της φοροδιαφυγής, όχι απλώς θα έχουμε υστέρηση των εσόδων, αλλά το λιγότερο που μπορούμε να πούμε είναι ότι αποτύχατε σε όλα τα θέματα και πάνω από όλα στον τομέα της οικονομίας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, εξαντλήσατε και το χρόνο της δευτερολογίας σας.
      ΑΝΔΡΕΑΣ ΜΑΚΡΥΠΙΔΗΣ: Δεν το πρόσεξα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μαγκριώτης ο οποίος θα το λάβει υπ’ όψιν του, εάν θα προχωρήσει και στη δευτερολογία του.
      Ορίστε, κύριε Μαγκριώτη, έχετε το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, η Κυβέρνηση παρότι ήταν πανέτοιμη όπως δήλωσε ο Πρωθυπουργός μόλις ανέλαβε την εξουσία και έλεγε ότι θα καβαλήσει το κύμα της ανάπτυξης και θα μας πάει πάνω από το 5% και θα μοιράσει το πλεόνασμα της ευημερίας που θα δημιουργούσε η οικονομική και κοινωνική της πολιτική, προχώρησε αντί για όλα αυτά στην απογραφή, στην καταγραφή και στην κατεδάφιση.
      Το Δεκέμβρη και πάλι πανέτοιμοι μας κατέθεσαν τον πρώτο αξιόπιστο προϋπολογισμό. Όμως πριν αλέκτωρ λαλήσει τρεις, δηλαδή πριν περάσουν τρεις μήνες κατέρρευσε ο πρώτος αξιόπιστος προϋπολογισμός, κυρίως το σκέλος των εσόδων. Αλλά παρ’ όλη την τεχνητή υποστήριξη, οριακή είναι και η συγκράτησή τους στο σκέλος των δαπανών και θα φανεί τους επόμενους μήνες, όταν η Κυβέρνηση αναγκαστεί να πληρώσει αυτά που οφείλει να πληρώσει σε εργαζόμενους αλλά και σε προμηθευτές του δημοσίου.
      Αντί να κατανοήσουν το αδιέξοδο της πολιτικής τους, το μόνο που κάνουν είναι να ξαναζητούν στο παρελθόν λιμάνι ηρεμίας για τους ίδιους και την πολιτική τους. Προσπαθούν μέσα από το διαρκές ολυμπιακό λίφτινγκ να επισκευάσουν το τραυματισμένο πρόσωπο του κοινωνικού κέντρου. Το ολυμπιακό συνεχές λίφτινγκ με την κινητή και ακίνητη περιουσία είναι καθημερινό. Χθες στα στάδια, στην ακίνητη περιουσία με φόντο τα παιδιά των σχολείων, σήμερα με φόντο την κινητή περιουσία των ολυμπιακών αγώνων και τα άτομα με αναπηρία, σε ένα κρεσέντο υποκρισίας, προσπαθώντας να εισπράξει επικοινωνιακά όλα τα ολυμπιακά και μεταολυμπιακά οφέλη και από την άλλη πλευρά να χρεώνει φουσκωμένο από τα δικά της λάθη, τον ολυμπιακό προϋπολογισμό στο ΠΑΣΟΚ.
      Την πιο μεγάλη επένδυση της χώρας μας, την επένδυση κύρους των ολυμπιακών αγώνων την ακύρωσε με την πολιτική και την πρακτική της. Αντί να βρεθούμε όπως διακήρυσσε πάνω στο κύμα της ανάπτυξης, βρεθήκαμε στη στενωπό της επιτήρησης. Αντί να εισπράττουμε το μερίδιο του πλεονάσματος και ειδικότερα τα λαϊκά στρώματα, εισπράττουν οι μικρομεσαίοι και οι επαγγελματίες το καλοκαιρινό χαράτσι του 1,6 δισεκατομμύρια ευρώ και τα λαϊκά στρώματα την περιοριστική εισοδηματική πολιτική και τη νέα φοροεπιδρομή με την αύξηση των έμμεσων φόρων για το 2005 και τα επόμενα χρόνια.
      Αντί για ανάπτυξη και ευημερία, έχουμε βαθιά ύφεση και άγρια λιτότητα. Φαντάζει σαν λέξη ενός σύντομου ανεκδότου η φράση περί ήπιας προσαρμογής. Πριν ακόμη διατυπωθεί, χάθηκε το επικοινωνιακό περιτύλιγμα της οικονομικής και κοινωνικής πολιτικής της Κυβέρνησης. 
      Στη σημερινή της έκθεση η Κομμισιόν διαψεύδει και τις νέες εκτιμήσεις της Κυβέρνησης για την αύξηση του ΑΕΠ το 2005. Προβλέπει 2,9% αύξηση του ρυθμού του ΑΕΠ για το 2005 και 3,2% αύξηση για το 2006. Και αυτήν την αύξηση χωρίς να υπολογίσει τη μείωση της ζήτησης που θα επιφέρουν τα πρόσθετα φορολογικά μέτρα στα λαϊκά στρώματα, αλλά και το ψυχολογικό πρόβλημα που θα δημιουργηθεί στον επιχειρηματικό κόσμο από την οικονομική αστάθεια και αβεβαιότητα που επικρατεί. 
      Πού είναι το 3,9%; Πού είναι το 4,2% που εκτιμά η Κυβέρνηση στο πρόγραμμα σταθεροποίησης και ανάπτυξης για τα επόμενα χρόνια; Ήδη έχει διαψευσθεί από την Ευρωπαϊκή Ένωση πριν το αξιολογήσουν ακόμη. 
      Θα τελειώσω λέγοντας ότι οι σημερινές συναντήσεις που ξεκινά, ο κύριος Πρωθυπουργός, με φορείς της επιχειρηματικής κοινότητας αλλά και με επιχειρηματίες σε ένα μεταολυμπιακό αναπτυξιακό περιβάλλον, θα ήταν πράγματι ευπρόσδεκτες. Σήμερα όμως αποκαλύπτουν την αγωνία και μόνο την αγωνία της Νέας Δημοκρατίας. 
      Δεν κατάλαβαν φαίνεται οι φορείς του επιχειρηματικού κόσμου αλλά και οι επιχειρηματίες όλην αυτήν την αναπτυξιακή επανάσταση που έχει κάνει η Κυβέρνηση μέχρι σήμερα για να προχωρήσουν σε μαζικές επενδύσεις. Χρειάστηκαν το φως του Μαξίμου για να δουν τις νέες επιχειρηματικές ευκαιρίες.
      Εμείς πάντως, κύριε Υπουργέ, τις είδαμε στη Θεσσαλονίκη και πάλι προχθές πρόωρα και παράταιρα και παράτυπα ο Υπουργός ΠΕΧΩΔΕ να ακυρώνει πριν ακόμη αρμόδιες επιτροπές που αυτός όρισε, το έργο του διαδρόμου προσγείωσης και απογείωσης του αεροδρομίου «ΜΑΚΕΔΟΝΙΑ» της Θεσσαλονίκης, αφού το καλοκαίρι ακύρωσε γιατί υπήρξαν μόνο δύο προσφυγές στο Συμβούλιο της Επικρατείας τον προηγούμενο διαγωνισμό και αφού βεβαίως μας είπε ότι δεν χρειαζόμαστε το πιο μεγάλο έργο, το νέο αεροσταθμό ύψους 750.000.000 ευρώ, γιατί μας επαρκεί αυτό το επαρχιακό περιφερειακό αεροδρόμιο. 
      Κατά τα άλλα, η περιφέρεια έχει προτεραιότητα. Κατά τα άλλα, οι δημόσιες επενδύσεις αλλά και οι κοινοτικοί πόροι θα πάνε στην περιφέρεια. Απ’ ό,τι φαίνεται θα μείνουν στα ταμεία των Βρυξελλών και στις τσέπες των γραφειοκρατών. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα τον 1975» καθώς και στους λοιπούς χώρους του Μεγάρου της Βουλής των Ελλήνων, σαράντα έξι μαθητές και μαθήτριες και τέσσερις συνοδοί καθηγητές του Κέντρου Εργαζόμενης Νεότητας Κομοτηνής.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση κοινοβουλευτικού ελέγχου και παρίστανται οι Βουλευτές οι οποίοι επερωτούν, ελέγχουν την Κυβέρνηση για πράξεις και παραλείψεις και οι αρμόδιοι Υπουργοί.
      Το λόγο έχει ο κ. Χρίστος Βερελής.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, πριν από μερικούς μήνες, τον Οκτώβριο του 2004 ρωτούσα τον κύριο Υπουργό Εθνικής Οικονομίας εάν με τα στοιχεία που υπήρχαν τότε από τα έσοδα, το έλλειμμα θα είναι στο 5,3%, όπως έλεγε η κυβέρνηση τότε ή θα υπερέβαινε το 6,1%. Και απαντούσε τότε το Υπουργείο Εθνικής Οικονομίας ότι ο ρυθμός αύξησης των εσόδων θα είναι όπως προβλέπεται ακριβώς στο προσχέδιο του προϋπολογισμού, θα είναι, δηλαδή, στο 8,3%.
      Θα ζητήσει συγγνώμη η Κυβέρνηση γι’ αυτήν την ανακρίβεια, κύριε Πρόεδρε; Θα ζητήσει συγγνώμη γιατί συστηματικά επί ένα χρόνο δημιουργεί μία εικόνα για τη χώρα η οποία είναι ό,τι πιο δυσάρεστο υπάρχει; Μια χρονιά στην οποία για πρώτη φορά μετά από πολλά χρόνια είχαμε μείωση των πραγματικών εισοδημάτων. Είχαμε αύξηση του πληθωρισμού. Είχαμε για πρώτη φορά κάμψη του ρυθμού ανάπτυξης.
      Είχαμε για πρώτη φορά κάμψη του ρυθμού της ιδιωτικής κατανάλωσης του πιο σημαντικού και χαρακτηριστικού δείκτη ο οποίος δείχνει την ψυχολογία του ελληνικού λαού για την οικονομική του προοπτική. Ο αναπτυξιακός νόμος εδώ και δεκατρείς μήνες δεν λειτουργεί. Τον ψήφισε αυτή η Βουλή. Αν πάτε να καταθέσετε αίτηση, δεν θα τη δεχθεί κανείς. Μεγάλα έργα δεν γίνονται εδώ και δεκατρείς μήνες. Το δε έργο που ανέφερε προηγουμένως ο συνάδελφος κ. Μαγκριώτης, οδήγησε ήδη στο να έχουμε αίτηση προς την Ευρωπαϊκή Επιτροπή όχι για 245.000.000 ευρώ που είναι το σύνολο του κόστους, αλλά για 133.000.000 ευρώ. Είχαμε ήδη απώλεια 120.000.000  ευρώ. 
      Αυξάνεται ο δανεισμός των συγκοινωνιακών φορέων. Η σημερινή Κυβέρνηση όταν ήταν αντιπολίτευση μας έλεγε ότι θα νοικοκυρέψει το σύστημα. Όμως, αυξήθηκαν κατά 20% τα διοικητικά έξοδα γιατί αυξήθηκαν οι θέσεις των γενικών διευθυντών και οι μισθοί διότι ένας υπάλληλος μπορεί να έχει πολλαπλούς μισθούς. Σήμερα έχετε φτάσει να αντιμετωπίζετε την κατάσταση με νέα μέτρα τα οποία μεταθέτουν τα κονδύλια που δεν μπορούν να εισπραχθούν από την άμεση φορολογία στην έμμεση φορολογία. Πρόκειται για τριτοκοσμική φορολογική πολιτική.
      Σήμερα, έχουμε δύο αιτίες που αποικοδομούν το εισόδημα των εργαζομένων. Η μια είναι η αύξηση του πληθωρισμού αυτή καθ’ εαυτή και η δεύτερη είναι η κερδοσκοπία η οποία ήδη έχει αρχίσει και συνεπάγεται επιπλέον αύξηση του πληθωρισμού.  Οι πληθωριστικές πιέσεις, δηλαδή, δεν θα είναι το 0, 08% το οποίο υπολογίζει ο κύριος Υπουργός, αλλά πολύ παραπάνω. Προβλέπουμε ότι τον Ιούνιο θα έχουμε 4,5% πληθωρισμό. Γίνεται μια ρύθμιση μοναδική. Αυξάνονται τα φτηνά τσιγάρα αποκλειστικά και επιδεικτικά και αυτό, διότι μ’ αυτόν τον τρόπο γίνεται μια παρέμβαση στην αγορά η οποία είναι σκανδαλώδης. Όταν έχουμε μια αγορά διαμορφωμένη όπου τα φθηνά τσιγάρα, κυρίως ελληνικά έχουν πάρει ένα μερίδιο αγοράς 23% έρχεται το κράτος και αυξάνει βιαίως την τιμή, παρεμβαίνοντας στην αγορά. Δηλαδή, δίνει πίσω μερίδιο αγοράς άνω των 100.000.000 ευρώ στις μεγάλες ξένες εταιρείες και ιδιαίτερα στην «PHILIP MORRIS». Θα μας πει η Κυβέρνηση γιατί το κάνει αυτό;
      Πρόβλημα στην οικονομία δεν είχαμε. Τον τελευταίο χρόνο, είχαμε πρόβλημα πολιτικής. Είχαμε το αντίστοιχο πρόβλημα που είχαμε και στη διετία ’90-’91. Και τότε συνέβησαν τα ίδια πράγματα και υπήρχε μια κατάρρευση η οποία αποτυπώθηκε με μεγάλους πληθωρισμούς, με μεγάλη ανεργία, με ανυπαρξία επενδύσεων, με ανυπαρξία επενδυτικής πολιτικής και με μια σειρά από μεγάλα προβλήματα. Τότε και τώρα, υπάρχει ένα κοινό. Έχουμε συντηρητικές κυβερνήσεις οι οποίες ξέρουν μόνο να παίρνουν αντιλαϊκά μέτρα.
      Αυτό που θα κάνει η Κυβέρνηση παραπέρα, είναι να προστρέξει σε αποκρατικοποιήσεις. Θα αποκρατικοποιήσετε το Ταχυδρομικό Ταμιευτήριο και σε τι τιμή θα δώσετε τις αποταμιεύσεις τεσσάρων εκατομμυρίων Ελλήνων των χαμηλότερων εισοδηματικών τάξεων; Σε ποιούς θα δώσετε όλες αυτές τις αποταμιεύσεις και με ποιο τίμημα; Θα αντιμετωπίσετε την κατάσταση όταν αυτές οι οικονομίες αποδοθούν σε ιδιωτικές τράπεζες; Είναι απαράδεκτο ακόμα και να το σκέφτεστε. Σας καλώ να αναθεωρήσετε άμεσα την πολιτική σας.
      ΠΡΟΕΔΡΕΥΩΝ (Γεώργιος Σούρλας):  Ολοκληρώθηκαν οι αγορεύσεις των επερωτώντων Βουλευτών.
      Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριοι συνάδελφοι, είναι απύθμενο το θράσος των ομιλητών της Αξιωματικής Αντιπολίτευσης, ιδίως δε εκείνων που τα τελευταία χρόνια άσκησαν κυβερνητικά καθήκοντα στον ευρύτερο χώρο της οικονομίας. Δεν βρήκαν να πουν ούτε μια κουβέντα αυτοκριτικής για το δημοσιονομικό εκτροχιασμό στον οποίο οδήγησαν την οικονομία ούτε ένα συγγνώμη για τη συστηματική και παρατεταμένη παραπλάνηση των Ελλήνων πολιτών και των εταίρων μας στην Ευρωπαϊκή Ένωση, αναφορικά με τη δημοσιονομική κατάσταση.
      Και δεν βρήκαν να πουν ούτε μια κουβέντα για την αύξηση της ανεργίας και τη μείωση της ανταγωνιστικότητας την οποία προκάλεσαν τα τελευταία χρόνια. 
      Είναι σε όλους γνωστό ότι η οικονομική πολιτική που ακολουθήθηκε τα τελευταία χρόνια δεν επέτρεψε την ανάδειξη των μεγάλων δυνατοτήτων που είχε και έχει η οικονομία μας αλλά αντίθετα οδήγησαν στην επιδείνωση όλων των προβλημάτων. Μπήκαμε στην ΟΝΕ χωρίς να έχουμε αντιμετωπίσει το δημοσιονομικό πρόβλημα της χώρας με ένα κράτος σπάταλο και αναποτελεσματικό και ταυτόχρονα δεν δημιουργήθηκαν οι προϋποθέσεις, παρά τις μεγάλες προσπάθειες που έκανε ο ελληνικός λαός, εκείνην την περίοδο για την ανάδειξη της επιχειρηματικότητας με αποτέλεσμα η οικονομία να παραμένει μη αναποτελεσματική σε έναν έντονα ανταγωνιστικό κόσμο. Γι’ αυτό ανέβηκε η ανεργία και γι’ αυτό είχαμε τα μεγάλα προβλήματα σε τόσους κλάδους της οικονομίας.
      Η αδιέξοδη οικονομική πολιτική των τελευταίων χρόνων δεν θα συνεχισθεί. Γιατί για να κατορθώσει η οικονομία να αναδείξει τις δυνατότητές της χρειάζεται αλλαγή πορείας, χρειάζεται αποκατάσταση της δημοσιονομικής ισορροπίας που τόσο βίαια διαταράχθηκε τα τελευταία χρόνια, ιδιαίτερα σε σχέση με τις υποχρεώσεις που είχαμε αναλάβει απέναντι στους εταίρους μας στην Ευρωζώνη, στην ομάδα που ανήκουμε. Με λίγα λόγια χρειάζεται αντιμετώπιση των ελλειμμάτων και του χρέους, σοβαρή αντιμετώπιση γιατί είναι σοβαρά τα προβλήματα, έτσι όπως εξελίχθηκαν με την άφρονα πολιτική της προηγούμενης κυβέρνησης και χρειάζονται και μεγάλες διαρθρωτικές μεταρρυθμίσεις που θα αντιμετωπίζουν το πρόβλημα της χαμηλής ανταγωνιστικότητας.
      Η Κυβέρνηση παρουσίασε ένα πρόγραμμα ήπιας αλλά αταλάντευτης δημοσιονομικής προσαρμογής. Ένα πρόγραμμα τολμηρών διαρθρωτικών μεταρρυθμίσεων που ξεκίνησε πριν από ένα χρόνο και το οποίο ενισχύεται. Δίνουμε έμφαση στην ενδυνάμωση της επιχειρηματικότητας και επίσης σε κλάδους που έχουν συγκριτικά πλεονεκτήματα και δίνουμε έμφαση στην αξιοποίηση των ευκαιριών που δίνει η συμμετοχή μας στην ΟΝΕ. Επίσης δίνουμε έμφαση στις ευκαιρίες που συνεπάγεται η ευρωπαϊκή προοπτική των γειτόνων μας.
      Ο στόχος της οικονομικής πολιτικής όπως αποτυπώνεται στο πρόγραμμα σταθερότητας και ανάπτυξης που παρουσιάσαμε είναι μία εξωστρεφής ανάπτυξη. Μία ανάπτυξη που είναι βασισμένη στα συγκριτικά μας πλεονεκτήματα με πρωταγωνιστική δύναμη την επιχειρηματικότητα των Ελλήνων. Αυτό το στόχο μπορούμε να τον πετύχουμε και θα τον πετύχουμε. 
      Η Ελλάδα ως μέλος της Ευρωπαϊκής Ένωσης και της Ευρωζώνης διαθέτει σημαντικά πλεονεκτήματα, έχει όμως και υποχρεώσεις. Στο παρελθόν απολάμβανε τα πλεονεκτήματα χωρίς να είναι συνεπής στις υποχρεώσεις της. Με το πρόγραμμά μας και την πολιτική μας βάζουμε τέλος σ’ αυτήν την κατάσταση.
      Η δημοσιονομική αναξιοπιστία των τελευταίων χρόνων οδήγησε τη χώρα μας στο να έχει στο τέλος του 2004 ένα έλλειμμα διπλάσιο από το 3% του ΑΕΠ που επιτάσσουν οι κοινοτικοί κανόνες.
      Από το 2000 και μετά τα δημοσιονομικά ελλείμματα είχαν εκτροχιαστεί. Αυτό δεν αποτυπωνόταν στα επίσημα στοιχεία λόγω της εκτεταμένης και παραπλανητικής χρήσης της λεγόμενης δημιουργικής λογιστικής. Θα το πω πιο απλά, χρόνο με το χρόνο τα ελλείμματα μεγάλωναν και μαζί τους γίνονταν ολοένα και πιο ανακριβή τα στοιχεία που παρουσίαζε η προηγούμενη κυβέρνηση.
      Το 2001 για να μην ξεχνιόμαστε υποστήριζε η κυβέρνηση τότε ότι είχε πλεόνασμα. Σήμερα αποδεικνύεται ότι είχε έλλειμμα που έφτανε στο 3,6% του ΑΕΠ. Ήδη από το 2001 ξεπερνούσαμε κατά πολύ το όριο του 3%. Το 2002 εμφάνιζε στο έλλειμμα στο 1,2% η τότε κυβέρνηση όταν σήμερα αυτό αποδεικνύεται ότι ήταν 4,1% του ΑΕΠ. Το 2003 παρουσίαζε το έλλειμμα στο 1,4% του ΑΕΠ όταν αυτό είχε φτάσει όπως αποδείχθηκε στο 5,2%, ήδη από το 2003.
      Για δε το 2004 προέβλεπε έλλειμμα –και θα πούμε πώς το προέβλεπε το έλλειμμα, παρ’ ότι τα είπαμε και στον προϋπολογισμό- της τάξης του 1,7% του ΑΕΠ, όταν με τον προεκλογικό προϋπολογισμό που είχε καταρτίσει παραπλανητικά το είχε οδηγήσει στην ουσία σε όρια πάνω από το 6% -έκλεισε στο 6,1%- παρά τις προσπάθειες που κάναμε για να περιορίσουμε τις δαπάνες της προηγούμενης χρονιάς. 
      ΒΥΡΩΝ ΠΟΛΥΔΩΡΑΣ: Έγραφε 1,7%.
      ΓΕΩΡΓΙΟΣ ΑΛΟΓΟΣΚΟΥΦΗΣ: Έγραφε 1,7 και έκλεισε στο 6,1 και θα έκλεινε πολύ παραπάνω αν δεν είχαν γίνει προσπάθειες για να περιορίσουμε τις δαπάνες. 
      Οι δύσκολες προσπάθειες που έκαναν οι Έλληνες πολίτες για να ενταχθεί η χώρα μας στην ΟΝΕ, χάθηκαν στο βωμό της ανευθυνότητας και της μικροπολιτικής. Βεβαίως, αυτή η κατάσταση δεν μπορούσε και δεν μπορεί να συνεχιστεί. 
      Η Κυβέρνησή μας αποκαθιστά τη δημοσιονομική διαφάνεια και την αξιοπιστία της χώρας και με τον προϋπολογισμό που καταθέσαμε και που ψηφίσαμε εδώ στη Βουλή. Με το πρόγραμμα που παρουσιάσαμε πριν από λίγες μέρες βάζουμε τις βάσεις για την επίτευξη της δημοσιονομικής ισορροπίας. 
      Είναι γνωστό ότι το έλλειμμα πρέπει να μειωθεί από το 6,1% του ΑΕΠ σε επίπεδα κάτω από το 3%. Αυτή είναι η ευρωπαϊκή μας υποχρέωση. Από ένα έλλειμμα 10,1 δισεκατομμυρίων ευρώ περίπου θα πρέπει να πέσουμε στα 5.000.000.000. Αν η μείωση αυτή των 5.000.000.000 επρόκειτο να επιτευχθεί σε ένα χρόνο, το κοινωνικό και οικονομικό κόστος θα ήταν βεβαίως πολύ μεγάλο. Αυτή ήταν η παγίδα που προσπαθούσε να στήσει η προηγούμενη κυβέρνηση στην επόμενη, στους διαδόχους της, αλλά στην ουσία στον ελληνικό λαό. 
      Η διετία που εξασφαλίσαμε από τους εταίρους μας στην Ευρωπαϊκή Ένωση, μας επιτρέπει να ακολουθήσουμε μία πολιτική ήπιας προσαρμογής. Αυτό βεβαίως δεν σημαίνει ότι τα επόμενα δύο χρόνια θα είναι εύκολα. Η απόσταση που έχουμε να καλύψουμε είναι πολύ μεγάλη. Δεν έχουμε περιθώρια αποτυχίας. Η μείωση του ελλείμματος είναι μία εθνική πρόκληση που πρέπει να την κερδίσουμε και θα την κερδίσουμε! 
      Για να διασφαλίσουμε αυτήν τη μεγάλη μείωση του ελλείμματος, είμαστε υποχρεωμένοι να κινηθούμε σε δύο κατευθύνσεις. Πρώτον, πρέπει να περιορίσουμε τη δημόσια σπατάλη και τις δημόσιες δαπάνες χωρίς να θιγούν οι βασικές υπηρεσίες του κράτους. Δεύτερον, πρέπει να αυξήσουμε τα έσοδα του κράτους με τις λιγότερες δυνατές παρενέργειες για τους πολίτες. 
      Η μείωση του ελλείμματος με βάση το πρόγραμμά μας, γίνεται με ένα ισορροπημένο τρόπο μέσα σε ένα πλαίσιο ανάπτυξης της οικονομίας με ρυθμούς της τάξης του 3%-4%. 
      Μέσα στην επόμενη διετία επιδιώκεται οι συνολικές κρατικές δαπάνες να μειωθούν από το 50,4% του ΑΕΠ στο 49%. Το μεγαλύτερο μέρος αυτής της μείωσης επιτυγχάνεται με βάση τον περιορισμό της σπατάλης που προβλέπεται στον προϋπολογισμό του 2005.
      Οι πρωτογενείς δαπάνες της γενικής κυβέρνησης, εκτός από τις κοινωνικές μεταβιβάσεις –θα μιλήσω ξεχωριστά για τις κοινωνικές μεταβιβάσεις- μειώνονται από το 26,1% του ΑΕΠ το 2004 στο 24% του ΑΕΠ το 2005 και στο 23,2% το 2006. 
      Αυτός ο περιορισμός ισοδυναμεί με 3,7 δισεκατομμύρια ευρώ για το 2005 και 1,4 δισεκατομμύρια ευρώ επιπλέον για το 2006. Είναι ένας περιορισμός που γίνεται στις πρωτογενείς δαπάνες, εκτός από τις κοινωνικές μεταβιβάσεις. Αυτά είναι τα περίφημα 3.000.000.000 για τα οποία τόσο πολύ φωνάζετε! 
      Η μείωση των δαπανών δεν αγγίζει τις κοινωνικές μεταβιβάσεις. Δεν αγγίζει τις κοινωνικές δαπάνες. Αντίθετα, οι κοινωνικές δαπάνες αυξάνονται ως ποσοστό του ΑΕΠ από 18,7% κατά το 2004 στο 19,5% του ΑΕΠ το 2005 και στο 20,3% του ΑΕΠ το 2006. 
      Η δημοσιονομική προσαρμογή δεν αφορά τον περιορισμό του κοινωνικού ρόλου του κράτους. 
      Στόχος μας είναι ο περιορισμός της κρατικής σπατάλης, ώστε το κράτος να μπορεί να υπηρετεί τον κοινωνικό του ρόλο, σεβόμενο τις προσπάθειες των πολιτών και ιδίως εκείνων που βρίσκονται σε αδύναμη οικονομική θέση. 
      Η Κυβέρνηση, βεβαίως, δεν αρκείται σε αυτά τα οποία έγιναν και σε αυτά που γίνονται αυτήν τη χρονιά. Προγραμματίζει την εφαρμογή ενός αποτελεσματικού συστήματος ελέγχου των δημοσίων δαπανών γενικότερα, διότι το πρόβλημα αυτό πρέπει να αντιμετωπιστεί στη διαδρομή του χρόνου. Μέχρι τώρα ο έλεγχος των δημοσίων δαπανών αναφερόταν μόνο στη νομιμότητα και την τακτικότητα των δαπανών που περιλαμβάνονται στον προϋπολογισμό. 
      Προγραμματίζεται και ήδη έχει καταρτιστεί σχετικό σχέδιο νόμου, η καθιέρωση ενός ανεξάρτητου σώματος δημοσιονομικών επιθεωρητών, μαζί με υπηρεσίες εσωτερικού ελέγχου σε κάθε Υπουργείο και στους φορείς της Τοπικής Αυτοδιοίκησης και στα νομικά πρόσωπα γενικότερα. Το σχετικό νομοσχέδιο θα προωθηθεί στη Βουλή έως τον Ιούνιο, προκειμένου να αρχίσει η εφαρμογή του με το νέο προϋπολογισμό. 
      Ήδη, όμως, με τον προϋπολογισμό του 2005 στοχεύουμε αποφασιστικά στην εξοικονόμηση πόρων από τις λειτουργικές δαπάνες του κράτους. Αυτές αυξήθηκαν με τον προϋπολογισμό του 2004 κατά 26,5%. Οι λειτουργικές δαπάνες του κράτους είχαν προγραμματιστεί από την προηγούμενη κυβέρνηση να αυξηθούν κατά 26,5%. Αντίθετα, για το 2005 προβλέπεται μείωση της τάξης του 6,5%. 
      Ειδικότερα το νοικοκύρεμα φαίνεται στις επιχορηγήσεις διαφόρων φορέων συγκοινωνιακών και άλλων, όπου ο ρυθμός αύξησης από 11,4% περιορίζεται στο 5,3%, ενώ η μεγαλύτερη βελτίωση επέρχεται στην κατηγορία των καταναλωτικών δαπανών, όπου από ρυθμό αύξησης 17% το 2004 για το 2005 η προγραμματισμένη μείωση είναι 16,2%. Αυξήθηκαν κατά 17% οι καταναλωτικές δαπάνες του κράτους με τον προϋπολογισμό που μας κατέλειπε η προηγούμενη κυβέρνηση. Μείωση κατά 16,2% γίνεται στις καταναλωτικές δαπάνες του δημοσίου με τον προϋπολογισμό του 2005. 
      Βεβαίως, θα υπάρξουν και περαιτέρω βήματα εξοικονόμησης. Εντός των επομένων τριών μηνών καταγράφονται όλες οι ειδικές παροχές των αξιωματούχων στον ευρύτερο δημόσιο τομέα, στον οποίο, πραγματικά, επικρατούσε εδώ και χρόνια ένα χάος, με στόχο το σημαντικό περιορισμό τους. 
      Αναφορικά με τον τομέα των εσόδων, δεν προσφύγαμε σε αυξήσεις στο φόρο εισοδήματος. Ούτε προσφύγαμε σε αυξήσεις φόρων που επηρεάζουν την επιχειρηματικότητα και λειτουργούν ως τροχοπέδη στην ανάπτυξη. Αντίθετα, με τη φορολογική μεταρρύθμιση που ψηφίσαμε εδώ, στη Βουλή, μειώσαμε την άμεση φορολογία. Διότι παράλληλα με τη μείωση του ελλείμματος επιδιώκουμε την ανάπτυξη που δημιουργεί νέες θέσεις εργασίας. Η προσπάθειά μας για την αύξηση των εσόδων βασίζεται στη διεύρυνση των εσόδων από την καταπολέμηση της φοροδιαφυγής, όπου η κατάσταση την οποία παραλάβαμε δεν ήταν καθόλου καλή στο ΦΠΑ και στους ειδικούς φόρους κατανάλωσης. 
      Τα συνολικά τρέχοντα έσοδα της γενικής κυβέρνησης θα αυξηθούν σταδιακά και αυξάνονται σταδιακά. Ήδη τον περασμένο μήνα είχαμε κάποια θετικά αποτελέσματα αναφορικά με τους ρυθμούς των εσόδων, τα οποία ήταν οριστικά. Θα τα παρουσιάσουμε στη Βουλή. Όμως, με βάση το πρόγραμμα τα έσοδα της γενικής κυβέρνησης αυξάνονται από το 41,8% του ΑΕΠ το 2004 στο 42,7% το 2005 και στο 43,3% το 2006. Παράλληλα, εντείνονται και θα ενταθούν τους επόμενους μήνες οι προσπάθειες για την αντιμετώπιση της λαθρεμπορίας των καυσίμων, όπου, πραγματικά, εκεί έχει δημιουργηθεί μια κατάσταση, η οποία είναι απαράδεκτη. 
      Παράλληλα, όμως, με τη μείωση του ελλείμματος, που, όπως είπα, στηρίζεται κυρίως στον περιορισμό της σπατάλης δρομολογούμε μια νέα αναπτυξιακή προοπτική. Η Ελλάδα έχει το πλεονέκτημα να γειτνιάζει με οικονομίες που έχουν πολύ μεγάλες αναπτυξιακές δυνατότητες και που επιδιώκουν τώρα την ένταξή τους στην Ευρωπαϊκή Ένωση. Η απόσταση της Ελλάδας από τις μεγάλες ευρωπαϊκές αγορές -ένα πρόβλημα που αντιμετώπιζε η χώρα σε ολόκληρη τη μεταπολεμική περίοδο- μειώνεται σημαντικά. 
      Στη γειτονιά μας αναπτύσσονται νέες αγορές, κάτι που δημιουργεί τεράστιες ευκαιρίες. Τα Βαλκάνια και η Τουρκία εξελίσσονται σήμερα σε μεγάλες αναπτυξιακές ευκαιρίες για τη χώρα. Πρέπει να αξιοποιήσουμε αυτές τις ευκαιρίες που μας παρουσιάζονται. Να απελευθερώσουμε τις δυνάμεις της οικονομίας μας, να δημιουργήσουμε ένα κλίμα φιλικό στην επιχειρηματικότητα, να βελτιώσουμε τις υποδομές ειδικά στην περιφέρεια, να διασφαλίσουμε τα κατάλληλα φορολογικά και αναπτυξιακά κίνητρα.
      Ήδη έχουμε κάνει σημαντικά βήματα προς αυτήν την κατεύθυνση. Με τη σταδιακή μείωση των φορολογικών συντελεστών για τις επιχειρήσεις στο 25% ως το 2007, στο 20% για τις Ο.Ε. και τις Ε.Ε. με το νέο αναπτυξιακό νόμο που ήδη από την περασμένη εβδομάδα άρχισε να δέχεται αιτήσεις και ήδη έχει δεχθεί αιτήσεις, οι οποίες έχουν ξεκινήσει και να αξιολογούνται, με την πλήρη αποκρατικοποίηση της Εθνικής Τράπεζας, ήδη έχουμε δώσει δείγματα γραφής. Ασφαλώς μένουν πολλά να γίνουν. Έχουμε να διορθώσουμε μια στρεβλή πολιτική. Πάνω από είκοσι χρόνια ήταν η προηγούμενη κυβέρνηση στην εξουσία πάνω από είκοσι χρόνια έβαλε τη σφραγίδα του κρατισμού, της σπατάλης, της αναξιοπιστίας.
      Οι κυβερνητικές προτεραιότητες για τις διαρθρωτικές μεταρρυθμίσεις είναι συγκεκριμένες. Κατ’ αρχήν η προώθηση ενός γενικευμένου πλαισίου για τις συμπράξεις δημόσιου και ιδιωτικού τομέα κάτι που θα απελευθερώσει πόρους για περισσότερες επενδύσεις σε υποδομές με τη συμμετοχή του ιδιωτικού τομέα. Είναι μια από τις άμεσες αναπτυξιακές ευκαιρίες μας. Το σχετικό σχέδιο νόμου είναι έτοιμο και θα δοθεί για δημόσια διαβούλευση την επόμενη εβδομάδα.
      Δεύτερον, η ενίσχυση της αξιοποίησης των κοινοτικών πόρων. Παραλάβαμε το τρίτο κοινοτικό πλαίσιο στήριξης σε μια κατάσταση τραγική. Κάναμε μια τεράστια προσπάθεια τον προηγούμενο χρόνο. Αυξήσαμε τους ρυθμούς απορρόφησης και μένουν πολλά ακόμη να γίνουν και αυτόν και τον επόμενο χρόνο, διότι τα πρώτα τρία χρόνια του Κοινοτικού Πλαισίου Στήριξης πήγαν σχεδόν χαμένα.
      Προωθούμε τη νέα γενιά των αποκρατικοποιήσεων. Έχουμε βάλει στόχο για αποκρατικοποιήσεις ύψους 1,6 δισεκατομμυρίων ευρώ γι’ αυτήν τη χρονιά, ένα στόχο που θα τον πετύχουμε αν δεν τον περάσουμε.
      Και θα ήθελα να πω εδώ, επειδή άκουσα τον εισηγητή της Μειοψηφίας να αναφέρεται σε έτοιμα σχέδια αποκρατικοποιήσεων, ότι ελάχιστα έτοιμα σχέδια αποκρατικοποιήσεων υπήρχαν και αυτά ήταν τόσο περιπεπλεγμένα και τόσο δυσεφάρμοστα που δεν μπορούσαν να προχωρήσουν. Είναι λάθος να λέγεται ότι υπήρχαν έτοιμα σχέδια αποκρατικοποιήσεων. Η τελευταία αποκρατικοποίηση που έκανε η προηγούμενη κυβέρνηση ήταν ένα ποσοστό της Εθνικής Τράπεζας, το οποίο πούλησε με διαδικασίες της «πυρκαγιάς» στο τέλος του 2003.
      Άλλη προτεραιότητα, η αξιοποίηση της ακίνητης περιουσίας του δημοσίου. Βεβαίως και θα έπρεπε να προχωρήσουμε γρήγορα στην αξιοποίηση των ολυμπιακών ακινήτων. Ωστόσο δεν υπήρχε τίποτα έτοιμο, δεν υπήρχε κανένα επιχειρησιακό σχέδιο για τα ολυμπιακά ακίνητα, δεν υπήρχε κανένας σχεδιασμός για τη μεταολυμπιακή αξιοποίησή τους. Όπως δεν υπήρχε κανένα σχέδιο για την αξιοποίηση της ακίνητης περιουσίας του δημοσίου ή για τα ακίνητα των λιμένων Πειραιώς, Θεσσαλονίκης κ.λπ.. Προχωρούμε και εκεί μέσα από τις συμπράξεις με ιδιώτες, προκειμένου να αξιοποιήσουμε την ακίνητη περιουσία του δημοσίου προς όφελος όλου του ελληνικού λαού και της ανάπτυξης της χώρας. Το δε νομοσχέδιο για την αξιοποίηση των ολυμπιακών ακινήτων είναι έτοιμο, ανακοινώθηκε και θα έλθει στη Βουλή, όταν ολοκληρωθεί μια πρώτη δημόσια διαβούλευση, για ψήφιση και να αρχίσει πλέον η εφαρμογή του.
      Άλλη μια προτεραιότητα. Χρόνια τώρα δεν έχουν αποσαφηνιστεί τα όρια του δημόσιου και του ιδιωτικού τομέα, το νέο πλαίσιο για τη λειτουργία των ΔΕΚΟ, οι οποίες πολλές από αυτές λειτουργούν με τεράστια ελλείμματα και με τεράστια επιβάρυνση για τον ελληνικό λαό, με κρυφά χρέη που δημιουργούν και τα οποία έρχονται από καιρού εις καιρόν και βαρύνουν τον κρατικό προϋπολογισμό. Προωθούμε σχέδιο νόμου για την αποσαφήνιση των ορίων του δημόσιου και ιδιωτικού τομέα και για το νέο πλαίσιο της λειτουργίας των ΔΕΚΟ ως τον Οκτώβρη. Απλοποιούμε και ήδη έχουν γίνει βήματα από το Υπουργείο Ανάπτυξης, έχει ήδη ψηφιστεί ένας νόμος για την απλοποίηση της νομοθεσίας για την ίδρυση νέων επιχειρήσεων. Μένουν να γίνουν και άλλα βήματα εδώ, γιατί η ενίσχυση της επιχειρηματικότητας είναι βασική μας προτεραιότητα. 
      Υπάρχει ένα μεγάλο ζητούμενο που είκοσι χρόνια τώρα δεν μπόρεσε να το αντιμετωπίσει η προηγούμενη κυβέρνηση, η αποσαφήνιση των περιβαλλοντικών όρων για τις νέες επενδύσεις, η χρήση γης. Ζητήματα που σε άλλες χώρες έχουν λυθεί, στην Ελλάδα λόγω της αβελτηρίας μιας ολόκληρης εικοσαετίας, δεν μπορέσαμε να τα αντιμετωπίσουμε. Υπάρχουν και άλλες μεταρρυθμίσεις.
      Δεν υπάρχει καμιά αμφιβολία, κυρίες και κύριοι συνάδελφοι, ότι η δημοσιονομική εξυγίανση και οι μεταρρυθμίσεις που χρειάζεται η οικονομία, για να έχουν αποτελέσματα διάρκειας και για είναι ουσιαστικές, δεν πρέπει να βασίζονται σε συγκυριακά και αποσπασματικά μέτρα, πρέπει να βασίζονται σε διαρθρωτικές αλλαγές. Και είναι γνωστό σε όλους ότι τα διαρθρωτικά μέτρα χρειάζονται ικανό χρονικό διάστημα, για να αποδώσουν.
      Εμείς έχουμε συγκεκριμένη στόχευση και συγκεκριμένη πολιτική. Στόχος μας είναι το μερίδιο του ευρύτερου δημόσιου τομέα να περιορίζεται κατά 1% του Ακαθάριστου Εγχώριου Προϊόντος μέσα στην επόμενη πενταετία. Είναι μια ήπια προσαρμογή του δημόσιου τομέα, ακριβώς για να δημιουργηθεί χώρος και για την αντιμετώπιση των δημοσιονομικών προβλημάτων με τρόπους που δεν θα επιβαρύνουν τους πολίτες, αλλά και για να βελτιωθεί και η αποτελεσματικότητα και η ανταγωνιστικότητα της οικονομίας μας, να απελευθερωθούν πόροι για ιδιωτικές επενδύσεις, για την ανάπτυξη, για τις μικρομεσαίες επιχειρήσεις.
      Ο στόχος μας είναι το μεγαλύτερο μέρος της σταδιακής προσαρμογής, που απαιτείται για την αντιμετώπιση του δημοσιονομικού προβλήματος να το φέρει ο δημόσιος τομέας. Το δημοσιονομικό πρόβλημα δεν θα λυθεί μόνο μέσα σε μια διετία, θα χρειαστεί να γίνουν βήματα, μικρότερα ίσως, αλλά και τα επόμενα χρόνια, γιατί πρέπει να φτάσουμε σε αυτό που επιβάλλουν οι ευρωπαϊκές μας υποχρεώσεις, δηλαδή σε μια θέση περίπου ισοσκελισμένου προϋπολογισμού, για να αντιμετωπίσουμε το τεράστιο πρόβλημα του χρέους. Το μεγαλύτερο, λοιπόν, βάρος αυτής της προσαρμογής πρέπει να το φέρει και θα το φέρει ο δημόσιος τομέας και όχι οι πολίτες. Γιατί στο δημόσιο τομέα βρίσκονται τα προβλήματα, εκεί εστιάζονται οι σπατάλες, εκεί απαιτούνται οι πιο τολμηρές μεταρρυθμίσεις.
      Και οι άξονες της πολιτικής μας είναι συγκεκριμένοι και τους ανέλυσα: ο περιορισμός της κρατικής σπατάλης και η ενίσχυση της επιχειρηματικότητας. Οι αναγκαίες μεταρρυθμίσεις, για να έχουν αποτελέσματα διάρκειας, πρέπει να αναπτύσσονται και να υλοποιούνται μέσα σε ένα πλαίσιο συνεννόησης. Μακάρι να βρει το θάρρος η Αξιωματική Αντιπολίτευση, να συνεννοηθούμε για κάποια από τα μεγάλα ζητήματα, που πρέπει να αντιμετωπίσει η χώρα. Αλλά η συνεννόηση πρέπει να αγκαλιάζει και τους κοινωνικούς εταίρους και τα υπόλοιπα πολιτικά κόμματα, γιατί δεν είναι μόνο η Αξιωματική Αντιπολίτευση.
      Στα δύο αυτά δύσκολα χρόνια, που ακολουθούν, βάζουμε στέρεες βάσεις για τη βελτίωση του βιοτικού επιπέδου των πολιτών και ειδικότερα των οικονομικά ασθενέστερων. Γιατί πρέπει να μπουν στέρεες βάσεις, δεν υπήρχαν. Ήταν σε σαθρές βάσεις το οικοδόμημα της οικονομίας. Και όταν το λέγαμε χρόνια τώρα, η τότε κυβέρνηση, σήμερα Αξιωματική Αντιπολίτευση, κάγχαζε, παρουσίαζε μια πλασματική κατάσταση, μας παρουσίαζε την περίφημη –διαβόητη πια σήμερα- ισχυρή οικονομία, που δεν χρειαζόταν δήθεν καμιά άλλη μεταρρύθμιση, παρά θα πήγαινε μόνη της από δω και μπρος.
      Το κυβερνητικό σχέδιο είναι συγκεκριμένο και ξεκάθαρο. Τα αποτελέσματά του θα είναι ορατά σύντομα. Γιατί οι προσπάθειες των Ελλήνων πολιτών δεν θα πάνε χαμένες αυτή τη φορά. Οι δυσκολίες είναι σοβαρές, αλλά είναι πρόσκαιρες. Και θα ξεπεραστούν. Οι δεσμεύσεις μας θα τηρηθούν. Και τα επόμενα χρόνια, με υπευθυνότητα, θα διαχειριστούμε τις προσπάθειες που απαιτούνται σήμερα, διασφαλίζοντας τη σταθερή πρόοδο του τόπου και τη βελτίωση του βιοτικού επιπέδου των πολιτών.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Γεώργιος Φλωρίδης.
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, ο κύριος Υπουργός, ήταν «άλλα λόγια ν’ αγαπιόμαστε» εδώ σήμερα.
      Υπάρχει μια επίκαιρη επερώτηση, η οποία έχει ένα συγκεκριμένο αντικείμενο. Η Κυβέρνηση ελέγχεται, ο κύριος Πρωθυπουργός ελέγχεται, διότι σε μία συνέντευξη που έδωσε την 8η Μαρτίου, είπε ότι η Κυβέρνηση στον προϋπολογισμό του 2005, σε εφαρμογή της υπόσχεσης που έδωσε στον ελληνικό λαό για την εξοικονόμηση πόρων από τη δημόσια σπατάλη, κατάφερε να εξοικονομήσει για το 2005 περίπου 3.000.000.000 ευρώ. Και περί αυτού από τον κύριο Υπουργό δεν ακούσαμε ουδέν.
      Εμείς ελέγχουμε συγκεκριμένα την Κυβέρνηση και τον κ. Καραμανλή προσωπικά, ότι εδώ είπε ένα τεράστιο ψέμα, συνεχίζοντας το μεγάλο ψέμα, το οποίο είπε κατά τη συζήτηση του προϋπολογισμού του 2004 στη Βουλή, ως Αρχηγός της Αντιπολίτευσης, μιλώντας σε αυτήν εδώ την Αίθουσα.
      Και επειδή δεν θέλω να μιλάω αφηρημένα, θα σας θυμίσω για μία ακόμη φορά τι είπε ο κ. Καραμανλής τότε, στις 22.12.2003. Διαβάζω κατά λέξει: «Όταν σύμφωνα με την Ευρωπαϊκή Κεντρική Τράπεζα χάνονται 10.000.000.000 ευρώ το χρόνο στη γραφειοκρατία και τη διαφθορά, μη ρωτάτε, κύριοι της Κυβέρνησης» -μας έλεγε τότε– «από πού θα βρεθούν πόροι για την κοινωνική πολιτική». 
      ΒΥΡΩΝ ΠΟΛΥΔΩΡΑΣ: Καλά τα είπε. Είναι θέμα ανοικτό αυτό. 
      ΓΕΩΡΓΙΟΣ ΦΛΩΡΙΔΗΣ: Αυτή την επερώτηση καταθέσαμε εδώ και θελήσαμε να ρωτήσουμε -επειδή τα 10.000.000.000, όπως συνηθίζει ο κ. Καραμανλής να κάνει εκπτώσεις και τα έκανε 3 δισεκατομμύρια ευρώ το χρόνο- αν υπάρχουν 3.000.000.000 ή 3 ευρώ. Και αυτό που σας αποδείξαμε πολλές φορές και θα αποδείξουμε για μία ακόμη φορά σήμερα είναι ότι όχι μόνο 3 δισεκατομμύρια ευρώ δε βρήκατε από τη σπατάλη στη γραφειοκρατία και τη διαφθορά, αλλά ούτε 3 ευρώ βρήκατε πουθενά.
      Άκουσα τον κύριο Υπουργό να λέει -λες και δεν υπάρχει ο προϋπολογισμός που ψήφισε η Βουλή- ότι στις πρωτογενείς δαπάνες έκανε μία περικοπή κάποιου ποσοστού του ΑΕΠ. 
      Θέλω να σας διαβάσω, αγαπητοί συνάδελφοι, τον πρώτο αξιόπιστο προϋπολογισμό που ψηφίσαμε, του κυρίου Αλογοσκούφη. «Οι πρωτογενείς δαπάνες το 2004 ήταν 35.891.000.000 ευρώ. Οι πρωτογενείς δαπάνες του 2005 είναι 37.777.000.000 ευρώ; Μπορείτε να μου πείτε πού είναι η μείωση, όταν είναι 2.000.000.000 ευρώ παραπάνω οι πρωτογενείς δαπάνες; Έτσι εσείς κόβετε τα λεφτά; 
      Και βεβαίως θα περίμενε κανείς ο κ. Αλογοσκούφης, επειδή συνέταξε τον προϋπολογισμό, κωδικό προς κωδικό φαντάζομαι, να μας πει εδώ –γιατί γι’ αυτό επερωτάται- σε ποιους κωδικούς του προϋπολογισμού υπάρχει ο περιορισμός της σπατάλης. Τι μας ανέφερε; «Μειώνονται, οι καταναλωτικές δαπάνες του δημοσίου για το 2005». Έτσι είναι; Έλα όμως που διαβάζω την εισηγητική του έκθεση στον προϋπολογισμό που ψηφίσαμε. Τι λέει; «Οι καταναλωτικές και λειτουργικές δαπάνες του δημοσίου περικόπτονται». Ξέρετε τι είναι; Οι εκλογικές δαπάνες του 2004 που δεν επαναλαμβάνονται. Ε, δεν έχουμε κάθε χρόνο εκλογές και μάλιστα διπλές εκλογές, όπως είχαμε πέρυσι. Και το γεγονός ότι δεν εγγράφει εκλογικές δαπάνες για το 2005, όπως υπήρχαν το 2004 και των εθνικών εκλογών και των ευρωεκλογών, είναι περιορισμός της σπατάλης; Αυτή είναι η μείωση, αγαπητοί συνάδελφοι, στον προϋπολογισμό του κυρίου Αλογοσκούφη και του κυρίου Καραμανλή, της περίφημης καταναλωτικής δαπάνης και των λειτουργικών δαπανών του δημοσίου; Δεν έχει φέτος εκλογικές δαπάνες. Αυτός είναι ο περιορισμός; 
      Ο κ. Χριστοδουλάκης σας είπε  πριν –γι’ αυτό σας προειδοποιώ μη βιαστείτε- ότι αυτά που ονομάζετε περιορισμό της σπατάλης, ο κ. Αλογοσκούφης τα ανέγραψε στο πρόγραμμα σταθερότητας και ανάπτυξης, το οποίο κρατούσε κρυφό μέχρι προχθές, αφού το υπέβαλε στην Ευρωπαϊκή Ένωση. Και εκεί λέει, λοιπόν, ότι ο περιορισμός της δαπάνης κατά 3.000.000.000 ευρώ είναι αυτές οι τρεις πηγές. Αυτά λέει ο κ. Αλογοσκούφης εκεί, ότι περιορίζουμε τη δαπάνη για το 2005, επειδή δεν έχουμε φέτος Ολυμπιακούς Αγώνες και αναγράφει ποιο είναι το ποσό, περιορίζουμε το πρόγραμμα δημοσίων επενδύσεων και αναγράφει το ποσό και έχουμε κάνει και μία μεταφορά των τόκων προς το χρέος και εκεί περιορίζεται ένα αντίστοιχο ποσό. Και αυτά λέει είναι τα 3.000.000.000. Αυτά λέει στην έκθεσή του τη χθεσινή. Αφού από εκεί βρήκε τα 3.000.000.000 ευρώ. Το γεγονός ότι δεν υπάρχουν δαπάνες φέτος για Ολυμπιακούς Αγώνες, αυτό είναι περιορισμός της σπατάλης από τη γραφειοκρατία και τη διαφθορά;  Το γεγονός ότι η ελληνική περιφέρεια φέτος θα στερηθεί ενός σημαντικού εργαλείου για την ανάπτυξή της, που είναι το πρόγραμμα δημοσίων επενδύσεων, θα έχουμε δηλαδή λιγότερους δρόμους, λιγότερες γέφυρες, λιγότερα νοσοκομεία ή οτιδήποτε άλλο, προγράμματα κοινωνικών παροχών που βοηθούν στην ποιότητα ζωής των ανθρώπων, αυτό συνιστά περιορισμό της σπατάλης από τη γραφειοκρατία και τη διαφθορά; 
      Αυτό σας ζητήσαμε να μας πείτε εδώ, για να πάψει ο κ. Καραμανλής να λέει ψέματα, διότι είναι ψέμα να μιλάει στον ελληνικό λαό και να λέει «εγώ έκανα περιορισμό 3.000.000.000 ευρώ σπατάλης». Είναι άλλο να πει ότι έχω περικόψει κάποιες δαπάνες, που οφείλει να εξηγήσει ποιες ήταν οι δαπάνες αυτές, για να ακούσει για μία ακόμη φορά ο ελληνικός λαός ποιες ήταν αυτές οι δαπάνες και στη συνέχεια να πει, εάν πρόκειται για σπατάλη ή απλώς για περιορισμό της ανάπτυξης της χώρας, διότι αυτό θα εισπράξουμε φέτος ως χώρα. Και το ξέρει πολύ καλά ο κ. Αλογοσκούφης, τα μαντάτα ήρθαν σήμερα από την εαρινή έκθεση των προβλέψεων της Ευρωπαϊκής Επιτροπής. Ο ρυθμός ανάπτυξης, αγαπητοί συνάδελφοι, για το 2005 προβλέπεται 2,9%. Εμείς ευχόμαστε να είναι 5%, διότι εάν ο τόπος έχει υψηλό ρυθμό ανάπτυξης μπορεί να ευημερήσει. 
      Αλλά, δυστυχώς, η οικονομική πολιτική που ακολουθείτε οδηγεί σε αυτόν τον περιορισμό της ανάπτυξης και αυτή είναι μια καταστροφική πορεία που την ξέρει καλά ο κ. Αλογοσκούφης. 
      ΒΥΡΩΝ ΠΟΛΥΔΩΡΑΣ: Εμείς υπολογίζουμε 3-4%.
      ΓΕΩΡΓΙΟΣ ΦΛΩΡΙΔΗΣ: Διότι, όταν βάζεις φόρους, περιορίζεις την ανάπτυξη. Και στη συνέχεια, επειδή περιορίζεις την ανάπτυξη και δεν μπορείς να έχεις έσοδα, θα ξαναβάλεις φόρους και θα ξαναπεριορίσεις την ανάπτυξη. Γιατί αυτή είναι η καταστροφική σπείρα, η σπειροειδής εξέλιξη. Και εκεί θα πάνε τα πράγματα. 
      Είναι, προφανώς, η συνταγή που τώρα ο κ. Αλογοσκούφης εφαρμόζει ως Υπουργός Οικονομίας, την οποία συνταγή εισηγήθηκε ως πρόεδρος του Συμβουλίου Οικονομικών Εμπειρογνωμόνων στην κυβέρνηση Μητσοτάκη. Ο ίδιος είναι. Την ίδια συνταγή που εισηγήθηκε και εφάρμοσε πριν από δώδεκα, δεκατρία χρόνια, την ίδια συνταγή τώρα εφαρμόζει και ως Υπουργός Οικονομίας, την ίδια καταστροφική συνταγή για την ελληνική οικονομία. 
      Βεβαίως, αγαπητοί συνάδελφοι, εμείς σας ρωτούσαμε, όταν συζητούσαμε τον προϋπολογισμό: «Μπορείτε να μας πείτε πού θα βρείτε αυτά τα 3.000.000.000 ευρώ, επιπλέον, φορολογικά έσοδα που γράψατε στον προϋπολογισμό»; Και τότε μας απαντούσατε: «Δεν πρόκειται να αυξήσουμε τους φόρους». 
      Στον κ. Χριστοδουλάκη απαντήσατε, κύριε Αλογοσκούφη, και θέλω να μου πείτε τι λέτε τώρα εδώ, για να μη σας διαβάσω τα πρακτικά. Όταν σας είπα ότι θα αναγκαστείτε με την πολιτική που κάνετε να αυξήσετε το ΦΠΑ κατά μια μονάδα, διαρρηγνύατε τα ιμάτιά σας εδώ, ότι δεν πρόκειται να το κάνετε ποτέ αυτό. Έλα, που δεν πέρασαν τρεις μήνες και το κάνατε. Βεβαίως, αυτή η πολιτική του πρώτου αξιόπιστου προϋπολογισμού, στην πραγματικότητα οδηγεί στην ακύρωσή του τρεις μήνες αφότου αυτός άρχισε να εφαρμόζεται.
      Αγαπητοί συνάδελφοι, τι αποκαλύπτεται αυτές τις ημέρες; Ότι όχι απλώς δεν υπάρχουν τα 3.000.000.000 ευρώ από την υποτιθέμενη εξοικονόμηση δαπανών από τη μείωση της σπατάλης του κράτους, αλλά αντίθετα υπάρχει φορολογική επιδρομή στο λαό για να εξευρεθούν τα 3.000.000.000 ευρώ, τα οποία λείπουν από το γεγονός ότι αυτή η Κυβέρνηση είναι απολύτως ανίκανη να εφαρμόσει μια στοιχειώδη οικονομική πολιτική, όπως είναι απολύτως ανίκανη να κάνει το κράτος να λειτουργήσει.
      Γιατί όταν ο κ. Αλογοσκούφης δεν μπορεί να συγκεντρώσει τα έσοδα που ανέγραψε στον προϋπολογισμό του -τον πρώτο αξιόπιστο- αυτό σημαίνει ότι κάποιοι δεν πληρώνουν. Και για το ότι δεν πληρώνουν κάποιοι τους νόμιμους φόρους, σημαίνει ότι κάποιοι δεν πάνε να τους εισπράξουν. Και αυτοί οι κάποιοι εδώ και ένα χρόνο παίρνουν εντολές από τη σημερινή Κυβέρνηση, δεν παίρνουν από το ΠΑΣΟΚ. Δεν κυβερνά το ΠΑΣΟΚ εδώ και ένα χρόνο. Οι ελεγκτικοί και οι εισπρακτικοί μηχανισμοί του κράτους δεν κινούνται με οδηγίες του ΠΑΣΟΚ. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Δυστυχώς.
      ΓΕΩΡΓΙΟΣ ΦΛΩΡΙΔΗΣ: Εσείς τους δίνετε εντολές ή μάλλον εσείς τους διαλύσατε και δεν έχετε τώρα σε ποιον να δώσετε εντολή για να συλλεγούν τα έσοδα του κράτους. 
      Να σας ρωτήσω και κάτι άλλο. Μας λέτε πολλά εδώ για το Γ’ Κοινοτικό Πλαίσιο Στήριξης. Το Γ’ Κοινοτικό Πλαίσιο Στήριξης, κύριε Υπουργέ, πραγματικά είχε τα τρία πρώτα χρόνια χαμηλούς ρυθμούς, που όμως έφτασαν και ξεπέρασαν το 32%, γιατί τα πρώτα χρόνια είναι τα δύσκολα όσον αφορά την προετοιμασία για την υλοποίηση των μεγάλων έργων. Γιατί πρέπει να κάνεις απαλλοτριώσεις, πρέπει να κάνεις μελέτες, να κάνεις δημοπρασίες, να ωριμάσουν, δηλαδή, αυτά. 
      Παρ’ όλα αυτά η απορροφητικότητα ήταν σε μέσο όρο 34%. Ε, επί ένα χρόνο είναι κολλημένη στο 34%. Γιατί; Ξέρετε πάρα πολύ καλά και εσείς εδώ, αγαπητοί συνάδελφοι, ότι επί ένα χρόνο η Κυβέρνηση αυτή δεν κατάφερε να ξεκινήσει ούτε ένα νέο έργο. 
      Μπορείτε να μας πείτε, αν για αυτό ευθύνεται το ΠΑΣΟΚ, για το γεγονός δηλαδή ότι ο κατασκευαστικός κλάδος σήμερα είναι υπό κατάρρευση, επειδή η ανικανότητα δεν σας επέτρεψε να κρατήσετε και να ξεκινήσετε ούτε ένα έργο; Και αυτά που έχετε δημοπρατήσει πριν από ένα μήνα έχουν κολλήσει όλα μέσα από τον περίφημο νόμο της διαφάνειας, διότι όλοι αυτοί που συμμετείχαν με τις μεγάλες εκπτώσεις, τώρα δεν μπορούν να πάρουν τις εγγυητικές επιστολές για να υπογράψουν τις συμβάσεις; 
      Φταίει το ΠΑΣΟΚ που επί ένα χρόνο καθηλώσατε την παραγωγική, την πραγματική λειτουργία της οικονομίας; Φταίει το ΠΑΣΟΚ που για ένα χρόνο αφήσατε την Ελλάδα χωρίς αναπτυξιακό νόμο; Ακόμα δεν έχει ξεκινήσει ο καινούργιος. Τώρα θα αρχίσουν να υποβάλλουν κάποιες ρυθμίσεις. 
      Ξέρετε πολύ καλά ότι για να ξεκινήσει μια επένδυση, από την ώρα που θα υποβληθεί, θα χρειαστεί άλλος ένας χρόνος μέχρι να αρχίσει να σκάβει ο επιχειρηματίας, αφού πάρει τις εγκρίσεις. Δύο χρόνια ο τόπος χωρίς αναπτυξιακό νόμο! Ενάμισι χρόνο, γιατί από τον Αύγουστο θα ξεκινήσουν –αν θα ξεκινήσουν- τα καινούργια έργα, χωρίς τον κατασκευαστικό τομέα! 
      Για όλα αυτά δεν σας φταίει το ΠΑΣΟΚ, όπως και για το γεγονός ότι εσείς δεν μπορείτε να εισπράξετε τα δημόσια έσοδα, γιατί διαλύσατε το σύμπαν. Και βέβαια τώρα βρίσκετε την εύκολη λύση. Η εύκολη λύση ποια είναι; Αφού δεν μπορώ να μαζέψω με την κινητοποίηση των μηχανισμών, βάζω επιπλέον φόρους. 
      Κύριε Υπουργέ, να σας ρωτήσω κάτι; Εάν κάποιος φοροδιαφεύγει σήμερα με ΦΠΑ 8% και 18%, δεν αντιλαμβάνεστε ότι έχει μεγαλύτερο κίνητρο να φοροδιαφύγει με ΦΠΑ 9% και 19%, ότι έχει μεγαλύτερη φορολογητέα ύλη στα χέρια του για να κλέψει; Αυτό δεν το καταλαβαίνετε; Δεν αντιλαμβάνεστε, λοιπόν, ότι αυτή η ιστορία, με όλη την κατάρρευση των εισπρακτικών μηχανισμών, θα οδηγήσει σε μεγαλύτερη φοροδιαφυγή, ενώ, ταυτόχρονα, από την άλλη μεριά θα υπάρχει περιορισμός της ζήτησης, γιατί ακριβώς πλήττονται τα χαμηλά και μεσαία εισοδήματα; 
      Και ένα καθαρά, αν θέλετε, πολιτικό, μείζον ερώτημα. Σας το έχουμε πει πολλές φορές, αλλά κάνετε πως δεν το ακούτε αυτό. Το έχουμε πει και σε όσους συναδέλφους συμβαίνει να συζητούμε είτε στη Βουλή είτε στα μέσα ενημέρωσης. Αν τα πράγματα είναι τόσο άσχημα όσον αφορά τον τομέα των δημοσίων εσόδων, μπορείτε να μας πείτε τι είναι εκείνο που σας οδήγησε και σας οδηγεί να επιμένετε να μειώσετε για το 2005 τη φορολογία στα διανεμόμενα κέρδη των τραπεζών και των μεγάλων ανωνύμων εταιριών κατά τρεις μονάδες, με αποτέλεσμα να χάσετε φέτος, σε σχέση με το 2004, οκτακόσια εκατομμύρια ευρώ φόρους από τη μείωση αυτή; Και μας έχετε πει στην έκθεση του Λογιστηρίου που μας φέρατε, η οποία  συνοδεύει την τροπολογία για τις φορολογικές σας ρυθμίσεις, ότι τα έσοδα τα οποία προσδοκάτε να εισπράξετε από τον ελληνικό λαό μέσω της αύξησης του ΦΠΑ και της φορολογίας των τσιγάρων είναι 765.000.000 ευρώ, για όλο το 2005. 800.000.000 χαρίζετε με τη μείωση της φορολογίας στις τράπεζες. Δεν θα χορτάσουν οι τράπεζες λεφτά; Δεν θα χορτάσουν οι μεγάλες επιχειρήσεις κέρδη; Και άλλα; Το 2004 είχαν τερατώδη κέρδη όλοι αυτοί. Και επειδή είχαν τερατώδη κέρδη, να αυξηθούν ακόμη παραπάνω! Και καλείτε τον ελληνικό λαό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τερατώδη είναι τα ψέματα που λέτε!
      ΓΕΩΡΓΙΟΣ ΦΛΩΡΙΔΗΣ: Είναι η εισηγητική σας έκθεση, κύριε Αλογοσκούφη. Στο φορολογικό σας νομοσχέδιο, το οποίο συνοδευόταν από την έκθεση του Γενικού Λογιστηρίου του Κράτους, εκεί πέρα λέει πολύ καθαρά πόση θα είναι η απώλεια των εσόδων του κράτους για το 2005 από τη μείωση της φορολογίας σ’ αυτούς κατά τρεις μονάδες. Η δική σας έκθεση!
      Και ο ελληνικός λαός, βέβαια, ρωτάει: Γιατί θα πρέπει στους τραπεζίτες και στους άλλους να χαρίσετε 800.000.000 ευρώ φέτος και αυτά τα 800.000.000 ευρώ που θα χαρίσετε σ’ αυτούς να τα πάρετε μέσα από την καινούρια φορολογία που βάζετε στο λαό; Υπάρχει απάντηση γι’ αυτό; Προφανώς δεν υπάρχει, γιατί όλη η πολιτική σας είναι ταξική πολιτική, είναι πολιτική διαρκούς ενίσχυσης των μεγάλων εισοδημάτων και είναι μια πολιτική επίθεσης απέναντι στα λαϊκά εισοδήματα.  
      Σας φταίει κανένας που φέτος το αγροτικό εισόδημα μηδενίστηκε; Ή δεν ξέρετε ότι το γεγονός ότι δώσατε άδειες για τις εισαγωγές σιτηρών από το μήνα Απρίλιο –πρώτη φορά στα χρονικά της χώρας!- οδήγησε στο να είναι το ελληνικό σιτάρι απούλητο, επειδή οι κύριοι Λούληδες έφερναν Απρίλιο και Μάιο σιτάρι από την Ουκρανία και γέμισαν τις αποθήκες μέχρι τον επόμενο Ιούνιο; Γιατί το κάνατε αυτό;
      Ή θα χορτάσετε επιτέλους τη Philip Morris χρήματα, με την παρέμβαση που κάνατε στην φορολογία των τσιγάρων με τη φτηνή τιμή; Δέκα χρόνια πηγαινοερχόταν η Philip Morris στο Υπουργείο Οικονομικών και ζητούσε να αυξηθεί η φορολογία στα χαμηλά τσιγάρα, διότι έλεγε ότι νοθεύεται ο ανταγωνισμός. Για φαντάσου! Κι εμείς νομίζαμε ότι ανταγωνισμός είναι το να υπάρχουν χαμηλές και υψηλές τιμές και να διαλέγει ο κόσμος κι όχι να είναι οι ίδιες τιμές σε όλα. Κι εσείς τώρα τι κάνετε; Αυξάνετε τη φορολογία στα φθηνά τσιγάρα. Και να σας πω τι κάνετε με αυτό; Σ’ αυτούς που εμείς δώσαμε αυξήσεις-«ψίχουλα» πέρυσι, όπως λέγατε, δηλαδή τα 30 ευρώ στους αγρότες, -κι εσείς τους δώσατε φέτος 12 ευρώ- αν ένας από αυτούς καπνίζει ένα πακέτο τσιγάρα την ημέρα, του βάζετε φορολογία 60 λεπτά την ημέρα, διότι τόσο αυξάνετε τη φορολογία στο κάθε πακέτο. Του βάζετε επομένως φορολογία στα τσιγάρα που καπνίζει το μήνα 18 ευρώ. Και του δώσατε 12 ευρώ. Μόνο από τη φορολογία που του βάζετε στα τσιγάρα του, παίρνετε πίσω και όλη την αύξηση που του δώσατε και 6 ευρώ επιπλέον! Και δεν μιλάω για τα υπόλοιπα που έχει να πληρώσει τώρα στο ψωμί και στα τρόφιμα, που θα του πάρετε κι εγώ δεν ξέρω πόσα από εκεί. Αυτή είναι η κοινωνική σας πολιτική; Αυτό είναι το κοινωνικό σας κέντρο; Ή νομίζετε ότι το κοινωνικό κέντρο είναι μνημόσυνα στους τάφους των Βενιζέλων;
      Κοινωνικό κέντρο είναι συγκεκριμένες επιλογές. Και οι δικές σας επιλογές είναι σαφώς ταξικές, είναι σαφώς δεξιές, είναι σαφώς συντηρητικές, είναι σαφώς επιθετικές στα εισοδήματα του ελληνικού λαού.
      Και θα σας πω κάτι ακόμη και θα τελειώσω. Επειδή σας είπα για τη Philip Morris, τον κ. Κοντό κάποια στιγμή θα τον «ξετρυπώσουμε» για να τον φέρουμε στη Βουλή, γιατί ο κ. Κοντός πρέπει να εξηγήσει στους Έλληνες καπνοπαραγωγούς γιατί μεταφέρει την αποσύνδεση της επιδότησης από την παραγωγή για δύο χρόνια, με αποτέλεσμα η Philip Morris να κερδίζει σ’ αυτά τα δύο χρόνια, μαζί με τη Universal, 100.000.000.000 δραχμές σε βάρος των καπνοπαραγωγών. Αν μας το απαντήσετε αυτό, τότε προφανώς θα μπορεί και ο ελληνικός λαός να έχει κάτι, για να μπορεί να συγκρίνει. 
      Αλλά, δυστυχώς, όλα όσα έχει μέχρι αυτήν τη στιγμή είναι μία άγρια επίθεση στο λαϊκό εισόδημα και την ίδια στιγμή μεγάλα προνόμια σ’ αυτούς που έχουν και κατέχουν. Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κύριοι συνάδελφοι, νομίζω ότι οι εκατέρωθεν αναλύσεις για την κατάσταση της οικονομίας κατέληξαν ότι η συζήτησή μας γίνεται  μονότονη. Μονότονη στο βαθμό που θέλω εγώ με κάθε καθαρότητα λόγου να σας πω ότι οι αιτιάσεις σας γίνονται μπούμερανγκ –αυτεπίστροφον ελληνιστί- και πέφτουν στη δική σας πλευρά ως σοβαρές αντεγκλήσεις όπως απέδειξε ο κ. Αλογοσκούφης. 
      Θέλω να σας πω μόνο μερικά στοιχεία. Θα τα φωτίσω όπως ξέρω εγώ. Το 1,7 έλλειμμα εγγεγραμμένη πρόβλεψη στον προϋπολογισμό του 2004 είναι πρόκληση. Δεν είναι απλό ψεύδος. Είναι πρόκληση προς τα οικονομικά δεδομένα, είναι πρόκληση προς την αλήθεια και είναι πρόκληση προς το λαό, ο οποίος ήθελε να αναδείξει Κυβέρνηση τη Νέα Δημοκρατία στις εκλογές του επομένου έτους, όπως έπραξε, αλλά εσείς στρώσατε. Θα σας το πω και πιο απλά. Δεν παραδώσατε σε μας καμένη γη. Η τεχνολογία εξελίχθηκε. Παραδώσατε κάτι χειρότερο, ναρκοπέδιο. Και είστε υπεύθυνοι γιατί στήσατε αυτό το ναρκοπέδιο στην ελληνική οικονομία. Δεν αφήσατε λογαριασμό που να μην τον παραχαράξετε και στα έσοδα και στα έξοδα, στις δαπάνες. Και στο δημόσιο χρέος και στα ελλείμματα. 
      Σας θυμίζω, κυρίες και κύριοι, ότι λέγατε ότι θα έχουμε ένα δημόσιο έλλειμμα το 2004, 1,7 γραπτώς στον προϋπολογισμό και κινήθηκε πάνω από 6. Και αν δεν είχαμε τη σύνεση της οικονομικής πολιτικής της Νέας Δημοκρατίας για το 2004, δεν ξέρω αν η κατάσταση αυτήν τη στιγμή μπορούσε να τεθεί υπό έλεγχο και μιλάτε; Δημόσιο χρέος: Έφτασε 75.000.000.000 δραχμές. Και το λέω σε δραχμές για να το συσχετίσω με το δημόσιο χρέος του 1981 που ήταν 800.000.000 δραχμές. Ανεργία το 1981, 2,7% ανέκπτωτη για δέκα χρόνια πάνω από 10%. Πόσο θα μας έλκετε σ’ αυτή τη μονότονη ανάλυση των δεδομένων; Τόσο πολύ δεν έχετε συναίσθηση της καταστάσεώς σας και των πταισμάτων σας, εννοώ εγκλημάτων, κακουργημάτων και προκαλείτε αυτήν την Κυβέρνηση η οποία είναι στη συνέπεια της σταθερότητας και της λέτε, που θα γίνουν οι περιορισμοί; Ξεχνάτε δε ότι θα κάνει οικονομία αυτή η Κυβέρνηση με στόχο όχι μόνο τα 3.000.000.000 ευρώ που έγραψε ο κ. Αλογοσκούφης στο σταθεροποιητικό πρόγραμμα αλλά και στις δημόσιες δαπάνες και στις σπατάλες κατά την εκτέλεση του προϋπολογισμού. Πώς το αγνοείτε αυτό το μέγεθος;
      Η εκτέλεση του προϋπολογισμού θα φέρει τα περισσότερα έσοδα –και θα το δείτε στην εξέλιξη- και τον περισσότερο και μεγαλύτερο περιορισμό των δαπανών, όταν εσείς εκκινείσθε στα δημοσιονομικά με ασυδοσία! Και, όταν λέμε ασυδοσία, να σας πω ένα παράδειγμα. Στα ολυμπιακά έργα –παραδείγματος χάρη- ξεχάσατε ότι υπήρχαν και οι αυτοχρηματοδοτήσεις της Μπαρτσελόνα ή του Σίδνεϋ; Ξεχάσατε ότι υπήρχαν τα λυόμενα της Μπαρτσελόνα; Και κτίζατε με το ελλειμματικό δημόσιο να πληρώνει! Και να πληρώνει κατεπείγουσες δαπάνες, γιατί, ασφαλώς, ήταν κατεπείγουσες δαπάνες όπως το φέρατε!
      Και έρχεστε τώρα και λέτε με πλεονάζουσα θρασύτητα: «Δεν λαμβάνετε πρόνοια για τη γρήγορη αξιοποίηση των ολυμπιακών εγκαταστάσεων.». Μην άγχεστε, θα λάβουμε και γι’ αυτό πρόνοια. Όλα θα πάνε καλά.
      Μιλάτε για τους κωδικούς των περιορισμών των δαπανών. Εγώ θέλω να σας ζητήσω να μου πείτε έναν κωδικό πλεονασματικό –έναν!- ώστε να πω στον κ. Αλογοσκούφη απ’ αυτόν τον πλεονασματικό κωδικό να διαθέσει λεφτά και στους αδύνατους. 
      Μιλούμε για κοινωνική πολιτική για τους αδύνατους; Κοινωνική πολιτική από τον προϋπολογισμό του 2004: Έλειπαν και λείπουν και αναζητούνται 795.000.000 ευρώ για κοινωνικές δαπάνες τα οποία είχαν εγγραφεί αλλά δεν ευρέθησαν πουθενά! Και όμως! Εμείς από τα στοιχεία του αναιμικού κοινωνικού προϋπολογισμού και με τη διάθεση κανονικά να στηρίξουμε τους αδύνατους, τους χαμηλόμισθους και τις χαμηλές εισοδηματικές τάξεις, προχωρήσαμε σε μια αύξηση των κοινωνικών δαπανών στον προϋπολογισμό του 2005, η οποία τηρείται και θα εκτελεστεί, της τάξεως του 14,5%.
      ΘΕΟΔΩΡΟΣ ΣΚΡΕΚΑΣ: Και πληρώσαμε και τα προηγούμενα χρέη!
      ΒΥΡΩΝ ΠΟΛΥΔΩΡΑΣ: Και πληρώσαμε και τα προηγούμενα!
      ΑΘΑΝΑΣΙΟΣ ΜΠΟΥΡΑΣ: Σύνολο είκοσι εννιά και ας το αμφισβητήσει ο κ. Μακρυπίδης!
      ΒΥΡΩΝ ΠΟΛΥΔΩΡΑΣ: Άμα θέλετε πλεονασματικούς κωδικούς και πλεονασματικούς προϋπολογισμούς, θα σας θυμίσω εγώ από την οικονομική ιστορία του νέου ελληνικού κράτους πλεονάσματα μιας χρονιάς που ήταν «κλειδί» και έχει να κάνει με τον Κωνσταντίνο Καραμανλή και τη διαχείρισή του. 
      Έτος 1963: Βρήκε πλεόνασμα ο Γεώργιος Παπανδρέου, κύριε Κουλούρη, ώστε να διπλασιάσει την επομένη τους μισθούς των εκπαιδευτικών και των δικαστών! Αυτό είναι πλεόνασμα. Μήπως βρήκαμε κανένα πλεόνασμα ώστε να διπλασιάσουμε εμείς αντιστοίχως κάποιους μισθούς κ.ο.κ.; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, μια μικρή ανοχή στο χρόνο.
      Θέλω να σας πω και κάτι άλλο. Μην είστε τόσο «Κασσάνδρες» και μην κάνετε «Ιερεμιάδες». Να χαίρεστε τη σταθερότητα της κυβερνητικής πολιτικής της Νέας Δημοκρατίας και του Κώστα Καραμανλή! Να τη χαίρεστε! Και μάλιστα να μη γράφετε υπομνήματα με τα οποία «τρώτε» -κατά κάποιο τρόπο- τη μέγιστη απαξίωση από την Κομισιόν, όταν σας λέει –το είπε ο Καραμανλής, αλλά θα το ξαναπώ- τα εξής:
      «Μας κατηγορείτε ότι η πρόταση για την αναθεώρηση του δημόσιου χρέους έλαβε χώρα για εσωτερικούς πολιτικούς λόγους» -κατηγορούν δηλαδή τον Αλογοσκούφη- «με σκοπό την απαξίωση της προηγούμενης κυβέρνησης» -δηλαδή, την απαξίωση του ΠΑΣΟΚ- «ότι η Ευρωπαϊκή Στατιστική Υπηρεσία και η Ευρωπαϊκή Επιτροπή αποδέχθηκαν ό,τι στοιχεία τους παρασχέθηκαν χωρίς να αμφισβητήσει την αξιοπιστία τους και ότι η αναθεώρηση των μεγεθών έγινε εξαιτίας της αναδρομικής εφαρμογής νέας μεθοδολογίας. 
      Πιστεύουμε ότι δεν ενδείκνυται και δεν χρειάζεται να σχολιάσουμε με μεγάλη λεπτομέρεια» -λέω εγώ- «κύριοι του ΠΑΣΟΚ και έτσι δε συμφωνούμε με πάρα πολλές θέσεις, υποδείξεις ή κατηγορίες που εμπεριέχονται και δε συμμεριζόμαστε τα συμπεράσματά σας. Σε πολλά τεχνικά ζητήματα η Έκθεση της EUROSTAT είναι επαρκώς λεπτομερής και έρχεται σε σαφή αντίθεση με τις απόψεις σας κλπ.».
      Σας το λέει μήπως και αυτοσυγκρατηθείτε και δείτε λιγάκι την πραγματικότητα και στις ελληνοευρωπαϊκές σχέσεις, όσον αφορά τα οικονομικά. Εμείς αν κάναμε μία ελάχιστη αιτίαση λίγο πριν από την ΟΝΕ ή λίγο μετά την ΟΝΕ μας κατηγορούσατε για σαμποτέρ της εθνικής οικονομίας –εσείς τι είσαστε;- με υπομνήματα μεγίστης θρασύτητας! 
      Σας είπα για το δημόσιο χρέος, δεν καταλαβαίνετε τίποτα. Σας είπα για τα ελλείμματα, δεν καταλαβαίνετε τίποτα. Κατηγορείτε την απογραφή που είναι επί σταθερής βάσεως για να προχωρήσουμε στην ανασύνταξη και στην ανάπτυξη της οικονομίας. 
      Να δεχθείτε, σας παρακαλώ, ότι έχετε ενώπιον σας μια Κυβέρνηση η οποία είναι σταθερή. Κοιτάξτε ένα-ένα όλα τα επεισόδια, τα κυβερνητικά για τα οποία εσείς υψώσατε παντιέρες πανικού ότι τώρα δεν έχουμε Κυβέρνηση, ότι τώρα έγινε η μεγάλη καταστροφή στην Ελλάδα και βαράγατε τα ταμπούρ μπατάν, τα πολεμικά ταμπούρλα και η Κυβέρνηση προχωρεί σταθερά σαν το καλό πεπρωμένο για τον ελληνικό λαό και όχι φυσικά για εσάς. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και τους λοιπούς χώρους του Μεγάρου της Βουλής των Ελλήνων, είκοσι ένας μαθητές και μαθήτριες και τρεις συνοδοί καθηγητές από το Λύκειο Βήσας του ακριτικού Νομού Έβρου.
      Τους καλωσορίζουμε και τους ευχόμαστε καλές σπουδές. 
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Συνασπισμού κ. Ιωάννης Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, συζητούμε απόψε με αφορμή την ερώτηση των συναδέλφων του ΠΑΣΟΚ την πορεία του προϋπολογισμού. Αλλά για μας πορεία του προϋπολογισμού δεν σημαίνει μόνο πορεία των μεγεθών του προϋπολογισμού. Σημαίνει και πορεία των διαδικασιών που αφορούν τον προϋπολογισμό. Δεύτερον, σημαίνει εκτίμηση, αν κάτι άλλαξε σε ό,τι αφορά τη διαφάνεια στη διαχείριση του δημόσιου χρήματος. Και τρίτον, πορεία του προϋπολογισμού για μας σημαίνει πορεία και του οικογενειακού προϋπολογισμού. Δηλαδή, πως ο κρατικός προϋπολογισμός και οι πολιτικές που το συνοδεύουν επηρεάζουν τον προϋπολογισμό των νοικοκυριών και ιδίως του προϋπολογισμού των νοικοκυριών με χαμηλά εισοδήματα. 
      Θα κάνω, λοιπόν, ορισμένες παρατηρήσεις σ’ αυτές τις τρεις διαστάσεις. 
      Σε ό,τι αφορά την πορεία των μεγεθών του προϋπολογισμού, η διαπίστωση την οποία εμείς κάνουμε, κλείνοντας το πρώτο τρίμηνο, είναι ότι βασικές παραδοχές του προϋπολογισμού, όπως, άλλωστε, είχαμε επισημάνει κατά τη συζήτησή του, έχουν ανατραπεί ή βρίσκονται σε σοβαρή απόκλιση. 
      Πρώτον, ο ρυθμός αύξησης του ΑΕΠ κατά 3,9% -όπως αναμενόταν και όπως προβλεπόταν στον προϋπολογισμό- σήμερα φαίνεται πολύ λιγότερο ρεαλιστικός απ’ ό,τι και τότε είχαμε πει. Δεύτερον, υπάρχει υστέρηση εσόδων, συγκυριακή ή όχι θα φανεί. Και τρίτον, η διεθνής τιμή του πετρελαίου είναι πολύ πάνω από τα 45 δολάρια που προβλεπόταν ως μέσος όρος για τον προϋπολογισμό. 
      Το παράδοξο εδώ είναι το πώς αντιδρά η Κυβέρνηση σε αυτές τις αποκλίσεις. Περιορίζομαι να παρατηρήσω ότι, επειδή κάποιοι δεν πληρώνουν φόρο, επιβαρύνονται αυτοί που πληρώνουν φόρο με περισσότερο φόρο. Αυτό κάνει. Επειδή έχουμε υστέρηση εσόδων, επειδή πάλι κάποιοι παρακρατούν το ΦΠΑ, επειδή έχουμε φοροδιαφυγή, αντί να κυνηγήσει αυτούς που κάνουν τη φοροδιαφυγή, βάζει φόρο σε αυτούς που, έτσι και αλλιώς, πληρώνουν και δεν μπορούν να κάνουν αλλιώς. Αυτή η πολιτική είναι αδιέξοδη και θα το δούμε και στη συνέχεια. 
      Σε ό,τι αφορά τις διαδικασίες του προϋπολογισμού γνωρίζετε πολύ καλά τις απόψεις μας, τις εκθέσαμε αναλυτικά κατά τη συζήτηση του προϋπολογισμού. Ζούμε μία απαράδεκτη κατάσταση που απορώ γιατί δε συγκινεί όσο θα έπρεπε τους συναδέλφους Βουλευτές. Είμαστε το μόνο Κοινοβούλιο στην Ευρώπη, το οποίο δεν έχει γνώση και γνώμη ως Κοινοβούλιο, για την πορεία του προϋπολογισμού. Ξεφυλλίζουμε τις εφημερίδες κάθε πρωί για να πληροφορηθούμε πως πάνε τα έσοδα, τι γίνεται με τον προϋπολογισμό. Αυτό είναι απαράδεκτο. 
      Προτείναμε να υπάρξει ειδικό γραφείο στη Βουλή για την πορεία του προϋπολογισμού. Μελετήστε τη διεθνή εμπειρία. Δεν λέμε τίποτα το πρωτότυπο ή το ιδιαίτερα καινοτόμο σε ό,τι αφορά την παγκόσμια εμπειρία. Βάλτε ένα συνεργάτη σας να πάρει τηλέφωνο στον ΟΟΣΑ, ο οποίος έχει μία μονάδα και παρακολουθεί τις εμπειρίες διεθνώς. Είμαστε η χώρα εκείνη που είμαστε πολύ πίσω σε ό,τι αφορά αυτό το ζήτημα. Ο κ. Αλογοσκούφης τα ήξερε και τα έλεγε ως αντιπολίτευση. Η Νέα Δημοκρατία είπε πολλά, δεν έχει κάνει τίποτα. 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Μία παρατήρηση θέλω να κάνω, επίσης, σε ό,τι αφορά την περιβόητη «ήπια προσαρμογή». Άκουσα από ορισμένους Βουλευτές να λένε ότι τώρα εγκαταλείπεται η ήπια προσαρμογή. Κατά τη δική μου άποψη, τώρα αποκαλύπτεται το περιεχόμενο της ήπιας προσαρμογής. Αυτή ήταν πάντα η ήπια προσαρμογή. Σημαίνει επίτευξη του ίδιου σκοπού με δόσεις και όχι μια και έξω. Είναι όπως το μαρτύριο της σταγόνας. Μόλις πέσει μία σταγόνα, ο βασανιζόμενος μ’ αυτήν τη μέθοδο, σκέπτεται την επόμενη σταγόνα.
      Δείτε τι γράφουν οι εφημερίδες μόλις πάρθηκε αυτό το πακέτο μέτρων. Ποιο θα είναι το επόμενο πακέτο μέτρων; Η ήπια προσαρμογή είναι μέθοδος εφαρμογής της πολιτικής. Σημασία έχει, λοιπόν, η πολιτική, παρ’ όλο που και η μέθοδος δεν είναι εντελώς αδιάφορη. Και η πολιτική είναι τέτοια που δυστυχώς διευρύνει –και μάλιστα με ταχείς ρυθμούς- τις ανισότητες.
      Απ’ αυτήν την άποψη, όπως είπα και στην αρχή, ένα ενδιαφέρον θέμα είναι να δει κανείς την πορεία του προϋπολογισμού και πώς επιδρά στην πορεία των οικογενειακών προϋπολογισμών. Εγώ δεν συμφωνώ ότι τα μέτρα που πήρε η Κυβέρνηση πλήττουν όλους γενικώς. Ο ΦΠΑ, όπως γνωρίζετε, είναι ο φόρος των φτωχών. Ένας πλούσιος αμφιβάλλω αν ξέρει πόσο κάνει μία φραντζόλα ψωμί. Πολύ περισσότερο, λοιπόν, δεν τον απασχολεί αν αυξηθεί κατά μία μονάδα ο ΦΠΑ πάνω στο ψωμί ή τη ζάχαρη. Όμως, γι’ αυτόν που μετράει τα λεπτά του ευρώ, μετράει, «τσούζει» αυτός ο φόρος.
      Πρέπει να παρατηρήσουμε ότι η Κυβέρνηση μείωσε τους φόρους των πλουσίων, μείωσε τους φόρους στα μερίσματα, μείωσε τους φόρους επί των κερδών –όπως έκανε και το ΠΑΣΟΚ πριν- και αυξάνει το ΦΠΑ. Δεν είναι η αύξηση του ΦΠΑ γενικευμένη αύξηση, όπως είναι τώρα. Δεν είναι ένα συνηθισμένο μέτρο, κύριοι συνάδελφοι, που το παίρνεις έτσι για να καλύψεις τρέχουσες ανάγκες, διότι έχει πολύπλευρες συνέπειες.
      Εγώ θα ήθελα, όμως να επισημάνω και να τονίσω αυτό που κάπως δεν τονίζεται. Οι συνέπειες είναι ιδιαίτερα βαριές στα πιο αδύνατα κοινωνικά στρώματα και θα σας φέρω δύο παραδείγματα. Ο προϋπολογισμός που ψηφίσαμε προβλέπει αφορολόγητο όριο 11.000 ευρώ. Εάν κάποιος έχει εισόδημα μέχρι 11.000 ευρώ, του λέει ο φορολογικός νόμος και ο προϋπολογισμός «μην κάνεις φορολογική δήλωση, διότι αναγνωρίζουμε ότι κάποιος με 11.000 ευρώ, τα φέρνει δύσκολα πέρα» και, άρα, του λέμε «ε, δε θα σου πάρουμε και φόρο».
      Με το ΦΠΑ του βάζουμε φόρο, επιβαρύνουμε αυτόν που του αναγνωρίσαμε ότι πρέπει να έχει αφορολόγητο. Τι να το κάνει το αφορολόγητο, αν με το ΦΠΑ και τα άλλα μέτρα επιβαρύνεται η θέση του;
      Ο άνεργος δεν έχει εισόδημα. Του βάζουμε, όμως, να πληρώσει περισσότερο φόρο.
      ΚΩΝΣΤΑΝΤΙΝΟΣ ΒΡΕΤΤΟΣ: Τα τσιγάρα.
      ΙΩΑΝΝΗΣ ΔΡΑΓΑΣΑΚΗΣ: Το ΦΠΑ. Τα τσιγάρα είναι άλλο θέμα. Γιατί μόνο τα φθηνά και όχι τα ακριβά;
      Ο ΦΠΑ είναι το πρόβλημα, διότι είναι επίπεδος, ισοπεδωτικός. Έχεις δεν έχεις, θα πληρώσεις. Είναι άλλη τάξη μεγέθους ο ΦΠΑ. 
      Χαμηλόμισθοι και χαμηλοσυνταξιούχοι, το ίδιο. 
      Χωρίς να μπαίνω στη διαχείριση της πολιτικής της Κυβέρνησης, αναρωτιέμαι πραγματικά για το εξής: Η Κυβέρνηση πήρε αυτά τα μέτρα που πήρε και περιμένει να εισπράξει 1.000.000.000 ευρώ. Δεν μπορούσε ένα τμήμα να το κάνει αντισταθμιστικά μέτρα, ιδιαίτερα στις κατώτερες κοινωνικές ομάδες; Πώς τότε όλα αυτά που έλεγε προεκλογικά –και που συνεχίζει να λέει- μπορούν να ευσταθήσουν; Τι θα πείτε στους ψηφοφόρους σας;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δε θα δευτερολογήσω, κύριε Πρόεδρε. Ολοκληρώνω σε ένα, δύο λεπτά.
      Επομένως, επειδή θα αναφερθεί το επιχείρημα περί ανάπτυξης, τι θα πει αυτό; Και να έρθει η ανάπτυξη, τι όφελος θα έχουν αυτοί οι οποίοι πληρώνουν; Θα είναι μία ανάπτυξη, όπως ήταν και η προηγούμενη που είχαμε τόσα χρόνια, ενδογενώς άνιση, άδικη, κλπ.
      Τελειώνω με την εξής παρατήρηση: Εδώ, βέβαια, δουλειά της Αντιπολίτευσης είναι να κάνει αντιπολίτευση, να πιέζουμε, δηλαδή, την Κυβέρνηση για διαφορετικές πολιτικές, εκεί που κρίνουμε ότι είναι λάθος η πολιτική της.
      
      
      Πρέπει να παρατηρήσω, όμως, ότι εδώ άκουσα και φωνές αντιπολίτευσης   -από τη μεριά ορισμένων συναδέλφων του ΠΑΣΟΚ- να ασκούν αντιπολίτευση στη Νέα Δημοκρατία από τα δεξιά. Άκουσα να λένε: «Γιατί δεν κάνετε πιο γρήγορα ιδιωτικοποιήσεις»; 
      Θέλω να διευκρινίσω –εγώ σέβομαι όλες τις απόψεις- ότι η δική μας αντιπολίτευση είναι από τη σκοπιά της Αριστεράς. Και τι θα πει Αριστερά; Θα πει ότι είναι από τη σκοπιά του μέλλοντος, από τη σκοπιά της συνοχής της κοινωνίας, από τη σκοπιά των συμφερόντων των εργαζομένων και των πιο αδύνατων στρωμάτων της κοινωνίας. Και απ’ όλα αυτά τα κριτήρια, οι ιδιωτικοποιήσεις είναι ένα μεγάλο θέμα. Εγώ κατανοώ ότι η κοινωνία έχει κουραστεί να ακούει για πελατειακές σχέσεις, για κακοδιαχείριση των ΔΕΚΟ και σου λέει «πουλήστε τα». Βεβαίως ένα κομμάτι της κοινωνίας τα λέει αυτά.
      Εμείς, όμως, κύριε Υπουργέ, σας καλούμε να δώσετε στοιχεία στη Βουλή, πόσες ιδιωτικοποιήσεις έγιναν έως τώρα από το 1990, από την κυβέρνηση του κ. Μητσοτάκη μέχρι σήμερα, πόσα λεφτά εισπράχτηκαν και ποιο είναι το αποτέλεσμα, ποια είναι η καθαρή θέση του κράτους σήμερα. Διότι το να πουλάω περιουσιακά στοιχεία είναι σαν να δανείζομαι. Ή υποχρεώνομαι, βάζοντας βάρη με νέα χρέη ή πουλάω περιουσιακά στοιχεία που έχω. Το αποτέλεσμα τελικά είναι το ίδιο. Όλη αυτή η πορεία είναι μια πορεία αύξησης του δημόσιου χρέους, μείωσης των περιουσιακών στοιχείων του κράτους. 
      Επομένως πριν προχωρήσει κανείς σε νέες ιδιωτικοποιήσεις, θα έπρεπε να γίνει αξιολόγηση του αποτελέσματος των ιδιωτικοποιήσεων που έγιναν έως τώρα και όχι να ακούμε εδώ να πιέζεται αυτή η Κυβέρνηση, γιατί δεν προχωράει γρήγορα στην ιδιωτικοποίηση της ΕΥΔΑΠ, του νερού. 
      Προσωπικά εγώ, βέβαια, δεν έχω αμφιβολία ότι η Νέα Δημοκρατία  θα πουλήσει και ασημικά και ό,τι έχει απομείνει. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. 
      ΙΩΑΝΝΗΣ ΔΡΑΓΑΣΑΚΗΣ: Ολοκληρώνω. 
      Με αυτά τα δεδομένα, λοιπόν, εμείς επαναλαμβάνουμε –θα έχουμε την ευκαιρία και με το νομοσχέδιο που έρχεται αύριο προς συζήτηση για την εισοδηματική πολιτική να πούμε ορισμένα πράγματα- με έμφαση προς την Κυβέρνηση ότι πρέπει να μας πει, τι θα κάνει ιδιαίτερα με τους χαμηλόμισθους, χαμηλοσυνταξιούχους, ανέργους, όσους ζουν κάτω από το όριο φτώχειας, όσους και όσες ζουν κάτω από το αφορολόγητο όριο, ιδίως μετά απ’ αυτά τα μέτρα που πήρε πρόσφατα.
       Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κ. Δραγασάκη. 
      Εισερχόμεθα στο στάδιο των δευτερολογιών. 
      Ο πρώτος επερωτών κ. Χριστοδουλάκης έχει το λόγο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, σε καμία απολύτως ερώτηση που τέθηκε δεν απήντησε ο Υπουργός Οικονομικών. Του ζητήσαμε συγκεκριμένα στοιχεία για το πού βρίσκονται τάχα αυτές οι τεράστιες εξοικονομήσεις που επαίρεται ότι έκανε η Κυβέρνηση της Νέας Δημοκρατίας. Καμία απάντηση, γιατί όλα ήταν ένα πυροτέχνημα για να καλύψουν την έλλειψη πολιτικής και την κατάρρευση του προϋπολογισμού. Αντί για απαντήσεις, το μόνο το οποίο είδαμε ήταν η επανάληψη της μελαγχολικής ραψωδίας των ύβρεων, της απαξίωσης του ΠΑΣΟΚ, κάθε έργου το οποίο έγινε τα προηγούμενα χρόνια. Νομίζει ότι φτάνει αυτό για να πάει τη χώρα μπροστά η Νέα Δημοκρατία. Την πάει όμως προς ολοταχώς τα πίσω, απαξιώνοντας κάθε ίχνος, της δικής της αξιοπιστίας. 
      Κυρίες και κύριοι συνάδελφοι, κατά σύμπτωση υπάρχουν ορισμένα γραπτά τα οποία συνέταξε η ίδια η Κυβέρνηση της Νέας Δημοκρατίας και αποδεικνύουν με δικά της λόγια, με τη δικής της υπογραφή, το φιάσκο της δήθεν εξοικονόμησης δαπανών, της δήθεν περιστολής της σπατάλης. Θέλω να σας διαβάσω, κυρίες και κύριοι συνάδελφοι, τι γράφει το ίδιο το Υπουργείο Οικονομικών στο Πρόγραμμα Σταθερότητος, το οποίο υπέβαλε στην Ευρωπαϊκή Ένωση. 
      Το κεφάλαιο «περικοπή δαπανών», στη σελίδα δεκατέσσερα λέει: «Το μεγαλύτερο τμήμα της εξοικονόμησης στις δαπάνες προέρχεται από τη μείωση των δαπανών μετά την ολοκλήρωση των Ολυμπιακών Αγώνων, μείωση από 1,3% σε 0,34% του ΑΕΠ. Περαιτέρω μείωση δαπανών στο πρόγραμμα δημοσίων επενδύσεων συνεισφέρει ένα επιπρόσθετο 0,43%».
      Πιο κάτω λέει το εξής: «Οι πληρωμές τόκων του δημόσιου χρέους θα είναι χαμηλότερες κατά 0,24% του ΑΕΠ» -προσέξτε το- «λόγω της ενσωμάτωσης στο χρέος των κεφαλοποιημένων τόκων που καθιστά την εξυπηρέτηση του χρέους οικονομικότερη». Δηλαδή με το λογιστικό τέχνασμα που έκαναν να μεταθέσουν τις δαπάνες από την κατηγορία τόκων που βρίσκονταν σε μία άλλη κατηγορία του δημόσιου χρέους. 
      
      
      Αυτά, κυρίες και κύριοι συνάδελφοι, είναι τα επίσημα κείμενα, τα οποία υπεβλήθησαν στην Ευρωπαϊκή Ένωση δια χειρός Υπουργού Οικονομικών και θα συζητηθούν αύριο στην επιτροπή οικονομικών. Η ίδια η Κυβέρνηση ομολογεί περίτρανα ότι τα 3.000.000.000 ευρώ, τα οποία τόσο πολύ διαλαλεί ότι εξοικονόμησε, δεν είναι τίποτα άλλο παρά η μεγάλη ικανότητα που επέδειξε να μην ξανακάνει τους Ολυμπιακούς Αγώνες και το ξήλωμα κάθε έργου, κάθε επενδυτικής δραστηριότητας στην ελληνική περιφέρεια.
      Το κλίμα προσπάθησε να τονώσει και να ανορθώσει με παιάνες κομματικού ενθουσιασμού ο Κοινοβουλευτικός Εκπρόσωπος, μιλώντας –ανεπίτρεπτα, κατά την άποψή μου- για παραχάραξη εσόδων την οποία έκανε το ΠΑΣΟΚ. 
      Εγώ, κυρίες και κύριοι συνάδελφοι, θα καταθέσω εδώ έναν πίνακα για τα έσοδα τα οποία άφησε το ΠΑΣΟΚ την άνοιξη του 2004. Είναι ένας πίνακας, τον οποίον συνέταξε και πάλι η Κυβέρνηση της Νέας Δημοκρατίας πριν από λίγες εβδομάδες και ο οποίος δείχνει τι άφησε το ΠΑΣΟΚ στα ταμεία του κράτους και που πήγατε εσείς αυτά τα ταμεία οκτώ μήνες μετά. Ο πίνακας αυτός, τον οποίον θα καταθέσω στην Κοινοβουλευτική Αντιπροσωπεία, συνετάχθη επί των ημερών σας, πριν από λίγο καιρό, και λέει ότι το ελεγκτικό έργο κατά το πρώτο τετράμηνο του 2004, το οποίο ουσιαστικά έκανε η κυβέρνηση του ΠΑΣΟΚ άφησε βεβαιωθέντα έσοδα 2,2 δισεκατομύρια ευρώ τα οποία -ω του νεοδημοκρατικού θαύματος!- κατρακύλησαν στα 197.000.000, λιγότερο από το 10% από εκεί που τα αφήσαμε, στο τέλος του 2004. Καταθέτω αυτόν τον πίνακα για τα Πρακτικά της Βουλής.
      (Στο σημείο αυτό ο Βουλευτής κ. Νικόλαος Χριστοδουλάκης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΘΕΟΔΩΡΟΣ ΣΚΡΕΚΑΣ: Τα βεβαιωθέντα, όμως, κύριε Υπουργέ, όχι τα εισπραχθέντα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Βεβαιωθέντα. Μα, αυτά αποτελούν τη βάση των φορολογικών εσόδων. Για όποιον έχει στοιχειώδεις γνώσεις για το πώς δουλεύει το φορολογικό σύστημα της χώρας αυτό είναι το απόθεμα, από το οποίο αντλεί έσοδα το ελληνικό δημόσιο. Τα βεβαιωθέντα έσοδα είναι εκείνα τα οποία καθορίζουν την πορεία της οικονομίας τους επόμενους μήνες και γι’ αυτό ακριβώς έχει υποστεί συντριπτική κατάρρευση το σύστημα των εσόδων. Διότι δεν είναι μόνο η αποτυχία του ΦΠΑ, η οποία πολλές φορές είναι συγκυριακή, δεν είναι μόνο η αδυναμία των ελέγχων που καμιά φορά είναι τοπικού χαρακτήρα, αλλά είναι ότι έχετε εξανεμίσει το βασικότερο απόθεμα φορολογικών εσόδων. Και πώς το εξανεμίσατε; Δίνοντας εντολές να μην γίνονται τακτικοί έλεγχοι, δίνοντας εντολές να μην πραγματοποιούνται αξιολογήσεις και αναλύσεις των εταιρικών καταστάσεων και φέρατε την οικονομία στην ανάγκη να υποστεί το τεράστιο πλήγμα της αύξησης των φόρων, με βαρύτατες συνέπειες για την οικονομία.
      Κυρίες και κύριοι συνάδελφοι, το βασικό πρόβλημα, το οποίο έχει η οικονομική πολιτική σήμερα, είναι η παντελής καταρράκωση όχι μόνο των εσόδων, αλλά της αξιοπιστίας με την οποία ασκείται η οικονομική πολιτική. Εσείς δεν λέγατε ότι θα έχετε ανάπτυξη 5% και τώρα κανείς σχεδόν δεν πιστεύει ότι θα είναι πάνω από το 3%; Εσείς δεν λέγατε πριν από λίγους μήνες ότι το έλλειμμα του 2005 θα είναι 2,8%, ενώ τώρα εσείς οι ίδιοι λέτε ότι θα είναι πάνω από 3,5%; Εσείς δεν λέγατε σ’ αυτήν την Αίθουσα επανειλημμένα, όταν σας κατήγγειλα ότι θα αναγκαστείτε να αυξήσετε το ΦΠΑ, ότι ποτέ δεν θα το κάνετε αυτό και κάνατε αυτήν τη φοροεπιδρομή, ανεβάζοντας το ΦΠΑ που είναι ο πιο αντιαναπτυξιακός και αντιλαϊκός φόρος που μπορεί να μπει; Εσείς και οι Υπουργοί σας και ο Πρωθυπουργός και όλοι, δεν λέγατε επανειλημμένα σε όλους τους τόνους ότι οι αυξήσεις που θα δώσετε στο δημόσιο τομέα θα είναι πάνω από τον πληθωρισμό οπωσδήποτε, ό,τι και να συμβεί, και τώρα αποκαλύπτεται, με την διάταξη την οποία φέρατε, ότι οι αυξήσεις είναι κάτω από το 3%, όταν ο πληθωρισμός είναι πάνω από το 4% με τα μέτρα του ΦΠΑ τα οποία πήρατε; Και όχι μόνο αυτό, αλλά τις χορηγείτε τον Απρίλιο και το Μάιο. Ποτέ δεν άργησαν τόσο πολύ οι καταβολές των αυξήσεων και των συντάξεων, απλώς και μόνο για να εξοικονομήσετε κάποιους πόρους, τους οποίους όμως θα μπορούσατε να είχατε υπερκαλύψει, αν στοιχειωδώς δούλευε η διακυβέρνησή σας σε ένα έργο σωστής φορολογίας και όχι χαριστικών ρυθμίσεων, σε ένα έργο τακτικών ελέγχων και όχι ασυδοσίας, σε ένα έργο αναπτυξιακών πρωτοβουλιών και όχι αδράνειας, παρελθοντολογίας και καταγγελίας. 
      
      
      Αυτό που συνάγουμε από τη σημερινή συζήτηση είναι ότι καμία νέα πολιτική δεν υπάρχει, καμία διάθεση δεν υπάρχει να ακούσετε. 
      Εμείς δεν ωραιοποιήσαμε ποτέ το παρελθόν. Και προβλήματα υπήρξαν και λάθη έγιναν και πισωγυρίσματα και αδράνεια παρατηρήθηκε, αλλά ποτέ δεν αποστήκαμε από το καθήκον να δουλεύουμε, να δημιουργούμε, να προσπαθούμε να αντιμετωπίσουμε τα προβλήματα. Ποτέ δεν φορτώσαμε τα προβλήματα που είχαμε στους πολιτικούς μας αντιπάλους, όπως εσείς κάνετε συστηματικά, χωρίς ίχνος παραδοχής της εκπληκτικής αδράνειας που δείξατε επί ένα χρόνο και που απ’ ό,τι φαίνεται δεν έχετε καμία διάθεση να αλλάξετε.
      	Πιστεύω ότι ο Έλληνας πολίτης που μας ακούει βγάζει τα αυτονόητα συμπεράσματα και απαιτεί απ’ όλες τις πολιτικές δυνάμεις, αλλά πρωτίστως από την Κυβέρνηση της Νέας Δημοκρατίας, να φύγει επιτέλους από το παρελθόν, να στραφεί στο μέλλον, να αφήσει τους φόρους και να πάρει μέτρα ανάπτυξης, έτσι ώστε η ελληνική οικονομία να μη βυθιστεί κι άλλο στην απειλή της ύφεσης, της ανεργίας, της υποαπασχόλησης, όπου μοιραία θα την οδηγήσετε επαναλαμβάνοντας την περίοδο 1990-1993. Όλοι θέλαμε να πιστεύουμε ότι αυτή η περίοδος παρήλθε ανεπιστρεπτί, το ίδιο κι εσείς, αλλά βλέπετε να επαναλαμβάνεται με μαθηματική ακρίβεια μπροστά σας από τη δική σας αδυναμία, τη δική σας αδράνεια, που δεν τη σώζει και δεν την υπερκαλύπτει οποιοσδήποτε παιάνας κομματικού ενθουσιασμού  και πολιτικών εμβατηρίων.
      	Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Χριστοδουλάκη.
      	Ο κ. Βρεττός έχει το λόγο.
      	ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
      	Κατανοώ ότι η Κυβέρνηση θέλει να υποστηρίξει την οικονομική πολιτική της, αλλά ακούγοντας τον Υπουργό και τον Κοινοβουλευτικό Εκπρόσωπο της Νέας Δημοκρατίας, κύριε Πρόεδρε, δε σας κρύβω ότι απογοητεύτηκα. 
      	Τι έδειξαν οι ομιλίες τους; Έδειξαν ότι η Κυβέρνηση δεν καταλαβαίνει πως έχει αδυναμία να εισπράττει έσοδα, ότι η Κυβέρνηση δεν καταλαβαίνει ότι αυξάνονται ο πληθωρισμός και η ακρίβεια. Οι ομιλίες των δύο αυτών ανδρών έδειξαν πως η Κυβέρνηση δεν καταλαβαίνει ότι δε γίνονται έργα στη χώρα και ούτε πρόκειται να γίνουν στο εγγύς μέλλον. Επίσης δεν καταλαβαίνει ότι καταπιέζεται ο μη προνομιούχος Έλληνας από την ακρίβεια και με την αύξηση των έμμεσων φόρων. 
      Οι ομιλίες του Υπουργού και του Κοινοβουλευτικού Εκπροσώπου της Νέας Δημοκρατίας δείχνουν πως δε συνειδητοποιούν ότι έκαναν λάθη, ότι έκαναν λάθος στην απογραφή η οποία μας οδηγεί σε μία αντιαναπτυξιακή πολιτική, σε μία ύφεση. Δεν καταλαβαίνουν ότι έκαναν λάθος με την αύξηση της έμμεσης φορολογίας και με την αύξηση του ΦΠΑ, διότι από τη μία μεριά δεν πρόκειται να δώσουν έσοδα και από την άλλη δημιουργούν ένα κλίμα αντιδράσεων που κι αυτό τροφοδοτεί την ύφεση. 
      Κύριε Πρόεδρε, έχουμε δει την περίοδο 1990-1993. Κάπως έτσι ξεκίνησε η Νέα Δημοκρατία και τότε, μ’ αυτόν τον εγωισμό, μ’ αυτήν την τακτική, μ’ αυτήν την πολιτική. Ενώ είχε δεσμευθεί να μην κάνει κινήσεις εναντίον των φτωχών και των κατατρεγμένων, η τότε κυβέρνηση και να επιβάλει φόρους, άρχισε να εφαρμόζει φοροεισπρακτικές πολιτικές και τελικά κατέληξε να πουλάει την περιουσία του δημοσίου όσο-όσο. Αυτό σκέπτεστε να κάνετε και τώρα, κύριε Υπουργέ, να πουλήσετε ό,τι νομίζετε με οποιονδήποτε τρόπο και τελικά θα καταλήξετε εκεί που κατέληξε η Νέα Δημοκρατία τότε, δηλαδή στην αντιπολίτευση. 
      	Εμείς δε χαιρόμαστε επειδή η οικονομία δεν πάει καλά. Εσείς, όμως, πρέπει να λυπάστε διότι είστε αναποτελεσματικοί, διότι είστε ασυνεπείς, διότι δεν έχετε πρόγραμμα. Πρέπει να συνειδητοποιηθείτε πάνω σ’ αυτό. Έχετε ακόμα τρία χρόνια μπροστά σας. Εγώ σας εύχομαι να αποδώσετε από εδώ και στο εξής, να μπορέσετε να ανατρέψετε το κλίμα που υπάρχει, διότι αν δεν το ανατρέψετε, τότε τα δεινά δε θα είναι δικά σας, δε θα είναι για το κόμμα σας, αλλά θα είναι για τη χώρα μας και τότε η κυβέρνηση που θα ακολουθήσει θα βρει μεγάλα και πραγματικά αδιέξοδα για να ξαναφέρει τη χώρα εκεί που την άφησε.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Ακούγοντας τον Υπουργό Οικονομίας και Οικονομικών να ομολογεί ότι όντως η Κυβέρνηση έχει σχέδιο και μάλιστα αυτό το σχέδιο προβλέπει μία διετία σκληρής πολιτικής λιτότητας, διερωτώμαι για ένα χρόνο σε όλους τους τόνους διατυμπανίζατε την ήπια προσαρμογή, πού πάει κύριε Υπουργέ; Έπρεπε να περάσουν δεκατρείς μήνες για να αναγνωρίσετε τη λανθασμένη πολιτική σας και να ομολογήσετε, επιτέλους, σήμερα ότι και με τη βούλα ενταφιάζετε αυτή την ήπια προσαρμογή και έρχεσθε στη γνωστή πεπατημένη πολιτική που είναι η σκληρή πολιτική λιτότητας για τους εργαζόμενους, για τους μισθωτούς, για τους συνταξιούχους, για τους αγρότες; 
      Ενώ προχθές στις 29.3.2005 με απόφαση της κυβερνητικής επιτροπής, με απόφαση του Πρωθυπουργού ο Υπουργός Οικονομίας και Οικονομικών εξήγγειλε συγκεκριμένα πρακτικά μέτρα που επιβαρύνουν άνισα και άδικα τις αδύνατες κοινωνικές ομάδες με συγκεκριμένη μορφή, με συγκεκριμένο ποσό σε συγκεκριμένο χρόνο. 
      Σήμερα σας ελέγχουμε όσον αφορά την εξαγγελία που έχετε κάνει για περιστολή των δαπανών, ρωτώ κύριε Υπουργέ, αυτή η περιστολή των δαπανών που είπε γενικά και αόριστα στην ίδια συνέντευξη ο κ. Αλογοσκούφης, τι περιλαμβάνει; Περιλαμβάνει τον περιορισμό του σπάταλου κράτους από τη χρήση των κινητών τηλεφώνων των δημοσίων υπαλλήλων, από τις μετακινήσεις των δημοσίων υπαλλήλων, από τα αυτοκίνητα των δημοσίων υπαλλήλων;
      Αυτές είναι οι παρεμβάσεις που κάνετε όσον αφορά το σκέλος των δαπανών και την περιστολή της σπατάλης; Και μπορείτε να μας πείτε αν αυτά τα μέτρα αντανακλούν σε συγκεκριμένα ποσά και σε ποιο βάθος χρόνου θα υλοποιηθούν; 
      Ο κύριος Υπουργός στην παρέμβασή του είπε ότι το 6,1% του ελλείμματος το 2004 ήταν αποτέλεσμα της υπεραισιόδοξης πρόβλεψης στο σκέλος των εσόδων του προϋπολογισμού και της υπέρβασης των δαπανών. Και όμως τα στοιχεία είναι αμείλικτα. Το 1,6% είναι από υστέρηση των εσόδων, αποτέλεσμα της δικής σας πολιτικής και 1,5% είναι από υπέρβαση των δαπανών που εσείς διαχειριστήκατε μέσα στο 2004. Άρα βλέπουμε ότι από το 6,1% που τελικά θα είναι 6,7% το 3,1% είναι αποτέλεσμα δικής σας πολιτικής και στο σκέλος των εσόδων και στο σκέλος των δαπανών. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ο κ. Αλογοσκούφης σήμερα είπε μια μεγάλη αλήθεια πως η ΟΝΕ μας δίνει μεγάλα πλεονεκτήματα. Μόνο που όταν την αλήθεια τη λες μισή, τότε λες ένα μεγάλο ψέμα. Διότι την ένταξη της χώρας στην ΟΝΕ η Νέα Δημοκρατία δεν την πίστευε μέχρι την τελευταία στιγμή και βέβαια εκ των υστέρων προσπάθησε να υπονομεύσει αυτή τη μεγάλη επιτυχία. Γιατί ξέρει πολύ καλά ότι όπως η ένταξη στην ΕΟΚ το 1980 από τον Κωνσταντίνο Καραμανλή ήταν μια μεγάλη θεσμική και πολιτική επιτυχία για τη χώρα παρ΄ όλες τις αδυναμίες και τα ελλείμματα που είχε η ελληνική οικονομία. Και πράγματι κολύμπησε στα βαθιά νερά, αλλά με έναν πολύ καλό δάσκαλο της κολύμπησης στη συνέχεια τον Ανδρέα Παπανδρέου και βγήκε στην απέναντι όχθη. Και η απέναντι όχθη είναι η ΟΝΕ, αγαπητέ κύριε Πρόεδρε, που την ολοκλήρωσε το ΠΑΣΟΚ με την πρωθυπουργία του Κώστα Σημίτη.
      Αν δεν ήμασταν στην ΟΝΕ και δεν είχαμε την ομπρέλα του ευρώ ξέρει πολύ καλά ο κ. Αλογοσκούφης ότι πολλαπλάσια θα πλήρωνε η ελληνική οικονομία και ο Έλληνας φορολογούμενος πολίτης το δημοσιονομικό εκτροχιασμό του 2004 αλλά και των επόμενων χρόνων από την αλόγιστη πολιτική τους.
      Αυτά, λοιπόν, τα πλεονεκτήματα πρέπει να αξιοποιούμε και όχι να τα υπονομεύουμε.
      Είπε ο κ. Πολύδωρας, πως δεν πρέπει να ομιλεί το ΠΑΣΟΚ και η κυβέρνησή του, ειδικά τα στελέχη που άσκησαν κυβερνητικές ευθύνες και σε αυτούς τους τομείς, γιατί δημιούργησαν ένα ναρκοπέδιο τα προηγούμενα χρόνια, στο οποίο περπατάει η Νέα Δημοκρατία.
      Θέλω να πω στον αγαπητό κύριο Πολύδωρα, ότι τούτο το ναρκοπέδιο όχι μόνο δεν το κατέστρεψαν, αλλά το πυροδότησαν και προσέθεσαν σε αυτό το ναρκοπέδιο και νάρκες νέας τεχνολογίας. Διότι τι άλλο μαρτυρεί το κείμενο το προϋπολογισμού στη σελίδα σαρανταεννέα που κατέθεσε και ψήφισε η Κυβέρνηση. Εάν ήταν ναρκοπέδιο τα φουσκωμένα έσοδα από τη φορολογία φυσικών και νομικών προσώπων, όπως μας έλεγαν και όπως λένε τώρα, τότε γιατί στο σχέδιο προϋπολογισμού προέβλεπαν ότι το 2004 θα αυξήσουν τα έσοδα από τα φυσικά και νομικά πρόσωπα κατά 2%, περίπου δηλαδή κατά 1,2 δισεκατομμύρια ευρώ; 
      Είναι πυροδότηση και εμπλουτισμός ναρκοπεδίου, εάν ήταν ναρκοπέδιο ο δικός μας προϋπολογισμός στο σκέλος των εσόδων, κύριε Πρόεδρε;
      Είπε ακόμη ο κύριος Υπουργός, ότι μπήκαμε στην εποχή της αξιοπιστίας και της διαφάνειας. Και θέλω να τους ρωτήσω. Γιατί δεν ακολούθησαν και φέτος αυτό που οι προηγούμενες κυβερνήσεις έκαναν, οι κυβερνήσεις του ΠΑΣΟΚ, οι αναξιόπιστες γι’ αυτούς κυβερνήσεις, να δίνουν τα δημοσιονομικά στοιχεία του προϋπολογισμού του προηγούμενου έτους το αργότερο μέχρι τέλος Φλεβάρη;
      Σε ερώτησή μου προς το τέλος του Φλεβάρη, στον Υπουργό Οικονομικών για το θέμα αυτό, μου απαντά στα μέσα του Μάρτη λέγοντάς μου πως στα τέλη Απρίλη θα δώσει στη δημοσιότητα τα στοιχεία του προϋπολογισμού του 2004, όπως έκλεισε, δηλαδή, αυτό το κρίσιμο έτος. Αυτά, όμως, τα στοιχεία τα έχει δώσει εδώ και ένα μήνα στην Κομισιόν και βεβαίως, με βάση αυτά διαμόρφωσε το τριετές πρόγραμμα σταθερότητας και ανάπτυξης από το πέντε μέχρι το επτά. Μόνο η ελληνική Βουλή, ο ελληνικός λαός, δεν γνωρίζει αυτά τα στοιχεία, πάνω στα οποία στηρίζει τις εκτιμήσεις της. 
      Είναι αυτό υπονόμευση της κοινοβουλευτικής λειτουργίας; Είναι αυτό μια αποστροφή προς την κοινοβουλευτική διαδικασία; Είναι μία υποτίμηση της πολιτικής μας ζωής και του Έλληνα πολίτη; Είναι μία αποκάλυψη ότι συνεχίζουν το μαγείρεμα με τη «EUROSTAT» και την Κομισιόν για τα δημοσιονομικά του τέσσερα και την προοπτική των επόμενων χρόνων; Γιατί διαφορετικά σήμερα η Κομισιόν δεν θα τους έστελνε το «χαμπέρι» για τις εκτιμήσεις για το πέντε και το έξι, ότι θα έχουν μειωμένη αύξηση του ΑΕΠ από αυτά που προϋπολογίζουν στον προϋπολογισμό του πέντε και βεβαίως μειωμένα έσοδα. 
      Αυτά πρέπει, κύριε Πρόεδρε, να λάβει υπ΄όψιν της η Κυβέρνηση και να πάψει συνεχώς να λοιδορεί το ΠΑΣΟΚ. Πρέπει να δει τις δικές της ευθύνες, γιατί σήμερα ελέγχεται για τη δική της πολιτική, γιατί αυτή υφίσταται ο Έλληνας πολίτης.
      ΘΕΟΔΩΡΟΣ ΣΚΡΕΚΑΣ: Αφήσατε ναρκοπέδιο χωρίς σχέδιο για να μπορέσουμε να μαζέψουμε τις νάρκες. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος, κ. Βερελής.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, η ωραία βραδιά πηγαίνει στο τέλος. Διαπίστωσα ότι η Νέα Δημοκρατία και η Κυβέρνηση ιδιαίτερα, αυτοθαυμάστηκε. Τα πράγματα στην οικονομία μια χαρά, δεν υπάρχει κανένα θέμα! Αφουγκράζεται αυτήν τη στιγμή το λαϊκό απόηχο. Είναι μαζί με το 12,2% των Ελλήνων που πιστεύουν ότι φέτος η οικονομία πάει καλύτερα. Το υπόλοιπο 65% δεν πειράζει που πιστεύει ότι η οικονομία πήγαινε καλύτερα παλαιότερα, πριν από ένα χρόνο.
      Έτσι, λοιπόν, αν θελήσουμε να αποτυπώσουμε τα συμπεράσματα της βραδιάς, πρέπει να επαναφέρω –κρίμα που δεν είναι παρών ο κ. Πολύδωρας- το ποιμενικό ερώτημα «Με τον ήλιο τα βγάζω, με τον ήλιο τα βάζω, τι έχουν τα έρμα και ψοφάνε». Διότι αυτήν τη στιγμή που μιλάμε, σαράντα χιλιάδες είδη και υπηρεσίες τραβάν την ανηφόρα.
      Έχουμε περιπτώσεις αυτήν τη στιγμή που η ελληνική οικονομία χειμάζεται και αυτό το γνωρίζουν όχι μόνο μέσα στην Ελλάδα αλλά και διεθνώς και πρέπει να βάλουμε κάποια ερωτήματα. Κατ΄ αρχήν, στα θετικά της Κυβέρνησης: Η Κυβέρνηση ρύθμισε τα πανωτόκια. Πόσες εκατοντάδες ρυθμίσεις κάνατε, κύριοι της Κυβέρνησης; Θα μας φέρετε στοιχεία; Είναι διακόσιες; Είναι τριακόσιες; Είναι παραπάνω; Σας έχουμε παρακαλέσει. Δεν μας τα φέρνετε.
      Μας είπε ο κύριος Κοινοβουλευτικός Εκπρόσωπος να μην ανησυχούμε για τα ολυμπιακά ακίνητα. Δεν ανησυχεί κανείς. Δεν τα πειράζει κανείς. Ούτε τα σκουπίδια δεν έχετε μαζέψει ακόμα από αυτά τα ακίνητα. Πότε δημιουργήθηκε πρόβλημα στην ελληνική οικονομία τα τελευταία χρόνια; Από το 1993 μέχρι το 2003 δεν υπήρξε πρόβλημα. Πρόβλημα υπάρχει σήμερα και σήμερα είναι Κυβέρνηση η Νέα Δημοκρατία. Και για πρώτη φορά μετά από χρόνια, μόλις το Σεπτέμβρη του 2004, υποβαθμίστηκε η ελληνική οικονομία από διεθνείς οίκους. Είναι και αυτό τυχαίο; Είναι και αυτό μέσα στα λάθη που έκανε η προηγούμενη κυβέρνηση; Για πρώτη φορά μειώνεται η άμεση φορολογία και αυξάνεται η έμμεση φορολογία.
      Άκουσα τον κ. Αλογοσκούφη ο οποίος μας είπε ότι μειώνονται τα ποσά τα οποία διατίθενται στους συγκοινωνιακούς φορείς, διότι μειώνονται τα κονδύλια των επιχορηγήσεων. Γνωρίζει ο κύριος Υπουργός ότι αυξάνονται εκθετικά οι δανειοδοτήσεις και οι δανεισμοί στους οποίους προβαίνουν οι συγκοινωνιακοί φορείς; Θέλετε να συγκρίνετε τους δανεισμούς του 2004 και του 2005 μ’ αυτούς του 2003 και του 2002, να δείτε ποια είναι η πραγματικότητα;
      Για τα τσιγάρα, κύριοι της Κυβέρνησης, δεν μας είπατε κουβέντα. Δεν μας είπατε τίποτα. Δεν μας είπατε τίποτα, παρά μόνο ότι με τον τρόπο αυτό επιτυγχάνεται η προστασία της δημόσιας υγείας. Αν είναι δυνατόν! Αυτό που επιτυγχάνεται είναι η ευρωστία της «Phillip Morris», κύριε Υπουργέ, και εδώ οφείλετε μια απάντηση. Ας μην περάσει η βραδιά αυτή χωρίς να δώσετε μια απάντηση. Είστε βαρύτατα εκτεθειμένοι, κύριοι της Κυβέρνησης. Κάνατε μια ρύθμιση στην αγορά που θα αποφέρει πάνω από 100.000.000 ευρώ σε μια εταιρεία.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός κ. Δούκας.
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Κυρίες και κύριοι συνάδελφοι, βρισκόμαστε εδώ, για να συζητήσουμε το θέμα της σπατάλης στο δημόσιο τομέα. Βέβαια κάποιοι συνάδελφοι επεκτάθηκαν και σε άλλα θέματα, όπως η απογραφή, η λεγόμενη κατάρρευση των εσόδων, λες και η σπατάλη στο δημόσιο τομέα δεν είναι αρκετή, για να μας απασχολήσει από μόνη της δυο-τρεις ώρες. Δεν θέλω όμως να νομίζει κανείς ότι αφήσαμε κάτι αναπάντητο.
      Όσον αφορά την απογραφή, το κύρος της οικονομίας, αν επλήγη, όπως ισχυρίζονται κάποιοι κύριοι συνάδελφοι από το ΠΑΣΟΚ, το έπληξε η πραγματικότητα και όχι η καταγραφή της πραγματικότητας. Και σε απλά ελληνικά: Δεν γινόταν αλλιώς. Πρώτον, γιατί οι ίδιες οι ευρωπαϊκές αρχές αμφισβητούσαν ανοικτά τα στοιχεία που ανερυθρίαστα τους δείχνατε και δεύτερον, γιατί ήταν τέτοια τα μεγέθη που δεν κρυβόντουσαν. 
      Το χρέος αυξανόταν με τετραπλάσιο ρυθμό από ό,τι τα ελλείμματα. Εσείς είχατε γράψει στον προϋπολογισμό του 2000 ότι το χρέος της κεντρικής κυβέρνησης ήταν 124,8 δισεκατομμύρια ευρώ. Στο τέλος του 2004 είχε φτάσει να είναι 200.000.000.000 ευρώ, 75.000.000.000.000 ευρώ αύξηση μέσα σε τέσσερα χρόνια, ενώ σωρευτικά τα ελλείμματα φαίνονταν να είναι μεταξύ 5,5 και 12.000.000.000 ευρώ. Λέω 5,5 δισεκατομμύρια, διότι κάνατε και εσείς τις δικές σας απογραφές. Με τις πρώτες εισηγήσεις των δικών σας προϋπολογισμών, φαινόταν ότι ήταν 5,5 δισεκατομμύρια, αλλά με τις δικές σας αναθεωρήσεις βγήκαν 12.000.000.000 ευρώ τα δικά σας ελλείμματα την ίδια περίοδο. Επαναλαμβάνω ότι το χρέος αυξήθηκε 75.000.000.000 ευρώ. Πόσες γνώσεις χρειάζεται να έχει κανείς, για να καταλάβει ότι κάτι κρύβεται;
      Σε κάθε περίπτωση η καταγραφή της πραγματικότητας έγινε σε συνεργασία με τις ευρωπαϊκές αρχές και την «EUROSTAT», διότι, επαναλαμβάνω, όχι μόνο πρέπει να συνεργαζόμαστε μαζί τους, γιατί είναι εταίροι μας και δεν πρέπει να υπάρχουν μεταξύ μας υποψίες, αλλά και επειδή οι ευρωπαϊκές αρχές από μόνες τους είχαν αντιληφθεί περίπου τι γινόταν και ζητούσαν όλο και πιο επίμονα εξηγήσεις.
      Κύριοι συνάδελφοι, εμείς προχωράμε στην υλοποίηση των δεσμεύσεών μας με τον ταχύτερο δυνατό ρυθμό. Προτιμούμε να κάνουμε το σωστό και το εφικτό για όλους τους Έλληνες, έστω και αν αυτό έχει κάποιο πολιτικό κόστος, έστω και αν είμαστε κάπως λιγότερο ευχάριστοι.
      Όσον αφορά τα φορολογικά έσοδα, σε κανέναν δεν αρέσει να επιβάλλει οποιαδήποτε φορολογική επιβάρυνση. Μήπως θέλετε να θυμηθούμε πόσους φόρους έβαλε το ΠΑΣΟΚ και πόσους από τους παλιούς φόρους αύξησε τα τελευταία χρόνια;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ούτε έναν.
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Θέλετε να σας θυμίσω ότι από το 1995 μέχρι το 2003 τα φορολογικά έσοδα του δημοσίου αυξήθηκαν από τα 17,5 δισ. ευρώ στα 36, 9 δισ. ευρώ; Δηλαδή, υπερδιπλασιάστηκαν μέσα σε οκτώ χρόνια.
      Πόσοι Έλληνες πολίτες θεωρούν πως υπερδιπλασιάστηκαν τα εισοδήματά τους μέσα στην ίδια περίοδο; Για ποια φορολογική επιδρομή μιλάτε; 
      Κύριοι συνάδελφοι, ο προϋπολογισμός που κατέθεσε το ΠΑΣΟΚ για το 2004 ήταν πολύ εξωραϊσμένος όχι μόνο όσον αφορά τις δαπάνες αλλά όσον αφορά και τα έσοδα. Να σας θυμίσω τι έγινε το 2003; Υπουργοί ήσαστε, έπρεπε να τα ξέρετε. Είχατε προβλέψει ότι η αύξηση των εσόδων το 2003 στο δικό σας προϋπολογισμό θα ήταν της τάξης του 6,3%. Πόσο αυξήσατε τα έσοδα σε σχέση με το 2002 κύριοι συνάδελφοι; Τα αυξήσατε μόνο 3%. Πόσο μεγάλη ήταν η απόκλιση το 2003 με βάση τους δικούς σας προϋπολογισμούς και τα δικά σας στοιχεία; Ήταν της τάξης του 1,2 δις. ευρώ, όσο ήταν και η απόκλιση το 2004. 
      Πείτε μου, το 2004, τα έσοδα αντί να είναι 43 και κάτι δισ. ευρώ όπως φαίνονταν στο δικό σας προϋπολογισμό, έφθασαν να είναι 42.000.000 ευρώ. Περίπου, δηλαδή, ίδια απόκλιση που είχε και το 2003. Καταγγείλατε τη δική σας κυβέρνηση τότε για κατάρρευση εσόδων; Της κάνατε κάποια επίκαιρη ερώτηση ή επερώτηση γιατί κατέρρευσαν τα έσοδα; Και μάλιστα 1,2 δισεκατομμύρια ευρώ πάνω σε μικρότερη βάση. Διότι η οικονομία ονομαστικά είχε χαμηλότερο ΑΕΠ. Δηλαδή, ποσοστιαία ήταν πιο επώδυνη αυτή η απόκλιση. Δεν θυμάμαι να είχατε κάνει κανένα θέμα τότε. 
      Όσον αφορά τις εισπράξεις του πρώτου τριμήνου, μην είσαστε τόσο βιαστικοί γιατί μπορεί και να εκπλαγείτε. Και όσον αφορά περίφημο θέμα της μείωσης του φορολογικού συντελεστή για τις επιχειρήσεις από το 35% στο 32%, μήπως μπορείτε να μας πείτε αν είναι αυτή επίσημη θέση του κόμματός σας, ότι πρέπει από το 32% να ξαναπάει στο 35%; Αν είναι έτσι βγείτε και διαδηλώστε το. Και εξηγείστε μας γιατί η Ελλάδα είχε το χαμηλότερο ρυθμό άμεσων ξένων επενδύσεων από όλα τα κράτη του ΟΟΣΑ. Με διαφορά είμαστε τελευταίοι. Ρυθμός άμεσων επενδύσεων λιγότερο από 1% του ΑΕΠ. Έχουμε φθάσει να έχουμε ένα σωρό πλέον κράτη που έχουν φόρο εισοδήματος επιχειρήσεων 19% και κάτω. 
      Διερωτάστε γιατί πάνε οι επενδύσεις στη Βουλγαρία και στη Ρουμανία. Είναι κάτω από το 19% οι φορολογικοί συντελεστές. 
      ΘΕΟΔΩΡΟΣ ΣΚΡΕΚΑΣ: Η Γερμανία πρόσφατα έκανε 19% μείωση  του φόρου κερδών των εταιρειών. 
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Το ίδιο έκανε και η Γερμανία. Κάτω από 19% έχουν πάει τους φορολογικούς συντελεστές. 
      Γιατί η Ιρλανδία πέτυχε ένα μικρό οικονομικό θαύμα; Αυξάνοντας τους φόρους; Επιβαρύνοντας με περισσότερους φόρους; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Πείτε μας για την Πορτογαλία.
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Αν μου δώσετε χρόνο, θα μιλήσω για όσα θέματα θέλετε. 
      Θα μιλήσω και γενικά και ειδικά. Κατ’ αρχήν, το δημόσιο χρέος έχει φθάσει είπαμε περίπου στα 200-201.000.000.000 ευρώ. Οι εγγυήσεις που έχει δώσει το δημόσιο, 13-14.000.000.000 ευρώ. Πού πήγαν όλα αυτά τα λεφτά κύριοι συνάδελφοι; Γιατί ενώ ξοδέψατε τόσα και τόσα από δανεικά, από φόρους και από εισπράξεις από την Ευρωπαϊκή Ένωση, μας παραδώσατε την Ελλάδα το πιο φτωχό κράτος στην Ευρώπη με διαφορά; Ακόμη και τα μελλοντικά έσοδα από το Γ΄ ΚΠΣ, τα κρατικά λαχεία και από το EUROCONTROL και αυτά ακόμη τα προεισπράξατε και τα ξοδέψατε. Και οι εισπράξεις που έρχονται τώρα από αυτά τα μέρη, πάνε απλώς σε λογαριασμούς για να πληρωθούν τα προηγούμενα χρέη τα οποία εσείς, είπαμε, ξοδέψατε. Με τόσα λεφτά που ξοδεύτηκαν, θα έπρεπε να είμαστε πρώτοι στην Ευρώπη κύριοι συνάδελφοι, όχι τελευταίοι. 
      Δεν διανοείται κανείς γιατί δεν έπιασαν τόσα δισ. ευρώ τόπο, ότι σπαταλήθηκαν χωρίς αντίκρισμα; Φθάσαμε σήμερα να χρωστάει κάθε ‘Έλληνας και κάθε Ελληνίδα και τα νεογέννητα ακόμη από 18.000 ευρώ το καθένα; Και 72.000 ευρώ για κάθε τετραμελή οικογένεια;
      Με τόσα χρέη και τόσα ελλείμματα, ήταν φυσικό τα περιθώρια άσκησης κοινωνικής πολιτικής να είναι πιο σφικτά από κάθε 100 ευρώ που εισπράττει το δημόσιο, τα 23 πάνε κατευθείαν για τόκους. Το 2005 θα πληρώσουμε μόνο για χρεολύσια περισσότερα απ’ ό,τι θα πληρώσει το δημόσιο για όλους τους μισθούς, τις συντάξεις και τους μισθούς του προσωπικού των νοσοκομείων, των εφημεριών, των γιατρών του ΕΣΥ, κλπ. Θα πληρώσουμε για τόκους περισσότερα απ’ ό,τι θα δώσουμε σε όλα τα ασφαλιστικά ταμεία ως επιχορηγήσεις. 
      Και θα πληρώσουμε για τόκους περισσότερο απ’ ό,τι είναι και το εθνικό σκέλος και το συγχρηματοδοτούμενο σκέλος για τις δημόσιες επενδύσεις. Και αυτά σε μια περίοδο που τα επιτόκια είναι σχετικά χαμηλά. Και δεν νομίζω να πιστεύει κανείς πως αν υπήρχαν μεγαλύτερες δυνατότητες να ενισχύσουμε τους συμπολίτες μας που έχουν ανάγκη, δεν θα το κάναμε. Δεν νομίζω να μπορεί κανείς να απονείμει στον εαυτό του την αποκλειστικότητα της κοινωνικής ευαισθησίας. Ό,τι κάνουμε, το κάνουμε επειδή αυτό επιβάλλουν οι κανόνες της συνετής δημοσιονομικής διαχείρισης. 
      Και πώς θεωρείτε ότι διαχειριζόσασταν κάτι χωρίς σπατάλη, όταν υπήρχαν τόσα πράγματα κρυμμένα; Ανέφερε ο Υπουργός, ο κ. Αλογοσκούφης, πως προσπαθούμε να συμπιέσουμε τις δαπάνες του δημοσίου, έτσι ώστε να αυξάνονται λιγότερο απ’ ό,τι το ονομαστικό ΑΕΠ της χώρας και έτσι να μειωθεί το δημόσιο ως ποσοστό του συνολικού ΑΕΠ. 
      Μας παραδώσατε, κύριοι συνάδελφοι, μια Ελλάδα που βρίσκεται στην τελευταία θέση σε μια σειρά από ζωτικούς οικονομικούς δείκτες. Τελευταία στα εισοδήματα, τελευταία στα ελλείμματα, τελευταία στους δείκτες ανταγωνιστικότητας -όπως τους καταγράφουν οι διεθνείς οργανισμοί- και τελευταία, όπως είπαμε πριν, στη ροή των άμεσων ξένων επενδύσεων. Είμαστε και τελευταίοι στην απορροφητικότητα των κοινοτικών κονδυλίων. Αλλά, οι έλεγχοι που έχουμε κάνει και έχει κάνει και η Ευρωπαϊκή Ένωση στα κοινοτικά κονδύλια, αναδεικνύουν μια εξαιρετικά κρίσιμη κατάσταση. 
      Θυμάστε, διότι εσείς παίρνατε τις επιστολές από την Ευρωπαϊκή Ένωση, τι λέγανε σε εσάς για τα διάφορα συγχρηματοδοτούμενα έργα: υπερβάσεις στις συμβάσεις, ελλιπείς μελέτες, σημαντικές αλλαγές στις συμβατικές υποχρεώσεις μετά την υπογραφή των συμβάσεων, δαπάνες συντήρησης έργων που είχαν ήδη κατασκευαστεί και που εκ φύσεως δεν θα μπορούσαν να ήταν επιλέξιμα, για προκαθορισμένες εργασίες που δεν ήταν ποσοτικά προσδιορισμένες, για συστημικές ελλείψεις, για έργα που πληρώθηκαν και δεν έχουν καταστεί λειτουργικά, τα οποία είχατε παραλάβει και δεν υπάρχουν ενδείξεις ότι θα καταστούν αυτά τα έργα ποτέ λειτουργικά «γι’ αυτό και δεν σας πληρώνουμε» σας λέγανε. Επίσης μιλάγανε για την αποκατάσταση λειτουργικών προβλημάτων που διαπιστώθηκαν κατά τη διάρκεια ελέγχων και για τα οποία δεν ήταν διατεθειμένη η Ευρωπαϊκή Ένωση να μας πληρώσει, για παραβιάσεις της αρχής της διαφάνειας και της χρηστής δημοσιονομικής διαχείρισης των κοινοτικών ταμείων. Αυτά γράφανε στις επιστολές τις οποίες εσείς έχετε πάρει. Αυτά δεν αποτελούν καθόλου ενδείξεις κατασπατάλησης; 
      Θυμάστε τις επιστολές που είχε στείλει ο κ. Μπρους Μίλαν στην κυβέρνησή σας και οχτώ χρόνια μετά ο Επίτροπος κ. Μισέλ Μπαρνιέ για την κατάσταση των συγχρηματοδοτούμενων έργων; Μέσα σε οκτώ χρόνια τα γράμματα ήταν σχεδόν πανομοιότυπα. Λες και δεν έγινε απολύτως καμία πρόοδος μέσα σε οκτώ χρόνια. Θέλετε να καταθέσουμε αυτές τις επιστολές; Να δούμε πόσες εκατοντάδες εκατομμύρια ευρώ χάσαμε από τέτοιες κακοδιαχειρίσεις; Αναβατήρες στο Κέντρο του Φαλακρού, βασικός ιατρικός εξοπλισμός στο Γενικό Νοσοκομείο Πύργου –από 5-10 εκατομμύρια ευρώ χαμένα στο καθένα- ο δρόμος Άρτας-Φιλιππιάδας και οι συμπληρωματικές εργασίες στην παράκαμψη στο τμήμα Κεφαλόβρυσου- Αγγελόκαστρου, ο κόμβος Κ5, το τμήμα Πλαταριά-Καρτέρι του παραλιακού δρόμου Πρέβεζας-Ηγουμενίτσας, το νοσοκομείο της Κέρκυρας τη σήραγγα Καλλιδρόμου –πενήντα εκατομμύρια ευρώ χαμένα- ελαιοκομικό κτηματολόγιο και μητρώο για το οποίο η Ευρωπαϊκή Ένωση μας χρέωσε 45.00.000 ευρώ. Και μάλιστα είπε στην επιστολή της ότι έπρεπε να μας χρεώσει παραπάνω από 45.000.000 ευρώ γιατί δεν διαπίστωσε, λέει, ούτε καν προσπάθεια από μέρους της κυβέρνησής σας να διορθώσει τα πράγματα. 
      Εθνικό Κτηματολόγιο. Ξέρετε πόσο θα κοστίσει το τετραγωνικό χιλιόμετρο, κύριοι συνάδελφοι; Από 1200 ευρώ που ήταν ο δικός σας αρχικός προϋπολογισμός με βάση τα δικά σας στοιχεία του τελευταίου δικού σας προϋπολογισμού, το τετραγωνικό χιλιόμετρο θα πήγαινε 32.000 ευρώ. Αν είναι δυνατόν! Λες και αγοράζατε διαμερίσματα στην Εκάλη. Είκοσι έξι φορές παραπάνω από τον αρχικό σας προϋπολογισμό. 
      Υπάρχουν και άλλες περιπτώσεις σπατάλης και κακοδιαχείρισης: στην προμήθεια, λέει, εξοπλισμού οπτικοακουστικών μέσων διδασκαλίας των εργαστηρίων στα λύκεια όλης της χώρας και στην προμήθεια εξοπλισμού των εργαστηρίων φυσικών επιστημών στα λύκεια της χώρας. Αγοράστηκε, λέει, εξοπλισμός που δεν είχε τη λειτουργικότητα που χρειαζόταν και που ήταν εκτός προδιαγραφών. Και μας ήρθε μια δημοσιονομική διόρθωση γι’ αυτά πάνω από 3.000.000 ευρώ. 
      Τα εργαστήρια των ΤΕΕ, του ΟΑΕΔ προμηθεύτηκαν, λέει, εξοπλισμό ύψους 55.000.000 ευρώ που ποτέ δεν χρησιμοποιήθηκε. Και ο ΟΑΕΔ, λέει, δαπάνησε 44.000.000 ευρώ σε λογισμικό και μηχανήματα μηχανογράφησης και ακόμη δεν έχει ολοκληρωμένο πληροφοριακό σύστημα. Στο ΠΙΚΠΑ εκπλειστηριάστηκε το  Δεκέμβριο του 2003 ένα οικόπεδο αξίας πάνω από 1.000.000 ευρώ για απαίτηση 8.000 ευρώ. Και για μία άλλη απαίτηση εναντίον του ΠΙΚΠΑ 5.000 ευρώ εκπλειστηριάστηκε ακίνητο αξίας 1,7 εκατομμυρίων ευρώ. Μιλάμε για συνετή διαχείριση! 
      Για τα Ολυμπιακά έργα -όπου κάποιος συνάδελφος στη Βουλή θεώρησε ότι κάναμε τους πλέον κρατικοδίαιτους Ολυμπιακούς Αγώνες- μιλήσαμε και την άλλη φορά. Ολυμπιακό Στάδιο Πάτρας: Από 1,1 εκατομμύρια ευρώ προϋπολογισμό πήγαμε στα 45.000.000 ευρώ. Ολυμπιακό Πανθεσσαλικό Βόλου: Από τα 25.000.000 ευρώ φτάσαμε στα 51.000.000 ευρώ. Ολυμπιακό Κέντρο Σκοποβολής: Από τα 12.000.000 ευρώ πήγαμε στα 60.000.000 ευρώ. Με διαφορά όλα αυτά τα έργα είναι τα ακριβότερα που έχουν κατασκευαστεί ποτέ στον κόσμο. Στάδιο Ειρήνης και Φιλίας: Από 3.000.000 ευρώ πήγε στα 30.000.000 ευρώ. Το Εθνικό Παγκρήτιο: Από τα 38.000.000 ευρώ πήγε στα 63.000.000 ευρώ. Εάν αυτά δεν θεωρούνται σπατάλη, πρέπει να μου εξηγήσετε ακριβώς τον ορισμό που έχετε για τον όρο «σπατάλη». Ολυμπιακό Στάδιο: Αντί για 3,1 εκατομμύρια ευρώ τελικά δαπανήθηκαν 399.000.000 ευρώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Δεν ξέρω εάν έχω ακόμη δύο, τρία λεπτά, κύριε Πρόεδρε, γιατί οι κύριοι συνάδελφοι ήθελαν πολλές λεπτομέρειες. Και έχουμε πολλές λεπτομέρειες να αναφέρουμε εδώ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Υφυπουργέ, τα πιστεύετε όσα λέτε; Διότι γελάτε και ο ίδιος με αυτά τα οποία λέτε. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Βέβαια, διότι είναι με δικά σας στοιχεία αυτά. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μου επιτρέπετε μία διακοπή;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όχι, κύριε συνάδελφε. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Χριστοδουλάκη.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Δεν σας διέκοψα καθόλου. Είναι δικά σας στοιχεία, από τους δικούς σας προϋπολογισμούς, από τα δικά σας αρχεία. Δεν είναι κανένας ελεγκτής δικός μας μπλεγμένος σε αυτά. Δικά σας στοιχεία είναι. Βλέπω ότι σας δυσαρεστούν τα στοιχεία…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υφυπουργέ, θα σας δώσω δύο λεπτά ακόμη. Έχετε και τριτολογία.
      ΘΕΟΔΩΡΟΣ ΣΚΡΕΚΑΣ: Το Σώμα συναινεί.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Το Σώμα συναινεί.
      ΠΡΟΕΔΡΕΥΩΝ (Σωτήρης Χατζηγάκης): Δεν ερωτήθηκε το Σώμα για να συναινέσει. Είναι στη διακριτική εξουσία του Προεδρείου.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Να μιλήσουμε για τα 700.000.000 ευρώ που έχασε η Αγροτική; Δεν είναι μέσα στο δικό σας ορισμό για το τι αποτελεί σπατάλη; Στο Ταμείο Νομικών χρωστούσατε 400.000.000 ευρώ και τους αφήσατε. Τα χρέη προς τους προμηθευτές των νοσοκομείων ήταν 2.000.000.000. Είχατε κάποιο λόγο να μην τα πληρώνετε και να τα αφήσετε να τα πληρώσει η δική μας η Κυβέρνηση; Έχετε χρέη προς το ΙΚΑ, τον ΟΓΑ και τον ΟΤΑ πάνω από 3.000.000.000 ευρώ. Είχατε λόγο να μην τους πληρώνετε και να τα φορτώσετε σε όποια θα ήταν η επόμενη κυβέρνηση; Στα ΚΤΕΛ για τη μεταφορά μαθητών είχατε λόγο να έχετε 50.000.000 απλήρωτα από το 2001 και το 2002; Τα χρέη προς τις ΔΕΚΟ, τα Ελληνικά Πετρέλαια, τη ΔΕΗ, τον ΟΤΕ, τα Ταχυδρομεία και την ΕΥΔΑΠ πάνω από 400.000.000 ευρώ απλήρωτα από το 2001, 2002.
      Δεν θα μιλήσω καν για τις υποεκτιμήσεις των δαπανών του 2004, διότι νομίζω ότι δεν μου το επιτρέπει πλέον καθόλου ο χρόνος. 
      Και δεν θα μιλήσω και για εκείνο το περίφημο χρηματοοικονομικό swap, με το οποίο προσπαθήσατε να κρύψετε ένα χρέος της τάξης των 2,6 δισεκατομμυρίων ευρώ κάνοντας κάτι πολύ πολύπλοκα schwaps της τάξης των 6.000.000.000 ευρώ. 
      Και πότε τα κάνατε αυτά; Τα κάνατε σε μία περίοδο που το δολάριο με το ευρώ ήταν στο 0,90. Και έχει πάει τώρα στο 1,30. Η διαφορά αυτή πάνω στα 6.000.000.000 ξέρετε πόσο κόστος έχει για τον Έλληνα φορολογούμενο; Έχει 2.000.000.000 ευρώ. Μία μόνο χρηματοοικονομική πράξη. Δεν μιλάω για επιπλέον δανεισμό. Μιλάω για κόστος, για ζημιά, για χασούρα εδώ και τώρα.
      Ξέρετε πόσα ΕΚΑΣ και πόσα επιδόματα και τι άλλο θα μπορούσαμε να κάνουμε εάν είχαμε αυτά τα 2.000.000.000 ευρώ;
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υφυπουργέ. Θα τα πείτε στην τριτολογία σας τα υπόλοιπα.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Έχω πολλά ακόμα, κύριε Πρόεδρε, να πω.
      ΠΡΟΕΔΡΕΥΩΝ (Σωτήρης Χατζηγάκης): Έχετε και τριτολογία. Θα τα πείτε τότε.
      ΓΕΩΡΓΙΟΣ ΦΛΩΡΙΔΗΣ: Δώστε λίγο ακόμη χρόνο, κύριε Πρόεδρε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα μου επιτρέψετε μόνο ένα λεπτό ακόμη…
      ΠΡΟΕΔΡΕΥΩΝ (Σωτήρης Χατζηγάκης): Επειδή έχετε και τη συναίνεση της Αντιπολίτευσης. 
      ΙΩΑΝΝΗΣ ΜΑΓΚΡΙΩΤΗΣ: Δύο λεπτά από εμένα, κύριε Πρόεδρε.
      ΧΡΙΣΤΟΣ ΒΕΡΕΛΗΣ: Κι από εμένα, κύριε Πρόεδρε, για να μας πει για τα τσιγάρα και τη «PHILIP MORRIS».
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Παρακαλώ.
      ΠΡΟΕΔΡΕΥΩΝ (Σωτήρης Χατζηγάκης): Βλέπω ότι είστε όλοι χουβαρντάδες στο χρόνο, κύριοι συνάδελφοι.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επειδή μιλάμε για πάρα πολλά δισεκατομμύρια δραχμές, κύριοι συνάδελφοι, να μιλήσουμε και για κάτι πιο μικρό.
      Μια κυρία, ειδικός συνεργάτης κάποιου πρώην προέδρου Οργανισμού, απόφοιτος του λυκείου, δευτεροβάθμιας εκπαίδευσης, κατάφερε να εμφανίζεται ότι δίδασκε δεκατρία διαφορετικά μαθήματα. Για παράδειγμα –ακούστε, κύριοι συνάδελφοι- θεωρία πορσελάνης, χρήση ηλεκτρονικών υπολογιστών. Δίδασκε ναυτιλιακά. Απόφοιτος λυκείου. Δίδασκε λογιστικές εφαρμογές όχι σε ένα αλλά σε πέντε διαφορετικά ΙΕΚ.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υφυπουργέ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Τέλειωσα, κύριε Πρόεδρε.
      Επιπλέον, ενώ είχε τεθεί ανώτατο όριο σαράντα οκτώ ωρών διδασκαλίας το μήνα, η ανωτέρω κυρία φαινόταν να διδάσκει και να πληρώνεται από το δημόσιο κορβανά μέχρι και εκατόν εβδομήντα εννέα ώρες. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο Κοινοβουλευτικός Εκπρόσωπος του ΠΑΣΟΚ κ. Φλωρίδης έχει το λόγο. 
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, εάν υπάρχει κάτι θετικό που θα μπορούσα να επισημάνω για τον κ. Αλογοσκούφη είναι ότι δεν υιοθετεί αυτό το παραλήρημα του Υφυπουργού του με τίποτα. Όσες φορές ο κ. Αλογοσκούφης έρχεται στη Βουλή αποφεύγει να πει αυτά τα παραληρηματικά, τα οποία ακούμε κάθε φορά από τον κ. Δούκα. Και βέβαια και ο κ. Δούκας ξεσπά σε γέλια με αυτά που λέει ο ίδιος. Είναι πρωτοφανές αυτό: να λες δηλαδή και να γελάς με αυτά που λες. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Με τα κατορθώματά σας γελάμε, κύριε συνάδελφε. Για γέλια είναι αυτά που κάνετε. 
      ΓΕΩΡΓΙΟΣ ΦΛΩΡΙΔΗΣ: Κύριε Υφυπουργέ, λείπει ο Κοινοβουλευτικός σας Εκπρόσωπος, ο οποίος μας είπε το εξής: «Τι να κάνουμε; Εσείς του ΠΑΣΟΚ δεν εννοείτε να καταλάβετε με τίποτα αυτά, τα οποία σας λέμε». 
      Ξέρετε, είναι μικρό το κακό που δεν καταλαβαίνουμε εμείς. Το μεγάλο κακό για σας είναι ότι άρχισε και καταλαβαίνει ο κόσμος. Και οι χθεσινές μετρήσεις φαντάζομαι ότι δεν σας κάνουν ιδιαίτερα ευτυχείς, όπου το 80% των Ελλήνων πολιτών αναφέρεται με διόλου κολακευτικά σχόλια για την οικονομική σας πολιτική. Και, βεβαίως, όταν ερωτάται για να συγκρίνει τη φετινή του οικονομική κατάσταση με την περσινή, υπάρχει ένα τεράστιο ποσοστό που λέει: «Ήμασταν πολύ καλύτερα πριν από ένα χρόνο». Αλλά, εν πάση περιπτώσει. 
      Ο κ. Πολύδωρας μας προέτρεψε επίσης να χαιρόμαστε και να απολαμβάνουμε την πολιτική του κ. Καραμανλή. Μέσα στους παιάνες που προφανώς είπε, θυμήθηκε έναν παλαιό παιάνα, ο οποίος έλεγε: «Γιατί χαμογελά ο κόσμος και χαίρεται, πατέρα;». Έχω την εντύπωση ότι έτσι όπως πάτε, σε λίγο αυτή την προτροπή θα κάνετε στον κόσμο. Τώρα όμως δεν είναι η δικτατορία του Μεταξά στην Ελλάδα. Έχουμε πλήρη δημοκρατία και ο κόσμος ούτε θα χαίρεται ούτε θα χαμογελά με το ζόρι. 
      Ο κόσμος με αυτά που βλέπει να κάνετε έχει κάποια ερωτήματα. Το πρώτο ερώτημα είναι: Αυτά που κάνετε τώρα τι σχέση έχουν με αυτά που τους υποσχεθήκατε; Αυτά που κάνετε τώρα γιατί είναι ακριβώς τα αντίθετα με αυτά που τους υποσχεθήκατε; Επίσης, θα σας επαναφέρει το ερώτημα –γιατί θα επιμένουμε εμείς πολύ πάνω σ’ αυτό- γιατί σε μια περίοδο, όπως λέτε εσείς, δημοσιονομικής δυσκολίας θέλετε να χαρίσετε -και χαρίζετε- 800.000.000 ευρώ κάθε χρόνο στις τράπεζες και στις βιομηχανίες και αυτά που χαρίζετε σ’ αυτούς θέλετε να τα πάρετε με την πρόσθετη φορολογία από τον ελληνικό λαό, από τα τσιγάρα των φτωχών και από τα τρόφιμα των φτωχών, μέσα από την αύξηση του ΦΠΑ; 
      Γι’ αυτά, κύριε Υφυπουργέ, έχετε να μας πείτε κάτι; Μας είπατε ότι η μείωση της φορολογίας στις μεγάλες επιχειρήσεις και στις τράπεζες είναι μια προσπάθεια για την προσέλκυση ξένων επενδύσεων. Απατάσθε. Ξέρετε γιατί; Γιατί όταν οι δικές σας προβλέψεις είναι ότι την επόμενη τριετία θα μειωθεί η ζήτηση στην Ελλάδα –αυτές είναι οι προβλέψεις σας- αντιλαμβάνεσθε ότι κανένας επιχειρηματίας δεν είναι ανόητος να προχωρήσει σε νέες επενδύσεις, όταν έχει τόσο άνετα κέρδη, για να πουλήσει πού; Σε κάποιους που δεν θα αγοράζουν ή θα αγοράζουν όλο και λιγότερο; Άρα, λοιπόν, τι θα συμβεί; Θα αποθησαυριστούν και θα ενθυλακωθούν - για να χρησιμοποιήσω την αγαπημένη φράση του κ. Καραμανλή- όλα αυτά από τους μετόχους των τραπεζών και των μεγάλων επιχειρήσεων. Και εσείς θα αναμένετε επενδύσεις. 
      Κι επειδή μας προκαλέσατε, ποια είναι η άποψή μας για τη μείωση της φορολογίας το 2005, σας λέω ευθέως, κύριε Δούκα, ότι η άποψή μας είναι να ανακαλέσετε αμέσως αυτήν τη διάταξη, η οποία είναι προκλητική σε βάρος του λαού. Δεν είναι δυνατόν να μειώνετε τη φορολογία στα κέρδη των τραπεζών και των μεγάλων επιχειρήσεων με τα μουχλιασμένα γιαούρτια και την ίδια στιγμή να καλείτε τον ελληνικό λαό να φάει τα μουχλιασμένα γιαούρτια και να πληρώσει κι από πάνω. Αυτό να κάνετε. Ποιος σας κυνηγούσε να μειώσετε τη φορολογία φέτος; Μπορείτε να συναγωνιστείτε το 10% της Βουλγαρίας ή της Σλοβακίας; Εκεί θα μας πάτε; ΄Η μήπως μπορείτε να συναγωνιστείτε το 19% της Γερμανίας; 
      Δεν είναι η προοπτική της ελληνικής οικονομίας αυτή. Η προοπτική της ελληνικής οικονομίας, εάν θέλει κανείς να τη δει ως μία επένδυση σε βάθος, είναι μόνο μια επένδυση στην παιδεία και μια επένδυση στην έρευνα. Και για να κάνεις αυτές τις επενδύσεις χρειάζεσαι λεφτά. Και αυτά τα λεφτά εσείς τα στερείτε από το δημόσιο ταμείο. Και βεβαίως δεν μπορείτε να κάνετε αυτές τις πολιτικές για την οικονομία, όπου υπάρχει μεγάλη ανάγκη αυτήν τη στιγμή. 
      Αντί να κάνετε επενδύσεις στην παιδεία αυτήν τη στιγμή προκειμένου να συγκρατήσετε έστω και εικονικά τις δαπάνες, έχετε περικόψει ανελαστικές δαπάνες από τα πανεπιστήμια, με αποτέλεσμα τα περισσότερα περιφερειακά πανεπιστήμια σήμερα να τελούν υπό κατάληψη την ώρα που η χώρα θα έπρεπε να επενδύει στην παιδεία. Αλλά πού να σας μείνουν λεφτά για την παιδεία όταν πρέπει να φλομώσετε τους τραπεζίτες και τους μεγαλοβιομήχανους με άλλα κέρδη; Πώς να σας μείνουν να χρηματοδοτήσετε τη διδασκαλία στα περιφερειακά πανεπιστήμια, που φέτος στερούνται του εποχικού διδακτικού προσωπικού, το οποίο κάθε χρόνο συμπληρώνει τη διδασκαλία εκεί;   
      Μας λέτε συνέχεια για το χρέος. Σας έχουμε πει πολλές φορές ότι το χρέος σε σχέση με την υποχρέωση του ελληνικού λαού και του κράτους αποτυπώνεται σε ένα νούμερο, στα πόσα χρήματα πληρώνουμε κάθε χρόνο για να ξεπληρώνουμε αυτό το χρέος. Πέρυσι λοιπόν, το 2004, που υποτίθεται ότι ανακαλύψατε τα 75.000.000.000 ευρώ παραπάνω χρέος, σύμφωνα με τον προϋπολογισμό που εσείς μας φέρατε και με αυτά που μας γράψατε εκεί, πληρώσατε 277.000.000 ευρώ λιγότερους τόκους γι’ αυτό το χρέος που ανακαλύψατε. Πώς γίνεται αυτό, μπορείτε να μου πείτε; Μιλάτε για χρέος και σας βλέπω ότι βγαίνετε στα κανάλια διάφοροι, οι οποίοι βέβαια δεν ξέρουν τι συμβαίνει στην πραγματικότητα. Το χρέος μία αξία έχει για τις δαπάνες του κράτους. Εάν είμαστε υποχρεωμένοι να πληρώνουμε περισσότερα χρήματα από ότι πέρυσι, τα ίδια χρήματα πληρώνουμε και φέτος. Άρα, λοιπόν, δεν έχετε καμία επιβάρυνση από το περίφημο χρέος το οποίο ανακαλύψατε.
      Σας είπα και προχθές και σας λέω και σήμερα, θα σας το πω και αύριο και τις επόμενες ημέρες: Ο κ. Αλογοσκούφης είπε ότι για να μειώσετε το έλλειμμα στο ποσό που θέλετε φέτος, δηλαδή στο 4,5%, χρειάζεστε 2,5 δισεκατομμύρια ευρώ. Τα φορολογικά σας μέτρα οδηγούν σε 765 εκατομμύρια ευρώ. Σας λείπουν 1.735 και σας ρωτάμε συνέχεια από πού θα βρείτε αυτά τα 1.735 εκατομμύρια που σας λείπουν. Και άρχισε ο κ. Αλογοσκούφης και ψελλίζει τώρα τι περιμένει τον κόσμο το φθινόπωρο. Είπε λοιπόν ότι το Σεπτέμβριο έρχεται ένα νέο πακέτο που αφορά τα καύσιμα, που σίγουρα αφορά την αύξηση των αντικειμενικών αξιών στα ακίνητα και βεβαίως να υποθέσουμε ότι αφορά και στην αύξηση των τελών κυκλοφορίας, μία νέα φορολογική επίθεση πάλι στο εισόδημα του ελληνικού λαού.
       Γι’ αυτά έχετε να μας πείτε κάτι, αντί να μας λέτε συνέχεια για το δάνειο που πήρε ο Κολοκοτρώνης το 1821; Μπορείτε να μας πείτε σήμερα που εκλεγήκατε και κυβερνάτε εδώ και ένα χρόνο τη χώρα και μπήκατε ήδη στο δεύτερο χρόνο τι θα κάνετε για να αντιμετωπίσετε αυτά τα προβλήματα; Τα μέτρα τα οποία παίρνετε δεν λύνουν κανένα πρόβλημα, γιατί δεν λαμβάνονται για να αντιμετωπίσουν κανένα πρόβλημα. Αντίθετα, πιστοποιούν διαρκώς τη φορολογική σας πολιτική.
      Θα κλείσω, κύριε Πρόεδρε, επειδή η μνήμη του κ. Δούκα ή οι μελέτες του είναι ασθενείς, με το να του πω μερικά πράγματα για τους δικούς μας φόρους. Ο φόρος στα φυσικά πρόσωπα μειώθηκε από το 45% στο 40%. Το αφορολόγητο όριο το διπλασιάσαμε, άρα δηλαδή στην πραγματικότητα μειώσαμε τη φορολογία στα φυσικά πρόσωπα στο μισό. Καταργήσαμε το φόρο ιδιοκατοίκησης. Αυξήσαμε το αφορολόγητο όριο για την πρώτη κατοικία 100%. Ενισχύσαμε τις οικογένειες που σπουδάζουν παιδιά έξω από τον τόπο κατοικίας κατά 1.000 ευρώ. Τα έχετε ακούσει αυτά πουθενά; Φαντάζομαι, γιατί εσείς τα πληρώνετε από τη θέση που κατέχετε. Ο συντελεστής φορολόγησης στις ανώνυμες εταιρίες από 40% πήγε στο 35%. Ο ειδικός φόρος τραπεζικών εργασιών, ο περίφημος ΕΦΤΕ, καταργήθηκε. Ο φορολογικός συντελεστής για τις μικρομεσαίες επιχειρήσεις πήγε από το 35% στο 25%. Δεν τα ξέρετε αυτά; Η μεταβίβαση των ατομικών επιχειρήσεων στους κληρονόμους που κόστιζε 20% πήγε στο 0,6%.  Οι μικρομεσαίες επιχειρήσεις πήραν πετρέλαιο το 2004 με μειωμένο φόρο κατά 50% με απόφαση δική μας. Οι αγρότες πήραν πετρέλαιο για την αγροτική χρήση με την μείωση της φορολογίας στο ένα δέκατο, από 245 ευρώ τον τόνο στα 21 ευρώ. Απαλλάχθηκαν απολύτως από τη φορολογία όλες οι μεταβιβάσει που αφορούν κατά κύριο επάγγελμα γεωργούς. 
      Τα έχετε ακούσει αυτά πουθενά; Αλλά πού να τα έχετε ακούσει εσείς; Εσείς το μόνο που έχετε στο μυαλό σας είναι πώς θα αυξάνετε τα  κέρδη των μεγάλων, πώς θα κάνετε αναδιανομή υπέρ των μεγάλων, πώς θα καλύπτετε την φοροδιαφυγή, πώς θα ρυθμίζετε υποθέσεις φοροδιαφυγής με πλαστά και εικονικά τιμολόγια και πώς θα μειώνετε τη φορολογία στα μεγάλα κέρδη μπας και χορτάσουν κάποια ώρα όλοι αυτοί, που δεν θα χορτάσουν βεβαίως και θα πιουν εις υγείαν των έντεκα εκατομμυρίων Ελλήνων κορόιδων που σας πίστεψαν στην πλειοψηφία τους και σας ψήφισαν και βεβαίως τώρα βλέπουν: «άλλα λόγια να αγαπιόμαστε».
      Κλείνω επαναφέροντας αυτά που σας είπα. Η κοινωνική δικαιοσύνη και το άρθρο 4 παράγραφος 5 του Συντάγματος το οποίο λέει ότι οι Έλληνες πολίτες συμμετέχουν στα φορολογικά βάρη αναλόγως των δυνάμεών τους σας επιβάλλει να αναστείλετε τώρα τη φορολογική μείωση στα κέρδη των τραπεζών και των επιχειρήσεων, την ώρα που επιβάλλετε φορολογία στον υπόλοιπο λαό. Γιατί πώς αντιλαμβάνεστε εσείς την ισότητα απέναντι στη φορολογία; Να μειώνεται ο φόρος στους μεγάλους και να αυξάνεται ο φόρος στο λαό; Ωραία αντίληψη για το Σύνταγμα έχετε που βρήκατε ευκαιρία να εμφανιστείτε υπερασπιστές στην υπόθεση της διευθέτησης των συμφερόντων. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ ( Σωτήρης Χατζηγάκης): Ο κύριος Υπουργός έχει το λόγο.
      ΘΕΟΔΩΡΟΣ ΣΚΡΕΚΑΣ: Να μας πείτε και για το χρηματιστήριο, κύριε Υπουργέ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Είναι πολλά αυτά τα οποία θα ήθελα να συζητήσω σήμερα μαζί σας, κυριολεκτικά να συζητήσω, αλλά δεν πρόκειται να φτάσει ο χρόνος. Και είδα ότι τη στρίψατε την κουβέντα από το θέμα της σπατάλης στα φορολογικά. Αν θέλετε να κάνουμε συζήτηση για τα φορολογικά, ας κάνετε μια επερώτηση γι’ αυτά, να δούμε τι κάνατε εσείς και τι έχουμε κάνει εμείς μέχρι τώρα στα φορολογικά θέματα. 
      Όσο δε για την απλόχερη πολιτική σας, κύριοι συνάδελφοι, πολιτική με δανεικά μπορούν να κάνουν όλοι. Φύγατε από την κυβέρνηση και αφήσατε 60.000.000.000 χρέος. Αυτό το χρέος, τον απλήρωτο λογαριασμό θέλουμε να συμμαζέψουμε. Και με κυριολεκτικό θράσος ζητάτε και τα ρέστα αντί να κρύβεστε.
      Δεν θα μιλήσω τι κάνατε με τη ΔΕΚΑ, δεν θα μιλήσω τι κάνατε με το χρηματιστήριο, μιας και κόπτεστε τόσο πολύ για τον απλό πολίτη όπως ισχυρίζεστε, δεν θα μιλήσω τι έγινε με την Ολυμπιακή Αεροπορία, δεν θα μιλήσω το έγινε με τις περίφημες επενδύσεις του ΟΤΕ και τι έγιναν τα μερίσματα του ΟΤΕ λόγω αυτών των πολύ κακών επενδύσεων που έγιναν επί των ημερών σας. Δεν θα μιλήσω για τους ειδικούς λογαριασμούς του Υπουργείου Πολιτισμού και τι έγιναν αυτά τα 650.000.000 ευρώ τα οποία καταναλώθηκαν περιέργως χωρίς τα απαραίτητα παραστατικά και έξω από τις διαδικασίες του Γενικού Λογιστηρίου του Κράτους. Θα καταθέσω την άλλη φορά στη Βουλή στα επίσημα Πρακτικά πως απάντησαν οι υπηρεσίες για τους έλεγχους που πήγε να κάνει το Γενικό Λογιστήριο του Κράτους.
      Κάνουμε αυτά τα οποία μπορούμε να κάνουμε μέσα στα πλαίσια των δυνατοτήτων και της προσπάθειας για συνετή διαχείριση. Και παρά αυτά τα οποία κληρονομήσαμε από σας αυξήσαμε τις επιχορηγήσεις στα ασφαλιστικά ταμεία κατά 16%, στον ΟΓΑ κατά 30%, στους κεντρικούς αυτοτελείς πόρους για τους ΟΤΑ κατά 14% και τις δαπάνες για την υγεία και τα ιδρύματα υγείας κατά 10%. Αυτά που μπορούμε να κάνουμε, κύριοι συνάδελφοι, αυτά κάνουμε. 
      Θέλω όμως να πω πως βρίσκετε μεμπτή αυτή τη μείωση της φορολογίας από το 35% στο 32%. Προ ολίγου είπατε ότι εσείς το κατεβάσατε από το 40% στο 35%. Αυτό δεν ήταν μεμπτό; Τα δικά μας έτσι, τα δικά σας αλλιώς; 
      (Θόρυβος από την πτέρυγα του ΠΑΣΟΚ)
      Τι κάνατε τότε; Τα κάνατε αυτά όταν εν γνώσει σας, κύριοι συνάδελφοι, αφήσατε αυτά τα τεράστια χρέη, αυτούς τους απλήρωτους λογαριασμούς. Ακόμη για τους μισθούς και τις συντάξεις των Ελλήνων πολιτών αφήσατε ένα άνοιγμα στους λογαριασμούς της τάξεως των 800 εκατομμυρίων. Αφήσατε ένα χρέος προς την Ευρωπαϊκή Ένωση της τάξης των 400 εκατομμυρίων. Πόση ώρα πρέπει να έχουμε για να συζητήσουμε και να καταλάβετε τι είναι αυτό το οποίο κάνετε; 
      Σε κάθε περίπτωση όμως, κύριοι συνάδελφοι, η προσπάθεια για να ανασυντάξουμε τη χώρα πρέπει να είναι κοινή γιατί αφορά κάθε Έλληνα πέρα από την ιδεολογική του τοποθέτηση και την κομματική του προτίμηση. Εάν υπάρχουν εποικοδομητικές προτάσεις για τα έσοδα, τις δαπάνες και την πιο αποτελεσματική διαχείριση από το δημόσιο ήμασταν και είμαστε έτοιμοι να τις ακούσουμε. Πρέπει οι προτάσεις να λαμβάνουν υπ’ όψιν τους τέσσερις σημαντικούς παράγοντες που έχουμε βάλει σαν στόχους.
      Πρώτον, την ενίσχυση των ασθενεστέρων.
      Δεύτερον, την περιφερειακή ανάπτυξη.
      Τρίτον, και ίσως πολύ σημαντικό για τη μακροπρόθεσμη ανάπτυξη της οικονομίας, το θέμα της ανταγωνιστικότητας. Χωρίς επενδύσεις δεν πρόκειται να υπάρξουν νέες θέσεις εργασίας, κύριοι συνάδελφοι. Νέες πραγματικές θέσεις εργασίας, όχι των ολίγων μηνών. Και φυσικά να μειώσουμε τα ελλείμματα σε επίπεδα κάτω από το 3%. Αυτοί είναι –νομίζω- κοινοί στόχοι, γιατί είναι για το καλό του μέσου, του απλού Έλληνα.
      Εάν υπάρχουν τέτοιου είδους προτάσεις που να συμβάλουν και σε αυτά, στο έλλειμμα, στην ανταγωνιστικότητα, στη βελτίωση της θέσης των ασθενεστέρων, να ξέρετε ότι ήμασταν και θα είμαστε ανοιχτοί σε κάθε τέτοια πρόταση. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, σας έχουν διανεμηθεί τα Πρακτικά της συνεδρίασης της Δευτέρας 28 Μαρτίου 2005 και ερωτάται το Σώμα, εάν επικυρούνται. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ ( Σωτήρης Χατζηγάκης): Συνεπώς τα Πρακτικά της συνεδρίασης της Δευτέρας 28 Μαρτίου 2005 επικυρώθηκαν. 
      Κηρύσσεται περαιωμένη η συζήτηση επί της υπ’ αριθμ. 61/33/9.3.2005 επίκαιρης επερώτησης προς τον Υπουργό Οικονομίας και Οικονομικών δεκαεννέα Βουλευτών του ΠΑΣΟΚ, σχετικά με την πολιτική της Κυβέρνησης στην υλοποίηση του Προϋπολογισμού του έτους 2005. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.02΄ λύεται η συνεδρίαση για αύριο ημέρα Τρίτη 5 Απριλίου 2005 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο συζήτηση αναφορών και ερωτήσεων και β) νομοθετική εργασία μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών «Εναρμόνιση της Ελληνικής Νομοθεσίας προς την οδηγία 2003/96/Εκ του Συμβουλίου της 27ης Οκτωβρίου 2003 περί επιβολής Εδικού Φόρου Κατανάλωσης και άλλες διατάξεις», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                         ΟΙ ΓΡΑΜΜΑΤΕΙΣ 



4
συνεδρίαση 4-4-05

