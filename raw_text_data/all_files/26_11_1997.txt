Σελίδα 2229 

 

Π Ρ Α Κ Τ Ι Κ Α    Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΛΣΤ'

Τετάρτη 26 Νοεμβρίου 1997

 

Αθήνα, σήμερα στις 26 Νοεμβρίου 1997, ημέρα Τετάρτη και ώρα 18.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 25/11/97 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΕ' συνεδριάσεώς του, της Τρίτης 25 Νοεμβρίου 1997, σε ό,τι αφορά την ψήφιση στο σύνολο του σχεδίου νόμου "Βιομηχανικές και επιχειρηματικές περιοχές και άλλες διατάξεις".

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τον κ. Ιώαννη Καλαμακίδη, Βουλευτή Ευβοίας, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών διαμαρτύρεται για την κατάργηση του π.δ. 211/1994.

2) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την αναγνώριση των πιστοποιητικών PALSO ως απόδειξη επαρκούς γνώσης της ξένης γλώσσας.

3) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Νομαρχιακή Αυτοδιοίκηση Ροδόπης - 'Εβρου αντιτίθεται σε οποιαδήποτε τροποποίηση του Αναπτυξιακού Νόμου που θα μειώνει τα επενδυτικά κίνητρα όπως ισχύουν σήμερα για τη Θράκη.

4) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο κ. Βασίλειος Νικ. Καλλιαμούτος, κάτοικος Κοζάνης γραμματέας του Ειρηνοδικείου Βόλου ζητεί την ευνοϊκή ρύθμιση της σχέσης εργασίας του.

5) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία οι εργαζόμενοι στο ΚΤΕΣΚ ζητούν να μην καταργηθεί το Κέντρο Τεχνολογίας και Εφαρμογών Στερεών Καυσίμων.

6) Οι Βουλευτές κύριοι ΛΑΖΑΡΟΣ ΛΩΤΙΔΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Εμπορικός Σύλλογος Πτολεμαϊδας του Νομού Κοζάνης ζητεί την ίδρυση Πρωτοδικείου στην Πτολεμαϊδα.

7) Οι Βουλευτές κύριοι ΔΗΜΗΤΡΙΟΣ ΠΙΠΕΡΓΙΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Νομαρχιακή Αυτοδιοίκηση Εύβοιας ζητεί οικονομική ενίσχυση για την ίδρυση δύο Κέντρων Υγείας στο Νομό Εύβοιας.

8) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η ΠΟΑΣΥ ζητεί τη χορήγηση αποζημίωσης στους αστυνομικούς υπαλλήλους που διατίθενται για την ασφάλεια των βουλευτών.

9) Οι Βουλευτές κύριοι ΕΥΑΓΓΕΛΟΣ ΜΠΑΣΙΑΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Λεβαδέων του Νομού Βοιωτίας ζητεί την πρόσληψη του αναγκαίου προσωπικού στο Βρεφονηπιακό Σταθμό της περιοχής του.

10) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Νομαρχιακή Αυτοδιοίκηση Εύβοιας ζητεί την επίλυση του προβλήματος λειτουργίας του Εθνικού Αθλητικού Κέντρου Χαλκίδας.

11) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε δημοσίευμα εφημερίδας όπου επισημαίνονται τα προβλήματα που αντιμετωπίζουν οι εργαζόμενοι στον ΑΣΠ Σκύρου.

12) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δικηγορικός Σύλλογος Τριπόλεως ζητεί τη νομοθετική ρύθμιση της υπαγωγής της Επαρχίας Κυνουρίας στη διαδικασία του Πρωτοδικείου Τριπόλεως.

13) Η Βουλευτής Πέλλας κ.0ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύλλογος Ελλήνων Γεωλόγων Παράρτημα Βόρειας Ελλάδας διαμαρτύρεται για την κατάργηση των Περιφερειακών Ερευνητικών Μονάδων ΙΓΜΕ.

14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Εργαζομένων στην ΣΥΝΕΛ Α.Ε. ζητεί τη συνέχιση της λειτουργίας της ΣΥΝΕΛ Α.Ε.

15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με τις δυσμενείς επιπτώσεις από την επιβολή εισφοράς 1,2% στα δάνεια που συνάπτουν οι ελληνικές επιχειρήσεις σε ξένο συνάλλαγμα.

16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με το πρόβλημα της επαγγελματικής αποκατάστασης των Ομογενών στη Βόρεια Ελλάδα.


 

  

Σελίδα 2230 

17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσιεύματα εφημερίδας σχετικά με τον ανατοκισμό των εν καθυστερήσει τόκων στον οποίο προβαίνουν τα πιστωτικά ιδρύματα.

18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κυκλαδική Ομοσπονδία ζητεί την κατάργηση της υπουργικής απόφασης σχετικά με την υποχρέωση των διευθυντών ξενοδοχείων να συντάσσουν για κάθε πελάτη τους δελτίο άφιξης και αναχώρησης.

19) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η 'Ενωση Αγροτικών Συνεταιρισμών Ν.Ορεστιάδας ΣΥΝ.Π.Ε. ζητεί τη χορήγηση αποζημίωσης στους βαμβακοπαραγωγούς Ορεστιάδας, που επλήγησαν από τον πρόσφατο παγετό.

20) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύνδεσμος Ελαιουργών Νομού Ηρακλείου προτείνει φορολογικές ρυθμίσεις για τον κλάδο.

21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί να αναγνωρισθεί το PALSO ως πιστοποιητικό επαρκούς γνώσης της ξένης γλώσσας.

22) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Νομαρχιακό Συμβούλιο στο Νομό Αιτωλ/νίας ζητεί να μην αυξηθούν οι αντικειμενικές αξίες των ακινήτων στο Αγρίνιο και στο Μεσολόγγι Αιτωλ/νίας.

23) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία το Νομαρχιακό Συμβούλιο Ξάνθης διαμαρτύρεται για την κατάργηση του Παραρτήματος ΙΓΜΕ Ξανθης.

24) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία οι Κοινότητες Ανατολικής Αττικής επισημαίνουν τα προβλήματα που θα προκύψουν από το αεροδρόμιο στα Σπάτα και ζητούν να γίνουν τα αναγκαία έργα υποδομής.

25) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανηπειρωτική 'Ενωση Νομού Καβάλας ζητεί χρηματοδότηση για την αγορά ακινήτου για τη στέγαση του Συλλόγου της.

26) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Νομάρχης Μαγνησίας διαμαρτύρεται για την απόφαση της αναστολής του αναπτυξιακού νόμου.

27) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Πανελλήνιος Σύνδεσμος Ιδιοκτητών Φροντιστηρίων Ξένων Γλωσσών καταγγέλλει το Γαλλικό Ινστιτούτο λόγω του ότι δημιουργεί παραρτήματα στα ελληνικά δημόσια σχολεία.

28) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Αδελφότης των Τηνίων εν Αθήναις ζητεί την αναβάθμιση της προπαρασκευαστικής και επαγγελματικής σχολής Καλών Τεχνών Πανόρμου Τήνου.

29) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορές με τις οποίες ο κ. Φαίδρος Πυριτίδης, ο κ. Κων/νος Παπαδόπουλος συνταξιούχοι δικηγόροι ζητούν τη ρύθμιση της συνταξιοδότησής τους.

30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Δράμας - Καβάλας - Ξάνθης διαμαρτύρεται για το κλείσιμο των Περιφερειακών Παραρτημάτων ΙΓΜΕ.

31) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Αγρινίου του Νομού Αιτωλ/νίας ζητεί να ληφθούν μέτρα της ομαλής λειτουργίας της Οικονομικής Σχολής Αγρινίου.

32) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Νομαρχιακή Αυτοδιοίκηση Αιτωλ/νίας ζητεί την καταβολή στους καπνοπαραγωγούς Αιτωλ/νίας της εμπορικής αξίας των καπνών που έχουν αγορασθεί από τις καπνεμπορικές εταιρίες.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 15/2-7-97 ερώτηση δόθηκε με το υπ'αριθμ. 1894/23-9-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 15 που κατατέθηκε στις 2-7-97 από το Βουλευτή κ. Απόστολο Ανδρεουλάκο, σας γνωρίζουμε τα εξής:

Με το από 8-5-97 π.δ/γμα (ΦΕΚ 561/Δ/3-7-97) εγκρίθηκε η τροποποίηση του εγκεκριμένου ρυμοτομικού σχεδίου του Δήμου Καλλιθέας στο Ο.Τ. 58 και καθορίστηκε η θέση και οι όροι και περιορισμοί δόμησης για την ανέγερση νέου κτιρίου στο χώρο του Χαροκόπειου Πανεπιστημίου.

Οι όροι και οι περιορισμοί δόμησης που ετέθησαν είναι κατά πολύ χαμηλότεροι αυτών που ισχύουν στην περιοχή, ώστε να μην παραβλάπτεται το διατηρητέο κτίριο της Σχολής, καθώς και ο περιβάλλων χώρος του.

Ο Υπουργός

Κ. ΛΑΛΙΩΤΗΣ"

2. Στην με αριθμό 51/2-7-97 ερώτηση δόθηκε με το υπ'αριθμ. 1899/22-9-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 51 που κατατέθηκε στις 2-7-97 από τους Βουλευτές κυρίους Μήτσο Κωστόπουλο και Μπάμπη Αγγουράκη σας πληροφορούμε ότι η έκταση του στρατοπέδου Ντούνη είναι εντός σχεδίου με καθορισμένα Οικοδομικά Τετράγωνα που δεν έχουν υλοποιηθεί από το 1962 (ΦΕΚ 70Δ/8-6-62).

Σχετικά με τη διαχείριση (παραχωρήσεις στην Κοινότητα Διονύσου, εκποίησεις κλπ.) της έκτασης που αποτελεί ιδιοκτησία του Δημοσίου σας έχει ενημερώσει σχετικά το συνερωτώμενο Υπουργείο Οικονομικών.

Τέλος όσον αφορά "στον σχεδιασμό για να μη μετατραπεί η Πεντέλη σε οικόπεδα" σας ενημερώνουμε ότι ήδη από το 1988 ισχύει π.δ/γμα (ΦΕΚ 755Δ/21-10-88) για την Προστασία του 'Ορους Πεντέλης με το οποίο έχουν θεσπιστεί χρήσεις γης και όροι δόμησης στην κατεύθυνση της προστασίας του περιβάλλοντος.

Ο Υπουργός

Κ. ΛΑΛΙΩΤΗΣ"

3. Στην με αριθμό 74/2-7-97 ερώτηση δόθηκε με το υπ'αριθμ. 34634/11-9-97 έγγραφο από τoν Υφυπουργό Ανάπτυξης η ακόλουθη απάντηση:

"Σε απάντηση της ερώτησης 74/2-7-97 που κατέθεσε ο Βουλευτής κ. Μ. Κεφαλογιάννης, συνημμένα σας στέλνουμε τα έγγραφά των εποπτευομένων φορέων μας ΕΟΜΜΕΧ, ΕΛΟΤ και ΟΑΕ, με τα ζητούμενα στοιχεία.

Με εντολή Υφυπουργού

Ο Γενικός Γραμματέας

ΚΥΡΙΑΚΟΣ ΝΤΗΝΙΑΚΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).


 

  

Σελίδα 2231 

4. Στην με αριθμό 111/2-7-97 ερώτηση δόθηκε με το υπ'αριθμ. 1909/9-9-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 111 που κατατέθηκε στις 2-7-97 από το Βουλευτή κ. Πέτρο Κουναλάκη, σας γνωρίζουμε ότι για το θέμα είχαμε την ευκαιρία να ενημερώσουμε προφορικά τη Βουλή στη συνεδρίαση της 7-5-97 κατά τη συζήτηση της υπ'αρ. 1094/5-5-97 επίκαιρης ερώτησης.

Ο Υπουργός

Κ. ΛΑΛΙΩΤΗΣ"

5. Στην με αριθμό 302/10-7-97 ερώτηση δόθηκε με το υπ'αριθμ. 1970/9-9-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 302 που κατατέθηκε στις 10-7-97 από τη Βουλευτή κ. Μαρία Δαμανάκη, σας γνωρίζουμε τα εξής:

'Οπως προκύπτει από την παρ. 2.3 του άρθρου 15 του ν. 1515/1987 που αφορά στο Ρυμοτομικό Σχέδιο της Αθήνας προβλέπεται για τον τομέα αναψυχής και ψυχαγωγίας υπερτοπικής σημασίας η δημιουργία συστήματος μεγάλων υπερτοπικών πόλων αναψυχής αθλητισμού και πολιτιστικών λειτουργιών που εξυπηρετούν ολόκληρη την έκταση της πόλης εντός του οποίου περιλαμβάνεται και ο χώρος του Γουδίου. Ανάλογη αναφορά εμπεριέχεται και στο ισχύον ΓΠΣ του Δήμου Αθήνας (ΦΕΚ 80/1988) όπου συγκεκριμένα αναφέρεται στην "δημιουργία 'Αλσους, Πολιτιστικών Λειτουργιών και Αθλητικών Εγκαταστάσεων στο Γουδί".

Επιπροσθέτως σημειώνουμε ότι ο Οργανισμός Αθήνας στα πλαίσια των στόχων και κατευθύνσεων του Ρυμοτομικού Σχεδίου Αθήνας και του ΓΠΣ Δήμου Αθήνας που αναφέρονται σε ποιοτικές παρεμβάσεις μεγάλης κλίμακας για την αναβάθμιση των κεντρικών περιοχών της Αθήνας προχώρησε στη κατάρτιση του Προγράμματος Ενοποίησης Χώρων Πρασίνου Πολιτιστικών και Κοινωνικών Λειτουργιών στο οποίο, κατά την Β' Φάση, που βρίσκεται σε εξέλιξη, μελετάται και η ως άνω αναφερόμενη περιοχή.

Ο Υπουργός

Κ. ΛΑΛΙΩΤΗΣ"

6. Στην με αριθμό 325/11-7-97 ερώτηση δόθηκε με το υπ'αριθμ. 1979/15-9-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 325 που κατατέθηκε στις 11-7-97 από τους Βουλευτές κυρίους Βαγγέλη Μπόυτα και Αχιλλέα Κανταρτζή, σας γνωρίζουμε τα εξής:

Στην παραλίμνια ζώνη της λίμνης Ν.Πλαστήρα - Ταυρωπού εγκρίθηκε το 1991 π.δ. ΖΟΕ που απαγόρευσε γενικά τη δημιουργία νέων οικισμών μέσα στη λεκάνη απορροής της λίμνης. Στις μεταβατικές διατάξεις του παραπάνω π.δ/τος δεν περιελήφθη η περίπτωση του οικισμού Λαμπερού.

Με την ευκαιρία της προώθησης νέας ΖΟΕ για την εν λόγω περιοχή από τις υπηρεσίες του ΥΠΕΧΩΔΕ προτάθηκε στο σχέδιο π.δ. η άρση της απογόρευσης δόμησης στην απαλλοτριωθείσα για τη μεταφορά του οικισμού έκταση.

Κατά την επεξεργασία του παραπάνω σχεδίου π.δ. στο Σ.τ.Ε. από την αρμόδια υπηρεσία μας παρασχέθηκαν όλα τα στοιχεία που συνηγορούσαν υπέρ της συγκεκριμένης πρότασης και τονίσθηκε ότι λήφθηκε πρόνοια για τεκμηριωμένη προστασία των νερών της λίμνης, του σημαντικότερου περιβαλλοντικού παράγοντα των νερών της λίμνης, του σημαντικότερου περιβαλλοντικού παράγοντα στην περιοχή, με την πρόβλεψη επιλογής και κατάλληλης υποδομής, σε συνεργασία με τον Τομέα Υγιεινής Περιβάλλοντος της Εθνικής Σχολής Δημόσιας Υγείας. Παρ'όλα αυτά η σχετική πρόταση δεν έγινε αποδεκτή από το ΣτΕ.

Μετά τα παραπάνω από τις υπηρεσίες του ΥΠΕΧΩΔΕ εξετάζονται όλες οι εναλλακτικές λύσεις ως προς τις ενέργειες που θα μπορούσαν να γίνουν από πλευράς Υπουργείου για την αντιμετώπιση του θέματος αυτού.

Ο Υπουργός

Κ. ΛΑΛΙΩΤΗΣ"

7. Στην με αριθμό 348/14-7-97 ερώτηση δόθηκε με το υπ'αριθμ. 1983/2-9-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 348 που κατατέθηκε στις 14-7-97 από τους Βουλευτές κυρίους Νίκο Γκατζή και Αχιλλέα Κανταρτζή, σας γνωρίζουμε ότι το αναφερόμενο στην ερώτηση πόρισμα καθώς και όλα τα στοιχεία έχουν διαβιβαστεί στο Νομικό Σύμβουλο του ΥΠΕΧΩΔΕ προκειμένου να εκφράσει την άποψή του.

Ο Υπουργός

Κ. ΛΑΛΙΩΤΗΣ"

8. Στην με αριθμό 413/16-7-97 ερώτηση δόθηκε με το υπ'αριθμ. 2003/17-9-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 413 που κατατέθηκε στις 16-7-97 από το Βουλευτή κ. Γεώργιο Τζιτζικώστα σας ενημερώνουμε ότι όταν το αίτημα του Δήμου Πανοράματος υπεβλήθη στο ΥΠΕΧΩΔΕ (21-3-95) είχε ήδη προωθηθεί η διαδικασία προκήρυξης των μελετών πολεοδόμησης περιοχών της χώρας.

Σημειώνεται επίσης ότι η προώθηση σχετικών αιτημάτων ΟΤΑ έγινε στο πλαίσιο των χρηματοπιστωτικών δυνατοτήτων του ΥΠΕΧΩΔΕ και ανάλογα με τα ειδικότερα προβλήματα και τις οικιστικές ανάγκες που έπρεπε να αντιμετωπισθούν.

Ο Υπουργός

Κ. ΛΑΛΙΩΤΗΣ"

9. Στην με αριθμό 525/23-7-97 ερώτηση δόθηκε με το υπ'αριθμ. 2029/9-9-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 525 που κατατέθηκε στις 23-7-97 από το Βουλευτή κ. Μιχάλη Καρχιμάκη σας πληροφορούμε ότι ο εν λόγω οικισμός δεν είναι χαρακτηρισμένος ως παραδοσιακός με τις διατάξεις του άρθρου 4 του ν. 1577/1985, αλλά με τις διατάξεις του ν. 1469/1950 από το ΥΠΠΟ για την προστασία των οικοδομημάτων του (ΦΕΚ 666/Β/23-4-70).

Σχετικά με την ζητούμενη επέκταση σημειώνεται όιτ σύμφωνα με την παράγραφο 2 του άρθρου 19 του ν. 2508/1997 ΦΕΚ 124 Α'/97 απαραίτητη προϋπόθεση είναι η σύνταξη και έγκριση (ΣΧΟΟΑΠ) Σχεδίου Χωροταξικής και Οικιστικής Οργάνωσης Ανοικτής Πόλης.

Ο Υπουργός

Κ. ΛΑΛΙΩΤΗΣ"

10. Στην με αριθμό 575/25-7-97 ερώτηση δόθηκε με το υπ'αριθμ. 2046/22-10-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 575 που κατατέθηκε στις 25-7-97 από το Βουλευτή κ. Σπύρο Δανέλλη σας ενημερώνουμε ότι το ΥΠΕΧΩΔΕ αναγνωρίζοντας τόσο την αναγκαιότητα ενεργειακής κάλυψης των νησιών των Κυκλάδων όσο και την αναγκαιότητα διαφύλαξης και προστασίας του φυσικού και ανθρωπογενούς περιβάλλοντος, συμβάλλει και θα συμβάλλει, στο πλαίσιο των αρμοδιοτήτων του, στην αντιμετώσιση του θέματος, σε συνεργασία με τους συναρμόδιους φορείς.


 

  

Σελίδα 2232 

Ο Υπουργός

Κ. ΛΑΛΙΩΤΗΣ"

11. Στην με αριθμό 587/25-7-97 ερώτηση δόθηκε με το υπ'αριθμ. 2050/17-10-97 έγγραφο από τoν Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 587 που κατατέθηκε στις 25-7-97 από τους Βουλευτές κυρίους Ορέστη Κολοζώφ και Μήτσο Κωστόπουλο σας γνωρίζουμε τα εξής:

Με βάση το πρωτόκολλο συνεργασίας μεταξύ του ΥΠΕΧΩΔΕ και των Νομαρχιακών Αυτοδιοικήσεων Βοιωτίας και Ανατολικής Αττικής και του Συνδέσμου Προστασίας Ασωπού ποταμού υλοποιείται ένα πρόγραμμα εξυγίανσης και αναβάθμισης της περιοχής Ασωπού ποταμού.

Το ΥΠΕΧΩΔΕ έχει μέχρι τώρα χρηματοδοτήσει τις παραπάνω Νομαρχίες με το ποσό των 100 εκατομμυρίων δραχμών για την εκτέλεση έργων εξυγίανσης του ποταμού και με το ποσό των 60 εκατομμυρίων δραχμών για την ίδρυση και λειτουργία Ειδικού Γραφείου Περιβάλλοντος για τον έλεγχο και παρακολούθηση της λειτουργίας των βιομηχανικών μονάδων της ευρύτερης περιοχής.

Επίσης, σας πληροφορούμε ότι ήδη εκπονήθηκε μελέτη από το Ε.Μ.Π. με την οποία καταγράφηκαν, αξιολογήθηκαν όλα τα ρυπαντικά φορτία των βιομηχανικών μονάδων και σχεδιάζεται η ίδρυση και λειτουργία μονάδος επεξεργασίας των βιομηχανικών αποβλήτων.

Τέλος σας ενημερώνουμε ότι προωθείται προεδρικό διάταγμα για την ίδρυση Οργανισμού Προστασίας Ασωπού Ποταμού, με τη συνεργασία των όμορων Νομαρχιακών Αυτοδιοικήσεων και του Συνδέσμου Προστασίας Ασωπού ποταμού.

Ο Υπουργός

Κ. ΛΑΛΙΩΤΗΣ"

12. Στην με αριθμό 599/28-7-97 ερώτηση δόθηκε με το υπ' αριθμ. 2053/10-9-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 599 που κατατέθηκε στις 28-7-97 από τους Βουλευτές κυρίους Νίκο Γκατζή, Αχιλλέα Κανταρτζή και Βαγγέλη Μπούτα σας γνωρίζουμε ότι για το γκαράζ του ΟΣΕ στο Δήμο Ν. Ιωνίας δεν υπάρχει σχετική δέσμευση από πλευράς ΥΠΕΧΩΔΕ ούτε έχει εξασφαλισθεί η ανάλογη πίστωση από το ΕΤΕΡΠΣ.

Στο Υπουργείο μας υπάρχει μόνο σχετικό αίτημα του παραπάνω Δήμου το οποίο εξετάζεται.

Ο Υπουργός

Κ. ΛΑΛΙΩΤΗΣ"

13. Στην με αριθμό 752/1-8-97 ερώτηση δόθηκε με το υπ' αριθμ. 2089/1-9-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 752 που κατατέθηκε την 1-8-97 από τους Βουλευτές κυρίους Μπ. Αγγουράκη και Στρατή Κόρακα, σας γνωρίζουμε τα εξής:

'Οπως μας ενημέρωσε ο Νομάρχης Ηρακλείου, οι αρμόδιες νομαρχιακές υπηρεσίες παρακολουθούν και ελέγχουν τη λειτουργία του βιολογικού καθαρισμού της πρώην Αμερικάνικης Βάσης Γουρνών και εφ' όσον απαιτηθεί θα ληφθούν τα αναγκαία μέτρα.

Ο Υπουργός

Κ. ΛΑΛΙΩΤΗΣ"

14. Στην με αριθμό 756/1-8-97 ερώτηση δόθηκε με το υπ' αριθμ. 1496/29-10-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 756/1-8-97 ερώτησης που κατέθεσε ο Βουλευτής κ. Γ. Τζιτζικώστας στη Βουλή των Ελλήνων, με θέμα τους κρινόμενους ως πτητικά ακατάλληλους σπουδαστές της Σχολής Ικάρων του Ακαδημαϊκού 'Ετους 1996-97 (72η Σειρά), σας γνωρίζονται τα εξής:

Σύμφωνα με τις διατάξεις του Οργανισμού της Σχολής Ικάρων, οι 'Ικαροι κρίνονται ακατάλληλοι για Ιπτάμενοι είτε λόγω πτητικής ανεπάρκειας (αποτυχία στην πτητική εκπαίδευση), είτε λόγω υγειονομικής ακαταλληλότητας, κατόπιν απόφασης της Ανώτατης Υγειονομικής Επιτροπής (ΑΑΥΕ). Στην περίπτωση αυτή οι εν λόγω σπουδαστές μπορούσαν να υπαχθούν σε Τμήματα διοικητικής και επιχειρησιακής υποστήριξης (Διοικητικού, Εφοδιαστού, Ελεγκτού Αεράμυνας, Οικονομικού), δηλαδή να απορροφηθούν σε υπηρεσίες εδάφους, εφόσον υφίσταντο ανάλογες υπηρεσιακές ανάγκες και εφόσον βέβαια το επιθυμούσαν οι ίδιοι. Με την πάροδο του χρόνου όμως και ειδικότερα από το 1988 και μετά άρχισαν να εμφανίζονται προβλήματα απορρόφησης των εν λόγω Ικάρων σε Τμήματα εδάφους και τα οποία με την πάροδο του χρόνου συνεχώς αυξάνονταν, λόγω του μεγάλου αριθμού των κρινόμενων ως πτητικά ή υγειονομικά ακατάλληλων και της μη αντιστοιχίας τους με τις υφιστάμενες ανάγκες στην παραγωγή Αξιωματικών ειδικοτήτων εδάφους.

Προς τούτο το 1989 και κατόπιν απόφασης του Συμβουλίου των Αρχηγών Γενικών Επιτελείων (ΣΑΓΕ), προτάθηκε με νέο έγγραφο από τον τότε κ. ΥΕΘΑ προς το Υπουργείο Εθνικής Παιδείας και Θρησκευμάτων, η προώθηση νομοθετικής ρύθμισης έτσι ώστε οι κρινόμενοι υγειονομικά ακατάλληλοι μαθητές όλων των Στρατιωτικών Σχολών και οι πτητικά ανεπαρκείς 'Ικαροι 1ης Τάξεως του Τμήματος Ιπταμένων της Σχολής Ιπταμένων, να μπορούν να εγγράφονται στην επόμενη Σχολή προτίμησης που είχαν δηλώσει στο Μηχανογραφικό Δελτίο, κατά το έτος εισαγωγής τους στις Σχολές, για την οποία είχαν συγκεντρώσει τουλάχιστον τη συνολική βαθμολογία του τελευταίου εισαγομένου. Ο σχετικός νόμος όμως του 1992 (άρθρο 29 ν. 2009/1992) ρύθμισε νομοθετικά μόνο το θέμα της εγγραφής σε άλλη Σχολή των υγειονομικά ακατάλληλων, δίχως να κάνει κάποια πρόβλεψη για τους πτητικά ανεπαρκείς.

Τον Αύγουστο του 1996, όταν παρήλθε και η τελευταία δυνατότητα απορρόφησης των εν λόγω Ικάρων στα Τμήματα Εδάφους, το Ανώτατο Αεροπορικό Συμβούλιο (ΑΑΣ) του Γενικού Επιτελείου Αεροπορίας αποφάσισε την ένταξη σε Τμήματα Εδάφους των κριθέντων πτητικά ακαταλλήλων Ικάρων που ήδη φοιτούσαν στη Σχολή, δηλαδή μέχρι και τους εισηγμένους στη Σχολή Ικάρων του Ακαδημαϊκού 'Ετους 1995-96 (71 Σειρά). Επιπρόσθετα αποφάσισε την απομάκρυνση από τη Σχολή των κριθέντων πτητικά ακατάλληλων, αρχής γενομένης από τους εισακτέους στη Σχολή Ικάρων το Ακαδημαϊκό 'Ετος 1996-97 (72ας Σειράς). Καθόσον δεν υφίστανται υπηρεσιακές ανάγκες, έχουν διαγραφεί από τη Σχολή δεκατέσσερις (14) 'Ικαροι 1ης Τάξεως λόγω πτητικής ανεπάρκειας και έντεκα (11) λόγω υγειονομικής ακαταλληλότητας. Αποτέλεσμα είναι οι πτητικά ανεπαρκείς υποψήφιοι 'Ικαροι να αισθάνονται μετέωροι, αφού αναγκαστικά διεγράφησαν από τη Σχολή Ικάρων δίχως να έχουν τη δυνατότητα υπαγωγής σε άλλη Σχολή της προτιμήσεώς τους.

Αναφορικά με την επισήμανση στην ερώτηση του κ. Βουλευτή, ότι "μερικοί εκ των μαθητών που απέτυχαν στην πτητική εκπαίδευση έχουν χάσει το δικαίωμα εκ νέου να δώσουν στα Ανώτατα Εκπαιδευτικά Ιδρύματα, είτε διότι εξηντλήθη η δυνατότητα από τό Νόμο, είτε διότι τους υποχρέωσε η Σχολή Ικάρων να παραιτηθούν από τις δεύτερες ή τρίτες επιλογές που είχαν κατά τας εισαγωγικάς εξετάσεις", σας γνωστοποιούμε τα παρακάτω:

Η προκήρυξη διαγωνισμού επιλογής σπουδαστών για εισαγωγή στο 1ο έτος των Ανωτάτων Στρατιωτικών Εκπαιδευτικών Ιδρυμάτων (ΑΣΕΙ) το έτος 1996, που εκδόθηκε την 20-2-1996 και έτυχε ευρείας κυκλοφορίας και μελέτης από όλους τους υποψηφίους καθόριζε ότι "σπουδαστές του Τμήματος Ιπταμένων που αποτυγχάνουν στις πτήσεις ή κρίνονται υγειονομικά ακατάλληλοι για Ιπτάμενοι, αλλά κατάλληλοι για προσωπικό εδάφους, εφόσον υπάρχουν ανάγκες της υπηρεσίας μετά από γνωμοδότηση του Ανωτάτου Αεροπορικού Συμβουλίου (ΑΑΣ) και του ΥΕΘΑ δύναται να εντάσσονται σε Τμήματα Επιχειρησιακής και Διοικητικής Υποστήριξης, άλλως θα απομακρύνονται


 

  

Σελίδα 2233 

 

από τη Σχολή". Συνεπώς οι υποψήφιοι, που είχαν δηλώσει επιθυμία να εισαχθούν στη Σχολή και θα κρίνονταν πτητικά ακατάλληλοι, δεν θα εντάσσονταν υποχρεωτικά σε Τμήματα Εδάφους και υπήρχε η περίπτωση να διαγραφούν, εφόσον δεν υπήρχαν υπηρεσιακές ανάγκες.

Επιπροσθέτως σας γνωρίζουμε, ότι στο Μηχανογραφικό Δελτίο, η συμπλήρωση του οποίου εμπίπτει στην αρμοδιότητα του ΥΠΕΠΘ, ουδόλως αναφέρεται στο θέμα καθόσον αυτό εμπίπτει στην αρμοδιότητα του ΥΕΘΑ και καθορίζεται στην εγκύκλιο που εκδίδεται από αυτό.

Συνεπώς, οι υποψήφιοι αν και είχαν δηλώσει, τόσο στο Μηχανογραφικό Δελτίο του ΥΠΕΠΘ, όσο και στην αίτηση που είχαν υποβάλει στο ΥΕΘΑ, την επιθυμία να διαγωνισθούν για την εισαγωγή τους στο τμήμα Ιπταμένων της Σχολής, μπορούσαν μέχρι το τέλος του Ιουνίου 1996, οπότε περατώθηκαν οι προκαταρκτικές εξετάσεις του ΥΕΘΑ, (ψυχοτεχνικές, αθλητικές, υγειονομικές) να ανακαλέσουν την υποψηφιότητά τους μόνο για τη Σχολή Ικάρων, είτε υποβάλλοντας υπεύθυνη δήλωση, είτε αναφέροντας την επιθυμία τους ενώπιον της επιτροπής, είτε τέλος μη προσερχόμενοι στις προβλεπόμενες προκαταρκτικές εξετάσεις. Ενέργειες στις οποίες, όμως, δεν προέβησαν.

Ωστόσο, το Υπουργείο Εθνικής 'Αμυνας, αναγνωρίζοντας το πρόβλημα των πτητικά ανεπαρκών υποψηφίων Ικάρων και σε συνεργασία με το Υπουργείο Εθνικής Παιδείας, προώθησε ήδη σχέδιο τροπολογίας - προσθήκης του ν. 2009/1992, στο άρθρο 26 του ν. 2530 που ψηφίστηκε από τη Βουλή των Ελλήνων και δημοσιεύτηκε στο ΦΕΚ 218/23-10-1997 τεύχος Α, και με το οποίο δίνεται η δυνατότητα για την ένταξή τους στην επόμενη Σχολή προτίμησής τους (Στρατιωτική Σχολή ή ΑΕΙ ή ΤΕΙ), με αναδρομική μάλιστα ισχύ ώστε να συμπεριληφθούν και οι διαγραφέντες του Ακαδημαϊκού 'Ετους 1996-97. Προϋπόθεση, βέβαια, αποτελεί να έχουν δηλώσει κάποια Σχολή ως δεύτερη επιλογή τους και να συγκεντρώνουν βαθμολογία ίση με αυτή του τελευταίου εισερρχομένου στην αντίστοιχη Σχολή.

Το Υπουργείο Εθνικής 'Αμυνας, επιδεικνύοντας ιδιαίτερη ευαισθησία σε ζητήματα με κοινωνικές διαστάσεις και προεκτάσεις, όπως κατ' επανάληψη έχει αποδείξει στο παρελθόν και με την ήδη ολοκληρωθείσα νομοθετική ρύθμιση του εν λόγω θέματος, καταβάλλει κάθε δυνατή προσπάθεια για την οριστική επίλυση του προβλήματος και την εξάλειψη της κοινωνικής αδικίας που δημιουργείται.

Ο Υπουργός

ΑΠ. ΑΘ. ΤΣΟΧΑΤΖΟΠΟΥΛΟΣ"

15. Στην με αριθμό 779/4-8-97 ερώτηση δόθηκε με το υπ' αριθμ. 2092/3-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 779 που κατατέθηκε στις 4-8-97 από το Βουλευτή κ. Νίκο Νικολόπουλο, σας γνωρίζουμε τα εξής:

Για τον οικισμό Ρακίτας δεν υπάρχει πρόγραμμα πολεοδομικού σχεδιασμού αφού αυτός δεν αναφέρεται ως οικισμός στην απογραφή ΕΣΥΕ 1981, που θα ήταν προϋπόθεση οριοθέτησής του βάσει του π.δ/τος 24-4-85 (ΦΕΚ 181Δ/85) όπως ισχύει.

Η αρμοδιότητα έγκρισης μελετών πολεοδομικού σχεδιασμού (Γενικό Πολεοδομικό Σχέδιο, Σχέδιο Χωρικής και Οικιστικής Οργάνωσης ανοικτής πόλης), στο πλαίσιο του οποίου μπορεί να εξετασθεί και η δυνατότητα ένταξης της συγκεκριμένης περιοχής, βάσει του ν. 2508/97 (ΦΕΚ 124/Α/97) ανήκει στο Γενικό Γραμματέα της οικείας Περιφέρειας.

Τέλος, σας ενημερώνουμε ότι έχει κατατεθεί στις αρμόδιες υπηρεσίες μας φάκελος προέγκρισης χωροθέτησης του έργου ύδρευσης του οικισμού Ρακίτας, ο οποίος αξιολογείται στο πλαίσιο τήρησης της σχετικής διαδικασίας.

Ο Υπουργός

Κ. ΛΑΛΙΩΤΗΣ"

16. Στην με αριθμό 925/8-8-97 ερώτηση δόθηκε με το υπ' αριθμ. 2185/29-9-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερωτήσεως 925/8-8-97 του Βουλευτή Ηρακλείου κ. Μ. Κεφαλογιάννη, σας ενημερώνουμε για τα ακόλουθα:

1. 'Ολες οι μελέτες που είχαν αποσταλεί στο Ταμείο Συνοχής του 1993 αξιοποιήθηκαν και εκδόθηκαν οι αποφάσεις για την ένταξη των αντίστοιχων έργων τα οποία βρίσκονται σε φάση υλοποίησης.

2. Σας εσωκλείουμε αναλυτικούς και συγκεντρωτικούς πίνακες για το σύνολο των έργων Ταμείου Συνοχής από την αρχή της εφαρμογής του Προγράμματος μέχρι σήμερα, όπου εμφανίζονται το σύνολο των έργων που έχουν ενταχθεί στο Ταμείο Συνοχής, το έτος ένταξής τους, π.χ. Ε (94), Ε(95), Ε(96), Ε(97), κλπ., ο συνολικός προϋπολογισμός τους, οι πραγματοποιηθείσες δαπάνες, η απορρόφηση ανά έργο και η συνολική απορρόφηση των κατηγοριών των έργων Μεταφορών και Περιβάλλοντος.

3. Σημαντικός αριθμός από τα έργα αυτά βρίσκονται σε προχωρημένη φάση υλοποίησης και άλλα εξ' αυτών έχουν ήδη ολοκληρωθεί. 'Οπως φαίνεται και από τους πίνακες το ποσοστό απορρόφησης για τα έργα Περιβάλλοντος είναι 40%, για τα έργα Μεταφορών 35% και η συνολική απορρόφηση για το Ταμείο Συνοχής είναι 38%.

Ο Υφυπουργός

Χ. ΠΑΧΤΑΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

17. Στην με αριθμό 986/13-8-97 ερώτηση δόθηκε με το υπ' αριθμ. 2153/22-9-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 986 που κατατέθηκε στις 13-8-97 από τους Βουλευτές κυρίους Σταύρο Παναγιώτου και Μαρία Μπόσκου σας γνωρίζουμε ότι κατά τις διαδικασίες προέγκρισης χωροθέτησης και έγκρισης περιβαλλοντικών όρων κάθε έργου, από τις αρμόδιες υπηρεσίες μας λαμβάνονται υπ' όψη, συνεκτιμώνται και αξιολογούνται όλα τα ιδιαίτερα στοιχεία κάθε περιοχής καθώς και οι απόψεις όλων των αρμόδιων και ενδιαφερόμενων φορέων.

Ο Υπουργός

Κ. ΛΑΛΙΩΤΗΣ"

18. Στην με αριθμό 1025/20-8-97 ερώτηση δόθηκε με το υπ' αριθμ. 2159/17-9-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 1025 που κατατέθηκε στις 20-8-97 από το Βουλευτή κ. Ηλία Βεζδρεβάνη σας πληροφορούμε ότι στη Νομαρχιακή Αυτοδιοίκηση Θεσπρωτίας εγκρίθηκε πίστωση 10.000.000 δρχ. από το ΕΤΕΡΠΣ για το Πρόγραμμα αναβάθμισης και καθαρισμού των ακτών έτους 1997.

Ο Υπουργός

Κ. ΛΑΛΙΩΤΗΣ"

19. Στην με αριθμό 1040/21-8-97 ερώτηση δόθηκε με το υπ' αριθμ. 2166/9-9-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 1040 που κατατέθηκε στις 21-8-97 από το Βουλευτή κ. Παναγιώτη Ψωμιάδη σας γνωρίζουμε τα εξής:

Για την οριστική αντιμετώπιση της ασφαλούς διαχείρισης τοξικών και επικίνδυνων αποβλήτων σε επίπεδο χώρας, το ΥΠΕΧΩΔΕ σε συνεργασία με τα συναρμόδια Υπουργεία, τους ενδιαφερόμενους φορείς (ΓΣΕΕ, ΣΕΒ, ΚΕΔΚΕ, οικολογικές


 

  

Σελίδα 2234 

 

οργανώσεις) διαμόρφωσε ένα ολοκληρωμένο θεσμικό πλαίσιο για τη διαχείριση των αποβλήτων ώστε να προωθείται η πρόληψη, η μείωση της παραγωγής τους, η επαναχρησιμοποίησή τους ή και αξιοποίησή τους. Το πλαίσιο αυτό περιγράφεται στην αρ. 19396/1546/8-7-97 ΚΥΑ (ΦΕΚ 604 Β/8-7-97).

Με βάση τις παραγόμενες ποσότητες, τη χωροταξική τους προέλευση και την ποιοτική τους σύσταση έχει εκπονηθεί εκ μέρους του ΥΠΕΧΩΔΕ ένας σχεδιασμός στον οποίο προβλέπεται η ίδρυση και λειτουργία δύο εγκαταστάσεων εναπόθεσης, που κατανέμονται μία στη Βόρεια και μία εγκατάσταση στη Νότιο Ελλάδα.

Με τις μέχρι σήμερα ακολουθούμενες διαδικασίες, βάσει της ισχύουσας νομοθεσίας (ΚΥΑ 72751/3054/85 για την αξιολόγηση των Μελετών Περιβαλλοντικών Επιπτώσεων - Μ.Π.Ε. και έγκριση περιβαλλοντικών όρων), η διαχείριση των επικίνδυνων αποβλήτων (συλλογή, συσκευασία και τελική τους διάθεση) που παράγονται από τις δραστηριότητες των βιομηχανιών και βιοτεχνιών, γίνεται μετά από ειδική άδεια που χορηγείται για το σκοπό αυτό από τις αρμόδιες νομαρχιακές υπηρεσίες (Δ/νση Περιβάλλοντος της οικείας Νομαρχιακής Αυτοδιοίκησης).

Ο Υπουργός

Κ. ΛΑΛΙΩΤΗΣ"

20. Στις με αριθμό 1099/26-8-97, 1866/7-10-97 ερωτήσεις δόθηκε με το υπ' αριθμ. 2174/10-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στις ερωτήσεις με αριθμό 1099/26-8-97 και 1866/7-10-97 που κατατέθηκαν από το Βουλευτή κ. Λευτέρη Παπαγεωργόπουλο σας γνωρίζουμε τα εξής:

Ο σχεδιασμός για τη διαχείριση των απορριμάτων στο Ν. Αττικής έχει εγκριθεί από το Περιφερειακό Συμβούλιο και έχει δοθεί η προέγκριση χωροθέτησης για τρεις (3) περιοχές. Μετά την ολοκλήρωση των Μελετών Περιβαλλοντικών Επιπτώσεων (Μ.Π.Ε.) θα επιλεγεί η πλέον κατάλληλη προκειμένου να ιδρυθεί εργοστάσιο ανακύκλωσης και παραγωγής εδαφοβελτιωτικού και Χώρος Υγειονομικής Ταφής Απορριμμάτων (ΧΥΤΑ) ο οποίος θα δέχεται τα υπολείμματα της επεξεργασίας.

Η προσφυγή των ενδιαφερομένων Δήμων στο Σ.τ.Ε. για ακύρωση των προαναφερθεισών προεγκρίσεων χωροθέτησης θα συζητηθεί τον προσεχή Νοέμβριο, παράλληλα δε, εκπονούνται οι ΜΠΕ για την ολοκλήρωση του σχεδιασμού.

Σας πληροφορούμε ότι δεν προβλέπεται τροποποίηση του νομικού πλαισίου για τα στερεά απόβλητα δεδομένου ότι πρόσφατα εκδόθηκε η αρ. 69728/824 ΚΥΑ (ΦΕΚ 358/Β/17-5-96) η οποία έχει εκσυγχρονίσει και εναρμονίσει την Ελληνική νομοθεσία με τις οδηγίες της Ευρωπαϊκής 'Ενωσης.

Τέλος σας ενημερώνουμε ότι με την υφιστάμενη νομοθεσία αρμοδιότητα και ευθύνη για τη διαχείριση των απορριμμάτων έχουν η πρωτοβάθμια και η δευτεροβάθμια τοπική αυτοδιοίκηση.

Ο Υπουργός

Κ. ΛΑΛΙΩΤΗΣ"

21. Στην με αριθμό 1236/2-9-97 ερώτηση δόθηκε με το υπ' αριθμ. 2242/6-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 1236 που κατατέθηκε στις 2-9-97 από το Βουλευτή κ. Γιώργο Καρατάσο σας ενημερώνουμε ότι το ΥΠΕΧΩΔΕ αναγνωρίζοντας το οξύτατο πρόβλημα της εγκατάστασης και της μόνιμης στέγασης των παλιννοστούντων ομογενών καθώς και τα μεγάλα ειδικά κοινωνικά προβλήματα των προσφυγικών πληθυσμών, καταβάλλει στο πλαίσιο των αρμοδιοτήτων του, κάθε δυνατή προσπάθεια για την αντιμετώπιση των προβλήματα αυτών.

Ειδικότερα, σχετικά με το αναφερόμενο στην ερώτηση θέμα των Παλιννοστούντων Ελλήνων του Πόντου στην περιοχή του αεροδρομίου Ελευσίνας σας ενημερώνουμε ότι έχουν ζητηθεί, (σχετικά έγγραφα 3815/24-6-97 και 5181/10-9-97 του Γενικού Γραμματέα ΥΠΕΧΩΔΕ), οι απόψεις των εμπλεκομένων φορέων, προκειμένου να εξετασθεί στη συνέχεια η δυνατότητα προώθησης του θέματος.

Ο Υπουργός

Κ. ΛΑΛΙΩΤΗΣ"

22. Στην με αριθμό 1299/5-9-97 ερώτηση δόθηκε με το υπ' αριθμ. 2/29-10-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1299/5-9-97, που κατέθεσαν οι Βουλευτές κύριοι Μ. ΑΓΓΟΥΡΑΚΗΣ και Σ. ΚΟΡΑΚΑΣ, σας γνωρίζουμε τα εξής:

Τα συνταγματικά κατοχυρωμένα ατομικά δικαιώματα και οι ελευθερίες είναι απόλυτα σεβαστά από τους αστυνομικούς και η προστασία τους αποτελεί γνώμονα των ενεργειών τους σε κάθε εκδήλωση.

Η πολιτική συμπεριφορά και το φρόνημα των πολιτών σε καμία περίπτωση δεν αποτελεί αντικείμενο ενδιαφέροντος των Υπηρεσιών της Ελληνικής Αστυνομίας, η οποία εφαρμόζει την ισχύουσα νομοθεσία με την επιβαλλόμενη υπευθυνότητα και ευαισθησία.

Θα πρέπει να σημειωθεί ότι η εφαρμογή της νομοθεσίας δεν επαφίεται στη διακριτική ευχέρεια της Αστυνομίας αλλά αποτελεί υποχρέωση όχι μόνο αυτής αλλά και των πολιτών, οι οποίοι πρέπει να την συνδράμουν στην αποστολή της.

Στα πλαίσια αυτά συνελήφθησαν την 3-9-1997 στην Αθήνα τα αναφερόμενα άτομα για παράβαση του ν. 1491/1984 και οδηγήθηκαν στη Δικαιοσύνη.

Ο Υπουργός

ΓΕΩΡΓΙΟΣ ΡΩΜΑΙΟΣ"

23. Στην με αριθμό 1300/5-9-97 ερώτηση δόθηκε με το υπ' αριθμ. 325/29-10-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1300/5-9-1997, που κατέθεσε η Βουλευτής κ. Ε. Παπαδημητρίου, σας γνωρίζουμε τα εξής:

Οι περιοχές Μαρκόπουλου, Ωρωπού και Σκάλας Ωρωπού αστυνομεύονται ικανοποιητικά από το Αστυνομικό Τμήμα Ωρωπού, το οποίο με συνεχείς περιπολίες και εξορμήσεις καταβάλλει έντονες προσπάθειες για την πρόληψη και καταστολή της εγκληματικότητας και την εμπέδωση του αισθήματος ασφάλειας των πολιτών.

Για το σκοπό αυτό έχει στελεχωθεί με επαρκή δύναμη το Τμήμα αυτό. Πρόσφατα μάλιστα διατέθηκαν έξι νέοι Αστυφύλακες και η δύναμη του ανέρχεται στα 30 άτομα. Επίσης του έχει κατανεμηθεί, εκτός των άλλων, ένα αυτοκίνητο προμήθειας 1996 και μία μοτοσυκλέτα 250 cc πρόσφατης παραλαβής.

Σε ό,τι αφορά τα διαπραχθέντα αδικήματα, οι ενέργειες για την εξιχνίασή τους συνεχίζονται με αμείωτο ενδιαφέρον.

Στη Γενική Αστυνομική Διεύθυνση Αττικής δόθηκε εντολή να εξετάσει τα καταγγελλόμενα και να λάβει κατά την κρίση της εντονότερα μέτρα για βελτίωση της αστυνόμευσης στην αναφερόμενη περιοχή.

Ο Υπουργός

ΓΕΩΡΓΙΟΣ ΡΩΜΑΙΟΣ"

24. Στην με αριθμό 1334/9-9-97 ερώτηση δόθηκε με το υπ' αριθμ. 2/29-10-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1334/9-9-1997, που κατέθεσε η Βουλευτής κ. Σ. Αλφιέρη, σας γνωρίζουμε ότι η εφαρμογή των νόμων του κράτους αποτελεί βασική υποχρέωση του προσωπικού της Ελληνικής Αστυνομίας που απορρέει από την αποστολή του και δεν χρειάζεται γι' αυτό καμία ειδική διαταγή.

Στα πλαίσια αυτά εκδηλώθηκαν και στην προκείμενη περίπτωση οι προβλεπόμενες δικονομικές ενέργειες για τη σύλληψη των αναφερόμενων ατόμων, τα οποία παρέβησαν το


 

  

Σελίδα 2235 

 

ν. 1491/1984 και οδηγήθηκαν στη Δικαιοσύνης.

Ο Υπουργός

ΓΕΩΡΓΙΟΣ ΡΩΜΑΙΟΣ"

25. Στην με αριθμό 1347/9-9-97 ερώτηση δόθηκε με το υπ' αριθμ. 6108/30-10-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμ. 1347/9-9-97 που κατέθεσε στη Βουλή, ο Βουλευτής κ. Αθ. Χειμάρας σχετικά με το σιδηροδρομικό δίκτυο, σας διαβιβάζουμε το σχετικό έγγραφο με αρ. πρωτ. 191540/195-Α/30-10-97 έγγραφο του Δ/ντος Συμβούλου του Οργανισμού Σιδηροδρόμων Ελλάδος Α.Ε..

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

26. Στην με αριθμό 1353/9-9-97 ερώτηση δόθηκε με το υπ' αριθμ. 2278/13-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 1353 που κατατέθηκε στις 9-9-97 από τους Βουλευτές κυρίους Σταύρο Παναγιώτου και Μαρία Μπόσκου, σας γνωρίζουμε τα εξής:

Σύμφωνα με την εγκύκλιο 34/94 του ΥΠΕΧΩΔΕ είναι δυνατή η χρηματοδότηση μελετών πολεοδόμησης που εκπονούνται με τη μορφή "πακέτου" (παράλληλη εκπόνηση μελετών κτηματογράφησης - πολεοδομικής μελέτης - πράξης εφαρμογής) με την προϋπόθεση ότι οι σχετικές εργασίες έχουν ανατεθεί και εκπονούνται σύμφωνα με τις εγκεκριμένες προδιαγραφές και τιμολόγια του ΥΠΕΧΩΔΕ.

Η τήρηση των παραπάνω προϋποθέσεων καθώς και της ισχύουσες νομοθεσίας, απαιτούνται και για τη χρηματοδότηση της μελέτης του θέματος.

Ο Υπουργός

Κ. ΛΑΛΙΩΤΗΣ"

27. Στην με αριθμό 1354/9-9-97 ερώτηση δόθηκε με το υπ' αριθμ. 4/29-10-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1354/9-9-1997, που κατέθεσε η Βουλευτής κ. Μ. Δαμανάκη και μας διαβίβασε το Υπουργείο ΠΕ.ΧΩ.Δ.Ε. με το 193/196/199 από 8-10-1997 έγγραφό του, σε ό, τι μας αφορά, σας γνωρίζουμε τα εξής:

Στην περιοχή της πλατείας Ομονοίας ασκείται διαρκής αστυνόμευση τόσο από το Αστυνομικό Τμήμα Ομονοίας όσο και από τη Διεύθυνση Ασφαλείας Αττικής.

Οι Υπηρεσίες αυτές, με συνεχείς περιπολίες και εξορμήσεις καταβάλλουν έντονες προσπάθειες για την πρόληψη και καταστολή της εγκληματικότητας, την εμπέδωση του αισθήματος ασφαλείας των πολιτών και εφαρμόζουν κατά των υπαιτίων εγκληματικών πράξεων, τις ισχύουσες διατάξεις.

Ενδεικτικά σημειώνεται ότι κατά το χρονικό διάστημα από 1-1-1997 έως 15-9-1997 διενεργήθηκαν στην πλατεία Ομονοίας 1238 περιπολίες αστυνομικών και ελέγχθηκαν 2855 άτομα. Από αυτά συνελήφθηκαν 143 διωκόμενα άτομα, για τα οποία ακολουθήθηκαν οι νόμιμες διαδικασίες καθώς και 527 λαθρομετανάστες, οι οποίοι επαναπροωθήθηκαν στη χώρα τους. Επίσης, βεβαιώθηκαν 192 παραβάσεις του νόμου περί ναρκωτικών, 27 περί υπαιθρίου εμπορίου και 95 για λαθραία διακίνηση καπνοβιομηχανικών προϊόντων, για τις οποίες οι υπαίτιοι παραπέμφθηκαν στη δικαιοσύνη.

Για την αντιμετώπιση της κατάστασης που δημιουργήθηκε στον ανωτέρω χώρο από την παρουσία αστέγων και άλλων ατόμων (επαιτών, οινοφλύγων, τοξικομανών, κλπ), τα οποία στερούνται πόρων επιβίωσης, οικογένειας, κλπ. και κατ' ανάγκη κινούνται έξω από το σύνηθες κοινωνικό περιβάλλον, για την περίθαλψη και ιατροφαρμακευτική στήριξή τους και για την εξασφάλιση καλύτερων συνθηκών τάξης και ασφάλειας στην περιοχή λαμβάνεται στα πλαίσια της αστυνομικής δραστηριότητας κάθε αναγκαίο μέτρο, σε συνεργασία με τις Υπηρεσίες των άλλων Υπουργείων και τοπικούς φορείς.

Επισημαίνεται ότι η αντιμετώπιση του ανωτέρω κοινωνικού φαινομένου και της συναφούς εγκληματικότητας είναι μία διαδικασία πολυσχιδής η οποία δεν εξαντλείται στον τομέα της αστυνομικής δραστηριότητας, αλλά απαιτείται η ενεργός συμμετοχή και ευαισθητοποίηση όλης της κοινωνίας σε αρμονική συνεργασία με όλους τους φορείς της.

Στις Υπηρεσίες μας δόθηκε εντολή για τη λήψη κάθε μέτρου ευταξίας στους προβληματικούς δημόσιους χώρους, σε συνεργασία με τους συναρμόδιους φορείς και την εντατικοποίηση των ελέγχων για την πάταξη κάθε μορφής εγκληματικότητας στις ανωτέρω περιοχές.

Ο Υπουργός

ΓΕΩΡΓΙΟΣ ΡΩΜΑΙΟΣ"

28. Στην με αριθμό 1378/10-9-97 ερώτηση δόθηκε με το υπ' αριθμ. 2297/22-9-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 1378 που κατατέθηκε στις 10-9-97 από τη Βουλευτή κ. Ανδριανή Λουλέ σας γνωρίζουμε τα εξής:

Το κόστος έκδοσης οικοδομικών αδειών ορεινών ή αγροτικών περιοχών είναι ήδη μειωμένο συγκριτικά με αυτό άλλων αστικών περιοχών, αφού διάφοροι παράμετροι, που επηρεάζουν το ύψος του (μειωμένες αντικειμενικές αξίες ή ανυπαρξία τέτοιων, κοινωνικός συντελεστής επιφανείας 0,60, απαλλαγή από εισφορές και κρατήσεις υπέρ Δήμου ή ΚΗ κλπ.), επιδρούν μειωτικά στην συνολική διαμόρφωσή του.

Εκτός των προαναφερομένων ισχυουσών ευνοϊκών ρυθμίσεων προωθείται νομοθετική ρύθμιση, με την οποία προτείνονται μέτρα για τη δραστική μείωση του συνολικού κόστους έκδοσης κάθε οικοδομικής αδείας, που αφορά στην ανέγερση αγροτικών κατασκευών από αγρότες, νέους αγρότες, νεοεισερχόμενους στον αγροτικό τομέα, ομογενείς και εργάτες γης εντός των αγροτικών περιοχών.

Ο Υπουργός

Κ. ΛΑΛΙΩΤΗΣ"

29. Στην με αριθμό 1500/17-9-97 ερώτηση δόθηκε με το υπ' αριθμ. 1529/29-10-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 1500/17-9-97 ερώτησης που κατέθεσε ο Βουλευτής κ. Σ. Δήμας στη Βουλή των Ελλήνων, με θέμα την προοπτική ίδρυσης Κέντρου Εκπαίδευσης Νεοσύλλεκτων στο νομό Γρεβενών, σας γνωρίζεται ότι τα υφιστάμενα σήμερα Κέντρα Εκπαίδευσης Νεοσύλλεκτων καλύπτουν πλήρως τις ανάγκες εκπαίδευσης και στέγασης των Νεοσύλλεκτων οπλιτών. Προς το παρόν το Γενικό Επιτελείο Στρατού δεν προτίθεται να δημιουργήσει νέα Κέντρα Εκπαίδευσης Νεοσύλλεκτων για οικονομικούς λόγους.

Σας γνωστοποιούμε ότι στα Γρεβενά υπάρχει το Στρατόπεδο "Καραχάλιου", όπου έχει την έδρα του το 51ο Σύνταγμα Πεζικού. Στις 10 Μαϊου ανάλογο αίτημα υποβλήθηκε προς τον κ. Υπουργό Εθνικής 'Αμυνας από τον Βουλευτή Γρεβενών κ. Ιωάννη Κωνσταντινίδη, ο οποίος ανέφερε ότι για τη λειτουργία του Κέντρου Εκπαίδευσης Νεοσύλλεκτων στο Στρατόπεδο του 51ου Συντάγματος Πεζικού, ο Δήμος Γρεβενών και η Νομαρχιακή Αυτοδιοίκηση αναλαμβάνουν το κόστος ανακαίνισης του εν λόγω στρατοπέδου και την κατασκευή κτιριακών εγκαταστάσεων μέχρι του ποσού των δύο (2) δισεκατομμυρίων δραχμών.

Το Γενικό Επιτελείο Στρατού έκρινε ενδιαφέρουσα την πρόταση του κ. Βουλευτή και αποδέχθηκε καταρχήν το αίτημά του υπό τις ακόλουθες προϋποθέσεις:

Να διατεθούν τα 2 δισεκατομμύρια δραχμές εφάπαξ και όχι


 

  

Σελίδα 2236 

 

τμηματικά από τη Νομαρχιακή Αυτοδιοίκηση Γρεβενών για ανακαίνιση των υφιστάμενων και κατασκευή των νέων εγκαταστάσεων του 51ου Συντάγματος Πεζικού, τα οποία απαιτούνται για το Κέντρο Εκπαίδευσης Νεοσύλλεκτων. 'Οσον αφορά τις εργασίες συντήρησης και κατασκευής εγκαταστάσεων να γίνουν σύμφωνα με τη μελέτη του Γενικού Επιτελείου Στρατού συγκεντρωτικά ενώ η λειτουργία του Κέντρου να ξεκινήσει μετά την ολοκλήρωση των εργασιών.

Ο σχετικός φάκελος με τις προαναφερθείσες απόψεις του Γενικού Επιτελείου Στρατού, σχετικά με την αποδοχή του αιτήματος, του κ. Βουλευτή, έχει ήδη υπογραφεί από τον κ. Υπουργό Εθνικής 'Αμυνας και δόθηκε η έγκρισή του για την δρομολόγηση των προβλεπόμενων διαδικασιών.

Ο Υπουργός

ΑΠ. ΑΘ. ΤΣΟΧΑΤΖΟΠΟΥΛΟΣ"

30. Στην με αριθμό 1553/19-9-97 ερώτηση δόθηκε με το υπ' αριθμ. 325/29-10-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1553/19-9-1997, που κατέθεσε ο Βουλευτής κ. Λ. Κουρής, σας γνωρίζουμε τα εξής:

Η περιοχή Ωρωπού αστυνομεύεται ικανοποιητικά από το Αστυνομικό Τμήμα Ωρωπού, το οποίο πρόσφατα ενισχύθηκε με έξι νέους Αστυφύλακες και διαθέτει ικανή δύναμη 30 ατόμων. Επίσης έχουν κατανεμηθεί σε αυτό, εκτός των άλλων, ένα όχημα προμήθειας 1996 και μία μοτοσυκλέτα 250 cc πρόσφατης παραλαβής.

Για την πρόληψη και καταστολή της εγκληματικότητας και την εμπέδωση κλίματος ασφαλείας στους πολίτες διενεργούνται συνεχείς περιπολίες και εξορμήσεις και οι υπαίτιοι υφίστανται τις νόμιμες κυρώσεις.

'Οσον αφορά τα διαπραχθέντα αδικήματα, οι ενέργειες για την εξιχνίασή τους συνεχίζονται με αμείωτο ενδιαφέρον.

Στη Γενική Αστυνομική Διεύθυνση Αττικής δόθηκε εντολή να εξετάσει τα καταγγελόμενα και να λάβει κατά την κρίση της εντονότερα μέτρα για βελτίωση της αστυνόμευσης στην περιοχή.

Ο Υπουργός

ΓΕΩΡΓΙΟΣ ΡΩΜΑΙΟΣ"

31. Στην με αριθμό 1587/23-9-97 ερώτηση δόθηκε με το υπ' αριθμ. 1533/29-10-97 έγγραφο από τον Υφυπουργό Εθνικής 'Αμυνας η ακόλουθη απάντηση:

"Σε απάντηση της 1587/23-9-97 ερώτηση που κατέθεσε ο Βουλευτής κ. Λ. Λυμπερακίδης στη Βουλή των Ελλήνων, με θέμα τα κριτήρια επιλογής για την πρόσληψη 2.400 Εθελοντών Ανδρών Πενταετούς Υπηρεσίας (ΕΠΥ) στο Στρατό Ξηράς για το έτος 1997, σας γνωρίζονται τα εξής:

Με την (β) σχετική Υπουργική Απόφαση καθορίστηκαν τα κριτήρια Επιλογής Αξιοποίησης των Εθελοντών - Εθελοντριών Πενταετούς Υπηρεσίας (ΕΠΥ) και για τους τρεις κλάδους των Ενόπλων Δυνάμεων. Μεταξύ των άλλων κριτηρίων θεσπίστηκε και το κριτήριο Εντοπιότητας μονίμως διαμενόντων σε παραμεθόριες περιοχές, με μέγιστη βαθμολογία 50 μονάδες (5 μονάδες Χ συντελεστή 10 = 50 μονάδες).

'Ομως, το ΥΠΕΘΑ αναγνωρίζοντας αφενός την τεράστια σημασία που έχει για την διασφάλιση της εδαφικής ακεραιότητας της Χώρας μας, η ανάπτυξη των παραμεθορίων περιοχών και η συγκράτηση του πληθυσμού σε αυτές και αφετέρου την ανάγκη αντικειμενικοποίησης των κριτηρίων επιλογής ΕΠΥ, τροποποίησε, πρόσφατα, την (β) σχετική Απόφαση. Προς την κατεύθυνση αυτή, με την (γ) σχετική Απόφαση, αντικαταστάθηκε η περίπτωση 3 του 'Αρθρου 1 του (β) σχετικής Απόφασης, ώστε κάθε υποψήφιος που κατάγεται από παραμεθόρια περιοχή να λαμβάνει τις διπλάσιες μονάδες από ότι στο παρελθόν (δηλαδή 100 αντί για 50 επί συνόλου 1000 μονάδων), ενώ ταυτόχρονα καταργείται το κριτήριο της "εν γένει παρουσίας και προσωπικότητας" που προβλεπόταν στην περίπτωση 8 του άρθρου 1 της (β) σχετικής και αξιολογείτο με 50 μονάδες. Η κατάργηση του ανωτέρω κριτηρίου επιβλήθηκε από την ανάγκη για αντικειμενική αξιολόγηση των υποψηφίων. Είναι το μόνο κριτήριο στο οποίο υπεισέρχεται η υποκειμενικότητα της εκάστοτε επιτροπής.

Επιπρόσθετα με την (β) σχετική όπως αυτή τροποποιήθηκε από την (γ) σχετική Υπουργική Απόφαση καθορίστηκαν αξιοκρατικά κριτήρια επιλογής, τα οποία συνίστανται κυρίως σε:

1. Βαθμολογία αποδεικτικών σπουδών-πτυχίου.

2. Επαγγελματικές γνώσεις αναλόγως του τίτλου σπουδών και ειδικότητας. 

3. Κατοχή πτυχίων σχετικών με την ειδικότητα πέραν των απαιτουμένων. 

4. Γνώση ξένων γλωσσών επιπέδου LOWER και αντίστοιχα.

5. Αποτελέσματα Test προσωπικότητας, υγειονομικών και αθλητικων δοκιμασιών.

Τα προαναφερόμενα κριτήρια εξασφαλίζουν εχέγγυα αντικειμενικής, αδιάβλητης, αξιοκρατικής και δίκαιης επιλογής.

Σχετικά με το ερώτημα του κ. Βουλευτή "Τι γίνεται με τους αποφοίτους Γυμνασίου" που κατά τον ερωτώντα είναι άδικο να τους δίδεται η ευκαιρία να υποβάλλουν δικαιολογητικά και μετά να κρίνονται και να συγκρίνονται με τους αποφοίτους του Λυκείου και λοιπούς και τελικά να απορρίπτονται, κρίνεται ως ακραία περίπτωση για τους εξής λόγους:

1. Το ποσοστό των αποφοίτων Γυμνασίου σε σχέση με τους υπόλοιπους είναι χαμηλό και μειώνεται κάθε χρόνο.

2. Αν κάποιος υποψήφιος αυτής της κατηγορίας έχει καταθέσει δικαιολογητικά, επί παραδείγματι παραμεθορίου περιοχής και μιας εκ των ειδικών κατηγοριών που προβλέπονται στην εγκύκλιο ή προϋπηρεσία στον Στρατό ή σε κάποια τεχνική ειδικότητα που δεν την έχει ο απόφοιτος του Λυκείου, τότε τα μόρια που συγκεντρώνει ο απόφοιτος του Γυμνασίου είναι κατά πολύ περισσότερο από εκείνον του Λυκείου.

3. Επιδίωξη της Υπηρεσίες του Υπουργείου Εθνικής 'Αμυνας είναι να προσλαβάνονται Εθελοντές Πενταετούς Υποχρέωσης με υψηλότερο μορφωτικό επίπεδο για να μπορούν να ανταποκρίνονται στις απαιτήσεις που αυξάνονται συνεχώς στον τεχνολογικό τομέα.

4. Η πρόταση του κ. Βουλευτή να κριθούν ξεχωριστά με βάση καθορισμένου ποσοστό 15-20%, για το έτος 1997 δεν μπορεί να πραγματοποιηθεί διότι έχει ήδη γίνει η προκήρυξη του Διαγωνισμού και βρίσκονται σε εξέλιξη οι διαδικασίες επιλογής.

Εκτός από τα ανωτέρω στοιχεία υπάρχουν και άλλες διαφορές μεταξύ της περσινής και της φετεινής εγκυκλίου για τις οποίες δεν γίνεται ιδιαίτερη αναφορά στην ερώτηση του κ. Βουλευτή και οι οποίες έχουν σαν σκοπό την πρόσληψη υποψηφίων με περισσότερη γνώση του αντικειμένου αλλά καλύπτουν παράλληλα και κοινωνικές ανάγκες. Αυτές είναι:

1. Χρόνος προϋπηρεσίας αποδεικνυόμενος με βεβαίωση Αρχής ή Ασφαλιστικού φορέα. Με τη φετεινή εγκύκλιο αυξήθηκε η μέγιστη βαθμολογία από 100 σε 150 μόρια.

2. Λοιπά προσόντα-πτυχία που δεν έχουν σχέση με τις ειδικότητες, δεν συμπεριελήφθηκαν καθόλου στην φετεινή εγκύκλιο.

3. Προστέθηκε φέτος νέο κριτήριο "Ειδικές κατηγορίες ΝΔ 582/70" όπως αυτή τροποποιήθηκε με τον ν. 129/82 (παιδιά πολυτέκνων, θυμάτων Εθνικής Αντίστασης, φονευθέντων στον πόλεμο) με βαθμολογία 140 μόρια.


 

  

Σελίδα 2237 

Η (γ) σχετική απόφαση θα εφαρμοστεί από τα Γενικά Επιτελεία κατά τη διενέργεια των ήδη προκυρηχθέντων διαγωνισμών για την κατάταξη ΕΠΥ.

Συννημμένα σας καταθέτουμε αντίγραφα των ισχυουσών Υπουργικών Αποφάσεων.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

Σημ.: Τα σχετικά έγγραφα ευρίσκονται στο αρχείο της 

Δ/νσης Κοινοβουλευτικού Ελέγχου (Τμήμα Ερωτήσεων).

32. Στην με αριθμό 1599/23-9-97 ερώτηση δόθηκε με το υπ' αριθμ. 2367/7-10-97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 1599 που κατατέθηκε στις 23-9-97 από το Βουλευτή κ. Γιώργο Βουλγαράκη, σας γνωρίζουμε τα εξής:

Σύμφωνα με την περί Δρυμών Νομοθεσία απαγορεύεται κάθε μορφή παραχώρησης μέσα στον πυρήνα των εθνικών δρυμών για επιδίωξη άλλου σκοπού πέρα από την προστασία του, καθώς και η εγκατάσταση οικισμών (αρ. 6 παρ. 1 και 2ε του ν.δ. 996/1971).

Ο Οργανισμός Ρυθμιστικού Σχεδίου και Προστασίας Περιβάλλοντος Αθήνας (Ο.Α.), επιπλέον των διατάξεων της περί Δρυμών Νομοθεσίας με στόχο την αποτελεσματικότερη προστασία και την ορθολογική αξιοποίηση του συνόλου των ορεινών όγκων της Λαυρεωτικής Χερσονήσου, συνέταξε, στα πλαίσια των αρμοδιοτήτων του, μελέτη οριοθέτησης και καθορισμού χρήσεων γης για τους ορεινούς όγκους της Λαυρεωτικής, σε εξειδίκευση του Ρυθμιστικού Σχεδίου της Αθήνας (ν. 1515/85). Η μελέτη αυτή εγκρίθηκε κατ' αρχήν κατά την 63η Συνεδρίαση της Εκτελεστικής Επιτροπής του Ο.Α. στις 11-7-96 και μετά την τήρηση της διαδικασίας γνωμοδότησης των οικείων φορέων, πρόκειται να επανεξετασθεί από την Εκτελεστική Επιτροπή.

'Οσον αφορά στις δασικές εκτάσεις αρμόδιο να σας ενημερώσει σχετικά είναι το συνερωτώμενο Υπουργείο Γεωργίας.

Τέλος, όπως μας ενημέρωσε ο Νομάρχης Ανατολικής Αττικής στο αρμόδιο Πολεοδομικό Γραφείο Μαρκοπούλου δεν έχει υποβληθεί μέχρι σήμερα αίτημα οίκησης από Συνεταιρισμό του Υπουργείου Οικονομικών, ή από οποιονδήποτε άλλο Συνεταιρισμό.

Ο Υπουργός

ΚΩΣΤΑΣ ΛΑΛΙΩΤΗΣ"

33. Στην με αριθμό 1660/25-9-97 ερώτηση δόθηκε με το υπ' αριθμ. 2376/3-10-97 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 1660 που κατατέθηκε στις 25-9-97 από τους Βουλευτές κυρίους Σταύρο Παναγιώτου και Στρατή Κόρακα σας γνωρίζουμε τα εξής:

Ο υγρότοπος Αλμυρού, στο Νομό Ηρακλείου, έχει περιληφθεί στον Επιστημονικό Κατάλογο των περιοχών που έχουν μελετηθεί προκειμένου να προταθούν στο Ευρωπαϊκό Δίκτυο Περιοχών Προστασίας της Φύσης, Δύκτιο NAT URA 2ΟΟΟ, στο πλαίσιο της Οδηγίας 92/43/ΕΟΚ. Η περιοχή, η οποία προς το παρόν τουλάχιστον δεν έχει περιληφθεί στον Εθνικό Κατάλογο του ανωτέρω δικτύου, ως υγροβιότοπος προστατεύεται ρητά από τις διατάξεις της Σύμβασης Ραμσάρ (1971), όπως κυρώθηκε με το ν.δ. 191/74 και τις μεταγενέστερες τροποποιήσεις της που κυρώθηκαν με το ν. 1751/1988: Κύρωση πρωτοκόλλου τροποποιητικού της Σύμβασης 1971 για την προστασία των διεθνούς ενδιαφέροντος υγροτόπων ιδία ως υγροβιοτόπων" και με το ν. 1950/1991: "Κύρωση των τροποποιήσεων της Σύμβασης Ραμσάρ (1971) για την προστασία των διεθνούς ενδιαφέροντος υγροτόπων ιδία ως υγροβιοτόπων". Τα ανωτέρω αποτελούν σοβαρά στοιχεία για την προώθηση του χωροταξικού και περιβαλλοντικού σχεδιασμού της ευρύτερης περιοχής.

Ο Υπουργός

ΚΩΣΤΑΣ ΛΑΛΙΩΤΗΣ"

34. Στην με αριθμό 1680/26-9-97 ερώτηση δόθηκε με το υπ' αριθμ. 1116/30-10-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1680/26-9-97 που κατέθεσε ο Βουλευτής κ. Στ. Μάνος, και για τα στοιχεία που ζητούνται, σα διαβιβάζουμε συνημμένα:

1. Πίνακα με τα ποσά που έχουν διατεθεί για την αγορά οικοπέδων, κατασκευή κτιρίων, εξοπλισμό και συντήρηση κτιρίων, και αριθμό κατασκευασθεισών αιθουσών στην Πρωτοβάθμια και Δευτεροβάθμια Εκπαίδευση.

2. Πίνακα με τις δαπάνες μεταφοράς μαθητών Πρωτοβάθμιας και Δευτεροβάθμιας Εκπαίδευσης.

Σημειώνουμε ότι η χρηματοδότηση των σχολείων για την αντιμετώπιση των λειτουργικών τους αναγκών γίνεται από πιστώσεις του Υπουργείου Εσωτερικών Δημόσιας Διοίκησης και Αποκέντρωσης και με τη φροντίδα αυτού προς το οποίο διαβιβάζουμε φωτοαντίγραφο της παρούσας ερώτησης.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

35. Στην με αριθμό 1708/29-9-97 ερώτηση δόθηκε με το υπ' αριθμ. 1126/30-10-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1708/29-9-97 που κατέθεσαν οι Βουλευτές κύριοι Βαγγ. Μπούτας και Αχιλ. Κανταρτζής σας πληροφορούμε τα ακόλουθα:

1. Στην Νομαρχιακή Αυτοδιοίκηση Καρδίτσας με τους πρόσφατους διορισμούς έτους 1997 διορίστηκαν 67 εκπαιδευτικοί Δευτεροβάθμιας Εκπαίδευσης και έχουν ήδη σταλεί 110 πιστώσεις για την πρόσληψη προσωρινών αναπληρωτών.

2. Η Νομαρχιακή Αυτοδιοίκηση Καρδίτσας είναι αρμόδια για την επίλυση των κτιριακών προβλημάτων των σχολείων της Β/θμιας Εκπαίδευσης.

Το Υπουργείο Παιδείας έχει επιχορηγήσει τη Ν.Α. Καρδίτσας για το 1997 με τα εξής ποσά:

Π.Δ.Ε 1997

ΣΑΕ 041/9

Για κατασκευές:250.000.000 δρχ.

Για επισκευές:140.000.000 δρχ.

ΣΑΕ 047

Για κατασκευές:55.000.000 δρχ.

Για επισκευές:33.000.000 δρχ.

Τ.Κ.Α.Σ.Ε.

Για επισκευές:45.000.000 δρχ.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

36. Στην με αριθμό 1726/30-9-97 ερώτηση δόθηκε με το υπ' αριθμ. 5995/31-10-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμ. 1726/30-9-97 που κατέθεσε στη Βουλή ο Βουλευτής κ. Αθαν. Γιαννόπουλος σχετικά με ελλείψεις σε μηχανήματα με αποτελέσματα την δυσλειτουργία του Εθνικού Αερομεταφορέα, σας διαβιβάζουμε το σχετικό έγγραφο με αρ. Πρωτ. Δ. 13/43090/1635 του Διοικητή της Υπηρεσίας Πολιτικής Αεροπορίας.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα σχετικά έγγραφα ευρίσκονται στο αρχείο της 


 

  

Σελίδα 2238 

Δ/νσης Κοινοβουλευτικού Ελέγχου (Τμήμα Ερωτήσεων).

37. Στην με αριθμό 1740/30-9-97 ερώτηση δόθηκε με το υπ' αριθμ. 303/30-10-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1740/30-9-97 που κατέθεσε η Βουλευτής κ. Α. Φουντουκίδου, σας πληροφορούμε τα εξής:

Η διαχείριση του εθνικού αποθέματος δικαιωμάτων πριμοδότησης επιλέξιμων προβατίνων - αιγών γίνεται σε κεντρικό επίπεδο.

Το εθνικό απόθεμα σχηματίζεται και κατανέμεται εξ' ολοκλήρου κάθε εμπορική περίοδο.

Το εθνικό απόθεμα, αποτελείται κυρίως από αχρησιμοποίητα από τους παραγωγούς δικαιώματα της προηγούμενης εμπορικής περιόδου και την παρακράτηση (15%) των μεταβιβαζομένων μεταξύ παραγωγών δικ/των χωρίς μεταβίβαση και της εκμετάλλευσης (ζώα).

Η κατανομή του εθνικού αποθέματος γίνεται σύμφωνα με κριτήρια που καθορίζονται κάθε χρόνο ανάλογα με τις ανάγκες (αιτούμενα δικ/τα) σε πανελλαδικό επίπεδο και το εκάστοτε ύψος του εθνικού αποθέματος.

Δεδομένου ό,τι μέχρι τώρα ο αριθμός των αιτουμένων δικαιωμάτων ήταν πολύ υψηλός σε σχέση με το ύψος του εθνικού αποθέματος, αυτό κατανέμετο αποκλειστικά στους νέους (στο επάγγελμα) παραγωγούς, για κάλυψη μέρους των αιτουμένων δικαιωμάτων (μόνο τους νέους γεωργούς, με πριμ πρώτης εγκατάστασης ή και με σχέδιο βελτίωσης Καν. 2328/91, καλύφθηκαν οι ανάγκες από 80% - 100%).

'Οσον αφορά τους παλιούς παραγωγούς (αυτοί που το 1993, πρώτο έτος εφαρμογής των ποσοστώσεων, απέκτησαν ένα Ατομικό όριο δικαιωμάτων), του χορηγήθηκαν επί πλέον δικαιώματα, εφ' όσον είχαν ενταχθεί σε επενδυτικό σχέδιο (Καν. 2328/91, ν. 1892/90 κα) με κάλυψη 80% -100% των αναγκών τους. Επίσης στους παλιούς παραγωγούς κατανεμήθηκε το συμπληρωματικό εθνικό απόθεμα (600.000) δικαιωμάτων για χρήση από την εμπορική περίοδο 1995 και μετά ή στους διαδόχους τους).

Με βάση τα παραπάνω, αχρησιμοποίητα δικαιώματα στο εθνικό απόθεμα δεν παραμένουν, παραμένουν όμως στα χέρια των παραγωγών, γιατί σύμφωνα με τους κοινοτικούς κανονισμούς, προκειμένου τα αχρησιμοποίητα δικαιώματα να διοχετευθούν στο εθνικό απόθεμα, πρέπει το ποσοστό τους να υπερβεί το 30% του συνόλου των δικαιωμάτων ενός παραγωγού και εφόσον δεν συντρέχει εξαιρετική περίσταση δεόντως αιτιολογημένη. 

Γι' αυτό το Υπουργείο Γεωργίας, ενθαρρύνει τους παραγωγούς και μέσω του VIDEOTEX, να προχωρούν σε μεταβίβαση (πώληση ή προσωρινή ενοικίαση των δικαιωμάτων που δεν χρησιμοποιούν.

Για την εμπορική περίοδο 1997 δεν έχει ολοκληρωθεί η σχετική διαδικασία.

Εκτός από την βασική πριμοδότηση για κάλυψη της απώλειας εισοδήματος παραγωγών αιγοπροβάτων κρέατος στους παραγωγούς των ορεινών και μειονεκτικών περιοχών χορηγείται για τις επιλέξιμες προβατίνες και αίγες και η ειδική ενίσχυση.

Στους αιγοπροβατοτρόφους των ορεινών και μειονεκτικών περιοχών, καταβάλλεται και η εξισωτική αποζημίωση αυξημένη για τους νέους κτηνοτρόφους τα δύο πρώτα χρόνια από την πρώτη τους εγκατάσταση (Καν. 950/97 εκ).

Επίσης το ποσοστό ενίσχυσης και επενδύσεις στην εκμετάλευση βάσει ενός σχεδίου βελτίωσης Καν. 950/97 (2328/91) είναι μεγαλύτερο κατά 10% στις ορεινές και μειονεκτικές περιοχές της χώρας.

Ειδικά κίνητρα επίσης χορηγούνται στους νέους κτηνοτρόφους για πρώτη εγκατάσταση και εφαρμογή επενδυτικών σχεδίων στην κτηνοτροφία.

Για την ανάπτυξη δε της υποδομής, εφαρμόζονται προγράμματα όπως γενετικής βελτίωσης ζώων, βελτίωσης βοσκοτόπων, το τομεακό κρέατος και γάλακτος (βελτίωση εμπορίας - μεταποίησης - τυποποίησης κρέατος - γάλακτος), ο καν. (ΕΟΚ) 2081/92 για προϊόντα Προστατευομένης Ονομασίας Προέλευσης.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

38. Στην με αριθμό 1783/1.10.97 ερώτηση δόθηκε με το υπ' αριθμ. 1150/30.10.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1783/1.10.1997 που κατέθεσε ο Βουλευτής κ. Πέτρος Κουναλάκης, σας γνωρίζουμε τα ακόλουθα:

1) Η απόσπαση της κ. Μπόκα είναι εντός της πενταετίας.

2) Η παράταση της απόσπασης του εκπαιδευτικού κ. Πέτρου Σαβούρδου πέραν της πενταετίας έγινε γιατί ο ανωτέρω διαθέτει την απαιτούμενη εμπειρία σε θέματα οργάνωσης και λειτουργίας ενταγμένων μονάδων δίγλωσσης και διαπολιτισμικής εκπαίδευσης, με αποτέλεσμα, στο γερμανικό σχολείο του Βερολίνου στο οποίο έχει αποσπαστεί, ο αριθμός των μαθητών που παρακολουθούν τα ελληνικά τμήματα μητρικής γλώσσας να έχει εξαπλασιαστεί μέσα σε δύο σχολικά έτη.

Ενδεχόμενη διακοπή της απόσπασης του κ. Σαβούρδου θα επηρέαζε τη λειτουργία των τμημάτων μητρικής καθώς και των τμημάτων ελληνικής γλώσσας για Γερμανούς μαθητές, επειδή οι υποχρεώσεις στο συγκεκριμένο σχολείο είναι αυξημένες και υπάρχει δυσκολία στην εξεύρεση εκπαιδευτικών διατεθειμένων να απασχολούνται και πέραν του κανονικού τους ωραρίου.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

39. Στην με αριθμό 1830/3.10.97 ερώτηση δόθηκε με το υπ' αριθμ. 1167/30.10.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1830/3.10.97, που κατέθεσε ο Βουλευτής κ. Πέτρος Κουναλάκης, σας γνωρίζουμετα ακόλουθα:

Το ΥΠ.Ε.Π.Θ. φροντίζει για την όσο καλύτερη και αποδοτικότερη εκπαίδευση των μαθητών που φοιτούν στα διαπολιτισμικά σχολεία μελετώντας τρόπους προσφορότερους, για την ένταξή τους με το πλέον φυσικό τρόπο στη νέα εκπαιδευτική κοινότητα και γενικότερα στην κοινωνία.

Σχετικά με το Διαπολιτισμικό (Παλιννοστούντων) Λύκειο Θεσσαλονίκης, έχουμε να σας γνωρίσουμε τα ακόλουθα:

A. Στο Λύκειο αυτό φοιτούν 6 μαθητές, από τους οποίους ο ένας φοιτά 6 χρόνια συνολικά, ο άλλος 5 χρόνια και οι υπόλοιποι λιγότερα.

Β. Ο αριθμός αυτός δεν πληροί τις προϋποθέσεις να δημιουργηθεί τμήμα, όπως άλλωστε και αρκετά άλλα σχολεία της Α' Δ/νσης Θεσ/νίκης. Γι'αυτό στις 31.10.1997 που λήγει η προθεσμία αλλαγής Δέσμης η αρμόδια Δ/νση Θεσ/νίκης θα αντιμετωπίσει ενιαία το θέμα υποβάλλοντας σχετική πρόταση στο Νομάρχη για τη λήξη σχετικής απόφασης.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

40. Στην με αριθμό 1834/6.10.97 ερώτηση δόθηκε με το υπ' αριθμ. 2423/22.9.97 έγγραφο από τον Υπουργό Περιβάλλοντος, Χωροταξίας και Δημοσίων `Εργων η ακόλουθη απάντηση:

"Απαντώντας στην ερώτηση με αριθμό 1834 που κατατέθηκε στις 6.10.97 από τους Βουλευτές κυρίους Γιάννη Δραγασάκη και Σπύρο Δανέλλη σας γνωρίζουμε ότι κατά τις διαδικασίες προέγκρισης χωροθέτησης και έγκρισης περιβαλλοντικών όρων κάθε έργου, από τις αρμόδιες υπηρεσίες μας λαμβάνονται υπ' όψη, συνεκτιμώνται και αξιολογούνται όλα τα ιδιαίτερα στοιχεία κάθε περιοχής καθώς και οι απόψεις όλων των αρμόδιων και ενδιαφερόμενων φορέων.

Ο Υπουργός

Κ.ΛΑΛΙΩΤΗΣ"


 

  

Σελίδα 2239 

41. Στις με αριθμό 1836/6.10.97, 1930/8.10.97 ερωτήσεις η δόθηκε με το υπ' αριθμ. 6057/31.10.97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση των ερωτήσεων με αριθμ.1836/6.10.97 και 1930/8.10.97 που κατέθεσαν στη Βουλή οι Βουλευτές κύριοι Α. Βαρίνος, Στρ. Κόρακας και Μπ. Αγγουράκης σχετικά με την συμμετοχή του Νομού Χίου στον χάρτη τηλεοπτικών συχνοτήτων σας πληροφροούμε τα παρακάτω:

Οι χάρτες συχνοτήτων τόσο στην ΚΥΑ 15587/Ε/26.8.97 (ΦΕΚ 785/Β/1.9.97) όσο και στην προηγούμενη καταργηθείσα ΚΥΑ 59520/14.4.97 (ΦΕΚ Β' 336/23.4.97) εκπονήθηκαν με βασικό κριτήριο την προσπάθεια συνολικής βελτιιστοποίησης της χρήσης του τηλεοπτικού φάσματος σ'όλη την επικράτεια εν γνώση της δυσαναλογίας προσφοράς και ζήτησης.

Ως συνέπεια δεν ήταν εφικτή η τοποθέτηση κύριων κέντρων εκπομπής σε κάθε νομό, διότι κάτι τέτοιο θα οδηγούσε σε μείωση του συνολικού αριθμού αδειών δεδομένων των συνθηκών διάδοσης και της γεωγραφίας.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα προαναφερθέντα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

42. Στην με αριθμό 1862/7.10.97 ερώτηση δόθηκε με το υπ' αριθμ. 6107/31.10.97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμ. 1862/7.10.97 που κατέθεσε στη Βουλή, ο Βουλευτής κ. Λευτέρης Παπαγεωργόπουλος, σχετικά με τον εκσυγχρονισμό της προαστειακής γραμμής Αθηνών-Χαλκίδας, έχουμε απαντήσει στο Σώμα με το υπ' αριθμ.Β 5950/24.10.97 έγγραφό μας αντίγραφο του οποίου σας επισυνάπτουμε.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

43. Στην με αριθμό 1876/7.10.97 ερώτηση δόθηκε με το υπ' αριθμ. 2440/17.10.97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 1876 που κατατέθηκε στις 7.10.97 από το Βουλευτή κ. Λευτέρη Παπαγεωργόπουλο σας γνωρίζουμε ότι το αλιευτικό καταφύγιο Ν. Αρτάκης είναι έργο Νομαρχιακού επιπέδου.

Στην αρμόδια Υπηρεσία μας (Δ/νση Περιβαλλοντικού Σχεδιασμού) έχει υποβληθεί Μελέτη Περιβαλλοντικών Επιπτώσεων η οποία αξιολογήθηκε και έχει γίνει εισήγηση για απόφαση έγκρισης περιβαλλοντικών όρων, η οποία βρίσκεται στο τελικό στάδιο των υπογραφών (αποστολή στο ΥΕΝ).

Ο Υπουργός

Κ. ΛΑΛΙΩΤΗΣ"

44. Στην με αριθμό 1922/8.10.97 ερώτηση δόθηκε με το υπ' αριθμ. 22/30.10.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1922/8.10.97 που κατέθεσε ο Βουλευτής κ. Α. Φούσας, σας πληροφορούμε τα εξής:

Η Αγροτική Τράπεζα, στα πλαίσια της πολιτικής της για να αποχωρήσει σταδιακά από τις Εταιρείες εμποροβιομηχανικού ενδιαφέροντος, στην 12/28.8.98 συνεδρίαση του Διοικητικού της Συμβουλίου αποφάσισε τη μεταβίβαση των μετοχών της "ΔΩΔΩΝΗ Α.Ε.", κυριότητας ΑΤΕ, στις Συνεταιριστικές Οργανώσεις της Ηπείρου- μετόχους της ΑΕ "ΔΩΔΩΝΗ".

Η παραπάνω βασική απόφαση του Δ.Σ. της Τράπεζας ουδέποτε μεταβλήθηκε.

Η μη υλοποίηση, μέχρι σήμερα, της απόφασης οφείλεται σε διαδικαστικά θέματα και κυρίως στην καθυστέρηση των ΕΑΣ Ηπείρου να συγκεντρώσουν τα απαιτούμενα κεφάλαια εξαγοράς των μετοχών.

Η ΑΤΕ ουδέποτε σχεδίασε ούτε σχεδιάζει να μεταβιβάσει τις μετοχές της, που έχει στην ΑΕ "ΔΩΔΩΝΗ", σε ιδιώτες.

Σε ό,τι αφορά την κατάληψη που έγινε πρόσφατα στο εργοστάσιο της ΑΕ "ΔΩΔΩΝΗ" από ορισμένους κτηνοτρόφους, με κύριο αίτημά τους την τιμή αγοράς του γάλακτος από τη Βιομηχανία, σημειώνεται ότι :

Η "ΔΩΔΩΝΗ" ΑΕ αγοράζει το εισκομιζόμενο γάλα σε τιμές υψηλότερες από εκείνες που δίνονται από άλλες ομοειδής Βιομηχανίες, στους Κτηνοτρόφους άλλων περιοχών.

Το μόνο αρμόδιο όργανο που καθορίζει τις τιμές γάλακτος είναι το Δ.Σ. της Εταιρείας, το οποίο κάθε φορά σταθμίζει τις πραγματικές δυνατότητες της Βιομηχανίας.

Πάντως, η απόφαση για τον καθορισμό των τιμών γάλακτος της νέας περιόδου, ήταν ομόφωνη, συναινούντων και των εκπροσώπων των ΕΑΣ Ηπείρου στο Δ.Σ. της Εταιρείας.

Τα γαλακτοκομικά προϊόντα τα οποία παράγονται σε Τρίτες χώρες, ελέγχονται κατά την εισαγωγή τους στη χώρα μας από τις αρμόδιες Κτηνιατρικές υπηρεσίες που βρίσκονται στους Συνοριακούς Σταθμούς Ελέγχου, αναφορικά με την υγειονομική τους κατάσταση καθώς και τις απαραίτητες ενδείξεις οι οποίες πρέπει να υπάρχουν επί της συσκευασίας τους κατά την εισαγωγή.

Συγκεκριμένα, η χώρα μας εφαρμόζει τις 94/70/ΕΚ, 95/340/ΕΚ και 97/252/ΕΚ Κοινοτικές αποφάσεις οποίες αφορούν τις εισαγωγές γάλακτος και προϊόντων με βάση το γάλα, που προορίζονται για ανθρώπινη κατανάλωση και προέρχονται από τρίτες χώρες.

Σύμφωνα με τις παραπάνω αποφάσεις δεν επιτρέπεται η εισαγωγή στην Κοινότητα νωπού γάλακτος και προϊόντων με βάση το γάλα, τα οποία προέρχονται από την Τουρκία. Συγκεκριμένα η Τουρκία δεν περιλαμβάνεται στον κατάλογο των τρίτων χωρών οι οποίες έχουν δώσει επαρκείς εγγυήσεις στην Ευρωπαϊκή Επιτροπή, όσον αφορά την λειτουργία των κτηνιατρικών υπηρεσιών τους καθέως επίσης και την συμμόρφωση των τυροκομείων τους προς τις υγειονομικές απαιτήσεις της Κοινοτικής νομοθεσίας.

Με βάση τα παραπάνω, οι Σταθμοί υγειονομικού Κτηνιατρικού Ελέγχου (ΣΥΚΕ) της χώρας μας, δεν επιτρέπουν την εισαγωγή και συνακόλουθα την κυκλοφορία στην ελληνική αγορά οποιουδήποτε προϊόντος με βάση το γάλα που προέρχεται από την Τουρκία.

'Οσον αφορά τις τιμές του γάλακτος αυτές διαμορφώνονται ελεύθερα μεταξύ παραγωγών και βιομηχανιών και δεν είναι δυνατή καμία παρέμβαση, με βάση τα ισχύοντα, από το Υπ. Γεωργίας. Πρέπει να σημειωθεί όμως ότι οι τιμές που απολαμβάνουν οι παραγωγοί από τη ΔΩΔΩΝΗ, είναι από τις υψηλότερες της χώρας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

45. Στην με αριθμό 1934/8.10.97 ερώτηση δόθηκε με το υπ' αριθμ. 32625/29.10.97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Σε απάντηση του υπ' αριθμ.1934/8.10.1997 εγγράφου σας με το οποίο κοινοποιείται ερώτηση που κατέθεσε ο Βουλευτής κ. Α. Νεράντζης σας γνωρίζουμε σε ότι μας αφορά τα εξής:

Ο καθορισμός των φθινουσών περιοχών για τον ν.1892/1990 έγινε με την ΚΥΑ 29773/30.11.1995 και δεν μπορεί να τροποποιηθεί πριν τη παρέλευση διετίας σύμφωνα με το ν.2324/1995 οπότε οποιαδήποτε λήψη διορθωτικών μέτρων για τυχόν ένταξη νέων περιοχών θα εξετασθεί με το πέρας αυτής και μέσα στο γενικώτερο πλαίσιο της επανεξέτασης της αναπτυξιακής Πολιτικής του ν.1892/1990.

Ο Υπουργός Εθνικής Οικονομίας

Γ.ΠΑΠΑΝΤΩΝΙΟΥ"

46. Στην με αριθμό 1953/9-10-97 ερώτηση δόθηκε με το υπ' αριθμ. 2669/29-10-97 έγγραφο από τον Υφυπουργό Eθνικής Οικονομίας η ακόλουθη απάντηση:

"Σε απάντηση της με αριθμ. 1953/9-10-97 ερώτησης που κατέθεσε στη Βουλή ο Βουλευτής κ. Γ. Καλαντζής, σας


 

  

Σελίδα 2240 

 

γνωρίζουμε τα ακόλουθα:

1) Η συγχρηματοδότηση του έργου "Κατασκευή 6 Κοιλαδογεφυρών" εγκρίθηκε πρόσφατα (28/7.97) από το Ταμείο Συνοχής. Το έργο προϋπ/σμού 6,8 δισ δρχ. είναι υπό κατασκευή με συμφωνητικό 4,2 δισ δρχ. και συμβατική προθεσμία περάτωσης 12.3.99. Γεωτεχνικές έρευνες και οριστικές μελέτες βρίσκονται σε τελική φάση και άρχισαν εργασίες στις τρεις γέφυρες. Φορέας εκτέλεσης είναι η ΕΓΝΑΤΙΑ Α.Ε. που διαθέτει και περαιτέρω τεχνική ενημέρωση.

2) Συνολικά το έργο "Παράκαμψη Καβάλας" συγχρηματοδοτείται από το Ταμείο Συνοχής με 14,7 δισ δρχ. με φορείς υλοποίησης το ΥΠΕΧΩΔΕ και την ΕΓΝΑΤΙΑ Α.Ε. Το συνολικό μήκος του έργου (31,5 χλμ) προβλέπεται να ολοκληρωθεί με έξι (6) εργολαβίες, πέντε (5) εκ των οποίων βρίσκονται υπό κατασκευή, ενώ η έκτη (6η) δημοπρατήθηκε στις 29.8.97

3) Τα τμήματα της Εγνατίας από Θεσσαλονίκη μέχρι Κήπους είναι τα εξής:

- Εξωτερική Περιφερειακή Θεσσαλονίκης (18 χλμ.) και Παράκαμψη Κομοτηνής - Γέφυρα Κήπων (102,5 χλμ.) ενταγμένα στο Ε.Π. Προσβάσεις και Οδικοί Αξονες, με προϋπολογισμό έργων 250 MECU.

- Παράκαμψη Ασπρόβαλτος - Στρυμώνας 13,6 χλμ. και Νέα Πέραμος - Νέα Καρβάλη 31,4 χλμ., με προβλεπόμενη δέσμευση 176 MECU, που συγχρηματοδοτούνται από το Ταμείο Συνοχής

- Στρυμώνας - Πέραμος, 51 χλμ. που είναι περαιωμένο

- Πρόκειται επίσης να προταθούν για ένταξη στο Ε.Π./ΠΟΑ τα τμήματα Α/Κ Δερβενίου - Α/Κ Προφήτη 32,4 χλμ. και Α/Κ Βανιάνου - Ιασμος - Α/Κ Κομοτηνής 49 χλμ.

Τελικά όπως προκύπτει από τα παραπάνω από τα 362 χλμ. περίπου του άξονα της Εγνατίας από Θεσσαλονίκη μέχρι Κήπους, στα 64 χλμ. θα συνεχίσουν να εκπονούνται μόνο μελέτες, αφού τα υπόψη τμήματα είχαν αφεθεί να υλοποιηθούν με το σύστημα της παραχώρησης και με ιδιωτικούς πόρους (Νυμφόπετρα - Ασπροβάλτα και περιοχή Νέστου).

Πέραν των ανωτέρω, και προκειμένου να καλυφθεί το τμήμα της δικής μας συμμετοχής καθώς και υπερβάσεις κόστους των έργων λόγω αρχαιολογίας, απαλλοτριώσεων κλπ., εξασφαλίστηκε από την Ευρωπαϊκή Τράπεζα για τα έργα "Παράκαμψη Καβάλας" και "Κομοτηνή - Κήποι" δάνειο ύψους 215 MECU.

Επομένως, οι πόροι που έχουν εξασφαλιστεί την περίοδο αυτή για το υπόψη τμήμα της Εγνατίας είναι συμβατοί με την δυνατότητα προόδου του έργου και επαρκείς ώστε να εξασφαλίσουν την μετατροπή του έργου σε οδό ταχείας κυκλοφορίας κατά φάσεις.

4) Το λιμάνι Καβάλας εξυπηρετεί συγκεκριμένες δραστηριότητες και ανάγκες και επομένως δεν θα πρέπει να γίνονται συγκρίσεις με άλλα λιμάνια όπως της Θεσσαλονίκης, Πατρών, Βόλου.

Από χρηματοδότηση του Α' ΚΠΣ και INTEREG εκτελέσθηκε μέρος από τα προβλεπόμενα έργα (κρηπιδώματα, μώλος κλπ.). Με χρηματοδότηση από το ΠΔΕ (ΣΑΕ 070) ύψους 5,6 δισ δρχ. ολοκληρώνεται η μελέτη για το λιμάνι και προβλέπεται δημοπράτηση νέων έργων μέσα στο δεύτερο 3μηνο του 98.

Τα έργα που κατασκευάζονται στο νέο λιμάνι της Καβάλας αποτελούν αυτοτελή τμήματα ώστε με την περαίωσή τους να καθίστανται λειτουργικά.

5) Στο Επιχειρησιακό Πρόγραμμα "Σιδηρόδρομοι" που υλοποιείται στα πλαίσια του ΚΠΣ 1994-99 έχει ενταχθεί η εκπόνηση των αναγκαίων τεχνικών μελετών για τη νέα γραμμή σύνδεσης του υφιστάμενου εμπορικού σιδηροδρομικού δικτύου, στην περιοχή Τοξοτών - Ξάνθης με τον εμπορικό λιμένα και τη βιομηχανική περιοχή Καβάλας (Ν. Καρβάλη) προϋπολογισμού 3,4 MECU.

Στα πλαίσια αυτά έχει ανατεθεί και εκπονείται η προμελέτη χάραξης, η γεωλογική μελέτη και η μελέτη περιβαλλοντικών επιπτώσεων και προβλέπεται εντός του 1998 η έναρξη της Β φάσης μελετών (οριστική μελέτη χάραξης, μελέτες τεχνικών έργων, κλπ.).

Ο Υφυπουργός

ΧΡΗΣΤΟΣ ΠΑΧΤΑΣ"

47. Στην με αριθμό 1967/9-10-97ερώτηση δόθηκε με το υπ' αριθμ. 6034/30-10-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:

"Σε απάντηση της με αριθμ. 1967/9-10-97 ερώτησης που κατέθεσε στη Βουλήο Βουλευτής κ. Γ. Καρατζαφέρης σχετικά με την βελτίωση στις υπηρεσίες των αστικών συγκοινωνιών και ειδικά με τον τρόπο επιβίβασης και αποβίβασης από τα λεωφορεία σας διαβιβάζουμε το σχετικό έγγραφο με αρ. πρωτ. 875/22-10-97 του Προέδρου και Δ/ντος Συμβούλου του Οργανισμού Αστικών Συγκοινωνιών Αθηνών.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

48. Στην με αριθμό 1985/9-10-97 ερώτηση δόθηκε με το υπ' αριθμ. 1209/30-10-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1985/9-10-97 που κατέθεσαν οι Βουλευτές κύριοι Στρ. Κόρακας και Απ. Τασούλας σας γνωρίζουμε τα ακόλουθα:

'Οπως μας πληροφόρησε ο Οργανισμός Σχολικών Κτιρίων Ο.Σ.Κ.:

1.- Σε ό,τι αφορά τα διατιθέμενα ποσά σε έκτακτες και σημαντικές περιπτώσεις όταν η τακτική επιχορήγηση δεν επαρκεί, οι Ο.Τ.Α. χρηματοδοτούνται με ποσό επιπλέον της τακτικής επιχορήγησης υπό την προϋπόθεση της κατάθεσης σχετικής μελέτης προς έλεγχο και προσδιορισμό του εύλογου κόστους των 'Εργων.

2.- Ο έλεγχος, η σκοπιμότητα και η αξιολόγηση των έργων που εκτελούνται μέσω της τακτικής επιχορήγησης ασκείται από τις Τεχνικές Υπηρεσίες των Ο.Τ.Α., η δε πολιτική Εποπτεία ανήκει στους Δημάρχους ή τους Προέδρους των Κοινοτήτων.

Είναι προφανές ότι η υποχρέωση των Ο.Τ.Α. να καταθέσουν στον Ο.Σ.Κ. οικονομικό απολογισμό χρήσης της τακτικής επιχορήγησης υπογεγραμμένο και από τους Διευθυντές των Σχολείων και από τους Προέδρους των Σχολικών Επιτροπών, αποτελεί μέτρο διασφάλισης της ουσιαστικής συμμετοχής των χρηστών και έχει χαρακτήρα Κοινωνικού Ελέγχου.

Το πνεύμα των σχετικών Υπουργικών Αποφάσεων που διέπουν το καθεστώς χρηματοδότησης των Ο.Τ.Α. είναι ακριβώς αυτό, το οποίο από άποψη πολιτικής ουσίας και δημοκρατικής διαχείρισης είναι το πλέον ορθό, για τους Ο.Τ.Α. που αποτελούν κύτταρα λαϊκής συμμετοχής.

Ωστόσο η στην πράξη εμφάνιση σημαντικών προβλημάτων έχει απασχολήσει σοβαρά την σημερινή διοίκηση του Ο.Σ.Κ., βρίσκεται δε σε εξέλιξη σχετική συζήτηση με την Πολιτική Ηγεσία του ΥΠΕΠΘ για την αντιμετώπιση τυχόν φαινομένων κακοδιαχείρισης.

Σε κάθε περίπτωση ο Ο.Σ.Κ. οσάκις καλείται επώνυμα και συγκεκριμένα να παρέμβει και να ελέγχει σοβαρές "αρρυθμίες", το πράττει.

Ο Υφυπουργός

IΩΑΝΝΗΣ ΑΝΘΟΠΟΥΛΟΣ"

49. Στην με αριθμό 1992/10-10-97 ερώτηση δόθηκε με το υπ' αριθμ. 35083/30-10-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Aπαντώντας στην ερώτηση με αριθμ. πρωτ. 1992/10-10-97 της Βουλευτού κ. Φ. Πάλλη Πετραλιά, σας γνωρίζουμε ότι:

1. Με βάση τα διαθέσιμα οικονομικά στοιχεία η απορροφητικότητα των Προγραμμάτων Υποπρογραμμάτων που συγχρηματοδοτούνται από το ΕΚΤ για την περίοδο 1994 - 97 ανέρχεται στο 57% επί των αντιστοίχων δεσμεύσεων (συνολικό κόστος). Εκτιμάται ότι μέχρι το τέλος του έτους οι απορροφήσεις


 

  

Σελίδα 2241 

 

θα ανέλθουν στο 77% επί των αντίστοιχων δεσμεύσεων. Σύμφωνα με τα παραπάνω δεδομένα μέχρι το τέλος του 1997 θα έχει απορροφηθεί το 40% των δεσμεύσεων συνολικού κόστους ολόκληρης της περιόδου 1994 - 99.

Οι τελευταίες απολήψεις Κοινοτικών πόρων από το ΕΚΤ έγιναν τον Σεπτέμβριο του 1997. Ειδικότερα, για τα Προγράμματα του Β ΚΠΣ εισέρρευσαν κατά τον μήνα Σεπτέμβριο 257.743.500 Ecu's που αντιστοιχούν σε 79,642 δισ δρχ. ενώ για τις Κοιν. Πρωτοβουλίες εισέρρευσαν 2400.000 Ecu's δηλαδή 741,6 εκ. δρχ. Συνολικά οι πόροι που εισέρρευσαν από το ΕΚΤ ανήλθαν σε 260.143.500 Ecu's δηλαδή 80,384 δισ. δρχ.

2. Σχετική καθυστέρηση στην πορεία των Προγραμμάτων του ΕΚΤ παρουσιάστηκε τα προηγούμενα έτη και οφείλεται κατά κύριο λόγο στην υιοθέτηση νέων συστημάτων διαχείρισης και παρακολούθησης των ενεργειών κατάρτισης, για τα οποία απαιτήθηκε ένα χρονικό διάστημα προσαρμογής λόγω του καινοτόμου χαρακτήρα τους. Σήμερα και μετά την εμπειρία των προηγούμενων ετών εκτιμάται ότι οι νέοι θεσμοί διαχείρισης και παρακολούθησης θα εφαρμοστούν με επιτυχία.

Μέχρι το τέλος του έτους άλλωστε αναμένεται και η ενεργοποίηση του νέου φορέα πιστοποίησης δομών κατάρτισης, θεσμός που στόχο έχει την ανάπτυξη και εφαρμογή ενός Εθνικού Συστήματος Πιστοποίησης και αναγνώριση και κατοχύρωση των ειδικοτήτων της παρεχόμενης κατάρτισης.

3. Η μεταφορά πόρων μεταξύ Προγραμμάτων ή τομέων στο πλαίσιο των στρατηγικών στόχων του ΚΠΣ, αποτελεί δυνατότητα που είναι σύμφωνη με τις αρχές του προγραμματισμού και επιτρέπει διορθωτικές κινήσεις για την αποτελεσματικότερη και αποδοτικότερη υλοποίηση των εγκεκριμένων Προγραμμάτων. Μέχρι σήμερα δεν έχει αποφασισθεί σχετική μεταφορά πόρων, εφόσον δεν είχε καταδειχθεί σχετική ανάγκη.

Ο Υφυπουργός

Α. ΜΑΝΤΕΛΗΣ"

50. Στην με αριθμό 2084/14-10-97 ερώτηση δόθηκε με το υπ' αριθμ. 6023/31-10-97 έγγραφο από τον Yπουργό Mεταφορών και Επικοινωνιών η ακόλουθη απάντηση:

"Σε απάντηση της με αριθμ. 2084/14-10-97 ερώτησης που κατέθεσεστη Βουλήο Βουλευτής κ. Αν. Καραμάριος σχετικά με την κατασκευή αεροδρομίου στην Νήσο Πάτμο, σας πληροφορούμε ότι στο εκτελούμενο πρόγραμμα της Υ.Π.Α. δεν προβλέπεται το έργο αυτό.

Ο Υπουργός

Χ. ΠΑΧΤΑΣ"

51. Στην με αριθμό 2118/15-10-97 ερώτηση δόθηκε με το υπ' αριθμ. 1248/30-10-97 έγγραφο από τον ΥφυπουργόΕθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2118/15-10-97 που κατέθεσαν οι Βουλευτές κύριοι Απ. Τασούλας και Σ. Κόρακας, σας πληροφορούμε τα ακόλουθα:

Σύμφωνα με το ν. 2469/1997 από 1.1.97 μέχρι 31.12.98 το συνολικό ποσό για επιχορηγήσεις του τακτικού προϋπολογισμού δεν μπορεί να υπερβεί σε απόλυτα ποσά τις συνολικές επιχορηγήσεις του οικονομικού έτους 1996.

Κατά συνέπεια η επιχορήγηση του Τ.Ε.Ι. Πειραιά κατά το οικονομικό έτος 1997 για την αντιμετώπιση λειτουργικών δαπανών περιορίστηκε στο ποσό που διαμορφώθηκε το οικονομικό έτος 1996.

Με τις διατάξεις του προσφάτως ψηφισθέντος νόμου για την υπηρεσιακή κατάσταση και αναμόρφωση μισθολογίου του διδακτικού προσωπικού Α.Ε.Ι. - Τ.Ε.Ι. έχουν αρθεί αυτοί οι περιορισμοί του ν. 2469/97.

'Ηδη το ΥΠ.Ε.Π.Υ έχει προωθήσει η διαδικασία συμπληρωματικής επιχορήγησης εκατόν πενήντα εκατομμυρίων (150.000.000) δραχμών για το Τ.Ε.Ι. Πειραιά προκειμένου να αποζημιωθούν οι επιστημονικοί και εργαστηριακοί συνεργάτες και εξετάζει τη δυνατότητα περαιτέρω ενίσχυσής του, στα πλαίσια των οικονομικών περιθωρίων του προϋπολογισμού 1997 και των γενικότερων αναγκών της εκπαίδευσης.

Το ύψος της επιχορήγησης έτους 1997 έχει διαμορφωθεί σε δραχμές 1.160.000.000 έναντι 1.010.000.000 έτους 1996.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

52. Στην με αριθμό 2176/16-10-97 ερώτηση δόθηκε με το υπ' αριθμ. 396/31-10-97 έγγραφο από τον Yπουργό Eμπορικής Ναυτιλίας η ακόλουθη απάντηση:

"Απαντώντας στην ερώτηση με αριθμό 2176/16-10-97 του Βουλευτή κ. Λεων. Κουρή σας γνωρίζουμε τα ακόλουθα:

(α) Ο δημόσιος λιμένας της Σκάλας Ωρωπού και συγκεκριμένα το τμήμα αυτού που εξυπηρετεί τα, μικρού συνήθως μεγέθους, φορτηγά πλοία που μεταφέρουν φορτία της ευρύτερης περιοχής, κατασκευάσθηκε για να εξυπηρετεί την τοπική εμπορική και οικονομική γενικά δραστηριότητα.

(β) Κατά την τελευταία δεκαετία και ιδιαίτερα κατά την τελευταία τριετία παρατηρείται αύξηση του όγκου των διακινουμένων φορτίων ενώ, αντίστοιχα, εξαιρετικά σημαντική εμφανίζεται και η οικιστική και τουριστική ανάπτυξη της περιοχής ιδίως κατά τη θερινή περίοδο.

2. Το ΥΕΝ, για τη ρύθμιση του θέματος, προχώρησε κατά το τρέχον έτος στην κύρωση του Ειδικού Κανονισμού Λιμένα Χαλκίδας υπ' αριθμ. 37/97 με θέμα "Περί χρονικής απαγόρευσης φορτοεκφορτώσεων Φ/Γ, Μ/S και Δ/Ξ πλοίων στο λιμένα Σκάλας Ωρωπού, Ν. Αττικής" (ΦΕΚ 609Β). Παράλληλα με ενέργειές μας συστάθηκε στον Ωρωπό Επιτροπή ρύθμισης φορτοεκφορτώσεων λιμένα (ΕΡΦΛ) για καλύτερη οργάνωση των υπηρεσιών του λιμένα.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

53. Στην με αριθμό 2279/22-10-97 ερώτηση δόθηκε με το υπ' αριθμ. 1287/30-10-97 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2279/22-10-97 που κατέθεσαν οι Βουλευτές κύριοι Πετρ. Κουναλάκης και Γιαν. Δραγασάκης, σας γνωρίζουμε ότι το Υπουργείο μόλις ενημερώθηκε για τη μη αποδέσμευση των μαθητών της Α' Τάξης του Ελληνικού Δημοτικού Σχολείου Ντόρτμουντ, κίνησε άμεσα τις απαραίτητες διαδικασίες για τη μη εφαρμογή του μέτρου της γερμανικής πλευράς.

Ο Αναπληρωτής Σ.Ε.Δ.Ε. συνάντησε στο Ντόρτμουντ τον αρμόδιο Διευθυντή της Σχολικής Υπηρεσίας για την φοίτηση αλλοδαπών παιδιών κ. Nolte και του ζήτησε οι μαθητές της Α' Δημοτικού να τύχουν αποδέσμευσης, για να μπορέσουν να φοιτήσουν στο Ελληνικό Δημόσιο Σχολείο Ντόρτμουντ. Ο κ. Nolte ανέφερε στον Αναπληρωτή Σ.Ε.Δ.Ε. ότι η αποδέσμευση από το γερμανικό εκπαιδευτικό σύστημα δινόταν μέχρι τώρα μετά από σχετική δήλωση των γονιών, στην οποία ανέφεραν ότι τα παιδιά τους, μετά το πέρας της φοίτησής τους στο Ελληνικό Σχολείο, θα επέστρεφαν στην Ελλάδα.

Από έρευνα που έκανε η Υπηρεσία του, όπως ισχυρίστηκε, αποδείχθηκε ότι τα περισσότερα παιδιά των Ελλήνων, τα οποία είχαν αποδεσμευτεί και φοίτησαν στα ελληνικά σχολεία δεν επέστρεψαν μετά τη φοίτησή τους στην Ελλάδα, αλλά παρέμειναν στη Γερμανία. Τόνισε δε ότι σε καμία περίπτωση δεν πρόκειται να αποδεσμεύσει τα παιδιά, ώστε να μπορέσει να δημιουργηθεί η Α' Τάξη στο Ελληνικό Δημοτικό Σχολείο Ντόρτμουντ.

Για τους μαθητές που ήδη φοιτούν στο Ελληνικό Σχολείο δεν θα υπάρξει πρόβλημα, μια και θα συνεχίσουν τη φοίτησή τους σ' αυτό.

Συμφώνησε να συσταθεί το ταχύτερο δυνατό μικτή επιτροπή από 'Ελληνες και Γερμανούς εμπειρογνώμονες, ώστε να δημιουργηθεί το δίγλωσσο μοντέλο.

Τον Ιούλιο τ.ε. συνήλθε η μικτή επιτροπή από 'Ελληνες και Γερμανούς εμπειρογνώμονες και την αρχή των συνομιλιών διατυπώθηκε και από τις δύο πλευρές η πρόθεση για


 

  

Σελίδα 2242 

 

αναβάθμιση της παρεχόμενης εκπαίδευσης στα ελληνόπουλα της περιοχής του Ντόρτμουντ, με όρους τέτοιους που να ανταποκρίνονται στις σύγχρονες απαιτήσεις της κοινωνικής πραγματικότητας που διαμορφώνεται στον Ευρωπαϊκό χώρο.

Σ' αυτά τα πλαίσια η ελληνική πλευρά ζήτησε να δοθούν οι αποδεσμεύσεις γι' αυτήν τη σχολική χρονιά και να αναπτυχθεί διάλογος για την πιθανή εφαρμογή νέων μοντέλων από την ερχόμενη σχολική χρονιά. Η Σχολική Επιθεώρηση της πόλης Ντόρτμουντ έμεινε σταθερή στην άποψή της για μη χορήγηση αποδέσμευσης, καθότι ο σχολικός φορέας της πόλης Ντόρτμουντ μπορεί να διαθέσει μόνο ένα περιορισμένο αριθμό τάξεων για το σχολικό έτος 1997 - 1998.

Για την οργάνωση μίας νέας εκπαιδευτικής πραγματικότητας με προοπτική, τα δύο μέρη συμφώνησαν, μεταξύ άλλων, στο ενταγμένο πρωινό πρόγραμμα των μαθημάτων του κανονικού γερμανικού σχολείου η ελληνόγλωσση διδασκαλία στην Α' τάξη να ανέρχεται σε εννέα (9) ώρες.

Από τις εννέα (9) ώρες η γερμανική πλευρά αναλαμβάνει την υποχρέωση να διαθέσει το απαραίτητο διδακτικό προσωπικό για τις πέντε (5) ώρες ελληνόγλωσσης διδασκαλίας και η ελληνική πλευρά αναλαμβάνει την υποχρέωση να διαθέσει το απαραίτητο διδακτικό προσωπικό για τις υπόλοιπες τέσσερις (4) ώρες ελληνόγλωσης διδασκαλίας.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καλαμακίδη.

'Εχω την τιμή να ανακοινώσω στο Σώμα το Δελτίο Επικαίρων Ερωτήσεων της Πέμπτης 27 Νοεμβρίου 1997.

Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ.4 Καν.Βουλής)

1. Η με αριθμό 399/20.11.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Εθνικής Οικονομίας και Οικονομικών, σχετικά με την ενεργοποίηση του προγράμματος Ολοκληρωμένο Πρόγραμμα Ανασυγκρότησης Αχαϊας Φωκίδας (ΟΠΑΑΦ) για την αποκατάσταση των ζημιών της σεισμόπληκτης περιοχής Αιγιαλείας και Φωκίδας.

2. Η με αριθμό 396/20.11.97 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τον Υπουργό Γεωργίας, σχετικά με τις προθέσεις της Κυβέρνησης για καταλογισμό ευθυνών στους υπεύθυνους του Υπουργείου που δεν έλαβαν τα αναγκαία μέτρα για την καταπολέμηση του δάκου στην Κύμη Ευβοίας.

3. Η με αριθμό 424/24.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς την Υπουργό Ανάπτυξης, σχετικά με τα προβλήματα που δημιουργούνται από την ερμηνεία του π.δ.309/97 για τις εκλογές στα Επιμελητήρια.

4. Η με αριθμό 418/21.11.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Περιβάλλοντος - Χωροταξίας και Δημοσίων 'Εργων και προς τον Υφυπουργό Πολιτισμού (Αρμόδιο για θέματα Αθλητισμού), σχετικά με τις περιβαλλοντικές επιπτώσεις στην περιοχή Λίντο Ηρακλείου από την κατασκευή του Παγκρήτιου Εθνικού Σταδίου.

5. Η με αριθμό 410/21.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος - Χωροταξίας και Δημοσίων 'Εργων, σχετικά με την αρμοδιότητα της Εταιρείας 'Υδρευσης, Αποχέτευσης Πρωτευούσης (ΕΥΔΑΠ) να εκχωρεί το δικαίωμα διευθέτησης ποταμών σε ιδιώτες.

Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου ('Αρθρο 130 παρ.4 Καν.Βουλής)

1. Η με αριθμό 401/20.11.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Ζαμπουνίδη προς τον Υπουργό Γεωργίας, σχετικά με τις προθέσεις της Κυβέρνησης για καταβολή αποζημιώσεων στους πληγέντες καλλιεργητές σίτου, ηλίανθου, βαμβακιού του Νομού 'Εβρου.

2. Η με αριθμό 407/21.11.97 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Υγείας και Πρόνοιας, σχετικά με τη λήψη μέτρων για πρόληψη του φαινομένου αύξησης των κρουσμάτων από τον υιό της ηπατίτιδας Β'.

3. Η με αριθμό 423/24.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τις προθέσεις της Κυβέρνησης να παρέμβει προκειμένου να ανακληθεί η απόφαση που επιδοτεί τα Ναυπηγεία Ελευσίνας για τη δημιουργία νέων θέσεων εργασίας κλπ.

4. Η με αριθμό 416/21.11.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Δημόσιας Τάξης, σχετικά με τα προβλήματα που δημιουργούνται από τη διενέργεια σωματικής έρευνας από αστυνομικά όργανα σε μαθητές για την αντιμετώπιση του προβλήματος διάδοσης των ναρκωτικών κλπ.

5. Η με αριθμό 411/21.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Ανάπτυξης, Εργασίας και Κοινωνικών Ασφαλίσεων, Περιβάλλοντος - Χωροταξίας και Δημοσίων 'Εργων, Εμπορικής Ναυτιλίας, σχετικά με τη λήψη μέτρων για την αναβάθμιση της φθίνουσας βιομηχανικής περιοχής του Περάματος.


 

  

Σελίδα 2243 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου

Πρώτη είναι η με αριθμό 403/21.11.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Κηπουρού προς τον Υφυπουργό Πολιτισμού (Αρμόδιο για θέματα Αθλητισμού), σχετικά με τις προθέσεις της Κυβέρνησης για ανάθεση και κατασκευή του κλειστού γυμναστηρίου Ορεστιάδας.

Η επίκαιρη ερώτηση του κ. Κηπουρού έχει ως ακολούθως:

"Δύο χρόνια ακριβώς από τη δημοπράτηση και δυόμισι και πλέον χρόνια από την επίσημη εξαγγελία του μεγάλου κλειστού γυμναστηρίου Ορεστιάδας, δεν έχει ακόμη γίνει ανάθεση του έργου και επομένως έναρξη κατασκευής του.

Ας σημειωθεί ότι η ανάληψη από την Ορεστιάδα του Final-four, που είχε μάλιστα εξασφαλισμένη τη συγκατάθεση της Ευρωπαϊκής Ομοσπονδίας Πετοσφαίρησης, αφορούσε την άνοιξη του '98 και το νέο γήπεδο και που σήμερα μόνο ως τραγική ειρωνεία μπορεί να εκληφθεί.

Παρά τη σημαντική παρουσία στην Ευρώπη και τον εδώ πρωταγωνιστικό ρόλο της ελληνοθρακικής αυτής σχολής βόλεϋ, όπως και το ότι αποτελεί τον κατ' εξοχήν αιμοδότη και κορμό των εθνικών και των αθηναϊκών ομάδων, η ελλαδική αθλητική περιφερειοποίηση και πολυκεντρικότητα, σε αντίθεση με την υπόλοιπη πολιτισμένη Ευρώπη, έχει να κάνει με σταθερές τριτοκοσμικές.

Εύκολα κανείς μπορεί να συμπεράνει ότι τα συμπεριλαμβανόμενα σε προηγούμενες Συλλογικές Αποφάσεις 'Εργων, κονδύλια του έργου, όπως παραδείγματος χάρη το ένα δισεκατομμύριο διακόσια εκατομμύρια (1.200.000.000) του '96 έγιναν νοβοπάν στα λυόμενα και ήδη λυθέντα Προπύλαια του Καλλιμάρμαρου στο πρόσφατο Παγκόσιμο Πρωτάθλημα Στίβου εάν δεν μείωσαν το έλλειμμά του.

Για να μην ξανασυμβεί το ίδιο με το κάλλος του 2004, επιβεβαιώνοντας το δόγμα:

ΓΥΨΟΣ ΣΤΗΝ ΠΕΡΙΦΕΡΕΙΑ - ΝΟΒΟΠΑΝ ΣΤΗΝ ΑΘΗΝΑ

Ερωτάται ο κύριος Υφυπουργός:

Τι προτίθεται να πράξει;

Επιπλέον παρακαλείται να καταθέσει στη Βουλή τις τρεις Συλλογικές Αποφάσεις 'Εργων των ετών 1995, 1996 και 1997 με τις αντίστοιχες εγγραφές πιστώσεων από το Πρόγραμμα Δημοσίων Επενδύσεων και τα αντίστοιχα τρία διαφορετικά μεταξύ τους χρονοδιαγράμματα για το συγκεκριμένο έργο.

Ενδεικτικά αναφέρεται ότι στη Συλλογική Απόφαση 'Εργων 1996 η εγγεγραμμένη για το '96 πίστωση ήταν ένα δισεκατομμύριο διακόσια εκατομμύρια (1.200.000.000), όπως ο ίδιος τόνισε σε απάντησή του στις 21.6.96 στη Βουλή σε επίκαιρη ερώτηση του υπογράφοντα για το ίδιο θέμα πάλι".

Ο Υφυπουργός Αθλητισμού έχει το λόγο για τρία λεπτά, για να πρωτολογήσει επί της επίκαιρης ερώτησης.

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, κατ' αρχήν οφείλω να μεταφέρω τη διαβεβαίωση του Πρωθυπουργού ότι η ανάληψη των Ολυμπιακών Αγώνων του 2004 δεν αλλάζει σε τίποτα το σχεδιασμό και τα έργα τα οποία έχουν προγραμματιστεί θα εξελιχθούν στην ελληνική περιφέρεια. Θα εξελιχθούν στους ρυθμούς, στο χρόνο και στο εύρος που ήδη έχει ανακοινωθεί.

Πράγματι, κάτω από την πίεση του να είναι έτοιμο το 1998 το κλειστό γυμναστήριο Ορεστιάδας, έγινε μία επιλογή το 1995 δημοπρατήσεων με τη μέθοδο μελέτη - κατασκευή, και αυτή για να προωθηθεί γρήγορα αυτό το έργο. Απ' ό,τι φάνηκε για μια ακόμη φορά αυτή η μέθοδος δημοπράτησης δεν είναι η πιο γρήγορη οδός για να ολοκληρωθούν έργα, με αποτέλεσμα το 1996 να δημοπρατηθεί το έργο και βεβαίως, μετά από σωρεία ενστάσεων και αντιδικιών, να βρισκόμαστε μόλις ένα δεκαπενθήμερο πριν από την οριστική ανάθεση του έργου, όπως με διαβεβαίωσαν οι υπηρεσίες της Γενικής Γραμματείας Αθλητισμού.

Για τον κύριο συνάδελφο θα καταθέσω και βρίσκονται στη διάθεσή του το κείμενο της Σ.Α.Ε. του 1996, γιατί το 1996 ενεγράφη για πρώτη φορά, πίστωση και επίσης, το κείμενο της ΣΑΕ του 1997.

Θα καταθέσω επίσης το έγγραφό μας προς το Υπουργείο Εθνικής Οικονομίας για την κατασκευή κλειστού γυμναστηρίου Ορεστιάδας, μελέτη-κατασκευή με προϋπολογισμό ένα δισεκατομμύριο διακόσια εκατομμύρια (1.200.000.000) δραχμές, τα οποία έχουν εγκεκριμένες πιστώσεις για το 1997 πενήντα εκατομμύρια (50.000.000) δραχμές, αλλά ουσιαστικά προβλέπεται το έργο να εξελιχθεί το 1998 και το 1999 και να ολοκληρωθεί σε πεντακόσιες σαράντα ημέρες από την υπογραφή της σύμβασης.

Λυπούμαι, γιατί η νεολαία της Ορεστιάδας έχει ανάγκη απ' αυτό το έργο, έχει μια μεγάλη προσφορά στον ελληνικό αθλητισμό και δεν έχει την υποδομή μέσα στην οποία θα μπορούσαν να δουν οι πολίτες, οι φίλαθλοι και οι νέοι της Ορεστιάδας να εξελίσσεται ένα final four, όπως αυτό που είχε προγραμματιστεί σε συνεργασία με την Ευρωπαϊκή Ομοσπονδία.

Η εκτίμηση των τεχνικών υπηρεσιών της Γενικής Γραμματείας Αθλητισμού είναι ότι η ανάθεση θα γίνει εντός του μηνός Δεκεμβρίου και το έργο θα εξελιχθεί έτσι όπως είχε προβλεφθεί στη διακήρυξή του και θα ολοκληρωθεί σε πεντακόσιες σαράντα ημέρες από την υπογραφή της σύμβασης.

(Στο σημείο αυτό ο Υφυπουργός Πολιτισμού κ. Φούρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο για δύο λεπτά να αναπτύξει την επίκαιρη ερώτηση.

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, στα τρία χρόνια καθυστέρησης και ολιγωρίας έχουν πλέον προστεθεί ο εμπαιγμός και η ντροπή. Αυτό είναι το κοινό αίσθημα των συμπατριωτών μου, είναι όμως και δικό μου αίσθημα.

Απ' αυτά που μου είχε απαντήσει ο κύριος Υπουργός στην ίδια Αίθουσα πριν ενάμιση χρόνο, δεν έχει γίνει απολύτως τίποτε μέχρι σήμερα. Στη θέση του εγώ θα είχα παραιτηθεί. 'Εστω θα ζητούσα συγγνώμη, όχι μόνο από την Ορεστιάδα αλλά από όλους τους 'Ελληνες φιλάθλους του βόλεϋ, αφού το βόλεϋ του 'Εβρου δεν είναι μόνον εθνικός αθλητικός πόρος, αλλά ταυτόχρονα είναι και ενεργός παραγωγική σχολή. 'Ο,τι δηλαδή ήταν η Θεσσαλονίκη για το μπάσκετ. Αυτό έδειξε η ιστορία.

'Ομως, κύριε Υπουργέ, οι δικές σας προτεραιότητες είναι διαφορετικές. Είναι εξόχως αθηναϊκές. Το ζήτημα δεν είναι αθλητικό. Αφορά προτεραιότητες. Δεν αρκεί μόνο να λέει κανείς ότι δεν θα βλαφθεί η περιφέρεια. Το ζήτημα είναι η πολιτική και οι προτεραιότητες αφορούν την πολιτική. Δηλαδή είναι πολιτικό και άρα ηθικό και οι λύσεις πρέπει να είναι πολιτικές.

Γι' αυτό η υπέρ του κλειστού αυτού γηπέδου δραστική ανακατανομή κονδυλίων μπορεί να αποτελέσει μια έμπρακτη εκδοχή αυτής της συγγνώμης, που σας έλεγα στην αρχή. Διότι πληροφορούμαι ότι για το 1998 προβλέπονται ψυχία-αντίδωρο. Δηλαδή, νέα καθυστέρηση. Δηλαδή, "μετακόμιση" της 'Αρτας από όπου κατάγεται ο κύριος Υπουργός Γεωργίας- στο Νομό 'Εβρου με το γνωστό γεφύρι. Παράλληλα και ο δρόμος Ορμενίου-Αρδανίου την ίδια τύχη είχε. Και αυτός έγινε ένα νέο γεφύρι της 'Αρτας.

Γι' αυτό ένας θεμέλιος λίθος που, όπως λέγεται, θα μπει τις αμέσως επόμενες εβδομάδες είναι για τα μάτια, γιατί το έργο αυτό θα παραμείνει να αποτελεί μια χρηματοδοτική ρεζέρβα του αθηναϊσμού. Και θα θυμίζει μόνο ιθαγενισμό, αλλά αυτήν τη φορά δεν θα υπάρχουν ιθαγενείς, γιατί θα ξέρουν ποια είναι η πραγματικότητα.

Τελειώνοντας ήθελα να σας το πω τελείως διαφορετικά.

Η ισοτιμία, αν όχι η ηγεμονία της περιφέρειας προς το αθηναϊκό κέντρο είναι ιστορικό, πολιτικό και δημοκρατικό μας καθήκον και αποτελεί ζήτημα ευρωπαϊκής παιδείας. Δεν είναι


 

  

Σελίδα 2244 

 

μόνο η ελληνοθρακική σχολή βόλεϋ, που το επιβεβαιώνει και το αποδεικνύει αυτό. Νομίζω ότι συμφωνείτε ότι πλέον είναι και πολλά άλλα πράγματα που το επιβεβαιώνουν.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει δύο λεπτά, για να δευτερολογήσει.

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, είμαι ιδιαίτερα υπερήφανος για όσα συνέβησαν στη διάρκεια της θητείας μου στον αθλητισμό για τις επιτυχίες της Ατλάντα, για τη μεγάλη επιτυχία του Παγκοσμίου Πρωταθλήματος, για το οποίο υπάρχουν τόμοι με διθυραμβικά δημοσιεύματα για την επιλογή της Αθήνας ως την πόλη που θα διοργανωθούν οι Ολυμπιακοί Αγώνες του 2004.

Επομένως με την πράξη απαντώ σε όσα ισχυρίσθηκε ο αγαπητός συνάδελφος, ο οποίος δεν θα έλεγε αυτά που λέει σήμερα, αν είχε ρωτήσει το Αντιδήμαρχο της Αλεξανδρούπολης, που ήταν το βασικό μέλος της επιτροπής για την ανάθεση του συγκεκριμένου έργου ή το συνάδελφό του κ. Ζαμπουνίδη, ο οποίος σταθερά ασχολείται με την εξέλιξη αυτού του έργου.

ΧΡΗΣΤΟΣ ΚΗΠΟΥΡΟΣ: 'Ενας στους επτά είναι ο κ. Κούρτης και η αναφορά σας στον κ. Ζαμπουνίδη, κύριε Υπουργέ, συνιστά προβοκάτσια. 'Εχετε μεγάλη εμπειρία εσείς από αυτά.

ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 393/19.11.97 επίκαιρη ερώτηση της Βουλευτού της Νέας Δημοκρατίας κ. Μαριέτας Γιαννάκου-Κουτσίκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης να διασφαλίσει την αναλογία στην εκπροσώπηση, σε πολιτικό επίπεδο, των Φορέων Τοπικής Αυτοδιοίκησης στην Επιτροπή Περιφερειών της Ευρωπαϊκής 'Ενωσης.

Η επίκαιρη ερώτηση της κ. Μαριέτας Γιαννάκου-Κουτσίκου έχει ως ακολούθως:

"Η Επιτροπή των Περιφερειών αποτελεί έναν από τους νεότερους θεσμούς της Ευρωπαϊκής 'Ενωσης. Πρόκειται για ένα κατά κύριο λόγο συμβουλευτικό όργανο, που προωθεί με τις πρωτοβουλίες του τα ιδιαίτερα χαρακτηριστικά και την τοπική ταυτότητα των περιφερειών της 'Ενωσης. Ενισχύει τη λειτουργική αποκέντρωση των εξουσιών, ενώ παράλληλα αναβαθμίζει το ρόλο της Tοπικής Aυτοδιοίκησης και την ουσιαστική παρέμβασή της στην αποτελεσματική επίλυση των καθημερινών προβλημάτων του πολίτη, μέσα από το αχανές ευρωπαϊκό θεσμικό πλαίσιο.

Η Επιτροπή των Περιφερειών έχει διακόσια είκοσι δύο τακτικά μέλη, από τα οποία τα δώδεκα είναι 'Ελληνες. Ο διορισμός των νέων μελών της Ευρώπης με τετραετή θητεία, που θα αρχίσει την 26η Ιανουρίου 1997, θα γίνει από το Συμβούλιο Υπουργών της Ευρωπαϊκής 'Ενωσης, μετά από σχετική πρόταση των Κυβερνήσεων των κρατών-μελών. Η εισήγηση πρέπει να γίνει το αργότερο μέχρι τέλος του ερχόμενου Δεκεμβρίου.

Είναι αυτονόητο ότι η σημαντικότητα αυτού του θεσμού επιβάλλει την αναλογικότερη δυνατή εκπροσώπηση των πρωτοβάθμιων και δευτεροβάθμιων οργάνων Tοπικής Aυτοδιοίκησης της χώρας, στη βάση μιας λειτουργικής "πολιτικής ισορροπίας". Ο πρόσφατος, όμως, διορισμός από την Κυβέρνηση δύο νέων εκπροσώπων δημιουργεί εύλογα ερωτηματικά ως προς τις προθέσεις της, μια και ήδη αναιρείται εκ των πραγμάτων η αναλογικότητα της εκπροσώπησης των διαφορετικών κοινωνικών τάσεων και δυναμικών που αναπτύσσονται στην ελληνική περιφέρεια.

Λαμβάνοντας υπόψη ότι στα άλλα κράτη-μέλη της Ευρωπαϊκής 'Ενωσης η κατανομή των εκπροσώπων γίνεται σε αναλογία 50%-50% για κυβέρνηση και αντιπολίτευση (παραδείγματος χάρη η Γαλλία), ερωτάται ο Υπουργός των Εσωτερικών, αν και με ποιoν τρόπο προτίθεται να διασφαλίσει την αναλογικότερη δυνατή εκπροσώπηση σε πολιτικό επίπεδο των πρωτοβάθμιων και δευτεροβάθμιων φορέων Τοπικής Αυτοδιοίκησης στην Επιτροπή των Περιφερειών της Ευρωπαϊκής 'Ενωσης".

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας έχει το λόγο για τρία λεπτά, για να πρωτολογήσει.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα συμφωνήσω απόλυτα με την κ. Κουτσίκου στην εκτίμησή της για τη σπουδαιότητα της Επιτροπής των Περιφερειών της Ευρώπης πάνω στο πολιτικό γίγνεσθαι στο χώρο της ευρωπαϊκής αυτοδιοίκησης.

Η Κυβέρνηση οπωσδήποτε θα λάβει υπόψη της και θα φροντίσει να υπάρξει αναλογική εκπροσώπηση των οργανισμών πρωτοβάθμιας και δευτεροβάθμιας αυτοδιοίκησης, στην ελληνική αντιπροσωπεία που μετέχει, στην 'Ενωση των Περιφερειών, καθώς και να διασφαλισθεί η έκφραση όλων των πολιτικών τάσεων που υπάρχουν στην αυτοδιοίκηση αλλά και μια αναλογική εκπροσώπηση των φύλων, που η προηγούμενη επιτροπή μπορούμε να πούμε ότι λιγάκι υστερούσε σε αυτό το σημείο.

Θα πρέπει βέβαια να λάβουμε υπόψη μας ότι θα πρέπει να εκπροσωπηθούν, αν είναι δυνατόν και οι δεκατρείς περιφέρειες. Στα δώδεκα τακτικά μέλη αυτό δεν είναι φυσικά δυνατό να γίνει, δηλαδή να εκπροσωπηθούν και οι δεκατρείς περιφέρειες. 'Εχουμε όμως και τα δώδεκα αναπληρωματικά. Φροντίζουμε λοιπόν να εκπροσωπηθεί ισομερώς η Νομαρχιακή και Τοπική Αυτοδιοίκηση, να υπάρχει εκπροσώπηση όλων των περιφερειών της χώρας, να είναι ικανά στελέχη αυτά τα οποία θα μετέχουν στην ελληνική αντιπροσωπεία, να μιλάνε ξένες γλώσσες -έχουμε ζητήσει και έχουμε πάρει καταστάσεις και από την ΕΝΑΕ και από την ΚΕΔΚΕ- και πιστεύω ότι η τελική πρόταση της Κυβέρνησης θα σας βρει απόλυτα σύμφωνους ως προς τον τρόπο συγκρότησης της ελληνικής αντιπροσωπείας.

ΠΡΟΕΔΡΕΥΩΝ (Παναγιώτης Σγουρίδης): Η κ. Κουτσίκου έχει το λόγο για δύο λεπτά, για να αναπτύξει την επίκαιρη ερώτηση.

ΜΑΡΙΕΤΑ ΓΙΑΝΝΑΚΟΥ-ΚΟΥΤΣΙΚΟΥ: Χαίρομαι, κύριε Υφυπουργέ, για όσα είπατε και ασφαλώς μιλούμε και για αναλογική εκπροσώπηση των φύλων. Πρέπει να σημειωθεί -και φέρνω το παράδειγμα της Γαλλίας- ότι αυτό ακριβώς που έγινε στη Γαλλία είναι 50% κεντροδεξιά με 50% κεντροαριστερά, δηλαδή μια εκπροσώπηση που λαμβάνει υπόψη το πολιτικό στοιχείο.

Αυτό έχει σχέση και με κάτι άλλο. Γνωρίζετε ότι στην Επιτροπή Περιφερειών υπάρχουν ευρωπαϊκά κόμματα αντίστοιχα. Αυτό σημαίνει ότι υποβοηθείται ο ρόλος της χώρας μας και οι προσπάθειες που γίνονται γενικότερα. Αν λάβουμε υπόψη ότι έχουμε μόνο δώδεκα μέλη στα διακόσια είκοσι δύο, μέσω της συμμετοχής σε αυτά τα κόμματα, μπορούν να προωθούνται θέματα, αφού μάλιστα γνωρίζετε καλά ότι επίκεντρο της δραστηριότητας της Επιτροπής των Περιφερειών και στόχος μάλιστα, είναι η κοινωνική συνοχή αφ'ενός και η επικουρικότητα αφ'ετέρου, δηλαδή πώς θα λυθούν τα προβλήματα, όσο το δυνατόν πιο κοντά στον πολίτη.

Επομένως το πολιτικό στοιχείο έχει τεράστια σημασία -γι' αυτό ακριβώς και υπέβαλα την ερώτησή μου- όπως και η αναλογική αυτή εκπροσώπηση, ώστε όλες οι πλευρές, συμμετέχοντας στα αντίστοιχα ευρωπαϊκά κόμματα, να συντονίσουν τις προσπάθειές τους για το καλύτερο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδήμας έχει το λόγο για δύο λεπτά, για να δευτερολογήσει.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών Δημόσιας Διοίκησης και Αποκέντρωσης): Νομίζω ότι συμφωνούμε, με την κ. Κουτσίκου, οπότε δεν χρειάζεται δευτερολογία.

ΠΡΟΕΔΡΕΥΩΝ (Παναγιώτης Σγουρίδης): Δεν θα χρησιμοποιήσετε το χρόνο. Σας ευχαριστώ και τους δύο, ήσασταν σύντομοι και αποτελεσματικοί.

Τρίτη είναι η με αριθμό 421/24.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευαγγέλου Μπούτα προς τον Υπουργό Γεωργίας, σχετικά με τις προθέσεις της Κυβέρνησης να καταβάλει αποζημιώσεις στους μικροβαμβακοπαραγωγούς του Νομού Καρδίτσας που έχουν και εξωγεωργικό εισόδημα.

Η επίκαιρη ερώτηση του κ. Μπούτα έχει ως ακολούθως:

"Η άρνηση καταβολής αποζημιώσεων σε δυόμισι χιλιάδες


 

  

Σελίδα 2245 

 

περίπου μικροβαμβακοπαραγωγούς του Νομού Καρδίτσας, αλλά και σε άλλους μικροπαραγωγούς βαμβακοπαραγωγικών νομών της χώρας, με την αιτιολογία ότι είχαν και εξωγεωργικό εισόδημα που προέρχεται κύρια από εποχιακή μισθωτή απασχόληση και άλλες πηγές, έχει δημιουργήσει σοβαρή κοινωνική αδικία. Επιπλέον με το διαχωρισμό αυτόν επιβεβαιώνονται οι φόβοι των μικροαγροτών για τους πραγματικούς στόχους εφαρμογής του συγκεκριμένου μητρώου αγροτών και αγροτικών εκμεταλλεύσεων για επιτάχυνση του ξεκληρίσματός τους, αφού πολλούς απ' αυτούς που έχουν εξωγεωργικό εισόδημα δεν τους θεωρεί κατά κύριο επάγγελμα αγρότες και τους εξαιρεί από τις όποιες επιδοτήσεις.

Ερωτάται ο κύριος Υπουργός:

Θα καταβάλει και πότε τις αποζημιώσεις και σ' αυτούς τους αγρότες;

Θα χρησιμοποιήσει το μητρώο αγροτών και αγροτικών εκμεταλλεύσεων σαν εργαλείο επιτάχυνσης του ξεκληρίσματος των μικροπαραγωγών που έχουν και εξωγεωργικό εισόδημα;".

Ο Υπουργός Γεωργίας ο κ. Τζουμάκας έχει το λόγο για τρία λεπτά, για να πρωτολογήσει.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, όπως είναι γνωστό έχει καταρτιστεί το μητρώο των αγροτών και υπάρχουν διάφορες ενστάσεις που θα εξεταστούν για να κρίνουν κάποιες αμφισβητήσεις γύρω από ορισμένα πρόσωπα. Το μητρώο αυτό θα ανανεώνεται κάθε χρόνο και νομίζω ότι ήταν μια σωστή ενέργεια για την ύπαιθρο -εχουμε μία συνολική εικόνα για την κατάσταση της υπαίθρου- με βάση και τον κοινοτικό κανονισμό ότι στο μητρώο εντάσσονται αυτοί που έχουν εισόδημα 50% από το γεωργικό τομέα.

Αυτό ήταν μια απαίτηση όλου του αγροτικού κόσμου και δεν υπήρχε καμία αντίρρηση γι' αυτό.

Τώρα το Κομμουνιστικό Κόμμα, από την ημέρα που ανακοινώθηκε το μητρώο, λέει ότι με το μητρώο θα ξεκληριστεί η μικρομεσαία αγροτιά και η μικρή αγροτιά. Παλιά έλεγε ότι ξεκληρίζεται η αγροτιά, τώρα θα ξεκληριστεί μέσω του μητρώου των αγροτών. Είναι μια πολιτική άποψη αυτή, αλλά δεν έχει βάση.

Το δεύτερο είναι ότι με τη σύνταξη του μητρώου απεδείχθη πως υπάρχουν επίσης εκατοντάδες χιλιάδες εταιροεπαγγελματίες που ζουν στην ύπαιθρο και έχουν και παραγωγή από αγροτικά προϊόντα, αλλά δεν είναι η κύρια δραστηριότητά τους αυτή. Σ' αυτήν την κατηγορία είναι πάρα πολλές ομάδες εργαζομένων ή απασχολουμένων σε άλλους τομείς. 

Είναι σαφές ένα πράγμα, ότι οι επιδοτήσεις -γιατί αναφέρεται η ερώτηση στις επιδοτήσεις- δεν εξαρτώνται από το επάγγελμα κανενός. Δίνονται από την Ευρωπαϊκή 'Ενωση στα προϊόντα. Δεν είναι θέμα δηλαδή της ελληνικής Κυβέρνησης να αποκλείσει κάποιους ή όχι από τις επιδοτήσεις. Κακώς λοιπόν τέθηκε τέτοιο ερώτημα.

Το δεύτερο θέμα είναι ότι υπάρχουν οι ζημιές. 'Αλλο οι επιδοτήσεις και άλλο οι αποζημιώσεις. Στις ζημιές, λοιπόν, όπως ξέρουμε, ο ΕΛΓΑ δίνει τις αποζημιώσεις για τα προϊόντα. Υπάρχουν και ζημιές που είναι εκτός ΕΛΓΑ και όπως είναι γνωστό έχουμε πάρει κονδύλια από την Ευρωπαϊκή 'Ενωση, να ενισχύσουμε ορισμένες εκμεταλλεύσεις που έπαθαν ζημιές.

Εμείς κρίναμε ότι δεν μπορούν να μπουν όλοι οι ετεροεπαγγελματίες σ' αυτήν την κατηγορία, διότι θέλουμε να υποστηρίξουμε αυτόν που κύρια ασχολείται με την αγροτική παραγωγή και δεν αποκλείονται οι μικροί, γιατί με βάση τη διαφορά και ειδικά για το μητρώο, έχουν το ατομικό εισόδημα που είναι κριτήριο. 'Ομως, επειδή παρουσιάστηκαν ορισμένα φαινόμενα που είναι στο όριο δραστηριοτήτων, με νεότερη απόφασή μου την οποία εξέδωσα χθες, θα μπορούν να ενταχθούν και συνταξιούχοι άλλων ταμείων, που το οικογενειακό τους εισόδημα, το εξωγεωργικό, δεν υπερβαίνει το ενάμισι εκατομμύριο. Θα μπορούν να ενταχθούν μικροεπαγγελματίες, μικροκαφεπώλες, παντοπώλες, κουρείς, λιανοπωλητές και άλλοι μικροεισοδηματίες, που πάλι δεν θα υπερβαίνει το ενάμισι εκατομμύριο το οικογενειακό εξωγεωργικό εισόδημα, καθώς και περιστασιακοί εργάτες που πραγματοποιούν λιγότερα από εκατόν σαράντα ημερομίσθια και μερικής απασχόλησης μισθωτοί, που εργάζονται λιγότερο από έξι μήνες.

'Ετσι λοιπόν καλύπτουμε και αυτήν την κατηγορία, που είναι έξω από τον κύριο κορμό της αγροτικής παραγωγής, αλλά που έχουν μικρές δραστηριότητες, από άποψη δηλαδή κοινωνική. Διότι κύρια πρέπει να βλέπουμε τη λογική της γεωργίας.

Πότε θα δοθούν οι αποζημιώσεις; Για όσους έχουν υποβάλει αιτήσεις, μαζί με τους υπόλοιπους που διεκδικούσαν το μερίδιο της αποζημίωσης που τους ανήκε, οι διαδικασίες ήταν γρήγορες. 'Οσοι δεν έχουν υποβάλει, θα υποβληθούν επίσης, θα γίνει εξατομίκευση των ζημιών και θα πάρουν και αυτοί αυτές τις αποζημιώσεις.

'Οσον αφορά για το μητρώο των αγροτών, θα χρησιμοποιηθεί για να υποστηρίξει την ελληνική γεωργία και όχι για να ξεκληρίσει κανέναν. Νομίζω ότι αυτό είναι το σωστό να λέμε όλοι. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κατ' αρχήν, απαίτηση των αγροτών δεν ήταν να γίνει αυτό το μητρώο αγροτών. Αυτό άλλωστε ήταν και το αίτημα στις περυσινές κινητοποιήσεις.

Δεύτερον, δεν τα λέγει το Κομμουνιστικό Κόμμα αυτά, αλλά εσείς, κύριε Υπουργέ. Το Σαββατοκύριακο που ήσασταν περιοδεία στη Θεσσαλία αυτά λέγατε και σας ευχαριστούμε πολύ για τη βοήθεια που δώσατε στους αγρότες εν όψει των κινητοποιήσεων.

Αποδείχτηκε για μια φορά ακόμα ότι το ζόρι βγάζει λάδι. 'Ετσι οι αγώνες των αγροτών έφεραν ένα ακόμα αποτέλεσμα, έστω και αν δεν ικανοποιεί πλήρως όλους τους αγρότες τους ετεροαπασχολούμενους.

Σήμερα βγήκε αυτή η τροποποιητική απόφαση της προηγούμενης και εντάσσει και άλλους συναδέλφους αγρότες στο να έχουν το δικαίωμα να πάρουν την αποζημίωση. Επί έξι μήνες όμως το Υπουργείο αρνιόταν να ικανοποιήσει το αίτημα να δώσει αποζημίωση σε αγρότες που είχαν και εξωγεωργικό εισόδημα με το επιχείρημα ότι ο κανονισμος 2328 της Ευρωπαϊκής 'Ενωσης δεν το επέτρεπε. Τώρα τι άλλαξε;

Πιστεύουμε ότι τέτοιο πρόβλημα με τον κανονισμό δεν υπήρχε ούτε υπάρχει και γι' αυτό πρέπει να γίνει αναφορά στο ατομικό εισόδημα και όχι στο οικογενειακό. Κατά συνέπεια μπορείτε να επεκτείνετε το όριο που βάλατε σήμερα στο ενάμισι εκατομμύριο (1.500.000) δραχμές και να φθάσετε στο κατώτατο όριο φτώχειας, στο εισόδημα που έχει μια οικογένεια για να μπορεί να παίρνει αυτήν την αποζημίωση.

Υπάρχει όμως ένα μεγάλο πρόβλημα, κύριε Υπουργέ, για το μέλλον. Σε σχέση με το μητρώο και ας είπατε αυτά που είπατε, δεν καθησυχάζουν κανέναν. Αφήνει απ'έξω τους μικρομεσαίους αγρότες και ιδιαίτερα αυτούς που αποκλείατε μέχρι χθες. Γιατί πραγματικά έχουν μεγαλύτερο εξωγεωργικό εισόδημα από ορισμένα ημερομίσθια που κάνουν. Η Κυβέρνηση ακολουθεί την τακτική του καρότου και του μαστίγιου. Από τη μια καθυβρίζει τους αγρότες και από την αλλη δίνει ορισμένα ψίχουλα.

Εμείς πιστεύουμε ότι αυτά που δώσατε σήμερα είναι πραγματικά μια κατάκτηση των αγροτών, είναι μια μικρή λύση σε ένα μικρό πρόβλημα. Ωστόσο, όμως, θα συνεχισθούν οι αγώνες και πρέπει να συνεχισθούν για να υπάρξουν λύσεις και στα μεγάλα προβλήματα που σεις ο ίδιος είπατε στη Θεσσαλία προχθές ότι έρχονται και είναι προ των πυλών. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Οσον αφορά την Ευρωπαϊκή 'Ενωση, θα της γνωστοποιήσουμε αυτό το πρόγραμμα. Χωρίς την έγκριση της Ευρωπαϊκής 'Ενωσης δεν δίνονται αποζημιώσεις, όταν είναι από κονδύλια της Ευρωπαϊκής 'Ενωσης. Και μάλιστα το λέει και η απόφαση ότι θα γνωστοποιήσουμε στην Ευρωπαϊκή 'Ενωση αυτό το πρόγραμμα το συμπληρωματικό. 

Δεύτερον, δεν είναι δυνατόν να δώσουμε, σε όσους είναι στην ύπαιθρο και παράγουν αγροτικά προϊόντα, υποστήριξη,


 

  

Σελίδα 2246 

 

αποζημίωση. Διότι τότε θα πρέπει να πάρουν και οι υπάλληλοι της Νομαρχίας της Καρδίτσας, οι δάσκαλοι, οι καθηγητές, οι δικηγόροι, οι τραπεζικοί, οι υπάλληλοι της ΔΕΗ κλπ. που έχουν και κάποιες παραγωγές στην ύπαιθρο, ενίσχυση και από τη γεωργία. Πρέπει να φτιάξουμε μία γραμμή. Το ότι κάνουμε αυτήν τη διάκριση είναι ότι όντως διαπιστώσαμε ότι είναι διάφοροι στον ευρύτερο ιδιωτικό τομέα, που έχουν κάποιο πρόβλημα εισοδηματικό. Επανέλαβα χθες και στη Θεσσαλία -και θα το λέγω- ότι είναι περίπου διακόσιες χιλιάδες τέτοιες εκμεταλλεύσεις που δεν μπορούν να επιβιώσουν, αν δεν υπάρχει συνένωση. Και σ' αυτό πρέπει να βοηθήσουν όλοι. Σημασία έχει να βρούμε λύσεις να αντιμετωπίσουμε το διαρθρωτικό πρόβλημα. Ευχαριστώ.

ΕΥΑΓΓΕΛΟΣ ΜΠΟΥΤΑΣ: Θα τους πούμε δηλαδή να φύγουν;

ΠΡΟΕΔΡΕΥΩΝ (Παναγιώτης Σγουρίδης): Κύριε Μπούτα, σας παρακαλώ! Μου θυμίζετε εσείς και ο κύριος Υπουργός τους μυθικούς μονομάχους, που πάντα συναντώντε στα μαρμαρένια αλώνια, εν προκειμένω τη Βουλή.

Η τέταρτη η με αριθμό 415/21.11.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς την Υπουργό Ανάπτυξης, σχετικά με τις προθέσεις της Κυβέρνησης για τον τρόπο λειτουργίας του ΕΟΜΜΕΧ μετά την κατάργηση των παραρτημάτων του και την ένταξή τους στις Περιφέρειες και στις Νομαρχίες, διαγράφεται λόγω απουσίας του αρμοδίου Υπουργού.

Πέμπτη είναι η με αριθμό 409/21.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τη λήψη μέτρων κατασκευής κατοικιών για μετεγκατάσταση των σεισμοπλήκτων κατοίκων της Καστανιάς Κοζάνης στο Δήμο Σερβίων, η οποία έχει ως ακολούθως:

"Μετά τον καταστρεπτικό σεισμό του Μαϊου του 1995 στην Κοζάνη και στα Γρεβενά, αποφασίστηκε η μετακίνηση των μονίμων κατοίκων της Καστανιάς Κοζάνης στο Δήμο Σερβίων, αφού προηγουμένως η πολιτεία είχε αποφασίσει τη δημιουργία νέων κατοικιών.

Πρόσφατα έγιναν και τα εγκαίνια εκατόν ογδόντα ενός νέων σπιτιών. 'Ομως, περίπου δεκαεπτά εκ των μονίμων κατοίκων της 'Ανω Καστανιάς έμειναν άστεγοι. 'Οταν αυτό έγινε γνωστό στον Πρωθυπουργό, τους διαβεβαίωσε ότι θα κατασκευασθούν και γι' αυτούς σπίτια.

Ερωτάται ο κύριος Υπουργός:

Αν ξεκίνησαν οι εργασίες, πότε προβλέπεται ότι θα ολοκληρωθούν και που βρίσκεται διοικητικά το θέμα."

Ο Υφυπουργός Περιβάλλοντος - Χωροταξίας και Δημοσίων 'Εργων κ. Βερελής έχει το λόγο για τρία λεπτά, για να πρωτολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος - Χωροταξίας και Δημοσίων 'Εργων): Κύριε Πρόεδρε, το ΥΠΕΧΩΔΕ έχει ένα σαφέστατο αντισεισμικό κανονισμό, μία αντισεισμική πολιτική και μία πολιτική στην αποκατάσταση των σεισμοπλήκτων, η οποία έχει δώσει εξετάσεις σε πάρα πολύ δύσκολα και μεγάλα καταστροφικά γεγονότα.

Στις 13.5.1995 ένας σεισμός μεγέθους 6,6 Ρίχτερ έπληξε τη δυτική Μακεδονία και προξένησε μεγάλες καταστροφές. Αυτές οι καταστροφές οδήγησαν τον πληθυσμό της περιοχής να βρεθεί μέσα σε μία νύχτα σε κατάσταση απόγνωσης, αδυναμίας και με δεκαπέντε χιλιάδες περίπου κατεδαφισταίες κατοικίες.

Το ΥΠΕΧΩΔΕ μέσα σε ταχύτατο χρονικό διάστημα αποκατέστησε τις υποδομές, εξέτασε σαράντα χιλιάδες κατοικίες και με ένα ολοκληρωμένο πρόγραμμα το οποίο περιελάμβανε, τόσο αρωγές και δάνεια με επιδοτούμενο επιτόκιο όσο και κατασκευές κατοικιών, τεσσάρων χιλιάδων στον αριθμό, κατάφερε μέσα σε μία διετία να ανορθώσει οικονομικά την περιοχή και να αποκαταστήσει τους ρυθμούς της ζωής και τις οικονομίες των περιοχών.

Τα μέτρα αποκατάστασης των σεισμοπλήκτων κινήθηκαν σε τέσσερις άξονες. Την προσωρινή στέγαση με μεταφερόμενους οικίσκους, ένα πρόγραμμα που στοίχισε πέντε δισεκατομμύρια (5.000.000.000) δραχμές, τη δανειοδότηση με επιδοτούμενα δάνεια, για την οποία ήδη αναφέρθηκα, την κατασκευή κατοικιών και τη μεταφορά οικισμών, πράγμα το οποίο θίγει και η επίκαιρη ερώτησή σας.

Το πρόγραμμα των σεισμών της τελευταίας τριετίας κόστισε στο δημόσιο μόνο μέσω της Γενικής Γραμματείας Δημοσίων 'Εργων εκατόν τριάντα πέντε δισεκατομμύρια (135.000.000.000) δραχμές. Σ' αυτό το ποσό πρέπει να αθροίσετε τα έξοδα τα οποία έκαναν άλλα Υπουργεία για τις υποδομές τους, η κοινωνική πρόνοια για τα βοηθήματα τα οποία δίνει αμέσως στους σεισμόπληκτους, όπως επίσης και το κόστος από την επιδότηση επιτοκίου το οποίο ανεβάζει το συνολικό κόστος από τα εκατόν τριάντα πέντε δισεκατομμύρια (135.000.000.000) δραχμές στα εκατόν εξήντα περίπου δισεκατομμύρια (160.000.000.000) σ' αυτήν την τριετία. Και είναι πραγματικά δυσβάστακτο.

Στο συγκεκριμένο οικισμό, όπως γνωρίζετε, κύριε Δημαρά, κατασκευάσαμε μέσα σε χρόνο ρεκόρ εκατόν ογδόντα μία κατοικίες. Βρέθηκαν οι οικοπεδικοί χώροι με ευθύνη του δήμου. Αυτές οι κατοικίες παραδόθηκαν ήδη στους δικαιούχους οι οποίοι κατοικούν και οι οποίοι έχουν τη δυνατότητα στις νέες αυτές κατοικίες να αρχίσουν πάλι τη ζωή τους.

Ο Δήμος Σερβίων δυστυχώς δεν διέθετε άλλους οικοπεδικούς χώρους. Με πρόσφατο γράμμα του ο δήμαρχος -θα σας το καταθέσω και στα Πρακτικά- μας ανακοίνωσε ότι ανευρέθη επιπλέον οικοπεδικός χώρος από κάποιο στρατόπεδο το οποίο βρίσκεται στην περιοχή. Και βεβαίως, εφόσον οι δεκαεπτά αυτοί αιτούντες είναι πραγματικά δικαιούχοι, το πρόγραμμα θα κλείσει με αυτούς τους δεκαεπτά.

(Στο σημείο αυτό ο Υφυπουργός ΠΕ.ΧΩ.Δ.Ε. κ. Χρήστος Βερελής καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο για δύο λεπτά, να αναπτύξει την επίκαιρη ερώτηση.

ΙΩΑΝΝΗΣ ΔΗΜΑΡΑΣ: Κύριε Υφυπουργέ, χαίρομαι για τον επίλογό σας ως απάντηση σ' αυτήν την επίκαιρη ερώτηση που κατέθεσα. Δηλαδή ότι δεν υπήρχε χώρος, ότι χώρος θα βρεθεί και θα ερευνήσετε εσείς εάν και κατά πόσον, σύμφωνα με όσα δύνασθε να διαπιστώσετε, είναι μόνιμοι κάτοικοι και επομένως δικαιούνται κατοικιών. Αλλά όμως εδώ υπάρχει ένα τεράστιο θέμα, παρ' ότι τα τρία τέταρτα του πρώτου μέρους της απάντησής σας αναλώθηκαν σε έναν απολογισμό της Κυβέρνησης σε σχέση με τους σεισμούς και το τι έκανε. Πολύ καλά έκανε και μπράβο της. Το θέμα δεν είναι ότι τα έκανε όμως για χάρη κάποιου, επειδή ήταν ένας ηρωισμός ή ένα κατόρθωμα. Τα έκανε επειδή είναι υποχρέωσή της. Εμείς δεν έχουμε κανένα λόγο να σας επαινέσουμε, γιατί μέσα σε τακτές ημερομηνίες το καθήκον σας το διεκπεραιώσατε. Το θέμα είναι ότι υπάρχουν δεκαεπτά άνθρωποι, κυρίως ηλικιωμένοι, οι οποίοι αυτήν την ώρα μένουν στην Καστανιά και μάλιστα σε τόσο δύσκολα μέρη με όλα όσα συνεπάγεται ο χαρακτηρισμός και ο όρος "δύσκολα" και θα πρέπει προς αυτήν την κατεύθυνση να στρέψετε με περισσότερη σπουδή το ενδιαφέρον σας για έναν και μοναδικό λόγο: Γιατί και ο κύριος Πρωθυπουργός που βρέθηκε τις προάλλες με τον κ. Λαλιώτη κατά την εγκαινίαση των εκατόν ογδόντα ένα σπιτιών που αποδόθηκαν στους δικαιούχους, υποσχέθηκε και στους δεκαεπτά αυτούς κατοίκους ότι θα φροντίσει ώστε να στεγαστούν σύντομα. Αυτό είναι μόνο η επίκαιρη ερώτηση για να συνηγορήσουμε κι εμείς και να προσπαθήσουμε να στρέψουμε το ενδιαφέρον σας έστω και σ' αυτήν τη μικρή ομάδα των συνανθρώπων μας, που ζουν σε τόσο δύσκολες περιοχές της χώρας.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Δημαρά.

Ο κ. Βερελής έχει το λόγο για δύο λεπτά, να δευτερολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος – Χωροταξίας


 

  

Σελίδα 2247 

 

και Δημοσίων 'Εργων): Κύριε Πρόεδρε, νομίζω ότι η ερώτηση έχει ήδη απαντηθεί. Το ότι οι δεκαεπτά ή όσοι δικαιούχοι, επαναλαμβάνω, έχουν αυτήν τη στιγμή βρεθεί εκτός προγράμματος, δεν οφείλεται σε ολιγωρία του ΥΠΕΧΩΔΕ, οφείλεται στη μη ύπαρξη οικοπέδου.

Εν πάση περιπτώσει, πρέπει να πω ότι χαίρω που αναγνωρίζεται η απόλυτη επιτυχία του προγράμματος το οποίο ήδη βρίσκεται στην ολοκλήρωσή του.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δευτέρου κύκλου

Πρώτη είναι η με αριθμό 400/20.11.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καλαμακίδη προς τον Υπουργό Περιβάλλοντος - Χωροταξίας και Δημοσίων 'Εργων, σχετικά με τα προβλήματα που έχουν δημιουργηθεί στους επιχειρηματίες στην περιοχή της Χαλκίδας λόγω καθυστέρησης εκτέλεσης των έργων επισκευής και συντήρησης της κινητής γέφυρας (Πορθμός Ευρίπου).

Η επίκαιρη ερώτηση του κ. Καλαμακίδη έχει ως ακολούθως:

"Κύριε Υπουργέ, προ δύο μηνών περίπου, έκλεισε η κινητή γέφυρα Χαλκίδος (Πορθμού Ευρίπου) ζεύξης ευβοϊκής και βοιωτικής ακτής με την αιτιολογία επισκευής και συντήρησής τους.

Ο ρυθμός των εργασιών από την εταιρεία που ανέλαβε το έργο είναι απογοητευτικός, σε σημείο να προκαλεί την αγανάκτηση των κατοίκων βοιωτικής - παραευβοϊκής περιοχής, η οποία κατοικείται από είκοσι χιλιάδες περίπου κατοίκους με έντονη επιχειρηματική δραστηριότητα.

Η αποκοπή του τμήματος αυτού από την πόλη της Χαλκίδας έχει ήδη καταστρέψει οικονομικά τους επιχειρηματίες της περιοχής αυτής, οι οποίοι θα στραφούν εναντίον του δημοσίου για την αποκατάσταση κάθε θετικής και αποθετικής ζημίας που υφίστανται και επιπλέον, ευλόγως, διακατέχονται από ανασφάλεια, δεδομένου ότι όλες οι δημόσιες υπηρεσίες βρίσκονται στη νησιωτική πόλη της Χαλκίδος.

Ο εργολάβος εμπαίζει τις αρμόδιες υπηρεσίες υποσχόμενος ταχεία αποπεράτωση των εργασιών, καθ'ότι με προσωπικό τριών, τεσσάρων Αλβανών δεν είναι δυνατή αυτή.

Πριν, λοιπόν, εκδηλωθεί δυναμική παρουσία των κατοίκων:

Ερωτάται ο κύριος Υπουργός:

Ποια μέτρα και αποφάσεις θα λάβει, ώστε η εν λόγω γέφυρα να τεθεί τάχιστα σε κυκλοφορία;".

Ο Υφυπουργός Περιβάλλοντος - Χωροταξίας και Δημοσίων 'Εργων κ. Βερελής έχει το λόγο για τρία λεπτά, να πρωτολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος - Χωροταξίας και Δημοσίων 'Εργων): Κύριε Πρόεδρε, μετά την ολοκλήρωση του μεγάλου τεχνικού έργου της νέας γέφυρας, δόθηκε η δυνατότητα να υπάρξει συντήρηση της κινητής γέφυρας του Ευρίπου που, όπως γνωρίζετε, κύριε Καλαμακίδη, πρόκειται για μία γέφυρα που έχει μία τεχνολογική ιδιαιτερότητα, αφού αποτελεί τη μοναδική συρταρωτή κινητή γέφυρα, η οποία υπάρχει στην Ευρώπη.

Είναι ένα έργο το οποίο είναι πολύ παλιό και το οποίο έχρηζε συντήρησης. Η συντήρηση αυτή στα ηλεκτρομηχανολογικά μέρη της γέφυρας, με μία εργολαβία εξακοσίων εκατομμυρίων (600.000.000) δραχμών, έγινε και ολοκληρώθηκε το 1996.

Κατά τη διάρκεια των όσων έχρηζαν συντήρησης και αντικατάστασης ηλεκτρομηχανολογικών κομματιών, διαπιστώθηκε ότι ο σιδηρούς φορέας της γέφυρας είχε και αυτός ανάγκη επισκευής. Και τότε, η ΔΕΚΕ Αθηνών, με προϊσταμένη αρχή την 1η ΠΥΔΕ και με τη σύμφωνη γνώμη της Διεύθυνσης Μελετών του Υπουργείου, το Σεπτέμβριο του 1996, ανέθεσε το έργο, προκειμένου να γίνει άμεση εκτέλεση εργασιών. Και για να υπάρξει ενιαίο της ευθύνης, έγινε απευθείας ανάθεση στον εγκατεστημένο εργολάβο.

Η σχετική σύμβαση υπεγράφη στις 20.9.96, με προθεσμία περαίωσης την 10η Μαρτίου 1997.

Ξεκίνησαν οι εργασίες, οι οποίες προέβλεπαν κατασκευή πεζογέφυρας για την προσωρινή διέλευση κατοίκων και διαπιστώθηκε ότι η υπάρχουσα υποδομή και θεμελίωση δεν επαρκεί. 'Εγιναν συνεννοήσεις με το στρατό, για να τοποθετηθεί γέφυρα Μπέλεϋ, οι οποίες συνεννοήσεις απέβησαν άκαρπες.

Μετά απ'αυτό συντάχθηκε νέα μελέτη πεζογέφυρας σε άλλη θέση και δόθηκε προθεσμία στον ανάδοχο κατασκευής του όλου έργου, σε συνεννόηση με το Λιμενικό Ταμείο, που προτιμούσε να διακοπεί η ναυσιπλοϊα τους χειμερινούς μήνες. Μετά απ'αυτήν τη συνεννόηση, όπως μας πληροφορούν από τη 2η ΔΕΚΕ, από τις 30 Σεπτεμβρίου διεκόπη ήδη η συγκοινωνία, προκειμένου το έργο να κατασκευασθεί μέχρι 30 Νοεμβρίου.

Μετά από την υδροαμμοβολή η οποία έγινε, που καθαρίστηκε ο φορέας της γέφυρας, διαπιστώθηκε ότι υπήρχε ανάγκη περαιτέρω ενισχύσεως των συγκολλήσεων των στοιχείων της γέφυρας. Και δόθηκε εντολή στον ανάδοχο για τις περαιτέρω εργασίες. Αυτές όμως οι εργασίες που θα έκανε ο ανάδοχος, έπρεπε να έχουν μια περαιτέρω προθεσμία. Και η τελική προθεσμία που του δόθηκε, είναι η 20η Δεκεμβρίου 1997. Δηλαδή, άλλες είκοσι ημέρες περίπου.

Επισημαίνεται ότι μετά από σύσκεψη που έγινε με υπηρεσιακούς παράγοντες και με σύμφωνη γνώμη του Συμβουλίου Δημοσίων 'Εργων, θα κατασκευασθεί και ο προβλεπόμενος ασφαλτικός τάπητας του οδοστρώματος πάχους οκτώ εκατοστών, με λεπτοτάπητα ενάμισι εκατοστού.

Τέλος, κύριε Καλαμακίδη, ήθελα να σας ενημερώσω ότι για τη δίμηνη προθεσμία που δόθηκε για την έναρξη και περαίωση των εργασιών, είχε υπάρξει συνεννόηση με απευθείας επικοινωνία της αρμόδιας υπηρεσίας του Υπουργείου με το Νομάρχη Εύβοιας και αφού είχε συμφωνήσει ο Πρόεδρος του Λιμενικού Ταμείου και ο Λιμενάρχης.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαμακίδης έχει το λόγο για δύο λεπτά, για να αναπτύξει την επίκαιρη ερώτησή του.

ΙΩΑΝΝΗΣ ΚΑΛΑΜΑΚΙΔΗΣ: Κύριε Υπουργέ, η ανάδοχος εταιρεία είχε αναλάβει τη συμβατική υποχρέωση, να παραδώσει το έργο στις 30 Νοεμβρίου 1997. Και μάλιστα, η συμβατική αυτή υποχρέωση αφορούσε αυτά τα οποία είπατε εσείς. Δηλαδή, αποκατάσταση οδοστρώματος και του φέροντος οργανισμού της γέφυρας του στενού του Ευρίπου. Συνεπώς η συμβατική του υποχρέωση ήταν μέχρι 30 Νοεμβρίου 1997.

Ο ρυθμός με τον οποίο γίνονται όλες αυτές οι εργασίες προδικάζει ότι αυτό το έργο αποκλείεται να περατωθεί στο επόμενο δίμηνο. Δεν είναι δυνατόν να ολοκληρωθεί αυτή η κατασκευή πριν περάσουν τουλάχιστον δύο μήνες.

Συνεπώς δικαιολογημένα οι κάτοικοι της πόλεως της Χαλκίδας και ιδίως οι κάτοικοι του άλλου τμήματος του Βοιωτικού, του λεγόμενου παρευβοϊκού τμήματος, όπου κατοικούν είκοσι χιλιάδες ψυχές, αγανακτούν γιατί πράγματι έχουν υποστεί οικονομική καταστροφή. 'Ολα τα καταστήματα έχουν κλείσει. Επίσης αισθάνονται ανασφάλεια. 'Ολες οι υπηρεσίες βρίσκονται στο τμήμα το νησιώτικο. Εκεί βρίσκεται και το νοσοκομείο. Εάν συμβεί κάποιο έκτακτο περιστατικό, πώς θα αντιμετωπισθεί; Πρέπει να πάει από την καινούρια γέφυρα. Να διανύσει μια απόσταση τριάντα χιλιομέτρων. Και ίσως αυτό το χρονικό διάστημα να αποβεί και μοιραίο. Είναι δικαιολογημένο λοιπόν οι κάτοικοι αυτού του τμήματος να τελούν σε αγανάκτηση.

Πρέπει οπωσδήποτε να τελειώσει αυτό το έργο και εύχομαι να τελειώσει στις 20 Δεκεμβρίου. Εγώ όμως δεν το πιστεύω. Διότι από όσα μου λένε οι ειδικοί εργολάβοι, ειδικοί μηχανολόγοι που παρακολουθούν το έργο αυτό και ζήτησα την άποψή τους, μου είπαν ότι είναι αδύνατον να παραδοθεί το έργο αυτό πριν παρέλθουν τρεις μήνες. 

Νομίζω ότι η δεύτερη ΔΕΚΕ θα πρέπει να κάνει κάποια προσπάθεια να πιέσει τον εργολάβο, διότι ένα δημοσίευμα του τοπικού Τύπου, με κάνει και εμένα να έχω κάποιες αμφιβολίες για το αν θα τηρήσει τις συμβατικές υποχρεώσεις. Είναι από τις εταιρείες για τις οποίες το Υπουργείο Εθνικής Οικονομίας ή Οικονομικών έδωσε τη λίστα φοροφυγάδων.


 

  

Σελίδα 2248 

 

Φοροφυγάς είναι η εταιρεία που φτιάχνει τη γέφυρα. 'Οταν διαβάζει ο κόσμος αυτά τα πράγματα, πώς να πιστεύσει ότι αυτός ο εργολάβος θα φτιάξει το έργο μέσα στις συμβατικές υποχρεώσεις που έχει αναλάβει;

Νομίζω ότι ευθύνη έχει και η δεύτερη ΔΕΚΕ. Και προσέξτε. 'Εχουν δικαίωμα οι πολίτες αυτής της πόλεως να καταθέσουν αγωγές και να ζητάνε από το δημόσιο θετική και αποθετική ζημία που θα υποστούν απ'αυτήν τη καθυστέρηση.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά, να δευτερολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το ΥΠΕΧΩΔΕ έλαβε σοβαρά υπόψη του την επίκαιρη ερώτηση του κ. Καλαμακίδη και διετάχθη άμεσα έλεγχος αφότου κατετέθη η ερώτηση.

Ο έλεγχος αυτός απέδωσε τα εξής: Ο εργολάβος έχει δηλώσει ότι χρησιμοποιεί προσωπικό το οποίο επαρκεί για τις εργασίες, καθώς και για να ολοκληρώσει το έργο στη συμβατική προθεσμία μετά την παραχώρηση που του έγινε λόγω των νέων εργασιών που προέκυψαν, στις 20 Δεκεμβρίου. Χρησιμοποιεί ένα προσωπικό -μας το έδωσε σε υπεύθυνη δήλωση και θα το καταθέσω στα Πρακτικά για να κάνετε και εσείς χρήση- δεδομένου ότι από τις καταστάσεις του ΙΚΑ μπορούσαμε να πάρουμε γι'αυτό το προσωπικό μόνο μετά τη 10η Δεκεμβρίου για το μήνα Οκτώβριο.

Το δεύτερο που ήθελα να σας πω είναι ότι κατά τις τελευταίες ημέρες που υπήρξε ο έλεγχος αυτός, που ήταν και αιφνιδιαστικός, δούλευαν τα εργοτάξια με πλήρες προσωπικό, με αποτέλεσμα αυτό που η υπηρεσία θεωρεί ότι ήταν ο απαραίτητος χρόνος, είκοσι δηλαδή επιπλέον ημέρες να φαίνεται ότι είναι επαρκής για την ολοκλήρωση του έργου, ώστε να μη δημιουργήσουν περαιτέρω προβλήματα στην πόλη της Χαλκίδας. Ευχαριστώ.

(Στο σημείο αυτό ο Υφυπουργός ΠΕ.ΧΩ.Δ.Ε. κ. Βαρελής καταθέτει την προαναφερθείσα υπεύθυνη δήλωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.

Δεύτερη είναι η με αριθμό 394/19.11.97 επίκαιρη ερώτηση του Βουλευτή της Νέας Δημοκρατίας κ. Λεωνίδα Κουρή προς τον Υπουργό Δημόσιας Τάξης, σχετικά με τη λήψη μέτρων για τον περιορισμό της εγκληματικότητας στην περιοχή του Δήμου Ζεφυρίου, αναβάθμιση της περιοχής, ενίσχυση του Πολυδύναμου Αστυνομικού Τμήματος Αχαρνών κλπ.

Η ερώτηση έχει ως εξής:

"Η κατάσταση που αντιμετωπίζουν καθημερινά οι κάτοικοι του Ζεφυρίου με την αύξηση της εγκληματικότητας για τη διακίνηση των ναρκωτικών, τείνει να πάρει εκρηκτικές διαστάσεις. Διαστάσεις που και εκ των περιστατικών που καθημερινά βλέπουν το φως της δημοσιότητας, διαφαίνεται πλέον ότι και η Αστυνομία αδυνατεί να παρέμβει έστω και κατασταλτικά. Ενδεικτικά αναφέρεται: Η παρενόχληση και πίεση, ακόμα και με ξυλοδαρμό, μαθητών για να πάρουν ναρκωτικά, η υπολειτουργία της συγκοινωνιακής γραμμής, που αποφάσισαν οι οδηγοί μετά τις επιθέσεις που δέχτηκαν και βέβαια η δημοσιοποιημένη αδυναμία της Αστυνομίας να εκτελέσει τα καθήκοντά της σε συγκεκριμένες περιοχές.

Ο Δήμος Ζεφυρίου, οι Σύλλογοι Γονένων και άλλοι μαζικοί φορείς της περιοχής οργάνωσαν ανοικτή συγκέντρωση διαμαρτυρίας, προκειμένου να ευαισθητοποιήσουν την πολιτεία στα προβλήματα αυτά που κατ' επανάληψη έχουν θέσει.

Ερωτάται ο κύριος Υπουργός Δημοσίας Τάξεως:

1. Εάν προτίθεται βραχυχρόνια μεν να ενισχύσει το έμψυχο δυναμικό και την υλικοτεχνική υποδομή του Πολυδύναμου Αστυνομικού Τμήματος Αρχαρνών και μεσοπρόθεσμα να προχωρήσει στην επανίδρυση του Αστυνομικού Τμήματος Ζεφυρίου, προκειμένου να υπάρξει στοιχειώδης αστυνόμευση της περιοχής;

2. Τι συγκεκριμένα άλλα μέτρα πρόκειται να λάβει με στόχο τον περιορισμό της εγκληματικότητας και την προστασία των μαθητών στην περιοχή;

3. Τι συμπληρωματικές ενέργειες, σε συνεργασία με τα άλλα Υπουργεία και Οργανισμούς, πρόκειται να προωθήσει, προκειμένου να υπάρξουν παράλληλα και τα κατάλληλα μέτρα αναβάθμισης της κοινωνικής υποδομής της περιοχής".

Το τελευταίο δεν είναι θέμα του Υπουργού.

Ο Υπουργός Δημόσιας Τάξης κ. Ρωμαίος έχει το λόγο για τρία λεπτά, να πρωτολογήσει.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ευχαριστώ, κύριε Πρόεδρε.

Πράγματι είναι μία περιοχή που περίπου τα προβλήματα είναι όπως τα περιγράφει ο ερωτών Βουλευτής. Είχα την ευκαιρία να συναντήσω το δήμαρχο και συλλόγους αυτής της περιοχής πριν από καιρό. Και έχουμε πάρει ορισμένα πρόσθετα μέτρα. 'Ηδη από τον Οκτώβριο έχουμε αυξήσει με τριάντα οκτώ άτομα τη δύναμη του αστυνομικού τμήματος που έχει την ευθύνη της περιοχής. 'Εχουμε αυξήσει τις περιπολίες και με την άμεση δράση, ιδιαίτερα γύρω από τα σχολεία, όπως κάνουμε σε άλλες περιοχές. 'Εχουμε πράγματι τον τελευταίο καιρό μία μεγαλύτερη αστυνόμευση και αυτό αποδεικνύεται και από τα στοιχεία που μπορώ να καταθέσω για περίοδο από 1η έως 18 Νοεμβρίου, δηλαδή μέσα σε είκοσι μέρες.

Συνελήφθησαν σε αυτήν την περιοχή για παράβαση του νόμου περί ναρκωτικών ενενήντα τέσσερα άτομα και κατεσχέθηκαν ποσότητες κάνναβης περίπου πέντε κιλά. Και όλο αυτό δείχνει το μέγεθος του προβλήματος. Οφείλω να το ομολογήσω. 

'Ομως η αστυνόμευση αυτής της περιοχής έχει πράγματι ιδιαίτερα προβλήματα, τα οποία οφείλονται και στις από μακρού παρανομίες, όσον αφορά τη δόμηση, και μας απασχολεί σοβαρά. Δεν νομίζουμε ότι η λύση είναι απλά και μόνο μία ενίσχυση ακόμη περισσότερο, είτε της αστυνομικής δύναμης είτε των περιπολιών -που ακόμη περισσότερο θα τις αυξήσουμε-. Και ευρισκόμαστε και σε μία συνεργασία και με το δήμο για κάτι που θα γίνει τις επόμενες μέρες.

Βεβαίως υπάρχει και το πρόβλημα που θέτετε στο παρακάτω ερώτημα, για παρεμβάσεις που πράγματι πρέπει να γίνουν. Αλλά αφορά και άλλα Υπουργεία και η ερώτηση απευθύνεται μόνο στο Υπουργείο Δημόσιας Τάξης και εγώ δεν είμαι σε θέση να απαντήσω τι μπορεί να κάνει το ΥΠΕΧΩΔΕ ή άλλα Υπουργεία προς την κατεύθυνση αυτή.

'Οσον αφορά τη λειτουργία τμήματος ή επαναλειτουργία τμήματος, διατηρώ, κύριοι συνάδελφοι, μία επιφύλαξη. Πρέπει να τονίσω ξεκάθαρα ότι τα Πολυδύναμα είναι μία πολύ καλή λύση. Αν όμως όλα δεν είναι αποτελεσματικά, οφείλεται αποκλειστικά και μόνο στην ανεπαρκή δύναμη των μέσων. Και επειδή βρισκόμαστε στην αρχή ενός πολύ μεγάλου προγράμματος αύξησης και εκσυγχρονισμού των μέσων και αύξησης της δύναμης, πιστεύω ότι θα πρέπει να συνεχίσουμε τη λειτουργία των Πολυδυνάμων και να μη διασπείρουμε τις δυνάμεις σε μικρά-μικρά τμήματα, όπως συνέβαινε μέχρι τώρα.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.

Ο κ. Κουρής έχει το λόγο για δύο λεπτά, να αναπτύξει την επίκαιρη ερώτηση.

ΛΕΩΝΙΔΑΣ ΚΟΥΡΗΣ: Είναι ευχάριστο ότι ο Υπουργός έχει καταλάβει το μέγεθος του προβλήματος που αντιμετωπίζει η συγκεκριμένη περιοχή και πραγματικά το πρόβλημα δεν είναι μόνο θέμα του Υπουργείου Δημόσιας Τάξης και παρ'όλο που απευθύνεται σε σας, κύριε Υπουργέ, στο τελευταίο σκέλος θίγεται και το θέμα της συναρμοδιότητας και άλλων Υπουργείων. Θα εξηγήσω τι μπορούν να προσφέρουν αυτά τα Υπουργεία στην περιοχή.

Πρέπει να σας πω ότι ο θεσμός του Πολυδύναμου Αστυνομικού Τμήματος γενικά είναι ένας θεσμός που ο κόσμος αρχικά τον δέχθηκε με ικανοποίηση και στη συγκεκριμένη περιοχή όπου, όπως ξέρετε, το Πολυδύναμο Αχαρνών αστυνομεύει τέσσερις δήμους, και το Ζεφύρι και τη Φυλή και το Μενίδι και τα 'Ανω Λιόσια και μια κοινότητα ακόμη, τους Θρακομακεδόνες, Παρ'όλα αυτά, μέχρι να πάνε τα τριάντα


 

  

Σελίδα 2249 

 

οκτώ άτομα, που πήγατε εκεί για την εξάμηνη εκπαίδευση, γιατί είναι ακόμη δόκιμοι αστυφύλακες, το Πολυδύναμο Αστυνομικό Τμήμα της περιοχής είχε το ήμισυ του προσωπικού που προβλεπόταν, όταν ξεκίνησε να λειτουργεί πριν ένα χρόνο.

Παράλληλα, για το θέμα που μας απασχολεί, υπάρχει μία πλήρης απουσία φυλάκων από τα σχολεία και ξέρετε πολύ καλά ότι στην περιοχή η διακίνηση δεν γίνεται μόνο με το πλησίασμα από το διακινητή, αλλά πολλές φορές ο διακινητής αναγκάζει τους μαθητές με εκφοβισμούς, ακόμη και με ξυλοδαρμό, προκειμένου να πάρουν ναρκωτικά και στην αρχή μάλιστα δωρεάν.

Πιστεύω, όμως, ότι η Αστυνομία -και το λέω αυτό σε σας, επειδή έχετε μία πολύχρονη δημοσιογραφική εμπειρία, αλλά και μία μακρά θητεία στο Ευρωπαϊκό Κοινοβούλιο- δεν είναι το μοναδικό μέτρο που μπορεί να περιορίσει την κατάσταση αυτή, όπως είναι εκεί.

Υπάρχει και μία σειρά άλλων μέτρων, γι' αυτό και εθίγησαν στο τέλος της επίκαιρης ερώτησής μου, που έχουν να κάνουν με μία αναβάθμιση συγκεκριμένων περιοχών και συγκεκριμένων ομάδων πληθυσμού.

Το 1997, όπως ξέρετε, είναι έτος κατά του ρατσισμού και ακόμη δεν έχει υιοθετηθεί ένα ολοκληρωμένο πρόγραμμα, για να εγκατασταθούν σε μόνιμες κατοικίες οι τσιγγάνοι, οι οποίοι βρίσκονται στο Ζεφύρι. Και υπάρχουν τέτοια προγράμματα που έχουν εφαρμοστεί σε άλλες περιοχές της χώρας και με χρήματα της Ευρωπαϊκής 'Ενωσης και μπορώ να πω με ένα πολύ ικανοποιητικό βαθμό επιτυχίας, στο τελικό αποτέλεσμα.

Ακόμη δεν έχει δημιουργηθεί η κοινωνική υποδομή και πρόνοια προκειμένου αυτές οι ομάδες να ενταχθούν στην τοπική κοινωνία. Να υπάρχει, δηλαδή, μια ομαλή σχολική εκπαίδευση, να μπορούν να βρουν στην τοπική αγορά εργασίας απασχόληση και βέβαια να διατηρήσουν παράλληλα την πολιτισμική τους παράδοση.

Αυτά είναι μερικά τα πρόσθετα μέτρα, τα οποία πιστεύω ότι μπορούν να παρθούν από την Κυβέρνηση σε ένα ολοκληρωμένο πρόγραμμα, βραχυχρόνιο και μεσοπρόθεσμο, προκειμένου να αντιμετωπίσουμε την κατάσταση, η οποία πραγματικά θυμίζει τριτοκοσμική χώρα είκοσι χιλιόμετρα μόνο από το κέντρο της πόλης. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο, για να δευτερολογήσει.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, είμαι απόλυτα σύμφωνος με τον κύριο συνάδελφο και έχω την ευκαιρία κάθε φορά, είτε όταν εδώ συζητούνται ανάλογα θέματα είτε όταν έχω συναντήσεις με εκπροσώπους αυτών των περιοχών, να υπογραμμίσω ότι δεν είναι τυχαίο ότι οι περιοχές όπου συγκεντρώνονται αθίγγανοι και ζουν σ'αυτές τις συνθήκες, είναι είτε σε περιοχές που έχουν εγκαταλειφθεί από κατοίκους και έχουν υποβαθμιστεί είτε ακόμα και στο κέντρο της Αθήνας. Σ'αυτές ακριβώς τις περιοχές εμφανίζονται τα σοβαρότερα προβλήματα εγκληματικότητας και ιδιαίτερα, η διακίνηση ναρκωτικών.

Συμφωνώ απόλυτα μαζί σας, ότι δεν είναι δυνατόν να αντιμετωπιστούν αυτά τα προβλήματα μόνο από την Αστυνομία και μόνο με την αστυνομική παρουσία. Χρειάζονται και άλλες παρεμβάσεις, όπως πολύ σωστά τις επισημάνατε. 

'Οσον αφορά την Αστυνομία, επαναλαμβάνω, ότι και μέτρα πήραμε και θα συνεχίσουμε να παίρνουμε. Μπορώ να σας πω ότι είναι χαρακτηριστική η επιστολή την οποία έστειλε στο νομάρχη, όχι σε εμένα, ο εξωραϊστικός σύλλογος της περιοχής που λέει ότι "η παρέμβασή μας με επικεφαλής το δήμο στον Υπουργό Δημόσιας Τάξης κ. Ρωμαίο, βελτίωσε λίγο την κατάσταση". Θα τη βελτιώσουμε ακόμη περισσότερο. Δεν μείναμε, δηλαδή, αδρανείς έναντι του προβλήματος.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό.

Κύριοι συνάδελφοι, ο Βουλευτής Κοζάνης κ. Βλαχόπουλος ζητεί άδεια ολιγοήμερης απουσίας στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.

Τρίτη είναι η υπ'αριθμόν 422/24.11.97 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Κωστόπουλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης, προκειμένου να μην καταβάλουν οι υποψήφιοι διαγωνιζόμενοι σε δημόσιους διαγωνισμούς για προσλήψεις στο δημόσιο, χρηματικά ποσά για την αίτηση συμμετοχής σε αυτούς κλπ.

Η επίκαιρη ερώτηση του κ. Κωστόπουλου έχει ως ακολούθως:

"Τη γενική κατακραυγή συνάντησε η απόφαση του Υπουργού Εσωτερικών Δημόσιας και Αποκέντρωσης να φορτώσει τα έξοδα του επικείμενου διαγωνισμού για προσλήψεις στους διαγωνιζόμενους απαιτώντας χίλιες (1.000) δραχμές, για να παραλάβουν την προκήρυξη και άλλες χίλιες (1.000) δραχμές με την κατάθεση της αίτησης συμμετοχής.

Η στάση αυτή απέναντι σε δεκάδες χιλιάδες άνεργους, που δείχνει ποιο είναι αυτό το "κοινωνικό πρόσωπο" της Κυβέρνησης, γίνεται και για εισπρακτικούς λόγους, αλλά και να εθίσει την κοινωνία μας στη λογική της ανταποδοτικότητας (δηλαδή πλήρωνε, για να σου παρασχεθεί οποιαδήποτε κρατική υπηρεσία), λογική που προωθείται από την Κυβέρνηση και στο δημόσιο τομέα και στην Τοπική και Νομαρχιακή Αυτοδιοίκηση.

Ερωτάται ο κύριος Υπουργός, εάν πρόκειται να σταματήσει την πρωτοφανή και απαράδεκτη αυτή τακτική και για τον αναφερόμενο διαγωνισμό και για τους υπόλοιπους".

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπένος έχει το λόγο για τρία λεπτά, να πρωτολογήσει.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης: Κύριοι συνάδελφοι, με το ν.2349/95 και πιο συγκεκριμένα το άρθρο 12 που ρύθμιζε θέματα της λειτουργίας του Ανώτατου Συμβουλίου Επιλογής Προσωπικού, του γνωστού μας ΑΣΕΠ, προβλέφθηκε -μάλιστα ήταν κάτι που είχε προταθεί σχεδόν απ'όλες τις πολιτικές δυνάμεις και από πάρα πολλούς συναδέλφους- οι προκηρύξεις για την πρόσληψη στο δημόσιο τομέα του μόνιμου προσωπικού να δημοσιεύονται στην Εφημερίδα της Κυβερνήσεως.

Αυτό έγινε για να δοθεί μεγαλύτερη διαφάνεια στη διαδικασία των προσλήψεων.

Πράγματι, λοιπόν, έκτοτε όλες οι προκηρύξεις δημοσιεύονται στην Εφημερίδα της Κυβερνήσεως, σε ειδικό τεύχος του ΑΣΕΠ. Αυτομάτως αυτή η ρύμθιση δημιουργεί την υποχρέωση -γιατί αυτό είναι το καθεστώς που υπάρχει για το σύνολο των δημοσιευμάτων στην Εφημερίδα της Κυβερνήσεως, το καθεστώς δηλαδή της πωλήσεως της Εφημερίδας της Κυβερνήσεως- σε κάθε πολίτη ή σε κάθε φορέα που χρειάζεται την Εφημερίδα να την αγοράζει για να τη χρησιμοποιήσει. Η τιμή της Εφημερίδας επίσης καθορίζεται κάθε χρόνο με ειδική απόφαση του Υπουργού Εσωτερικών και Δημόσιας Διοίκησης. Να μη σας πω τώρα τις τεχνικές λεπτομέρειες, πως καθορίζεται η τιμή. Ο υπολογισμός τέλος πάντων της ανά σελίδα κοστολόγησης της Εφημερίδας της Κυβερνήσεως έδωσε αυτό το κόστος των χιλίων (1.000) δραχμών.

Σας απαντώ, λοιπόν, ως προς τη διαδικασία και γιατί χρειάστηκε οι πολίτες, τα παιδιά, να δώσουν αυτό το χιλιάρικο για να αγοράσουν την προκήρυξη. Τώρα το ερώτημα που τίθεται είναι το εξής: Είναι καλό στη διαδικασία των προσλήψεων τα παιδιά να δίδουν ένα αντίτιμο έστω και χαμηλό για να αγοράζουν την Εφημερίδα της Κυβερνήσεως; Μας προβληματίζει, αγαπητέ συνάδελφε. Είμαστε σε μια κατεύθυνση να το καταργήσουμε. Αυτό όμως απαιτεί νομοθετική ρύθμιση.

Υπήρξε ένα ερώτημα στην κοινή γνώμη, το οποίο δεν προβλήθηκε τόσο πολύ από τα Μέσα Μαζικής Ενημέρωσης. Δεν ήταν θέμα υπουργικής απόφασης εκείνη τη στιγμή για να καταργηθεί. Είναι θέμα νομοθετικής ρύθμισης, γιατί πρέπει να υπάρχει εξαίρεση από την πάγια διαδικασία που ισχύει για την πώληση των τευχών της Εφημερίδας της Κυβερνήσεως.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.


 

  

Σελίδα 2250 

Ο κ. Κωστόπουλος, Ε' Αντιπρόεδρος της Βουλής, έχει το λόγο για δύο λεπτά, να αναπτύξει την επίκαιρη ερώτησή του.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, σε μία συζήτηση σχετικά με ένα νομοσχέδιο του Υπουργείου Οικονομικών που αφορούσε φορολογικά θέματα, ακούστηκε από κάποιο Βουλευτή ότι μέχρι και τον αέρα θα φορολογήσετε. Αυτό θυμίζει αυτή η απόφαση σας για την υπόθεση που συζητάμε.

Μας λέτε τώρα, κύριε Υφυπουργέ, ότι "ξέρετε είναι ο νόμος". Μπορούσατε με υπουργική απόφαση να ορίσετε μία δραχμή για το χαρτί αυτό που δώσατε στα παιδιά. Αλλά μόνο αυτό είναι; 'Ενα χιλιάρικο θέλει για να πάρει την αίτηση, ένα χιλιάρικο θέλει για να την καταθέσει και τώρα πληροφορούμαστε ότι άμα αποφασίσει κάποιος να κάνει και ένσταση, θα πληρώσει πέντε χιλιάδες (5.000) δραχμές.

Κοιτάξτε να δείτε, αυτή η κατάσταση είναι απαράδεκτη πέρα για πέρα. Πώς να το κάνουμε δηλαδή! Δουλειά ζητάει ο άνθρωπος, δεν θέλει να γίνει κλέφτης. Παλιότερα βεβαίως υπήρχαν άλλα παράνομα συστήματα, το γνωστό "κεφαλιάτικο" στους κομματάρχες για το ρουσφέτι. Τώρα είναι νόμιμο αυτό το κεφαλιάτικο.

Πρέπει να δηλώσετε καθαρά στην Αίθουσα αυτή ότι θα αποσύρετε την απόφαση. Μιλάτε για νομοθετική ρύθμιση. Και λοιπόν; Να την κάνετε τη νομοθετική ρύθμιση. Την ίδια στιγμή, όμως, οφείλετε και μία συγγνώμη σε αυτόν τον κόσμο, όχι σε εκείνους που θα προσληφθούν και, εν πάση περιπτώσει, θα πουν "χαλάλι τα δύο χιλιάρικα", αλλά σε εκείνους που δεν θα προσληφθούν. Γιατί τι άλλο μπορούμε να κάνουμε αυτήν τη στιγμή από αυτήν την πρόταση;

Δηλώσατε -σας άκουσα στο ραδιόφωνο την ημέρα που γινόταν εκείνο το αλαλούμ- ότι "η απόφαση αυτή μας απασχολεί και μας προβληματίζει και το λέγατε αυτό πιο κατηγορηματικά από ό,τι σήμερα δηλαδή θα καταργηθεί". Αυτή η δήλωση δεν υπάρχει στη σημερινή συζήτηση και ήθελα να σας το θυμίσω αυτό, γιατί μόνος μου άκουσα τη δήλωση σας.

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπένος έχει το λόγο για δύο λεπτά να δευτερολογήσει.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, δεν αποφύγατε λίγο τις υπερβολές σε αυτά που είπατε. Νομίζω ότι ο σεβασμός μας στους νέους αποδεικνύεται με μέτρα πολύ πιο σημαντικά από το χιλιάρικο της προκήρυξης. Το πιο σημαντικό είναι να μπορούν οι νέοι να εισέρχονται στο δημόσιο τομέα με ένα σύστημα αδιάβλητο και μάλιστα με μία δημοσιότητα όσο γίνεται μεγαλύτερη. Να το μαθαίνουν οι νέοι παντού όπου και αν βρίσκονται, όχι μόνο για τον πανελλήνιο διαγωνισμό, που πήρε μεγάλη διάσταση, αλλά για το σύνολο των προκηρύξεων που γίνονται στο δημόσιο τομέα.

Κατά τα άλλα σας επαναλαμβάνω τη δήλωση, όπως την έκανα στα ραδιόφωνα, ότι βρισκόμαστε προς μία τέτοια κατεύθυνση. Και δεν μπορώ να το πω κατηγορηματικά, γιατί δεν έχει μόνο αρετές η κατάργηση. 'Εχει και μειονεκτήματα. Δηλαδή στην προηγούμενη προκήρυξη που δεν υπήρχε αυτό το χιλιάρικο είχαν τυπωθεί πέντε φορές περισσότερες προκηρύξεις και ο κόσμος τις έπαιρνε και τις πετούσε και είχε δημιουργηθεί πολύ μεγαλύτερο αλαλούμ από αυτό που μας αναφέρατε τώρα.

Τώρα στη διαδικασία του διαγωνισμού δημιουργήθηκε μόνο μία αταξία για ένα διάστημα μιας ή δύο ωρών σε ένα λυόμενο περίπτερο που είχαμε στήσει στην πλατεία Κλαυθμώνος. Μετά όλα κύλησαν ομαλά. Γι' αυτό σας λέω ότι δεν έχει μόνο αρετές η κατάργηση. 'Εχει και αρνητικές πλευρές. Γι' αυτό εξετάζουμε το θέμα. Πάντως βρισκόμαστε πιο πολύ προς την κατεύθυνση της κατάργησης, που απαιτεί νομοθετική ρύθμιση. 'Οταν λάβουμε τις οριστικές αποφάσεις, θα φέρουμε αυτήν τη νομοθετική ρύθμιση στην Εθνική Αντιπροσωπεία.

ΠΡΟΕΔΡΕΥΩΝ (Παναγιώτης Σγουρίδης): Τέταρτη επίκαιρη ερώτηση είναι η με αριθμό 417/21.11.97 του Βουλευτή του Συνασπισμού της Αριστεράς και της Προόδου κ. Ευαγγέλου Αποστόλου προς τον Υφυπουργό Πολιτισμού (Αρμόδιο για θέματα Αθλητισμού), σχετικά με το πρόβλημα της λειτουργίας του Εθνικού Αθλητικού Κέντρου Χαλκίδας, λόγω ελλείψεως πιστώσεων.

Η επίκαιρη ερώτηση του κ. Αποστόλου έχει ως εξής:

"Στη Χαλκίδα λειτουργεί εδώ και δέκα χρόνια στο Εθνικό Αθλητικό Κέντρο το Κολυμβητήριο, "Μελίνα Μερκούρη". 'Ολα αυτά τα χρόνια, με μια κοινή προσπάθεια όλων των εμπλεκομένων παραγόντων, το κολυμβητήριο κατόρθωσε να γίνει το σημείο αναφοράς της αθλητικής δραστηριότητας της Εύβοιας. Οι δύο αθλητικές κολυμβητικές ομάδες της Χαλκίδας, ο Ναυτικός 'Ομιλος και ο Αθλητικός Κολυμβητικός 'Ομιλος, έχουν προσελκύσει περισσότερους από εξακόσιους νέους στην κολύμβηση και μάλιστα η ομάδα Πόλο του Ναυτικού Ομίλου της Χαλκίδας αυτήν τη στιγμή εκπροσωπεί τη χώρα μας στην Ευρώπη.

Δυστυχώς, όμως, σε μία περίοδο που ξοδεύονται δισεκατομμύρια δραχμές για φιέστες, το Εθνικό Αθλητικό Κέντρο Χαλκίδας αντιμετωπίζει μεγάλο πρόβλημα λειτουργίας εξαιτίας της έλλειψης πιστώσεων για τις λειτουργικές του δαπάνες. Επειδή είναι ορατός ο κίνδυνος να κλείσει το παραπάνω κέντρο, πράγμα που θα σημάνει το σταμάτημα των προπονήσεων της ομάδας Πόλο και φυσικά τη διακοπή των αγώνων της στην Ευρώπη,

Ερωτάται ο κύριος Υπουργός:

Γιατί δείχνει τέτοια αδιαφορία απέναντι στο συγκεκριμένο πρόβλημα, για το οποίο βέβαια έχει ενημερωθεί από τον περασμένο Μάιο και αν προτίθεται να εγκρίνει άμεσα τη σχετική πίστωση, για να συνεχίσει την απρόσκοπτη λειτουργία του το Εθνικό Αθλητικό Κέντρο Χαλκίδας".

Ο Υφυπουργός κ. Φούρας έχει το λόγο.

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, θα συμφωνήσω με τον κύριο συνάδελφο ότι το κολυμβητήριο της Χαλκίδας αποτελεί το σημείο αναφοράς της νεολαίας της Χαλκίδας. Εκεί καλλιεργείται ο ναυταθλητισμός με ιδιαίτερη επιτυχία. Πράγματι και τα δύο σωματεία τα οποία χρησιμοποιούν το κολυμβητήριο προσφέρουν μεγάλες υπηρεσίες στον ελληνικό αθλητισμό.

'Ομως δεν θα συμφωνήσω μαζί του ότι υπάρχει αδιαφορία σχετικά με τη χρηματοδότηση του συγκεκριμένου κέντρου. 'Ολοι είμαστε υποχρεωμένοι, όταν διαχειριζόμαστε δημόσιο χρήμα, να λειτουργούμε στα πλαίσια ενός προϋπολογισμού. Το Εθνικό Αθλητικό Κέντρο Χαλκίδας έχει το δικό του προϋπολογισμό, ο οποίος έχει εγκριθεί για το 1997. Είναι εξήντα ένα εκατομμύρια (61.000.000) δραχμές. 'Ηδη έχουν εκταμιευθεί σαράντα οκτώ εκατομμύρια οκτακόσιες χιλιάδες (48.800.000) δραχμές. Από τις 17.11.97 υπάρχει και μία απόφαση για έξι εκατομμύρια (6.000.000) δραχμές χρηματοδότηση. Δηλαδή πάνω από το 90% του προϋπολογισμού έχει υλοποιηθεί.

Θα ήθελα να σημειώσω ότι τα σωματεία στα οποία προστρέχουν πάνω από εξακόσια παιδιά παίρνουν χρήματα από τους γονείς. 'Ομως δεν αποδίδουν τίποτα για τη λειτουργία του Εθνικού Αθλητικού Κέντρου και του κολυμβητηρίου. Δεν νομίζω ότι έχω να προσθέσω τίποτε άλλο. Πιστεύω ότι ο αγαπητός συνάδελφος θα αρκεστεί στη διαβεβαίωση ότι μέχρι τέλους 1997 θα υλοποιηθεί ο προϋπολογισμός και ότι τα εξήντα ένα εκατομμύρια (61.000.000) που έχουν εγκριθεί για τη λειτουργία του συγκεκριμένου αθλητικού κέντρου, θα φτάσουν στα ταμεία του, προκειμένου να ανταποκριθεί στις υποχρεώσεις του.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Φοβάμαι, κύριε Πρόεδρε, ότι ο κύριος Υπουργός δεν έχει πληροφορηθεί τι ακριβώς έχει συμβεί. Την περασμένη Παρασκευή, δυστυχώς, το κολυμβητήριο έβαλε λουκέτο. Η εύθυνη σας γι'αυτό το λουκέτο είναι τεράστια.

Αυτό, γιατί από τον περασμένο Μάιο γνωρίζατε ότι τα χρήματα, που είχατε εγκρίνει για τις λειτουργικές δαπάνες, δεν επαρκούσαν. Μάλιστα εγώ θα καταθέσω και σχετική επιστολή του Εθνικού Αθλητικού Κέντρου Χαλκίδας.

Σας αναφέρω χαρακτηριστικά ότι είχατε εγκρίνει είκοσι


 

  

Σελίδα 2251 

 

εννέα εκατομμύρια (29.000.000) δραχμές για πετρέλαιο θέρμανσης, ενώ απαιτούνται περί τα σαράντα εκατομμύρια (40.000.000) δραχμές έως σαράντα πέντε εκατομμύρια (45.000.000) δραχμές. Εκτός αν την έγκριση αυτή την κάνατε στα πλαίσια της γνωστής επιθυμίας της Κυβέρνησης να μικραίνει το χρόνο, να μικραίνει τη διάρκεια του χειμώνα, όπως το ζήσαμε και σχετικά με το πετρέλαιο θέρμανσης.

Κύριε Υπουργέ, έχω την πληφοροφία ότι την Παρασκευή θα έρθουν όλοι αυτοί οι νέοι, οι οποίοι πράγματι, όπως αναφέρατε, ασκούνται στο κολυμβητήριο Χαλκίδας, έξω από το γραφείο σας και θα σας ρωτούν με αγωνία: τι θα γίνει, θα λειτουργήσει το κολυμβητήριο; Αυτό απασχολεί τους νέους. 

Τόσα δισεκατομμύρια, κύριε Υπουργέ, ξοδεύονται. Δεν υπάρχουν μερικά εκατομμύρια για το Αθλητικό Κέντρο Χαλκίδας; Ζήσαμε καταστάσεις, το Παγκόσμιο Πρωτάθλημα, τις γιορτές για την ανάληψη της Ολυμπιάδας. Δεν υπάρχουν αυτά τα χρήματα; Επιτέλους, σας μεταφέρω την αγωνία της επαρχίας. Μήπως από τώρα, κύριε Υπουργέ, άρχισε η επαρχία να πληρώνει την ανάληψη της Ολυμπιάδας;

Εγώ θα περιμένω συγκεκριμένη απάντηση από εσάς, να δεσμευθείτε ότι το κολυμβητήριο Χαλκίδας από αύριο θα ανοίξει και θα συνεχίσει τη λειτουργία του.

(Στο σημείο αυτό ο Βουλευτής κ. Ευάγγελος Αποστόλου καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Αποστόλου.

Ο κύριος Υφυπουργός έχει το λόγο για δύο λεπτά, να δευτερολογήσει.

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, οφείλω να μεταφέρω τη διαβεβαίωση του Πρωθυπουργού της χώρας, ότι η ανάληψη και διοργάνωση των Ολυμπιακών Αγώνων του 2004 δεν αλλάζει σε τίποτε τον αθλητικό σχεδιασμό και σε όσα έχει δεσμευθεί η ελληνική πολιτεία, όσον αφορά τις υποδομές και τη στήριξη του αθλητισμού στην περιφέρεια, όλα θα υλοποιηθούν.

Επειδή υπάρχει μία παρεξήγηση, οφείλω να πω στον αγαπητό συνάδελφο ότι οι διαθέσιμοι πόροι για τον αθλητισμό δεν είναι άπειροι. Ο αθλητισμός σήμερα λειτουργεί και η νεολαία ψυχαγωγείται, αθλείται, διαπαιδαγωγείται, με τριάντα πέντε δισεκατομμύρια (35.000.000.000) δραχμές από τον ΟΠΑΠ -αυτά είναι τα ετήσια έσοδα- έξι δισεκατομμύρια (6.000.000.000) δραχμές από τον τακτικό προϋπολογισμό, αυτά εγγράφονται από το 1985 και μετά κάθε χρόνο, και περίπου δέκα δισεκατομμύρια (10.000.000.000) δραχμές από το πρόγραμμα δημοσίων επενδύσεων. Με αυτά τα χρήματα είναι υποχρεωμένος ο ελληνικός αθλητισμός να στηρίξει τριακόσια τριάντα αθλητικά κέντρα της περιφέρειας, τα λειτουργικά του και τις μισθοδοσίες, να στηρίξει τριάντα οκτώ ελληνικές ομοσπονδίες, οκτώ χιλιάδες σωματεία να κάνει τα αθλητικά έργα και ταυτόχρονα να πληρώσει τη μισθοδοσία των υπαλλήλων της Γενικής Γραμματείας Αθλητισμού, και όλες τις δαπάνες που στηρίζουν τον ελληνικό αθλητισμό στην περιφέρεια. Το κάθε αθλητικό κέντρο έχει έναν προϋπολογισμό.

Είναι γνωστό στο Εθνικό Αθλητικό Κέντρο Χαλκίδας ότι αυτό το αθλητικό κέντρο θα λειτουργήσει το 1997 με εξήντα ένα εκατομμύρια (61.000.000) δραχμές. Αυτά τα χρήματα θα τα πάρει. Υπάρχουν διοικήσεις οι οποίες πιστεύουν ότι μπορούν να παραβιάζουν τα όρια του προϋπολογισμού και να δαπανούν πολλές φορές πολύ περισσότερα από αυτά τα οποία έχουν στη διάθεσή τους, με αποτέλεσμα να φτάνει κάποια στιγμή που να λένε στους γονείς των παιδιών: πηγαίνετε στην Αθήνα, να κερδίσετε χρήματα, προκειμένου να λειτουργήσουν τα κολυμβητήρια ή τα αθλητικά κέντρα.

Λυπάμαι, αγαπητέ συνάδελφε, αλλά τα σωματεία, τα οποία κινητοποιούν τους μαθητές να έλθουν στην Αθήνα, εισπράττουν -θα σας πω αν χρειαστεί πόσα εισπράττουν- από τον κάθε μαθητή που αθλείται. Και βεβαίως αυτά αποτελούν έσοδα των σωματείων με τα οποία κάνουν και μεταγραφές, προκειμένου να έχουν επιτυχίες στους αγώνες τους. Δεν θέλω να πω τίποτε περισσότερο.

Εκείνο που θέλω να υπογραμμίσω είναι ότι οι Ολυμπιακοί Αγώνες είναι ένα γεγονός το οποίο αγαπάει η Ελλάδα και δεν μπορούμε να το διασύρουμε ούτε να δημαγωγούμε γύρω απ'αυτό και να λέμε π.χ., ότι δεν πάει καλά ένα κολυμβητήριο, γιατί η διοίκησή του δεν υλοποιεί σωστά τον προϋπολογισμό, άρα φταίει η ανάληψη των Ολυμπιακών Αγώνων.

ΠΡΟΕΔΡΕΥΩΝ (Παναγιώτης Σγουρίδης): Πέμπτη και τελευταία επίκαιρη ερώτηση είναι η με αριθμό 412/21.11.97 της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τα προβλήματα που δημιουργούνται στη Δευτεροβάθμια Εκπαίδευση λόγω της καθυστέρησης έκδοσης προεδρικών διαταγμάτων ερμηνευτικών του ψηφισθέντος σχετικού νομοσχεδίου.

Η επίκαιρη ερώτηση της κ. Αράπη-Καραγιάννη σε περίληψη έχει ως εξής:

"Στο Θερινό Τμήμα της Βουλής ψηφίστηκε το νομοσχέδιο που αφορά στη Δευτεροβάθμια Εκπαίδευση, πλην όμως δεν έχουν εκδοθεί μέχρι σήμερα τα προβλεπόμενα προεδρικά διατάγματα, με αποτέλεσμα γονείς και μαθητές να ζουν καθημερινά με αγωνία.

Ερωτάται ο κύριος Υπουργός:

1. Με ποιά λογική οι μαθητές δεν θα έχουν τη δυνατότητα βελτίωσης του βαθμού του απολυτηρίου τους, δυνατότητα που τους παρείχετο μέχρι σήμερα.

2. Βάσει ποιών κριτηρίων πρόκειται να αξιολογηθεί ο πτυχιούχος που θα τελειώνει τις σπουδές του στην ηλικία των είκοσι τριών χρόνων, από την επιτροπή που δημιουργείται και αναλαμβάνει να παίξει τον ρόλο που μέχρι σήμερα είχε η επετηρίδα.

3. Απόφοιτος λυκείου, που δεν είναι κάτοχος Εθνικού Απολυτηρίου, θα μπορεί να εγγραφεί σε πανεπιστήμιο εξωτερικού, όπως είχε τη δυνατότητα μέχρι σήμερα;".

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο για τρία λεπτά, να πρωτολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, θα ήθελα να υπενθυμίσω με την ευκαιρία της επίκαιρης ερώτησης της αγαπητής συναδέλφου ότι ακόμη είναι νωπή η μελάνη από το ν. 2525/97. Ψηφίστηκε στο τελευταίο Τμήμα Διακοπών του Σεπτεμβρίου και ισχύει -όπως βλέπω από το ΦΕΚ- από τις 23 Σεπτεμβρίου 1997.

Κατά τη συζήτηση του νομοσχεδίου τότε, το Υπουργείο Παιδείας είχε αναλάβει την ευθύνη μέσα σε ένα εύλογο χρόνο, όχι μικρότερο των τριών μηνών, να εκπονήσει τον μεγαλύτερο αριθμό προεδρικών διαταγμάτων και υπουργικών αποφάσεων που προέβλεπε αυτό το νομοσχέδιο. 'Ηδη βρισκόμαστε σε μια εντατική διαδικασία προετοιμασίας αυτών των υπουργικών αποφάσεων και προεδρικών διαταγμάτων. 'Ηδη μια υπουργική απόφαση, που αφορά στα προγράμματα σπουδών επιλογής, έχει ανακοινωθεί και μπαίνει σε ισχύ. 

'Οσον αφορά το πρώτο σκέλος της επίκαιρης ερώτησης, "με ποιά λογική οι μαθητές δεν θα έχουν την δυνατότητα βελτίωσης του βαθμού του απολυτηρίου τους", αναρωτιέμαι, αγαπητή συνάδελφε, πώς βρίσκετε λογική στο ότι δεν επαναφέρουμε εμείς κάτι που από το 1983 δεν ισχύει. Με το π.δ. 420/78 καθιερώθηκε προσωρινά επί υπουργίας κ. Βαρβιτσιώτη αυτή η δυνατότητα. Αποδείχθηκε αλυσιτελής, δημιούργησε πολλά προβλήματα και μετά το π.δ. 83/83 από τον Υφυπουργό τον αείμνηστο Πέτρο Μώραλη, καταργήθηκε οριστικά αυτή η διαδικασία βελτίωσης βαθμού γυμνασίου και απολυτηρίου. Δεν επαναφέρουμε επομένως εμείς και δεν έχουμε πρόθεση να επαναφέρουμε κάτι τέτοιο, διότι αλλάζει ριζικά και η φιλοσοφία και η διαδικασία αξιολόγησης του μαθητή. Μπαίνουμε σε μια νέου τύπου διαδικασία, όπου η αξιολόγηση του μαθητή γίνεται ουσιαστική, ξεφεύγει από την τυπική ελεγκτική, διαπιστωτική διαδικασία των εξετάσεων και της βαθμολογίας και ενσωματώνεται με την διδακτική μεθοδολογία.


 

  

Σελίδα 2252 

'Οσον αφορά το δεύτερο σκέλος της ερώτησης, έχω ήδη απαντήσει ότι τα κριτήρια και τα μαθήματα στα οποία θα εξετασθούν οι υποψήφιοι καθηγητές και δάσκαλοι με τους νέους διορισμούς που θα συμμετάσχουν στη νέα διαδικασία του διαγωνισμού, θα καθοριστούν σύντομα με υπουργική απόφαση που ετοιμάζεται.

'Οσον αφορά για το τρίτο σκέλος, θέλω να σας πω ότι οι προϋποθέσεις εγγραφής σε πανεπιστήμια της αλλοδαπής καθορίζονται από την χώρα στην οποία ζητά να εγγραφεί ο φοιτητής. Η Γαλλία, η Αγγλία, η Ισπανία, η όποια χώρα, αυτή θέτει τις προϋποθέσεις. Κατά τη συνήθη πορεία και με βάση τα γνωστά δεδομένα κρίνεται ότι ο κάτοχος τίτλου απολυτηρίου λυκείου μπορεί να εγγραφεί σ' αυτά τα πανεπιστήμια αυτών των χωρών, εφόσον και στη χώρα του μπορεί να εγγραφεί στα πανεπιστήμια και ΤΕΙ.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αράπη -Καραγιάννη, έχετε το λόγο για δύο λεπτά, να αναπτύξετε την επίκαιρη ερώτηση.

ΒΑΣΙΛΙΚΗ ΑΡΑΠΗ ΚΑΡΑΓΙΑΝΝΗ: Κύριε Υπουργέ, έχουν περάσει δυο μήνες από τότε που ψηφίστηκε ο νόμος και φυσικά οι γονείς και οι μαθητές ζουν σε αγωνία. 'Εχω κάνει εκπαιδευτικός και γνωρίζω την αγωνία των μαθητών και των φοιτητών. 

Η ερώτησή μου, όσον αφορά τη βελτίωση του βαθμού.'Οταν δηλαδή θα φτάσει ο άλλος στη Β' λυκείου και θα θέλει να δώσει εξετάσεις να πάει στη Γ' λυκείου, όπως γίνεται τώρα με τους ανεξεταστέους, θα έχει τη δυνατότητα να μπορέσει να πάει στη Γ' λυκείου, για να βελτιώσει το απολυτήριό του και το βαθμό του, αν έχει μείνει; Αυτό ρωτάω για τους ανεξεταστέους. Δεν καταλάβατε την ερώτηση.

'Οσον αφορά τη δεύτερη ερώτηση, που μου είπατε για τους νόμους Βαρβιτσιώτη κλπ., δεν ρώτησα εγώ αυτό. Ρωτάω για το μαθητή ο οποίος θα μείνει στην τάξη, με κάποια μαθήματα. Δεν έχετε καλύψει με προεδρικό διάταγμα το νόμο.

Δεν έχετε καλύψει με προεδρικό διάταγμα το νόμο και οι γονείς δεν γνωρίζουν τι θα κάνουν τα παιδιά τους. Και οι μαθητές δεν γνωρίζουν, δεδομένου ότι σε λίγες μέρες παίρνουν το βαθμό του τριμήνου. Και για τα παιδιά της Α' λυκείου δεν έχετε ακόμη στείλει εγκύκλιο, με την οποία να λέτε για τον τρόπο που θα ισχύσει η άνευ εξετάσεων είσοδος στο πανεπιστήμιο. Θα είναι με παλιά βιβλία; Είναι χωρίς κατευθύνσεις. Οι καθηγητές -επειδή ήμουν πρώην συνάδελφός τους- κάθε λίγο με παίρνουν τηλέφωνο και με ρωτάνε: "Τι θα γίνει; Τι θα κάνουμε; Τι κάνετε εκεί στη Βουλή, τι αποφασίζετε; Τόσο πολύ αργείτε;" Βλέπετε ότι δέχομαι κάποιες πιέσεις από τους γονείς, που δίκαια αγωνιούν και ας λέτε εσείς ότι είναι ακόμα νωπό το μελάνι. Γι' αυτούς δεν είναι τίποτα νωπό γιατί έχουν αγωνία για τα παιδιά τους.

'Οσον αφορά τους μαθητές που θέλουν να πάνε στο εξωτερικό, και αυτό δεν το ξεκαθαρίσατε. Θα μπορεί ο μαθητής ο οποίος δεν θα έχει πάρει το απολυτήριο των πανελλήνιων, που έπαιρναν πριν, με το νέο σύστημα να πάει στο εξωτερικό, όταν εμείς θα τον έχουμε κόψει στη Β' λυκείου; Δηλαδή θα στερήσουμε από ένα παιδί που, είτε καλώς ή όχι, έδινε εξετάσεις, έπαιρνε το απολυτήριό του, ήταν μαθητής του 10 ή και του 11 -οι γονείς του είχαν τη διάθεση να πάει το παιδί τους να σπουδάσει- να πάει να σπουδάσει στο εξωτερικό; Σήμερα, όταν εμείς θα τον έχουμε αφήσει στη Β' λυκείου, θα μπορέσει να πάρει το απολυτήριό του το παιδί αυτό, να πάει στο εξωτερικό; Δεν μας απαντάτε. Εγώ τουλάχιστον, από αυτά που μας είπατε, δεν κατάλαβα.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το ερώτημα δεν καταλαβαίνω. Προσπαθώ να το συλλάβω.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Τη νέα φιλοσοφία ούτε οι γονείς την κατάλαβαν ούτε οι μαθητές την κατάλαβαν ούτε και εγώ που είμαι Βουλευτής.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχετε το λόγο για δύο λεπτά να πείτε αυτά που λέτε ψιθυρίζοντας.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.

Εξακολουθώ να τελώ εν απορία. Δεν καταλαβαίνω το ερώτημά σας, κυρία Αράπη. Κοιτάξτε, ελληνικά είναι αυτά. Με ποια λογική οι μαθητές δεν θα έχουν τη δυνατότητα βελτίωσης...

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δεν στείλατε ακόμη τα προεδρικά διατάγματα, κύριε Υφυπουργέ.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Β', από τη Β' στη Γ'. Απολυτήριο παίρνει όταν τελειώνει είτε το γυμνάσιο είτε το λύκειο. Και λέτε μετά ότι δεν έχω καταλάβει το ερώτημά σας.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Τώρα δεν θα παίρνουν απολυτήριο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Αλλο το ενδεικτικό μετά από προαγωγικές εξετάσεις από τη Β' στη Γ' ή από την Α' στη Β'. Εκείνο είναι άλλο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δεν στείλατε ακόμη τα προεδρικά διατάγματα, κύριε Υφυπουργέ.

ΠΡΟΕΔΡΕΥΩΝ (Παναγιώτης Σγουρίδης): Κυρία Αράπη-Καραγιάννη, σας παρακαλώ!

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, να είστε πιο προσεκτική στη διατύπωση των ερωτήσεων, για να καταλαβαίνουμε και εμείς τι πρέπει να απαντούμε. Δεν φταίω εγώ. Απολυτήριο λέτε εδώ, δεν λέτε ενδεικτικό της Α', της Β', της Γ' λυκείου.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Μα δεν έχετε στείλει τα προεδρικά διατάγματα, για να ξεκαθαρίσετε τι ισχύει.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Υπάρχει εγκύκλιος για την αξιολόγηση, που έγκαιρα έφθασε στα σχολεία, σχετικά με την Α' λυκείου, η οποία εντάσσεται στην εκπαιδευτική μεταρρύθμιση.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Γι' αυτό με παίρνουν οι συνάδελφοι και με ρωτάνε τι θα γίνει;

ΠΡΟΕΔΡΕΥΩΝ (Παναγιώτης Σγουρίδης): Κυρία Καραγιάννη, σας παρακαλώ!

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, μπορείτε να σεβαστείτε λίγο τον ομιλητή. Εγώ δεν σας διέκοψα.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υφυπουργέ....

ΠΡΟΕΔΡΕΥΩΝ (Παναγιώτης Σγουρίδης): Κυρία Αράπη-Καραγιάννη, σας παρακαλώ!

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, αν δεν καταλαβαίνετε, δεν ευθύνομαι εγώ για τις διανοητικές σας λειτουργίες. Με συγχωρείτε, ελληνικά μιλάμε, για όνομα του Θεού!

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υφυπουργέ, μέσα στην Αίθουσα να είμαστε περισσότερο ευπρεπείς στις εκφράσεις μας.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μα, κύριε Πρόεδρε, είναι ασαφώς ή λανθασμένα διατυπωμένη η επίκαιρη ερώτηση. Δίνω εξηγήσεις και ακούω διαμαρτυρίες άνευ λόγου.

Είπαμε ότι δυνατότητα δεν υπήρχε διόρθωσης ή βελτίωσης του βαθμού απολυτηρίου. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υφυπουργέ...

ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτα στα Πρακτικά από τις διαμαρτυρίες της κ. Αράπη-Καραγιάννη.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, αν έχετε την καλοσύνη να τελειώσω, να ολοκληρώσω.

ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε σύντομα. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Η Α' λυκείου, η οποία άρχισε να λειτουργεί στα πλαίσια της εκπαιδευτικής μεταρρύθμισης, είπαμε ότι έχει καθαρά προσανατολιστικό χαρακτήρα, είναι τάξη προετοιμασίας και γι' αυτό ακριβώς η βαθμολογία της δεν θα λαμβάνεται καθόλου υπόψη, όσον αφορά την εξέλιξη του μαθητή και δεν θα συνυπολογίζεται στο βαθμό εκείνον που θα κρίνει, εν πάση


 

  

Σελίδα 2253 

 

περιπτώσει, και για κάποιο ελάχιστο χρονικό διάστημα την είσοδό του σε οποιαδήποτε πανεπιστημιακή σχολή ή ΤΕΙ. 'Ενα το κρατούμενο.

Δεύτερον, εισάγεται η ενισχυτική διδασκαλία, αλλάζει ο τρόπος αξιολόγησης, έτσι ώστε, όπως είπα, να μην είμαστε κάτω από το βάρος μίας στυγνής και στεγνής διαδικασίας εξέτασης, αποτίμησης, αλλά σε μία διαδικασία η οποία θα κρίνει συνολικά την προσωπικότητα του μαθητή, θα ενισχύεται ο μαθητής, εάν έχει μαθησιακές δυσκολίες ή ψυχολογικά προβλήματα, θα έχει μεγαλύτερη ευχέρεια στο να πηγαίνει από τη μία τάξη στην άλλη και δεν θα μένει ανεξεταστέος. Επομένως μπαίνουμε σε μία περίοδο, όπου δεν θα υπάρχει το άγχος της βαθμολόγησης.

Τελικά λέω ότι το απολυτήριο του λυκείου, το οποίο θα έχει ο απόφοιτος του λυκείου στα χέρια του, θα του κατοχυρώνει το δικαίωμα εγγραφής στα ξένα πανεπιστήμια όπως και πριν, διότι κατά τη συνήθη πρακτική τα ξένα πανεπιστήμια, που αυτά καθορίζουν τις προϋποθέσεις εγγραφής αλλοδαπών φοιτητών, δέχονται τον τίτλο εκείνο, με τον οποίο και στα δικά τους πανεπιστήμια, τα εθνικά τους πανεπιστήμια, οι απόφοιτοι λυκείου εγγράφονται.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων και διακόπτουμε για ένα τέταρτο.

( Δ Ι Α Κ Ο Π Η )

(ΜΕΤΑ ΤΗ ΔΙΑΚΟΠΗ)

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ.)


 

  

Σελίδα 2254 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.

Εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Ελληνικό Ανοικτό Πανεπιστήμιο".

Για το νομοσχέδιο αυτό έχει αποφασιστεί από τη Διάσκεψη των Προέδρων να διατεθούν δύο συνεδριάσεις. Σας προτείνω η αποψινή να διατεθεί για τη συζήτηση επί της αρχής και η συνεδρίαση της επομένης Τρίτης για τη συζήτηση επί των άρθρων.

Συμφωνεί το Σώμα;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς το Σώμα συμφώνησε ομόφωνα.

Ο κ. Νικόλαος Λεβογιάννης, εισηγητής της Πλειοψηφίας, έχει το λόγο.

ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, ο θεσμός του Ανοικτού Πανεπιστημίου είναι δοκιμασμένος σε πολλές χώρες εδώ και πολλές δεκαετίες με πολύ ουσιαστικά αποτελέσματα. Η μέθοδος επίσης της διδασκαλίας και μάθησης από απόσταση, δοκιμασμένη και αυτή από παλιά, κυρίως δι'αλληλογραφίας, σήμερα βέβαια με πιο σύγχρονα συστήματα, λειτουργεί ως μέσο σπουδών, εκμάθησης ξένων γλωσσών κλπ. με σημαντικά αποτελέσματα.

Οι απαιτήσεις της σύγχρονης κοινωνίας, απαιτήσεις που υποδεικνύουν την παιδεία ως το δρόμο που οδηγεί στην αντιμετώπισή τους, επιβάλλουν διαρκή βελτίωση και προσαρμογή του περιεχομένου των σπουδών και των μεθόδων διδασκαλίας.

Ιδιαίτερα στον τομέα της τριτοβάθμιας εκπαίδευσης, γνωρίζουμε ότι οι αλλαγές είναι συνεχείς σε όλες τις προηγμένες χώρες και οι σημαντικότερες από αυτές αφορούν στην αποκέντρωση των διαδικασιών λήψης αποφάσεων και στη διεύρυνση των εκπαιδευτικών επιλογών. Επιδιώκεται έτσι να επιτευχθεί στα ΑΕΙ και ΤΕΙ ευελιξία, άμεση ανταπόκριση στις ανάγκες της κοινωνίας και της αγοράς εργασίας.

Στην Ευρωπαϊκή 'Ενωση υποστηρίζεται μέσω ανταγωνιστικών προγραμμάτων η δικτύωση των ιδρυμάτων τριτοβάθμιας εκπαίδευσης, καθώς και η βελτίωση της ποιότητας των προσφερόμενων υπηρεσιών, η μεγιστοποίηση της απόδοσης του εκπαιδευτικού δυναμικού και των επενδύσεων στην παιδεία.

Πολλά ιδρύματα τριτοβάθμιας εκπαίδευσης στην Ευρωπαϊκή 'Ενωση, αλλά και στις ΗΠΑ, υιοθέτησαν συστήματα και προγράμματα που προσφέρουν τη δυνατότητα σπουδών σε άτομα και ηλικίες, που δεν μπορούν να ανταποκριθούν στις απαιτήσεις της φοίτησης σε κλασικά ΑΕΙ και ΤΕΙ.

Οι διαδικασίες αυτές μάθησης, μόρφωσης, σπουδών, απευθύνονται σε πλατιά κοινωνικά στρώματα, σε εργαζόμενους πτυχιούχους, που δεν έχουν τη δυνατότητα παρακολούθησης μεταπτυχιακών σπουδών, σε εργαζόμενους, που δεν μπορούν να παρακολουθήσουν μαθήματα, σε επαγγελματίες, που χρειάζονται επιμόρφωση για τις ανάγκες της εργασίας τους, σε εργαζόμενους, που δεν μπόρεσαν για διάφορους λόγους να ολοκληρώσουν τις σπουδές τους, σε σπουδαστές, που επιθυμούν να αλλάξουν κατεύθυνση σπουδών, σε απόφοιτους δευτεροβάθμιας εκπαίδευσης, που εργάζονται και θέλουν να παρακολουθήσουν μαθήματα ή προγράμματα σπουδών στην τριτοβάθμια εκπαίδευση, σε εργαζόμενες γυναίκες ή μητέρες, που αφιέρωσαν τα χρόνια που θα μπορούσαν να σπουδάσουν, είτε στην εργασία τους, είτε στην ανατροφή των παιδιών τους και επίσης, σε κατοίκους απομακρυσμένων περιοχών, που δεν έχουν ΑΕΙ ή ΤΕΙ και γενικά σε άτομα, που δεν είχαν την ευκαιρία να σπουδάσουν όταν έπρεπε και σε ώριμη ηλικία πλέον επιθυμούν να κάνουν κάποιες σπουδές και να αποκτήσουν κάποιο πτυχίο.

Αν λάβουμε υπόψη μας τη θέληση και επιδίωξη του 'Ελληνα για αναζήτηση της γνώσης και της μάθησης και την επιθυμία των νέων μας να παρακολουθήσουν σπουδές σε ένα ΑΕΙ ή ΤΕΙ, τότε οφείλουμε να παραδεχθούμε ότι με μεγάλη καθυστέρηση θεσμοθετούμε το Ανοικτό Πανεπιστήμιο στη χώρα μας.

Πρέπει να σημειώσουμε ότι τα τελευταία είκοσι πέντε χρόνια ιδρύθηκαν στην Ευρώπη και σε άλλες χώρες πολλά Ανοικτά Πανεπιστήμια. Ιδιαίτερα από το 1970 αναπτύχθηκε μεγάλος αριθμός Ανοικτών Πανεπιστημίων σε όλες τις χώρες σχεδόν της Ευρωπαϊκής Κοινότητας.

Το Ανοικτό Πανεπιστήμιο, παραδείγματος χάριν, της Μεγάλης Βρετανίας ιδρύθηκε το 1971 και αριθμεί σήμερα γύρω στους διακόσιους είκοσι χιλιάδες φοιτητές. Το ανοικτό πανεπιστήμιο της Πορτογαλίας, που είναι το πιο μικρό από τα υπάρχοντα στην Ευρωπαϊκή 'Ενωση και ιδρύθηκε το 1988, αριθμεί σήμερα τεσσερισήμισι χιάδες φοιτητές.

Ανοικτά Πανεπιστήμια λειτουργούν, εκτός των περισσοτέρων χωρών της Ευρωπαϊκής 'Ενωσης και σε άλλες χώρες, όπως στη Βουλγαρία.

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης): Παρακαλώ, παρακολουθήστε, αν θέλετε, τον κύριο εισηγητή. Παρακαλώ !

ΝΙΚΟΛΑΟΣ ΛΕΒΟΓΙΑΝΝΗΣ:...την Τουρκία, το Ισραήλ και αλλού. 

Τα βασικά χαρακτηριστικά του Ανοικτού Πανεπιστημίου, έτσι όπως έχει δοκιμασθεί και λειτουργεί στο εξωτερικό, είναι τα εξής:

Είναι ισότιμα με τα παραδοσιακά Α.Ε.Ι.. Προσφέρουν πτυχία, όπως και τα άλλα Ανώτατα Εκπαιδευτικά Ιδρύματα. Ως μέθοδο διδασκαλίας κατά βάση έχουν τη διδασκαλία από απόσταση. Η διάρκεια της φοίτησης σ' αυτά κατά κανόνα είναι μεγαλύτερη από τα κλασικά Α.Ε.Ι. και τα περισσότερα Ανοικτά Πανεπιστήμια είναι αυτόνομα Α.Ε.Ι., παραδείγματος χάριν στη Βρετανία, στη Γερμανία, στην Ολλανδία, στην Ισπανία, στην Πορτογαλία.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Σε άλλες χώρες λειτουργούν Ανοιχτά Πανεπιστήμια ως μονάδες ή υπηρεσίες των Ανωτάτων Εκπαιδευτικών Ιδρυμάτων, όπως στην Αυστρία, το Βέλγιο, την Ισλανδία τη Νορβηγία και αλλού. Και σ' ένα μικρό αριθμό χωρών έχουμε Ανοικτά Πανεπιστήμια που λειτουργούν ως κεντρικές υπηρεσίες, οι οποίες συνεργάζονται με πολλά πανεπιστήμια της ίδιας χώρας. Τέτοιες περιπτώσεις έχουμε στη Γαλλία.

Η μέθοδος διδασκαλίας, όπως είπαμε, σε αυτά τα πανεπιστήμια είναι από απόσταση -έτσι ονομάζεται- και αρχικά στηρίχθηκε αποκλειστικά στην δι' αλληλογραφίας μέθοδο διδασκαλίας. Οι εξελίξεις βέβαια της τεχνολογίας στους τομείς ιδιαίτερα της επικοινωνίας, συνέβαλαν στο να χρησιμοποιηθούν σταδιακά όλες οι γνωστές μέθοδοι επικοινωνίας το τηλέφωνο, το ραδιόφωνο, η τηλεόραση. Χρησιμοποιήθηκε οπτικοακουστικό υλικό, οι υπολογιστές, τα πολυμέσα κλπ. και είναι σίγουρο ότι κάθε εξέλιξη της τεχνολογίας θα εφαρμόζεται στους ευέλικτους κατά κανόνα αυτούς θεσμούς.

Η μέθοδος διδασκαλίας βέβαια από απόσταση απαιτεί ένα διαφορετικό τρόπο διάρθρωσης της διδακτέας ύλης και ένα διαφορετικό τρόπο οργάνωσης. Συνήθως σ' αυτά τα Ιδρύματα η διδακτέα ύλη οργανώνεται σε ενότητες εβδομαδιαίες. Η διδασκαλία βέβαια από απόσταση επιτρέπει σε πολλούς τομείς αυτών των Πανεπιστημίων σημαντικές ευελιξίες, όπως είναι ο αριθμός των φοιτητών που παρακολουθούν, που κατά κανόνα είναι πάρα πολύ μεγάλος, όπως οι αριθμοί που αναφέραμε προηγούμενα. Αυτό παράλληλα συνδυάζεται με το γεγονός ότι οι χώροι και οι εγκαταστάσεις χρήσης των Πανεπιστημίων για τη λειτουργία του θεσμού αυτού είναι περιορισμένοι και αυτό βοηθάει πάρα πολύ στην ανάπτυξή τους.

Το Ελληνικό Ανοικτό Πανεπιστήμιο, που σήμερα συζητούμε με αυτό το νομοσχέδιο και στόχο έχουμε να θεσμοθετήσουμε, επιδιώκει βέβαια να ικανοποιήσει υπαρκτές ανάγκες της κοινωνίας μας, με καθυστέρηση όπως σημειώσαμε. Είναι γνωστό ότι πολύ μεγάλος αριθμός Ελλήνων ανεξαρτήτως


 

  

Σελίδα 2255 

 

ηλικίας -και αυτό είναι πολύ θετικό- επιδιώκουν την απόκτηση γνώσεων, την απόκτηση δεύτερου και τρίτου πτυχίου, τις μεταπτυχιακές σπουδές, την απόκτηση διδακτορικού διπλώματος και γενικώς τη μόρφωση και όχι βέβαια αυτό κατ' ανάγκη για λόγους επαγγελματικής αποκατάστασης.

Είναι επίσης γνωστό ότι μεγαλύτερος είναι ο αριθμός εκείνων που για λόγους ανεξάρτητους από τη θέλησή τους δεν μπόρεσαν και δεν μπορούν να κάνουν πράξη το όνειρό τους για συστηματική πρόσβαση σ' ένα γνωστικό αντικείμενο της επιστήμης.

Δεν πρέπει να αγνοούμε, επίσης, το μεγάλο αριθμό κυρίως νέων μας που καταφεύγουν για σπουδές στο εξωτερικό, με όλες τις συνέπειες και όχι μόνο οικονομικές, που έχει αυτό. Δεν πρέπει να αγνοούμε το γεγονός ότι μεγάλος αριθμός φοιτητών και σπουδαστών μας παρακολουθούν γνωστικά αντικείμενα άσχετα από τις επιδιώξεις και τα ενδιαφέροντά τους και αυτό γιατί εκεί τους ενέταξε το σύστημα εισαγωγής στα Ανώτατα Εκπαιδευτικά Ιδρύματα και στο Τεχνολογικά Εκπαιδευτικά Ιδρύματα.

Γι'αυτόν το λόγο και πολλοί από αυτούς επιδιώκουν μία δεύτερη και τρίτη ευκαιρία ένταξης σε γνωστικά αντικείμενα, σχετικά με τα ενδιαφέροντα και τα συμφέροντά τους. Η κατάσταση αυτή βέβαια οδηγεί στις γνωστές στρεβλώσεις και σε αλλοιώσεις συχνά του ίδιου του εκπαιδευτικού συστήματος.

Συνεπώς το ώριμο αίτημα της κοινωνίας μας για ουσιαστική αντιμετώπιση του προβλήματος έρχεται να ικανοποιήσει αυτό το σχέδιο νόμου για το Ελληνικό Ανοικτό Πανεπιστήμιο.

Ο θεσμός αυτός συνδέεται στενά και είναι συνέχεια των μεγάλων αλλαγών που γίνονται στην παιδεία μας αυτόν τον καιρό, όπως η κατάργηση των γενικών εξετάσεων το 2000, που έχουμε νομοθετήσει, οι αλλαγές που προωθούνται στα Πανεπιστήμια στην πρωτοβάθμια και στην δευτεροβάθμια εκπαίδευση και στα ΤΕΙ.

Οι επιπτώσεις στην κοινωνία μας από την εφαρμογή αυτού του θεσμού είναι αυτονόητο ότι θα είναι πολύ σημαντικές. Θα έχουμε περιορισμό της φυγής των νέων στο εξωτερικό, ικανοποίηση της επιθυμίας κάθε πολίτη για απόκτηση πανεπιστημιακής μόρφωσης, ικανοποίησης της επιδίωξης του πολίτη για πρόσβαση σε γνωστικά αντικείμενα, σχετικά με τα ενδιαφέροντά του, οικονομικότερη και ανετότερη διαδικασία μόρφωσης και επιμόρφωσης, αφού η εξ αποστάσεως μετάδοση της γνώσης δεν δημιουργεί προβλήματα που έχουν σχέση με την επαγγελματική δραστηριότητα καθενός, με τον τόπο διαμονής, με τις αποστάσεις κλπ. Δημιουργείται λοιπόν ένας θεσμός με πολύ μεγάλη κοινωνική και πνευματική προσφορά, τον οποίο είναι βέβαιο ότι θα αγκαλιάσουν ο λαός μας και οι νέοι μας.

Με το νομοσχέδιο αυτό που συζητάμε σήμερα προβλέπεται η ίδρυση ενός Ανώτατου Εκπαιδευτικού Ιδρύματος με μοναδική αποστολή τη μετάδοση της εξ αποστάσεως γνώσης σε μεγάλο αριθμό φοιτητών και σε ευρύ φάσμα ηλικιών. Αυτό το ΑΕΙ θα έχει έδρα την πόλη της Πάτρας, αλλά παράλληλα θα έχει και τις προϋποθέσεις που απαιτούνται, για να ανταποκριθεί στις αυξημένες απαιτήσεις αυτού του συστήματος και πάνω από όλα, βέβαια, υψηλής ποιότητας εκπαιδευτικό υλικό και παραδοσιακό και οπτικοακουστικό και υλικό σχετικό με ηλεκτρονικούς υπολογιστές, πολυμέσα κλπ.

Η ραγδαία βέβαια εξέλιξη της τεχνολογίας προϋποθέτει έναν ευέλικτο οργανισμό, ικανό να προσαρμόζεται έγκαιρα στις απαιτήσεις της σύγχρονης ζωής. Οι δαπάνες για την λειτουργία και οργάνωση αυτού του Ανώτατου Εκπαιδευτικού Ιδρύματος είναι, όπως επισημάναμε και προηγούμενα, χαμηλότερες από αυτές των κλασικών ΑΕΙ, τόσο γιατί κυρίως η εξ αποστάσεως διδασκαλία είναι φθηνότερη -όπως είπαμε εξοικονομούνται και χώροι και εγκαταστάσεις- αλλά και γιατί θα υπάρχει μία μικρή σύμβολή των φοιτητών στις δαπάνες λειτουργίας αυτού του ΑΕΙ, αποκλειστικά για την απόκτηση του απαραίτητου εκπαιδευτικού υλικού και για τις δαπάνες επικοινωνίας. Η συμμετοχή αυτή θα γίνεται με κριτήρια κοινωνικά και με κριτήρια που θα έχουν σχέση με την επίδοση σπουδών, καθότι αυτό το Πανεπιστήμιο θα χορηγεί μεγάλο αριθμό υποτροφιών.

Ο τρόπος οργάνωσης και λειτουργίας του Ελληνικού Ανοιχτού Πανεπιστημίου έχει τα εξής βασικά στοιχεία. Είναι το ΕΑΠ Νομικό Πρόσωπο Δημοσίου Δικαίου, αυτοτελές όπως είπαμε- ακολουθούμε αυτό το σύστημα που επικρατεί και στην Ευρωπαϊκή 'Ενωση στις περισσότερες χώρες- και θα είναι πλήρως αυτοδιοικούμενο ΑΕΙ. Θα εποπτεύεται από το κράτος και εποπτεύων φορέας θα είναι βέβαια το Υπουργείο Παιδείας. 'Εδρα του πανεπιστημίου θα είναι η Πάτρα, όπως είπαμε, αλλά θα έχει την δυνατότητα αυτό το πανεπιστήμιο να ιδρύει και σε άλλες πόλεις παραρτήματα, με εισήγηση της Συγκλήτου και απόφαση των συναρμόδιων φορέων του Υπουργείου Παιδείας. Μπορεί να ιδρύει παραρτήματα, όχι μόνο στο εσωτερικό αλλά και στο εξωτερικό. Αυτό είναι επίσης σημαντικό.

Στους σκοπούς του Ελληνικού Ανοικτού Πανεπιστημίου, πλην αυτών της εξ αποστάσεως διδασκαλίας, εντάσσεται και η προαγωγή της επιστημονικής έρευνας στο πεδίο του αντικειμένου του, δηλαδή στο πεδίο της μετάδοσης της γνώσης από απόσταση, που είναι ένα επίσης σημαντικό αντικείμενο.

Βασική λειτουργική μονάδα του ΕΑΠ θα είναι η Θεματική Ενότητα, η οποία καλύπτει ένα γνωστικό αντικείμενο σε προπτυχιακό ή μεταπτυχιακό επίπεδο με διάρκεια διδασκαλίας τους δέκα μήνες. Οι σχολές που προβλέπονται από το νομοσχέδιο για το ΕΑΠ είναι: Κοινωνικών επιστημών, ανθρωπιστικών σπουδών, θετικών επιστημών και τεχνολογίας και εφαρμοσμένων τεχνών, δηλαδή ένας μεγάλος κύκλος επιστημών.

Και βέβαια, προβλέπει το νομοσχέδιο την εξουσιοδότηση στο Υπουργείο Παιδείας, με προεδρικά διατάγματα, ύστερα από εισήγηση της Συγκλήτου του Πανεπιστημίου, να ιδρύονται νέα τμήματα, να συγχωνεύονται άλλα, να καταργούνται άλλα, να κατατέμνονται, να μετονομάζονται σχολές κλπ. και αυτά όλα σύμφωνα με τις βασικές διατάξεις που προβλέπονται για τα Ανώτατα Εκπαιδευτικά Ιδρύματα.

'Ενα μεγάλο μέρος της νομοθεσίας, που διέπει τα Ανώτατα Εκπαιδευτικά Ιδρύματα, θα διέπει και αυτό το 'Ιδρυμα.

Τα όργανα της διοίκησης του ΑΕΠ είναι η Σύγκλητος, ο πρύτανης, ο αντιπρύτανης, οι κοσμητείες και οι κοσμήτορες. Οι αρμοδιότητες αυτών των οργάνων προβλέπεται να είναι ίδιες με τις αντίστοιχες αρμοδιότητες που έχουν τα αντίστοιχα όργανα των ΑΕΙ, καθώς και οι διαδικασίες εκλογής αυτών των οργάνων είναι ίδιες με τις διαδικασίες εκλογής στα άλλα, τα κλασικά ΑΕΙ.

Το διδακτικό προσωπικό του Ανοικτού Πανεπιστημίου θα αποτελείται από δύο κατηγορίες. Το διδακτικό ερευνητικό προσωπικό, το ΔΕΠ, όπως είναι δηλαδή και στα άλλα ΑΕΙ και το συνεργαζόμενο εκπαιδευτικό προσωπικό, το ΣΕΠ. Το ΔΕΠ, το διδακτικό ερευνητικό προσωπικό, αποτελείται όπως και στα άλλα ΑΕΙ από τους καθηγητές, τους αναπληρωτές καθηγητές, τους επίκουρους καθηγητές και τους λέκτορες. Το καθεστώς τους, τα προσόντα τους, οι προϋποθέσεις για την εκλογή τους και όλα τα σχετικά, διέπονται από τη νομοθεσία που διέπει τα αντίστοιχα κλασικά ΑΕΙ, περί των μελών ΔΕΠ.

Τα μέλη του ΣΕΠ είναι είτε διδάκτορες είτε μέλη ΔΕΠ άλλων ΑΕΙ και προσλαμβάνονται με συμβάσεις εργασίας ιδιωτικού δικαίου, ετήσιας διάρκειας με δυνατότητες ανανέωσης. Τα μέλη του ΔΕΠ είναι πλήρους απασχόλησης. Εργάζονται τουλάχιστον τριάντα ώρες την εβδομάδα και μπορούν να απουσιάζουν, όπως προβλέπει το νομοσχέδιο, έως σαράντα συνολικά ημέρες το χρόνο, ώστε να υπάρχει μια ουσιαστική παρουσία στο Πανεπιστήμιο.

Το Ανοικτό Πανεπιστήμιο παρέχει στους σπουδαστές του τους εξής τίτλους σπουδών: Πιστοποιητικό παρακολούθησης θεματικής ενότητας, πιστοποιητικό προπτυχιακής επιμόρφωσης, πιστοποιητικό μεταπτυχιακής επιμόρφωσης, πτυχίο, μεταπτυχιακούς τίτλους ειδίκευσης και διδακτορικά διπλώματα.

Η εγγραφή των φοιτητών στο πανεπιστήμιο αυτό γίνεται χωρίς εξετάσεις, όπως είναι φανερό. Αν βέβαια ο αριθμός των αιτήσεων των ενδιαφερομένων για εγγραφή είναι μεγαλύτερος


 

  

Σελίδα 2256 

 

από τις θέσεις που προβλέπονται, προβλέπεται από το νομοσχέδιο μια διαδικασία επιλογής. Προτεραιότητα στη σειρά επιλογής, έχουν όσοι έχουν συμπληρώσει το είκοσι τρίτο έτος της ηλικίας τους και δεν έχουν υπερβεί το τεσσαρακοστό πέμπτο, με την προϋπόθεση όμως, ότι κατοικούν σε παραμεθόριες περιοχές που δεν έχουν ΑΕΙ ή ΤΕΙ και δεν έχουν βέβαια εισαχθεί αυτοί σε κάποιο ΑΕΙ ή ΤΕΙ.

Αν υποθέσουμε ότι απ'αυτήν την κατηγορία οι αιτήσεις είναι περισσότερες από τις προβλεπόμενες θέσεις, τότε διενεργείται κλήρωση. Στη δεύτερη κατηγορία υπάγονται όσοι είναι ανάμεσα στο εικοστό τρίτο έτος και στο τεσσαρακοστό πέμπτο, οι οποίοι εφόσον δεν έχουν μπει σε ΑΕΙ ή ΤΕΙ, συμπληρώνουν τις θέσεις που απομένουν από την πρώτη κατηγορία και αν χρειάζεται, γίνεται επίσης κλήρωση. 'Ολοι οι υπόλοιποι ενδιαφερόμενοι, εφόσον υπάρχουν κενές θέσεις, επιλέγονται με τη διαδικασία της κλήρωσης.

Κάθε φοιτητής, προβλέπει το νομοσχέδιο, μπορεί να παρακολουθεί στη διάρκεια ενός ακαδημαϊκού έτους έως και τρεις θεματικές ενότητες. Προβλέπεται διαδικασία εξετάσεων, υπάρχουν δηλαδή και κάποιες γραπτές εξετάσεις, υπάρχουν και κάποια διαστήματα που γίνεται παρακολούθηση και υπάρχει και καθημερινή και ουσιαστική συνεργασία και σε συμβουλευτικό επίπεδο με τους αρμόδιους καθηγητές.

Για να αποκτήσει κάποιος έναν τίτλο ή ένα πτυχίο, απαιτείται επιτυχής παρακολούθηση και εξέταση τουλάχιστον δώδεκα θεματικών ενοτήτων. 

Στους φοιτητές που έχουν πτυχίο κάποιου ΑΕΙ ή ΤΕΙ, υπάρχει δυνατότητα κατοχύρωσης της βαθμολογίας κάποιων μαθημάτων. Προβλέπονται επίσης και άλλες λειτουργίες και η σημαντικότερη απ' αυτές είναι για την καλύτερη λειτουργία και υποστήριξη του Πανεπιστημίου αυτού, αλλά και του ερευνητικού του έργου, η ίδρυση Εργαστηρίου, Εκπαιδευτικού Υλικού και Εκπαιδευτικης Μεθοδολογίας. Περιεχόμενο της δραστηριότητάς του θα είναι η παραγωγή πρότυπου εκπαιδευτικού υλικού για την εξ' αποστάσεως διδασκαλία, όπως επίσης και λογισμικού για τους υπολογιστές και άλλα προγράμματα, όπως τηλεοπτικά, ερευνητικά, ραδιοφωνικά κλπ. καθώς και η συνεργασία με τα κρατικά ραδιοτηλεοπτικά κανάλια.

Πέραν του εργαστηρίου αυτού προβλέπεται η συγκρότηση και μιας μονάδας εσωτερικής αξιολόγησης του εκπαιδευτικού έργου και των εκπαιδευτικών, με στόχο βέβαια τη βελτίωση της ποιότητας της παρεχόμενης εκπαίδευσης. Η μονάδα αυτή διευθύνεται από ένα μέλος ΔΕΠ του Πανεπιστημίου αυτού με σχετική ειδίκευση.

Μέχρις ότου δημιουργηθούν οι προϋποθέσεις ώστε το Ανοικτό Πανεπιστήμιο να αποκτήσει αυτά τα όργανα, το νομοσχέδιο προβλέπει τη διαδικασία και για τα όργανα που θα το λειτουργήσουν και θα το διοικήσουν. 'Ετσι προβλέπεται ο διορισμός μιας Διοικούσης Επιτροπής, η οποία θα αποτελείται από επτά τακτικά και επτά αναπληρωματικά μέλη. Ως μέλη της Διοικούσας Επιτροπής ορίζονται μέλη ΔΕΠ των ΑΕΙ.

Η Σύγκλητος, η Επιτροπή Διαχείρισης Ειδικού Λογαριασμού και όλα τα άλλα όργανα που προβλέπει το νομοσχέδιο, θα συγκροτηθούν όταν θα υπάρξουν οι εξής προϋποθέσεις: 'Οταν θα έχει αυτό το Πανεπιστήμιο τουλάχιστον δύο σχολές αυτοδύναμες, όταν θα έχουν διοριστεί τρία τουλάχιστον μέλη ΔΕΠ στη βαθμίδα του καθηγητή και όταν θα έχει διοριστεί ο προϊστάμενος των διοικητικών υπηρεσιών και θα λειτουργεί αυτοδύναμα το εργαστήριο, που αναφέραμε, εκπαιδευτικού υλικού και εκπαιδευτικής μεθοδολογίας.

Αυτές κυρίως είναι οι διατάξεις και οι διαδικασίες που προβλέπει το νομοσχέδιο. Με τις ρυθμίσεις αυτές που συγκροτούν ένα αυτοδύναμο ΑΕΙ, με ευέλικτους, όπως θα διαπιστώσετε, μηχανισμούς και προϋποθέσεις γρήγορης ανάπτυξης, αισιοδοξούμε ότι ο νέος αυτός θεσμός επιμόρφωσης και έρευνας θα πετύχει στη χώρα μας και θα συμβάλει και αυτός στην παραπέρα αναβάθμιση του πνευματικού επιπέδου του λαού μας και γι' αυτό προτείνουμε την ψήφισή του. Ευχαριστώ.

(Χειροκροτήματα από την πτέρυγα του ΠΑΣΟΚ)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, με επιστολές τους προς τον Πρόεδρο της Βουλής ο Αναπληρωτής Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σημαιοφορίδης, ο Κοινοβουλευτικός Εκπρόσωπος του ΚΚΕ κ. Κολοζώφ και ο Πρόεδρος του ΔΗ.ΚΚ.Ι. κ. Τσοβόλας, ορίζουν ο πρώτος ως Κοινοβουλευτικό Εκπροσώπο τον κ. Μάνο, ο δεύτερος τον κ. Τασούλα ως ειδικό αγορητή και ο τρίτος την κ. Βασιλική Αράπη -Καραγιάννη, επίσης ως ειδική αγορήτρια.

Ο εισηγητής της Νέας Δημοκρατίας κ. Μπρατάκος έχει το λόγο.

ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, κύριοι συνάδελφοι, είναι τραγική ομολογουμένως η κατάσταση που επικρατεί σήμερα στο χώρο της εκπαίδευσης σε όλες τις βαθμίδες. Δεν έφθαναν οι πρωτοφανείς ελλείψεις με τις οποίες ξεκίνησε η φετινή σχολική χρονιά σε προσωπικό, σε προγράμματα, σε υλικοτεχνική υποδομή, αλλά έρχεται και η "εκπαιδευτική μεταρρύθμιση" και ισοπεδώνει τα πάντα στο χώρο της Παιδείας.

Ειναι χαρακτηριστικά τα πρωτοσέλιδα των εφημερίδων που περιγράφουν τις "σωτήριες" παρεμβάσεις και πρωτοβουλίες της Κυβέρνησης στο χώρο της Παιδείας και την κατάσταση που επικρατεί στα σχολεία.

"Βράζουν τα σχολεία". "Πεδίο μάχης η παιδεία". "Μεταξεταστέα η μεταρρύθμιση". "Εκπαιδευτική απορύθμιση". Είναι μερικοί από τους τίτλους των εφημερίδων ολόκληρου του πολιτικού φάσματος. 

Κυρίες και κύριοι συνάδελφοι, ουδείς γνωρίζει που πηγαίνει η παιδεία μας σήμερα. Ούτε καν η ηγεσία του Υπουργείου Παιδείας. Διότι, μη μου πείτε ότι υπάρχει 'Ελληνας πολίτης που μπορεί, μέσα από τις αλλοπρόσαλλες δηλώσεις των Υπουργών και τα πρόχειρα νομοσχέδια που ψηφίζει για την παιδεία η Κυβέρνηση εδώ στη Βουλή, να γνωρίζει είτε είναι εκπαιδευτικός, είτε είναι μαθητής είτε είναι γονιός, ποιο είναι ξεκάθαρα το σύστημα αξιολόγησης των μαθητών. Τι θα γίνει με τους μεταξεταστέους; Θα υπάρχουν μεταξεταστέοι ή όχι; Θα περάσουν όλοι οι μαθητές ή όχι;

'Εδωσε ο κύριος Υπουργός προηγουμένως, μια απάντηση στην ερώτηση της κυρίας συναδέλφου, η οποία δεν είναι σωστή. Εγώ θέτω τα ερωτήματα για να απαντήσει ο κύριος Υπουργός και να έρθω στη δευτερολογία μου να ανταπαντήσω.

Υπάρχουν στην εγκύκλιό σας, κύριε Υπουργέ, δύο ειδών αξιολογήσεις για την Α' τάξη του λυκείου. Η διαγνωστική αξιολόγηση των μαθητών και η κανονική αξιολόγηση των μαθητών, η οποία περιλαμβάνει όλες τις εξετάσεις που γινόντουσαν μέχρι σήμερα στα σχολεία. Δηλαδή, εξετάζει την επίδοση των μαθητών σε προφορική και σε γραπτή εξέταση κλπ.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Συνεχίζετε την επίκαιρη ερώτηση της κυρίας συναδέλφου;

ΑΓΓΕΛΟΣ ΜΠΡΑΤΑΚΟΣ: 'Οχι. Εγώ θέτω ερωτήματα. Και επειδή ορισμένα από τα ερωτήματα αυτά τα έθεσε και η κυρία συνάδελφος προτύτερα και δώσατε μια απάντηση που δεν με ικανοποιεί, εξακολουθώ και τα θέτω. Θα απαντήσετε στο τέλος, οπότε θα πάρετε και την απάντηση στη δευτερολογία μου.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Να κάνετε επίκαιρη ερώτηση, για να σας απαντήσω.

ΑΓΓΕΛΟΣ ΜΠΡΑΤΑΚΟΣ: Το ερώτημα που επίσης μπαίνει είναι εάν θα περνάνε όλοι οι μαθητές έστω και αν εξασφαλίζουν τη βάση με υψηλούς βαθμούς μόνο στα δευτερεύοντα μαθήματα. Ποιοι θα αποκτούν απολυτήριο του ενιαίου λυκείου; 'Ολοι ή σχεδόν όλοι; Θα υπάρχει δεύτερη ευκαιρία, δηλαδή η δυνατότητα βελτίωσης της βαθμολογίας στην Γ' λυκείου; 'Οσοι δεν θα μπορέσουν να πάρουν απολυτήριο, τι θα γίνουν;

Αυτά αναφέρονται μόνο στο λύκειο, γιατί υπάρχουν και αγωνιώδη ερωτήματα για την πρόσβαση των αποφοίτων γενικού λυκείου στη τριτοβάθμια εκπαίδευση.

Πώς θα προκύπτει ο βαθμός του απολυτηρίου του ενιαίου


 

  

Σελίδα 2257 

 

λυκείου; Με τί είδους εξετάσεις; Ανοικτές ή κλειστές; Σε επαρχιακό, σε πανελλαδικό επίπεδο ή κατά σχολεία; Ποια θα είναι τα δύο μαθήματα της Γ' τάξης του λυκείου στα οποία η επίδοση των υποψηφίων θα λαμβάνεται υπόψη για τον προσδιορισμό του συνολικού βαθμού για την εισαγωγή στα Α.Ε.Ι. και στα Τ.Ε.Ι; Πώς θα αξιολογείται η επίδοση στη δοκιμασία δεξιοτήτων; Τι είναι αυτή η δοκιμασία δεξιοτήτων; Ποιοι θα είναι οι συντελεστές που θα διαμορφώνουν τα συνολικά μόρια βάσει των οποίων ο υποψήφιος θα εισάγεται στην τριτοβάθμια εκπαίδευση;

Νομίζω ότι κανένας δε γνωρίζει τίποτα για τα ερωτήματα αυτά. Και είναι ευκαιρία, κύριε Υπουργέ, υπεύθυνα εδώ μέσα στη Βουλή, σοβαρά, να δώσετε τις απαντήσεις και όχι σε συνεντεύξεις, οι οποίες δεν ελέγχονται.

Κυρίες και κύριοι συνάδελφοι, πιστεύω ότι μέσα σε αυτήν την ατμόσφαιρα ο κύριος Υπουργός για να αποπροσανατολίσει την κοινή γνώμη και να βγάλει τις ευθύνες από πάνω του, έριξε την ευθύνη για όλο αυτό το κομφούζιο που υπάρχει στα σχολεία σήμερα, στα φροντιστήρια. 'Οτι δήθεν, δηλαδή, επειδή θίγονται τα συμφέροντα των φροντιστών, αυτοί δημιουργούν τεχνηέντως τη σύγχυση.

Φοβάμαι, ότι διακατέχεσθε από έντονο λαϊκισμό και ανευθυνότητα. 

Γιατί είναι γνωστό ότι, σε αυτήν τη σύγχυση, οι μόνοι που τρίβουν τα χέρια τους με ευχαρίστηση, είναι οι φροντιστές. Γιατί το σύστημα, που έχετε εφαρμόσει, εκκολάπτει φαινόμενα εμπορίας βαθμών και από την άλλη εντείνει τη βαθμοθηρία. Και καταλαβαίνετε ότι, με την πληθώρα των εξετάσεων που γίνονται σε όλες τις τάξεις του λυκείου και σε όλα τα λύκεια, εκείνοι οι οποίοι θα ωφεληθούν είναι οι φροντιστές.

Κυρίες και κύριοι συνάδελφοι, στα πλαίσια αυτής της θολής και αδιέξοδης πολιτικής, εντάσσεται δυστυχώς και η θεσμοθέτηση του Ελληνικού Ανοικτού Πανεπιστημίου που συζητούμε σήμερα. Ειδικά για το Ελληνικό Ανοικτό Πανεπιστήμιο θα κάνω τις εξής παρατηρήσεις.

Πρώτη παρατήρηση: Ως γνωστό, το σύστημα εκπαίδευσης και κατάρτισης στη χώρα μας δεν παρουσίαζει την απαραίτητη ευελιξία, για να αντιμετωπίσει με ποιότητα και αποτελεσματικότητα τις σύγχρονες ανάγκες και ιδίως την ανάγκη της "διά βίου εκπαίδευσης και κατάρτισης". 

Ειδικότερα, απουσιάζει από το εκπαιδευτικό μας σύστημα η ελευθερία από χρονικούς και τοπικούς περιορισμούς, η οποία είναι αναγκαία για την παροχή υψηλής ποιότητας και κατάρτισης σε ενηλίκους και σε εργαζομένους, με ποικιλία μαθημάτων. Η αντιμετώπιση, κυρίες και κύριοι συνάδελφοι, του προβλήματος αυτού μπορεί να γίνει με ένα σύστημα που να προσφέρει από απόσταση εκπαίδευση και κατάρτιση και το οποίο χαρακτηρίζεται ως ανοιχτή εκπαίδευση και κατάρτιση, επειδή έχει αφενός μεν, ορισμένο βαθμό ελευθερίας από περιορισμούς χρόνου, τόπου και ρυθμού και αφετέρου, διάρθρωση σπονδυλωτή όλων των παρεχομένων γνωστικών αντικειμένων.

Βασικά πλεονεκτήματα αυτού του συστήματος είναι η ευελιξία στην προσφορά μαθημάτων και η πιο άμεση διασύνδεση με την αγορά εργασίας και τις κοινωνικές ανάγκες. 

Μέσα σε ένα τέτοιο σύστημα έπρεπε να αναπτυχθεί και να λειτουργήσει το Ανοικτό Πανεπιστήμιο. 'Ετσι τουλάχιστον, κύριε Υπουργέ, συμβαίνει σε όλες τις χώρες της Ευρώπης.

Δυστυχώς η χώρα μας δεν έχει μέχρι σήμερα συγκροτήσει ένα τέτοιο γενικότερο σύστημα εκπαίδευσης και κατάρτισης, μέσα στο οποίο να ενταχθεί και το ανοιχτό πανεπιστήμιο. 

Το μόνο που έγινε προς αυτήν την κατεύθυνση η ίδρυση του Ελληνικού Ανοικτού Πανεπιστημίου το 1992 από τον κ. Σουφλιά, με διαφορετική βέβαια δομή και φιλοσοφία. 'Εκτοτε και μέχρι σήμερα δεν έχει γίνει τίποτε άλλο.

Και το πανεπιστήμιο, που ιδρύθηκε με το νόμο του 1992 και αυτό έμεινε στα χαρτιά. Το μόνο το οποίο έγινε, είναι ότι, με το νόμο 2413 θεσπίστηκε ως έδρα του Ελληνικού Ανοικτού Πανεπιστημίου η Πάτρα.

Φοβούμαι, λοιπόν, κυρίες και κύριοι συνάδελφοι, ότι ένα τέτοιο πανεπιστήμιο, χωρίς ανάλογο περιβάλλον, χωρίς δηλαδή τον αναγκαίο ζωτικό χώρο, δεν θα μπορέσει -αν κάποτε ξεκινήσει η λειτουργία του- να αποδώσει τα προσδοκώμενα αποτελέσματα.

Η δεύτερη παρατήρηση, που έχω να κάνω, αναφέρεται στα όργανα διοίκησης του Ελληνικού Ανοικτού Πανεπιστημίου. 'Οπως προκύπτει από το νομοσχέδιο, το Ελληνικό Ανοικτό Πανεπιστήμιο σε βασικές γραμμές ακολουθεί την παραδοσιακή διοικητική δομή των συμβατικών πανεπιστημίων.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Δηλαδή, όργανα διοίκησης στο Ε.Α.Π. είναι η Σύγκλητος, ο πρύτανης, οι κοσμητείες, οι κοσμήτορες. Σ' αυτήν, όμως, τη δομή δεν υπάρχει η αναγκαία διάκριση μεταξύ ακαδημαϊκού και διοικητικού έργου. 'Ετσι δεν είναι δυνατόν να έχουμε ευελιξία και αποτελεσματικότητα στις διάφορες λειτουργίες του Ε.Α.Π. Επίσης, δεν θα διασφαλίζεται η σύνδεση του πανεπιστημίου και της εκπαίδευσης που γίνεται σ' αυτό το πανεπιστήμιο με τον οικονομικό περίγυρο. Γι' αυτό, κατά τη γνώμη μου, ανώτατα κεντρικά όργανα διοίκησης του Ε.Α.Π. θα πρέπει να είναι το Διοικητικό Συμβούλιο για τα διοικητικά και οργανωτικά θέματα, στο οποίο θα μπορούν να μετέχουν και εκπρόσωποι κοινωνικών και παραγωγικών φορέων, καθώς και πιθανών φορέων χρηματοδότησης του Ε.Α.Π. και δεύτερον η Σύγκλητος για καθαρώς ακαδημαϊκά θέματα, όπως είναι τα θέματα που σχετίζονται με την εκπαίδευση και με την έρευνα.

Το τρίτο που θέλω να θίξω είναι αυτό που σχετίζεται με το διδακτικό και ερευνητικό προσωπικό του Ε.Α.Π. Κι εδώ έχουμε τέσσερις βαθμίδες Δ.Ε.Π. 'Εχουμε καθηγητές, αναπληρωτές καθηγητές, επίκουρους καθηγητές και λέκτορες, όπως συμβαίνει με τα συμβατικά πανεπιστήμια, με μονιμότητα και διαδικασίες κλειστές, εσωτερικής δηλαδή εξέλιξης από μία βαθμίδα σε ανώτερη. 

Πιστεύω, κυρίες και κύριοι συνάδελφοι, ότι αυτή η ταύτιση δομών Α.Ε.Ι. και Ε.Α.Π. αφαιρεί από το Ε.Α.Π. την ελαστικότητα, την ευελιξία και τη διαρκή ανανέωση που πρέπει να έχει, ώστε να μπορεί να παρακολουθεί τους ραγδαίους ρυθμούς ανάπτυξης και εξέλιξης με ταχύτητα και να ανταποκρίνεται στις απαιτήσεις των καιρών και στις ανάγκες ενός μη συμβατικού πανεπιστημίου.

Για την εξυπηρέτηση των στόχων αυτών, θα πρέπει, κατά τη γνώμη μου, το Δ.Ε.Π. να περιλαμβάνει δύο κατηγορίες μελών: Τους καθηγητές οι οποίοι μετά από τριετία θα μπορούν να μονιμοποιηθούν και τους επίκουρους καθηγητές, οι οποίοι θα προσλαμβάνονται με τριετή θητεία η οποία θα μπορεί να ανανεώνεται.

Παράλληλα για τις ανάγκες του ιδιόμορφου αυτού ιδρύματος, μπορεί να προσλαμβάνεται με σύμβαση και ένα ειδικό επιστημονικό προσωπικό, που θα προέρχεται είτε από τα άλλα πανεπιστήμια είτε από επιστήμονες του εσωτερικού και του εξωτερικού, ειδικευμένους στο αντικείμενο το οποίο εξυπηρετεί το Ελληνικό Ανοικτό Πανεπιστήμιο.

Τέταρτη παρατήρηση: Κυρίες και κύριοι συνάδελφοι, είναι προφανές ότι η δυνατότητα επιτυχίας ενός ορθά οργανωμένου συστήματος ανοιχτής εκπαίδευσης και κατάρτισης εξαρτάται απόλυτα από την ύπαρξη πλήρους υλικοτεχνικής υποδομής, κυρίως στον τομέα της αποστολής και της λήψης πληροφοριών.

Μαζικά μέσα για τη διακίνηση αυτών των πληροφοριών είναι το ραδιόφωνο, η τηλεόραση, το ταχυδρομείο και πλέον είναι οι ηλεκτρονικοί υπολογιστές, δίκτυα, ηλεκτρονικό ταχυδρομείο, διαδίκτυα, όπως είναι το Internet κλπ.

Η ανοιχτή εκπαίδευση και κατάρτιση υποχρεούται να χρησιμοποιεί αυτά τα μέσα και ιδίως τα κρατικά. Και ταυτόχρονα να εναρμονίζεται σε μια γενικότερη πολιτική τηλεκπαίδευσης και τηλεκατάρτισης που θα χαράσσει η πολιτεία, το Υπουργείο Παιδείας.

Κάτι τέτοιο που ανέφερα παραπάνω, δεν μπορεί να επιτευχθεί, κύριε Υπουργέ, στα πλαίσια του Εργαστηρίου Εκπαιδευτικού Υλικού και Εκπαιδευτικής Μεθοδολογίας που προβλέπεται στο άρθρο 7 του συζητούμενου νομοσχεδίου, γιατί αυτό είναι ένα εργαλείο ενδοπανεπιστημιακό, ένα


 

  

Σελίδα 2258 

 

εργαλείο το οποίο εξυπηρετεί αποκλειστικά και μόνο τις ανάγκες του πανεπιστημίου αυτού. Αντίθετα, εκείνο που πρέπει να γίνει, είναι να θεσμοθετηθεί ένα όργανο γενικού σχεδιασμού και συντονισμού της εκπαίδευσης και κατάρτισης από απόσταση, το οποίο θα λαμβάνει υπόψη του όλες τις βαθμίδες του συστήματος εκπαίδευσης και κατάρτισης της χώρας. Δηλαδή, μιλάμε για εκπαίδευση και κατάρτιση σε σχολεία, σχολεία δεύτερης ευκαιρίας, επιμόρφωση εκπαιδευτικών, επιμόρφωση δημοσίων υπαλλήλων, εργαζομένων, ηλικιωμένων, ανοιχτά πανεπιστήμια που θα ιδρυθούν ή άλλα μεμονωμένα παραδοσιακά πανεπιστήμια, τα οποία θέλουν να δώσουν σπουδές από απόσταση.

Επειδή πιστεύω ότι αυτός ο φορέας θα πρέπει να έχει και τη συνεργασία και τη βοήθεια της κρατικής τηλεόρασης, θα σας πω ότι η βοήθεια της κρατικής τηλεόρασης είναι ιδιαιτέρως σημαντική. Αρκεί να σας πω ότι στην Αγγλία, η μεγαλύτερη επιτυχία του θεσμού αυτού οφείλεται στη συνεργασία του BBC.

Κυρίες και κύριοι συνάδελφοι, τελικό συμπέρασμα όλων των παραπάνω παρατηρήσεων είναι ότι η λειτουργία του Ε.Α.Π. για την Κυβέρνηση δεν αποτελεί ένα τμήμα ενός γενικότερου σχεδιασμού εκπαίδευσης και κατάρτισης από απόσταση, αλλά μία πρόχειρη προσπάθεια για να λύσει όπως -όπως το ζήτημα των εισαγωγικών εξετάσεων. Αυτό το είπε πολύ καλά ο κύριος Υπουργός σε ένα από τα προηγούμενα νομοσχέδια που συζητήσαμε, όταν είπε ότι μέχρι το 2000 θα λύσει το θέμα των εισαγωγικών εξετάσεων, εισάγοντας στα πανεπιστήμια εκατόν σαράντα χιλιάδες σπουδαστές. Και κάνοντας την άθροιση προσδιόρισε ότι στο Ελληνικό Ανοικτό Πανεπιστήμιο θα μπουν εξήντα χιλιάδες σπουδαστές.

Κυρίες και κύριοι συνάδελφοι, έχω και μία ανησυχία, την οποία θέλω να θέσω υπόψη του κυρίου Υπουργού. Επειδή την είχα θέσει και στη Διαρκή Επιτροπή και δεν πήρα την καθησυχαστική απάντηση που ήθελα να πάρω, θέτω αυτήν την παρατήρηση, την ανησυχία και στην Ολομέλεια της Βουλής.

Ο κύριος Πρωθυπουργός δεν πιστεύει στο θεσμό, όπως περιγράφεται εδώ, στο θεσμό δηλαδή του Ε.Α.Π. Το έχει δηλώσει επισήμως. 'Οταν γινόταν η συζήτηση το 1992 για το ν. 2083, άρθρο 17, ο κ. Σημίτης, τότε Κοινοβουλευτικός Εκπρόσωπος και σήμερα Πρωθυπουργός, είπε σχετικά με το θέμα που συζητάμε σήμερα. Και διαβάζω από τα Πρακτικά:

"Ποια είναι η ιδέα του ανοιχτού πανεπιστημίου, όπως υπάρχει σε άλλες χώρες; Υπάρχουν οι διάφορες πανεπιστημιακές σχολές, οι οποίες οδηγούν στην απόκτηση ενός πτυχίου. Υπάρχουν σχολεία μη πανεπιστημιακά, τα οποία επίσης οδηγούν στην απόκτηση πτυχίου, ή διπλώματος. Υπάρχουν κι εκείνοι που δεν σπούδασαν. 'Ολοι αυτοί σε κάποια μεταγενέστερη φάση της ζωής τους χρειάζονται μία συμπλήρωση των γνώσεων. Το Ανοικτό Πανεπιστήμιο μπορεί να τους δώσει αυτήν τη συμπλήρωση των γνώσεων. Το Ανοικτό Πανεπιστήμιο δεν οδηγεί σε νέα επιπρόσθετα διπλώματα, εκείνων τα οποία παρέχει η θεσμοθετημένη παιδεία, πρόσθετα διπλώματα ενός μηχανικού, ενός δικηγόρου κλπ. Το ανοιχτό πανεπιστήμιο είναι ένας θεσμός, ο οποίος θέλει να παρέχει γνώση, να βοηθά την κοινωνία, να βοηθά όσους ενδιαφέρονται να αποκτήσουν πρόσθετα εφόδια για την εξάσκηση του επαγγέλματος ή άλλου επαγγέλματος. Τι γίνεται εδώ;" -Είπε αναφερόμενος στη σύσταση του Ε.Α.Π.- "Εδώ δημιουργείται ο θεσμός, αλλά του δίνετε μία κατεύθυνση υποκατάστασης των πανεπιστημίων και των άλλων σχολών της χώρας. Εμείς δεν συμφωνούμε καθόλου με αυτό".

Ο κύριος Πρωθυπουργός τότε έλεγε ότι με τους στόχους του Ελληνικού Ανοικτού Πανεπιστημίου -το νομοσχέδιο το οποίο φέρνετε εδώ- δεν συμφωνεί καθόλου. Δεν συμφωνεί, δηλαδή, να δίνονται με το νομοσχέδιο αυτό πτυχία μηχανικού, δικηγόρου ή άλλα πτυχία ή να δίνονται διδακτορικά διπλώματα. Το πρόβλημα που μπαίνει είναι το εξής: 'Εχετε τη συγκατάθεση του Πρωθυπουργού; 'Η ψηφίζουμε ένα νομοσχέδιο και μεθαύριο ο Πρωθυπουργός, ο οποίος είναι κάθετα αντίθετος, δεν θα συμφωνήσει και το νομοσχέδιο αυτό δεν θα περπατήσει;

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Τελειώνοντας, κυρίες και κύριοι συνάδελφοι, θέλω να σας ξεκαθαρίσω ποια είναι η θέση της Νέας Δημοκρατίας. Η Νέα Δημοκρατία είναι υπέρ της ανοικτής εκπαίδευσης και κατάρτισης. Είναι υπέρ της λειτουργίας ανοικτού πανεπιστημίου στην πατρίδα μας. Εξάλλου εμείς πρώτοι το θεσμοθετήσαμε. 'Ενα, όμως, ανοικτό πανεπιστήμιο που να βρίσκεται σε άμεση διασύνδεση με τα άλλα πανεπιστήμια και τους κοινωνικούς και παραγωγικούς φορείς της χώρας. Η Νέα Δημοκρατία δεν είναι υπέρ ενός πανεπιστημίου, το οποίο να είναι όμοιο με τα πανεπιστήμια τα οποία λειτουργούν σήμερα, δηλαδή, με ένα δέκατο ένατο πανεπιστήμιο στη χώρα. Γιατί αυτό το πανεπιστήμιο δεν μπορεί να έχει καμία ευελιξία στην προσφορά μαθημάτων και δεν μπορεί να εξασφαλίζει την αναγκαία λειτουργία του με τον οικονομικό και κοινωνικό περίγυρο.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ ολοκληρώστε.

ΑΓΓΕΛΟΣ ΜΠΡΑΤΑΚΟΣ: Τελειώνω, κύριε Πρόεδρε.

Θα είναι θνησιγενές αν το λειτουργήσετε. Γι' αυτό το λόγο θα καταψηφίσουμε επί της αρχής το νομοσχέδιο και στα άρθρα θα κάνουμε τις παρατηρήσεις μας.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Απόστολος Τασούλας, ειδικός αγορητής του Κομμουνιστικού Κόμματος Ελλάδος, έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, κύριοι Βουλευτές, η Κυβέρνηση φέρνει σήμερα για συζήτηση στην Ολομέλεια το νομοσχέδιο για το Ελληνικό Ανοικτό Πανεπιστήμιο και όπως τουλάχιστον λέει στην εισηγητική της έκθεση, επιδιώκει με το ανοικτό πανεπιστήμιο να συμβάλει, να δώσει σπουδές τριτοβάθμιας εκπαίδευσης στα Α.Ε.Ι., να δώσει πτυχία, να δώσει επιμόρφωση, να δώσει πιστοποιητικά κλπ. Θέλει να δώσει μία δεύτερη ευκαιρία σε όσους για διάφορους λόγους δεν την είχαν. Ισχυρίζεται ότι με αυτόν τον τρόπο θα περιοριστεί η μετανάστευση των φοιτητών στο εξωτερικό, ότι θα δοθεί μόρφωση σε αυτούς που δεν την είχαν ή σε αυτούς που έχουν δίψα για μόρφωση και θέλουν να αποκτήσουν παραπέρα απ' αυτήν που έχουν.

Αν έτσι από μακριά έβλεπε κανείς τα πράγματα και δεν τα συνέδεε με την πραγματική κατάσταση της Παιδείας και της εκπαίδευσης στη χώρα μας, θα ήταν δύσκολο να πει "όχι" στο Ανοικτό Πανεπιστήμιο, έστω και όπως προτείνεται. 'Ομως, η πραγματικότητα είναι διαφορετική. Η Κυβέρνηση μάλιστα ισχυρίζεται ότι το Ανοικτό Πανεπιστήμιο είναι μία εκσυγχρονιστική διαδικασία, πλευρά, η οποία θα καλύψει τις όποιες σύγχρονες ανάγκες.

Το Κ.Κ.Ε. έχει να παρατηρήσει τα εξής: Πρώτα από όλα, δεν είναι σύγχρονη υπόθεση το θέμα των Ανοικτών Πανεπιστημίων. Από τις αρχές του αιώνα έχουν λειτουργήσει σε διάφορες χώρες ανοικτά πανεπιστήμια και μάλιστα τότε απαντούσαν και σε σύγχρονες ανάγκες εκείνης της εποχής.

Το δεύτερο που θέλουμε να σχολιάσουμε είναι το εξής: Αυτό το Ανοικτό Πανεπιστήμιο σαν τι έρχεται στη χώρα μας; 'Ερχεται σαν συμπλήρωμα, μικρότερο ή μεγαλύτερο, του συστήματος παιδείας και εκπαίδευσης, που έχουμε στη χώρα μας της τριτοβάθμιας, της πανεπιστημιακής εκπαίδευσης; 'Η έρχεται σαν υποκατάστατο του εκπαιδευτικού μας συστήματος;

Παρ' όλο που φαίνεται ότι έρχεται σαν συμπλήρωμα, στην πραγματικότητα δεν είναι τέτοιο. 'Ερχεται να υποκαταστήσει το σημερινό εκπαιδευτικό σύστημα σε πλευρές του ή αν θέλετε, να το αλλάξει και να το υποβαθμίσει. Γιατί το λέμε αυτό το πράγμα; Το λέμε αυτό γιατί μετράμε τα κενά του εκπαιδευτικού μας συστήματος και βλέπουμε ότι δεν είναι δυνατόν να καλυφθούν με την προσφορά του Ανοικτού Πανεπιστημίου.

Επομένως, δεν μπορεί να υπηρετεί τον πρώτο στόχο της συμπληρωματικότητας. Επιδιώκει να παρέξει κατάρτιση, μια δια βίου εκπαίδευση. Λέγονται αυτά στην εισηγητική έκθεση.

Αυτές όμως οι επιδιώξεις είναι τμήμα, εάν θέλετε, των


 

  

Σελίδα 2259 

 

επιδιώξεων που έρχονται κατ' ευθείαν από την Ευρωπαϊκή 'Ενωση με τα προγράμματα προ της κατάρτισης κλπ. Αυτό το σκοπό έρχεται να υπηρετήσει το Ανοικτό Πανεπιστήμιο.

Επιδίωξη της Κυβέρνησης είναι να μειώσει τις δονήσεις του εκπαιδευτικού μας συστήματος, το οποίο έπρεπε να παρέχει παιδεία και εκπαίδευση καθολική, να είναι δωρεάν, να είναι ολοκληρωμένη και να συνδέεται με την επαγγελματική αποκατάσταση.

Τέτοιο πράγμα στη χώρα μας δεν συμβαίνει. Και τις δονήσεις οι οποίες υπήρξαν και θα υπάρξουν από εδώ και πέρα και θα είναι μεγαλύτερες, επιδιώκει η Κυβέρνηση να τις μειώσει, να τις περιορίσει.

Επιδιώκει ακόμη τον περιορισμό του κόστους της εκπαίδευσης, των δαπανών για την παιδεία και να φορτώσει ένα μέρος αυτών των δαπανών στους ίδιους τους φοιτητές, τους σπουδαστές του Ανοικτού Πανεπιστημίου.

Θέλει να περάσει την έννοια της ανταποδοτικότητας, όπως σε όλα τα ζητήματα, ασχέτως αν είναι αντισυνταγματικό ή όχι κλπ.. Θέλει να περάσει και στην εκπαίδευση την έννοια της ανταποδοτικότητας.

Θέλει ακόμη να διαφύγει από τη συνταγματική επιταγή της δωρεάν εκπαίδευσης. Λίγο, λίγο, τρώγοντας έρχεται η όρεξη. Στο προηγούμενο νομοσχέδιο έβαλε τέτοιο ζήτημα και τότε εμείς είχαμε θέσει στη Βουλή το ερώτημα να αποφασίσει εάν είναι αντισυνταγματικό ή όχι. Τώρα έρχεται ανοικτά να το κάνει.

Είχε ισχυριστεί τότε η Κυβέρνηση ότι δεν το κάνει η ίδια, αφήνει ελεύθερα τα πανεπιστήμια να επιβάλουν ή να μην επιβάλουν δίδακτρα. Τώρα έρχεται η ίδια και θεσμοθετεί τα δίδακτρα.

Τέλος, επιδιώκει να έχει μια δικλείδα διαφυγής από τη μεγάλη απαίτηση της νέας γενιάς για εισαγωγή στα Ανώτατα Εκπαιδευτικά Ιδρύματα. 

Είναι ικανό το Ανοικτό Πανεπιστήμιο να παρέχει τέτοιες λειτουργίες; Η γνώμη μας είναι ότι δεν μπορεί το Ανοικτό Πανεπιστήμιο να δώσει, ούτε αυτά που ισχυρίζεται η Κυβέρνηση, αλλά ούτε τα ελάσσονα απ' αυτά που εμφανίζονται στο νομοσχέδιο. Και είναι αυτό συνδεδεμένο και με τον τρόπο οργάνωσης και με τις ελάχιστες δαπάνες, οι οποίες διατίθενται. 'Ηδη θα προσέξατε την έκθεση.

Και φυσικά οι ίδιοι οι στόχοι και η διάρθρωση του Ανοικτού Πανεπιστημίου δεν είναι σε θέση να διασφαλίσουν την εξυπηρέτηση των σκοπών, τους οποίους διατείνεται το νομοσχέδιο ότι θέλει να υπηρετήσει.

Φυσικά θα αξιοποιηθεί σε ένα πρώτο διάστημα για την απαραίτητη προπαγάνδα που χρειάζεται η Κυβέρνηση. Θα βολευτούν ορισμένοι. Αλλά η ελληνική νεολαία δεν θα έχει κανένα πραγματικό όφελος απ' αυτήν την ιστορία.

Τους τίτλους, τα πτυχία, τα πιστοποιητικά δε νομίζουμε ότι κανένας θα τα παίρνει στα σοβαρά, όταν τα πτυχία συμβατικών πανεπιστημίων δεν έχουν αντίκρυσμα. Θα έπρεπε να προσπαθήσει κάποιος να μας πείσει γιατί αυτά τα υποβαθμισμένα πτυχία ενός Ανοικτού Πανεπιστημίου θα έχουν αντίκρυσμα. Εκτός και αν ακολουθήσουμε τον παραλογισμό ή αν θέλετε, μία πιθανή επιδίωξη που να λέει "εμείς δεν θέλουμε και σπουδαίους ανθρώπους, δεν θέλουμε και μορφωμένους ανθρώπους, θέλουμε καταρτισμένους σε ένα αντικείμενο και όταν πλέον δεν θα τους χρειαστούμε, ας καταρτιστούν σε άλλο αντικείμενο". Αυτό το έχει ομολογήσει ο Υπουργός. Και μάλιστα, όπως μας είπε στην Επιτροπή, σκέπτονται στην Ευρωπαϊκή 'Ενωση ότι ο κάθε άνθρωπος την επόμενη δεκαετία, εικοσαετία κλπ. θα χρειάζεται ν'αλλάξει περί τις οκτώ φορές στη ζωή του επάγγελμα. Καλό είναι αυτό, αλλά δεν ξέρω εμείς τι θα λέγαμε για τον εαυτό μας, αν ήταν να αλλάξουμε έστω και μιά φορά επάγγελμα.

ΘΕΟΔΩΡΟΣ ΣΤΑΘΗΣ: Είμαστε τόσο πίσω, δυστυχώς.

ΑΠΟΣΤΟΛΟΣ ΤΑΣΟΥΛΑΣ: Νομίζετε, κύριε συνάδελφε, ότι γι' αυτό είναι, αλλά καλά θα κάνει όποιος έχει τέτοιες απόψεις, να προσπαθεί να τις θεμελιώνει και όχι να το ισχυρίζεται αυτό. Ας προσπαθήσει να το θεμελιώσει.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μη διακόπτετε τον ομιλητή, κύριε Στάθη. 'Εχετε το δικαίωμα να απαντήσετε.

ΑΠΟΣΤΟΛΟΣ ΤΑΣΟΥΛΑΣ: Και επειδή ασχολούμαστε με αυτό, πρέπει να σας πω ότι όσοι άλλαζαν μιά και δυό φορές επαγγέλματα τα προηγούμενα χρόνια, δεν θεωρούνταν και υγιείς. Και οι γιατροί το ξέρουν.

ΘΕΟΔΩΡΟΣ ΣΤΑΘΗΣ: Να ρωτήσουμε τους γιατρούς.

ΑΠΟΣΤΟΛΟΣ ΤΑΣΟΥΛΑΣ: Να τους ρωτήσετε και θα σας το πουν και είναι βέβαιο.

Εν παση περιπτώσει, αυτοί οι τίτλοι δεν είναι τίτλοι οι οποίοι θα είναι αξιοποιήσιμοι, δεν είναι χρήσιμοι. Αυτό ομολογείτε και στο ίδιο το νομοσχέδιο. Τι τίτλους θα δώσουμε φέτος; Τι επιμόρφωση; Τι θεματικές ενότητες, ποιές σχολές; Αυτές που έχουν σχέση με τις ξένες γλώσσες.Αυτές είναι οι ανάγκες της ελληνικής κοινωνίας; Ας αλλάξουμε επάγγελμα να γίνουμε διερμηνείς όλοι σ' αυτήν τη χώρα και να εξυπηρετούμε όσους δεν μιλούν ελληνικά. 'Ισως μερικοί να το θέλουν αυτό. Αλλά πρέπει να πούμε ότι έχει κοντά ποδάρια αυτή η ιστορία, δεν πρόκειται ο ελληνικός λαός να ζήσει από αυτό.

Βέβαια όσοι θέλετε γίνετε διερμηνείς.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μην υποτιμάτε τη διερμηνεία.

ΑΠΟΣΤΟΛΟΣ ΤΑΣΟΥΛΑΣ: Δεν την υποτιμούμε, αλλά αν θέλετε να συζητήσουμε, προτείνετε εσείς για να μην υποτιμάμε εμείς να γίνουν όλοι οι 'Ελληνες διερμηνείς μια και φτιάχνετε Ανοικτό Πανεπιστήμιο και εκεί θα δίνετε πτυχία ξένων γλωσσών.

ΙΩΑΝΝΗΣ ΑΝΘΟΠΟΥΛΟΣ(Υφυπουργός Εθνικής Παιδείας και Θρησκευμάτων): Είναι υψηλού επιπέδου επάγγελμα.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ μη δίνετε τέτοιο παράδειγμα.

ΑΠΟΣΤΟΛΟΣ ΤΑΣΟΥΛΑΣ: 'Ηθελα να αναφερθώ σε ένα ζήτημα που έχει σχέση με την αντισυνταγματικότητα που συζητούσαμε προηγούμενα. 

(Θόρυβος στην Αίθουσα)

Δεν ξέρω τι βρίσκετε να μιλάτε από κάτω όταν υπάρχει αγορητής στο Βήμα!

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε δίκαιο και παρακαλώ τους κυρίους συναδέλφους να ακούσουν τις παρατηρήσεις σας. Δεν είναι τιμητικό καθόλου να σας διακόπτουν. Να έχετε την υπομονή να ακούσετε τον ομιλητή, γραφτείτε να μιλήσετε.

ΑΠΟΣΤΟΛΟΣ ΤΑΣΟΥΛΑΣ: Τίθεται θέμα αντισυνταγματικότητας και ουσιαστικής πολιτικής όσον αφορά τα δίδακτρα.

Σ' αυτό έχουμε το άρθρο του Συντάγματος, το οποίο δεν επιτρέπει τα δίδακτρα. Πρέπει να είναι δωρεάν, αλλά η Κυβέρνηση κάνει αυτά που κάνει, μη υπολογίζοντας ούτε το Σύνταγμα της χώρας.

Εκτός απ' αυτό, ζητήματα συνταγματικότητας θέτει η ίδια η Επιστημονική Υπηρεσία της Βουλής σε δύο περιπτώσεις που έχουν σχέση με το εκλεκτορικό Σώμα καθώς και με την επιλογή των φοιτητών. Η επιλογή αυτή είναι τελείως αυθαίρετη. Λέει ότι δεν θα είναι από την Αθήνα και ότι θα είναι από τις ακριτικές περιοχές. 'Οχι όμως από τις ακριτικές περιοχές που έχουν κοντά πανεπιστήμια. Η μία ομάδα αποκλείει συνολικά την άλλη. Αυτά δεν είναι σοβαρά πράγματα, εκτός αν πραγματικά ξέρετε ότι δεν θα κάνετε τίποτα και γι' αυτό δεν φοβάσθε ότι θα δημιουργηθεί πρόβλημα. Να μας το πείτε για να μην παιδευόμαστε και εμείς, προσπαθώντας να θεμελιώσουμε αυτά που λέμε.

Εμείς λέμε ότι οι ανάγκες δεν είναι αυτές που θέλει να καλύψει το νομοσχέδιο. Χρειαζόμαστε ένα σύστημα παιδείας που θα παρέχει ολοκληρωμένη εκπαίδευση σε όλες τις βαθμίδες. Να υπάρχει μία πρώτη ενιαία βαθμίδα δωδεκάχρονου σχολείου, το οποίο θα παρέχει και μόρφωση και πρώτη επαγγελματική κατάρτιση και προπαντός θα συνδέει αυτήν την ικανότητα της επαγγελματικής κατάρτισης με τη σιγουριά και όχι απλά τη δυνατότητα της εξεύρεσης εργασίας. Αν αυτό συμβεί, τότε είναι βέβαιο ότι όσοι θα αποφοιτούν απ' αυτο το δωδεκάχρονο σχολείο θα βρίσκουν χωρίς εμπόδιο θέση στην τριτοβάθμια εκπαίδευση ΑΕΙ ή ΤΕΙ, γιατί τότε πραγματικά θα


 

  

Σελίδα 2260 

 

πηγαίνουν στην ανώτατη εκπαίδευση, αυτοί οι οποίοι και έφεση έχουν και δυνατότητες και απαιτήσεις από τον εαυτό τους. Τότε δεν θα χρειάζονται συστήματα και παρασυστήματα εισαγωγής στα πανεπιστήμια ούτε Ανοικτά Πανεπιστήμια, γιατί το ζήτημα θα λύνεται απο τη στιγμή που θα εξασφαλίζεται η συσχέτιση πτυχίου, επαγγελματικής απασχόλησης και εύρεσης της αντίστοιχης εργασίας.

Στα πλαίσια μιας τέτοιας πολιτικής, που εμείς λέμε ότι έχει ανάγκη η χώρα, θα μπορούσαν να λειτουργούν και Ανοιχτά Πανεπιστήμια, για να συμπληρώνουν τα όποια κενά παρουσιάζονται. 'Ομως, γι' αυτό το πράγμα δεν θα ήταν ανάγκη και ούτε είναι και σήμερα ανάγκη να δημιουργηθεί ανεξάρτητο Ανοικτό Πανεπιστήμιο το οποίο αντικειμενικά δεν θα έχει δυνατότητα να λειτουργήσει ακόμη και αν το πιστεύατε. Δεν έχει δυνατότητες να πετύχει. Εδώ χωλαίνουν τα συμβατικά πανεπιστήμια. Πόσο μάλλον αυτό!

Τι θα μπορούσε να είναι χρησιμότερο; 'Οσες θεματικές ενότητες κρίνονται αναγκαίες, να συνδέονται με την παραγωγή και να παρέχονται από τα συμβατικά πανεπιστήμια που θα είχαν μία εγγύηση ότι μπορούν να τις παρέχουν και από απόσταση. Σήμερα ξεκινάμε απο το μηδέν, για να πούμε ότι ίσως μετά από πέντε χρόνια ή μετά από δέκα χρόνια δεν πέτυχε τίποτα, δεν έγινε τίποτα. Αυτό, άλλωστε όπως και προηγουμένως είπα, φαινεται και από το πώς θα λειτουργήσει τα πρώτα χρόνια και με ποιες δαπάνες και με ποιες θεματικές ενότητες και με ποιες σχολές το Ανοικτό Πανεπιστήμιο.

Να ποιος είναι ο λόγος για τον οποίο εμείς θα ήμασταν θετικοί για συμπληρωματική μόρφωση ή και νέα μόρφωση μέσω Ανοικτών Πανεπιστημίων. Δεν μπορούμε όμως να ψηφίσουμε αυτό το νομοσχέδιο, αυτό το Ανοικτό Πανεπιστήμιο, όπως προτείνεται από την Κυβέρνηση σήμερα.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα ότι στη σημερινή συζήτηση ειδική αγορήτρια του Συνασπισμού της Αριστεράς και της Προόδου ορίζεται η Βουλευτής κ. Ανδριανή Λουλέ.

Κυρία Λουλέ, έχετε το λόγο.

ΑΝΔΡΙΑΝΗ ΛΟΥΛΕ: Η δημιουργία ενός θεσμού Ανοικτού Πανεπιστημίου θα πρέπει να μας βρίσκει βέβαια όλους σύμφωνους, αφού υπηρετεί τη δια βίου εκπαίδευση και όχι κατάρτιση, διασφαλίζει, δηλαδή, μία δεύτερη ευκαιρία φοίτησης στην τριτοβάθμια εκπαίδευση και προσφέρει πανεπιστημιακές σπουδές σε όσους για οποιοδήποτε λόγο δεν έχουν τη δυνατότητα συχνής φυσικής παρουσίας στις αίθουσες διδασκαλίας ή στα εργαστήρια.

Σε ό,τι αφορά το Συνασπισμό, είναι σαφές ότι είμαστε υπέρ της δημιουργίας του Ανοικτού Πανεπιστημίου με εξ αποστάσεως εκπαίδευση και υποστηρίζουμε και τη δια βίου κατάρτιση. Μόνο που για μας εκπαίδευση και κατάρτιση, κύριε Υπουργέ, δεν είναι συνώνυμα, όπως φαίνεται ότι πάει να τα κάνει το Υπουργείο, που προσπαθεί να υποκαταστήσει την εκπαίδευση με την κατάρτιση. Και αυτό θα φανεί και στα προγράμματα σπουδών επιλογής τα οποία προωθούνται.

Φαίνεται τελικά, ότι τα ΠΣΕΑ διαψεύδουν τις ελπίδες της ελληνικής νεολαίας για ελεύθερη πρόσβαση στα ΑΕΙ και ΤΕΙ και περισσότερη τριτοβάθμια εκπαίδευση. Και τα λίγα προγράμματα που θα λειτουργήσουν, θα αφορούν, όπως φαίνεται, την κατάρτιση των εργαζομένων. Ο ίδιος ο εμπαιγμός των ελληνικών οικογενειών θα ισχύσει δηλαδή και στο Ελληνικό Ανοικτό Πανεπιστήμιο. Εκεί ακριβώς εσείς ποντάρετε, στο ότι οι 'Ελληνες γονείς έχουν την επιθυμία -για να μην πω ότι τους γίνεται έμμονη ιδέα- τα παιδιά τους οπωσδήποτε να τελειώνουν το πανεπιστήμιο. Αν είχαμε προεκλογική περίοδο, θα έλεγα ότι το κάνετε για ψηφοθηρία.

Το Υπουργείο, με το Ανοικτό Πανεπιστήμιο συγκροτεί, κατά την άποψή μας, το εικοστό ΑΕΙ της χώρας. Θέλει, λέει, αυτό το ΑΕΙ ισότιμο με τα άλλα, γι' αυτό υποστηρίζει πως πρέπει να υπάρχουν και προπτυχιακές και μεταπτυχιακές σπουδές, αλλά και διδακτορικά. Πάει, επομένως, να καλύψει τη ζήτηση της ελληνικής κοινωνίας για την τριτοβάθμια εκπαίδευση;

Σε αυτό ο Συνασπισμός με κάθε ευκαιρία επαναδιατυπώνει τη θέση του, ότι είναι πλέον ώριμο αίτημα της ελληνικής κοινωνίας και πραγματικό στοιχείο εκσυγχρονισμού η ανάγκη ελεύθερης πρόσβασης και ανοίγματος των πυλών των δημοσίων πανεπιστημίων, για να σταματήσει η ελληνική οικογένεια να σηκώνει το τεράστιο κόστος της εκπαίδευσης.

Παράλληλα, επιμένουμε στην αύξηση των δημοσίων δαπανών για την εκπαίδευση, για να στηριχθεί αυτό το μέτρο, μια και τα κοινωνικά κονδύλια έχουν ημερομηνία λήξης, για να σταματήσει επιτέλους η κοροϊδία των ιδιωτικών επιχειρήσεων που αυτοεπικαλούνται πανεπιστήμια και με τεράστια ευθύνη του Υπουργείου Παιδείας λειτουργούν χωρίς έλεγχο απ' αυτό, παρά μόνο από το Υπουργείο Εμπορίου, λες και πουλάμε εμπόρευμα και όχι τίτλους σπουδών. 

Είχαμε και παλαιότερα προειδοποιήσει την Κυβέρνηση, ότι όλοι αυτοί που συνεχίζουν να πωλούν τίτλους σπουδών και ιδίως αυτοί που τους αγοράζουν, θα αποτελέσουν ομάδα πίεσης και θα απαιτήσουν την αναγνώρισή τους μέσω τροποποίησης του Συντάγματος. Δηλαδή, δώσαμε στον κ. Λαμπράκη τον πολιτισμό -γιατί δεν έχω κανένα λόγο εγώ να μη λέω τα πράγματα με το όνομά τους- δώσαμε τόσα άλλα, θα του δώσουμε και την εκπαίδευση;

Γιατί γελάτε, κύριε Μάνο; 'Εχω άδικο;

ΣΤΕΦΑΝΟΣ ΜΑΝΟΣ: 'Οχι, εσείς έχετε δίκιο. Αλλά πρέπει να σας πω, ότι ο κ. Λιάπης είπε ένα εκπληκτικό ανέκδοτο που δεν μπορώ να το πω!

ΑΝΔΡΙΑΝΗ ΛΟΥΛΕ: Να το πούμε μετά.

ΝΙΚΟΛΑΟΣ ΣΗΦΟΥΝΑΚΗΣ: Να το πείτε τώρα!

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι! Γίνεται συζήτηση, δεν είναι συνεδρίαση ανεκδότων.

ΑΝΔΡΙΑΝΗ ΛΟΥΛΕ: Λίγοι είμαστε, κύριε Πρόεδρε. Μια καλή παρέα είμαστε.

Αυτήν την ευθύνη απέναντι στην πολιτεία και το Σύνταγμα ακόμη δεν την έχει αναλάβει το Υπουργείο Παιδείας. Αντί, λοιπόν, το Υπουργείο να νομοθετήσει δίνοντας λύση σε χρόνια προβλήματα της ανώτατης εκπαίδευσης, προτείνει το νομοσχέδιο για το Ανοικτό Πανεπιστήμιο, το οποίο διακατέχεται από μια τεράστια αντίφαση. Ενώ χρησιμοποιείται μέσα στο προτεινόμενο νομοσχέδιο αρκετές φορές η φράση "μετάδοση της γνώσης", δεν αναφέρεται καθόλου σ' αυτό που είναι μείζον θέμα για την ύπαρξη ενός ανωτάτου εκπαιδευτικού ιδρύματος, την παραγωγή δηλαδή της γνώσης. Και αυτό γιατί στην πρόθεση του Υπουργείου δεν είναι να παραχθεί γνώση, σε σχέση με την ανοιχτή και εξ αποστάσεως εκπαίδευση από τους 'Ελληνες πανεπιστημιακούς, αλλά να αγορασθούν έτοιμα πακέτα από ιδιωτικούς φορείς εσωτερικού και του εξωτερικού, όπως ανέφερα και πριν ένα όνομα και όπως αναφέρεται στο άρθρο 7 παράγραφος 7 του νομοσχεδίου.

Πρόκειται για πληρωμένη εξειδίκευση από ξένους φορείς, με προδιαγραφές δηλαδή άλλων και όχι για παραγωγή γνώσης. Ας ξεκαθαρίσει, λοιπόν, το Υπουργείο Παιδείας το ρόλο του Ανοικτού Πανεπιστημίου. Ποιος είναι ο σκοπός του; Είναι να καλύψει ανάγκες διά βίου εκπαίδευσης με την εξ αποστάσεως διδασκαλία για όσους δεν μπορούν να μετακινηθούν στα κατά τόπους ΑΕΙ επειδή εργάζονται; 'Η είναι να καλύψει την αυξημένη ζήτηση για τριτοβάθμια εκπαίδευση από την ελληνική νεολαία που λόγω των περιορισμένων θέσεων στα δημόσια ανώτατα ιδρύματα οδηγούνται στα ιδιωτικά ινστιτούτα ή στο εξωτερικό; Αν είναι το δεύτερο, τότε η λύση είναι να ανοίξουν τα πανεπιστήμια. Αν είναι το πρώτο, η διά βίου εκπαίδευση, τότε ποιες ανάγκες καλύπτονται όταν δημιουργούνται κατ' αρχήν δύο μεταπτυχιακά προγράμματα, το ένα μεταπτυχιακή ειδίκευση καθηγητών αγγλικής γλώσσας -σειρά περιμένουν οι άνθρωποι για να διορισθούν και οδηγεί σε μεταπτυχιακό δίπλωμα, ειδίκευση- και το δεύτερο ανοιχτή και εξ αποστάσεως εκπαίδευση της Σχολής Ανθρωπιστικών Σπουδών που οδηγεί σε πιστοποιητικό μεταπτυχιακής επιμόρφωσης.

Τι είναι αυτή η σχολή, κύριοι συνάδελφοι, Ανθρωπιστικών Σπουδών; 'Εχετε καταλάβει; Τι είναι ακριβώς; Ιστορία; Γεωγραφία; Κοινωνιολογία; Οικονομικά; Από ποιους αποφασίστηκε και σε τι απ' όλ' αυτά θα επιμορφώνονται οι απόφοιτοι και ποιων τμημάτων; 'Η απλώς αυτά τα πακέτα ήταν έτοιμα και


 

  

Σελίδα 2261 

 

εύκολα ώστε να απορροφηθούν γρήγορα τα χρήματα από την Κοινότητα;

Είχα πει και στην Επιτροπή ότι αν θέλετε να έχετε Ανοικτό Πανεπιστήμιο ανοίξτε τα ήδη υπάρχοντα πανεπιστήμια.

Κακά τα ψέματα, κύριοι συνάδελφοι. Ο θεσμός του Ανοικτού Πανεπιστημίου δημιουργείται απλώς για την απορρόφηση των κονδυλίων με σκοπό την κατάρτιση και όχι τη διά βίου εκπαίδευση και τη μεγαλύτερη πρόσβαση στην τριτοβάθμια εκπαίδευση. Για άλλη μια φορά η αυτοαποκαλούμενη μεταρρύθμιση που έκανε τους μαθητές και τις οικογένειές τους να πιστέψουν στην πραγμάτωση του ονείρου για μια θέση στην ανώτατη εκπαίδευση αποδεικνύεται ότι πρόκειται για έναν εμπαιγμό.

Ταυτόχρονα, οι απατηλοί διατυμπανισμοί του Υπουργείου ότι μετά το 2000 θα έχουν όλοι μία θέση στα Ανώτατα Ιδρύματα και στα ΤΕΙ δημιουργεί πικρία και αγανάκτηση στους σημερινούς υποψήφιους που βιώνουν την απαξίωση της προσπάθειάς τους για την εισαγωγή τους στην ανώτατη εκπαίδευση. Υπάρχει, λοιπόν, τεράστια ευθύνη από το Υπουργείο για την αναταραχή που δημιουργείται στις οικογένειες.

Σε ό,τι αφορά τώρα τη διοίκηση η μέχρι τώρα συσσωρευμένη εμπειρία από τα περιθωριακά πανεπιστήμια μας οδηγεί στο να συμπεράνουμε ότι η διοικούσα επιτροπή που θα διοικεί το Ε.Α.Π. σύμφωνα με τις μεταβατικές διατάξεις του άρθρου 10 θα έχει διάρκεια ζωής τουλάχιστον δέκα χρόνια. Θα πρόκειται, δηλαδή, για κυβερνητικό στην ουσία ανώτατο εκπαιδευτικό ίδρυμα, εφόσον η διοίκηση θα διορίζεται από τον εκάστοτε Υπουργό Παιδείας και θα υπακούει βεβαίως και σε κάθε επιλογές του και σκεφθείτε ο επόμενος Υπουργός Παιδείας να έρθει και να το καταργήσει. Το έχουμε δει και αυτό.

Το Ανοικτό Πανεπιστήμιο δεν πρέπει να θεσμοθετείται για να υλοποιήσει δύο-τρία πακέτα κατάρτισης ήδη έτοιμα ώστε να απορροφηθούν τα χρήματα της Ευρωπαϊκής 'Ενωσης. Αυτός ο θεσμός πρέπει να διαθέτει ένα θεσμοθετημένο επιτελείο, παραδείγματος χάρη ένα διαπανεπιστημιακό όργανο που θα μεσολαβεί ανάμεσα στα τμήματα ώστε να διαθέτει πλήρη προγράμματα σπουδών και να εξασφαλίζει τον έλεγχο από την πανεπιστημιακή κοινότητα.

Ο Συνασπισμός επιμένει, όπως υποστηρίξαμε και στην αρμόδια επιτροπή, ότι δεν πρέπει να υπάρχει επίσης όριο ηλικίας. Μάλιστα, ανέφερα και τον εαυτό μου. 'Οσοι δηλαδή έχουν φτάσει τα πενήντα και θέλουν να κάνουν κάποιες σπουδές, γιατί δεν μπόρεσαν στη δικτατορία ή για λόγους άλλους οικογενειακούς, θα πρέπει να αποκλεισθούν;

Επιμένουμε επίσης στο γεγονός ότι όσον αφορά τα δίδακτρα που ονομάζονται στο νομοσχέδιο "δαπάνες επικοινωνίας" -δεν ξέρω ποιος βρήκε αυτήν την έκφραση για να βάλει καλό σελοφάν στο ότι θα πληρώνουν δίδακτρα οι φοιτητές- πρέπει να ορισθεί τώρα από τη Βουλή για τα επόμενα τέσσερα χρόνια ανώτατο όριο για τον κάθε φοιτητή.

Επιπλέον να διασφαλιστεί η δημόσια λειτουργία και η δημόσια στήριξη της βιωσιμότητας του ΕΑΠ μετά τα τέσσερα χρόνια που λήγει το κοινοτικό πρόγραμμα στήριξης. Τι θα γίνει μετά; Το πρόγραμμα τελειώνει σε τέσσερα χρόνια. Μετά, ποιος θα τα πληρώνει; Η ευρωπαϊκή εμπειρία δείχνει ότι απαιτούνται σοβαρά κεφάλαια για να μπορεί να λειτουργήσει ένα παρόμοιο ίδρυμα.

Κύριε Υπουργέ, θα σας συνέστηνα να δείτε με προσοχή τα ουσιαστικά και επιτακτικά προβλήματα της εκπαίδευσης, που τρέχουν καθημερινά. Πώς σας φάνηκε εσάς, κύριοι συνάδελφοι, αυτό που διαβάσατε χθες ότι στην περιοχή του Ρέντη εγκαταλείπει τη μέση εκπαίδευση το 48% των μαθητών; Δηλαδή, οι μισοί από τους μαθητές μας δεν βγάζουν σε κάποιες περιοχές ούτε το γυμνάσιο, που είναι υποχρεωτικό. Αντί να κοιτάξουμε αυτό, κοιτάμε να φτιάχνουμε Ανοικτά Πανεπιστήμια και να δίνουμε πτυχία και διπλώματα για να δημιουργούμε ανέργους; Και βέβαια με το να μη βγάζουν το γυμνάσιο, ξέρετε πολύ καλά που προσανατολίζονται οι νέοι από εκεί και πέρα, κύριοι συνάδελφοι, στην ανεργία, στην εγκληματικότητα, στην πορνεία, στα ναρκωτικά. Να λέμε τα πράγματα με το όνομά τους.

Θέλω να τονίσω ότι ενώ ο Συνασπισμός είναι υπέρ της δημιουργίας ενός Ανοικτού Πανεπιστημίου, διαφωνεί με το χαρακτήρα και την ουσία του νομοσχεδίου, που η έναρξή του σηματοδοτεί ένα θεσμό για απορρόφηση κονδυλίων κατάρτισης. 'Αρα, το καταψηφίζουμε από την αρχή.

Να τελειώσω με κάτι που είπα και στην επιτροπή, αλλά το είπα και πριν. Αντί να ιδρύσετε μία καινούρια ΔΕΚΟ -γιατί περί αυτού πρόκειται κατά τη δική μου άποψη- υπό την εποπτεία του εκάστοτε Υπουργού, δηλαδή της Κυβέρνησης, να επιτρέψετε να υπάρχει πρόσβαση -αφού θέλετε να κάνετε Ανοικτό Πανεπιστήμιο- στα υπάρχοντα πανεπιστήμια. Να είναι, δηλαδή, αυτά ήδη ανοιχτά, για να πηγαίνει ο κόσμος που δεν μπορούσε μέχρι τώρα.

Κύριε Πρόεδρε, ευχαριστώ πολύ. Νομίζω ότι ήμουν σύντομη.

(Χειροκροτήματα από την πτέρυγα του Συνασπισμού).

ΠΡΟΕΔΡΕΥΩΝ (Παναγιώτης Ν. Κρητικός): Η ειδική αγορήτρια του Δημοκρατικού Κοινωνικού Κινήματος, κ. Βασιλική Αράπη-Καραγιάννη, έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κυρίες και κύριοι συνάδελφοι, γνωρίζετε όλοι ότι πρωταρχική υποχρέωση και καθήκον κάθε γενιάς στο πέρασμα των αιώνων είναι η διαιώνιση της πολιτιστικής και πολιτισμικής μας κληρονομιάς για τη διάδοση των ηθών, των εθίμων, της παράδοσής μας, της ιστορίας μας, για να θυμούνται οι παλαιότεροι και να μαθαίνουν οι νεώτεροι. Βέβαια, όπως θα γνωρίζουμε όλοι μας, δεν είναι κάτι που αφορά τις σημερινές κοινωνίες, αλλά και τις παλαιότερες κοινωνίες. Ακόμη και οι πρωτόγνωρες κοινωνίες, τα γηραιότερα μέλη με κάθε τρόπο φρόντιζαν να μεταδώσουν τις γνώσεις τους στους νεότερους, όσον αφορά την ιστορία τους, τα ήθη, τα έθιμά τους, τις αξίες τους. Επίσης, γνωστό είναι και το γεγονός ότι όσο ανεπτυγμένες είναι οι κοινωνίες μας, τόσο οργανωμένες είναι και οι διδασκαλίες όλων των προαναφερθέντων, αλλά και η εύκολη καταγραφή της διαιώνισής τους.

Πρωταρχικό μέλημα, λοιπόν, της εκπαίδευσής μας είναι να ενεργοποιηθούν, να καλλιεργηθούν και να αναπτυχθούν όλες οι δυνάμεις που από της γεννήσεώς του διαθέτει ο άνθρωπος, προκειμένου να γίνει ένα άτομο ψυχικά, πνευματικά και κοινωνικά καλλιεργημένο, έτσι ώστε να είναι σε θέση με τις γνώσεις που διαθέτει και τις οποίες εμπλουτίζει καθημερινά -και δεν θα πρέπει εδώ να ξεχνάμε, κύριοι συνάδελφοι, και το ρητό "γηράσκω αεί διδασκόμενος" και φυσικά αυτό να αποτελεί τον κυματοθραύστη- να εξουδετερώνει αποτελεσματικά κάθε είδους επιβολές.

Χρέος, λοιπόν, της παρεχόμενης παιδείας θα πρέπει να είναι η προσφορά στο νέο άνθρωπο, ευκαιρίες τέτοιες, ώστε να απολαμβάνει και να χειρίζεται με επιτυχία τα πνευματικά του, τα υλικά του επιτεύγματα και ό,τι η καινούρια εποχή παρουσιάζει. Να ενεργοποιήσει όλες τις δυνάμεις που υπάρχουν και βρίσκονται απατηλά κρυμμένες μέσα σε κάθε άνθρωπο, προκειμένου να αναλάβει ενεργό ρόλο στην προώθηση των ιδεών της ανθρώπινης δημιουργίας.

Πάνω απ' όλα όμως και πρώτα απ' όλα θα πρέπει να καλλιεργηθεί η ψυχή του νέου ανθρώπου-ατόμου και αυτός είναι ο ρόλος που καλείται να παίξει ο εκπαιδευτικός, για να τους δώσει την δυνατότητα να αντισταθούν και να παλέψουν σε κάθε μορφή υποδούλωσης και εξανδραποδισμού που προσπαθούν σήμερα να μας επιβάλουν οι μεγάλοι ανά το κόσμο.

Αναφορικά με το θέμα "Ανοικτό Πανεπιστήμιο", θα έπρεπε κανονικά να ενταχθεί κάτω από την ομπρέλα του ανοικτού τίτλου: "Ιδρύματα Ανοικτής Παιδείας". 'Εμφαση στην παιδεία και στην επιμόρφωση και όχι τόσο στην ίδρυση ενός πανεπιστημίου με την παραδοσιακή έννοια του όρου, όπως γνωρίζουμε.

Τα ιδρύματα ανοικτής παιδείας πρέπει να είναι φορείς που σκοπό έχουν τη μετάδοση της γνώσης σε μεγάλο ακροατήριο και δεν είναι δυνατόν ή αν θέλετε δεν είναι σωστό, να τεκμηριώνεται σε τίτλο και να καθιερώνεται το δικαίωμα άσκησης επαγγέλματος ή μεταπτυχιακών σπουδών. Αυτό είναι το μεγάλο σφάλμα που γίνεται με τη σημερινή προσέγγιση,


 

  

Σελίδα 2262 

 

με το να δημιουργηθεί ένα Νομικό Πρόσωπο Δημοσίου Δικαίου ή Ιδιωτικού Δικαίου, να επιχορηγείται από την πολιτεία για ένα έργο το οποίο θα συναγωνίζεται ή αν θέλετε, θα ανταγωνίζεται τα ήδη υπάρχοντα παραδοσιακά πανεπιστήμια.

Εδώ θέλω να τονίσω ότι αυτά τα ιδρύματα ανοικτής παιδείας, πολύ περισσότερο από το ελεύθερο Ανοικτό Πανεπιστήμιο, επιβάλλεται να δίνουν έμφαση στην δια βίου παιδεία των πολιτών. Το πρόγραμμά τους πρέπει να καταρτίζεται σύμφωνα με τα προγράμματα των Ανωτάτων Εκπαιδευτικών Ιδρυμάτων και βεβαίως επιβάλλεται να διδάσκουν σε αυτά μέλη του επιπέδου των ΔΕΠ των σημερινών πανεπιστημίων. Απαιτείται να δοθεί έμφαση στην ανάπτυξη ειδικών προγραμμάτων, έτσι ώστε όσοι φοιτούν σε αυτά τα ιδρύματα ανοικτής παιδείας να αποκτούν γνώσεις πανεπιστημιακού επιπέδου.

Με άλλα λόγια, ένας τέτοιος θεσμός επιβάλλεται να λειτουργήσει έτσι ώστε να δώσει τη δυνατότητα κύρια σε όλους όσους επιθυμούν, να αποκτήσουν γνώσεις επιπέδου χωρίς να απαιτείται η φυσική παρουσία τους σε συγκεκριμένο γεωγραφικό μέρος, ενώ παράλληλα να τους δίνετε η δυνατότητα να συνεχίζουν τις καθημερινές τους δραστηριότητες, επαγγελματικές και μη.

Μιλάμε για αυτομόρφωση κύριοι συνάδελφοι, όπου για τον κάθε φοιτητή ανοικτής παιδείας, έστω του ελεύθερου Ανοικτού Πανεπιστημίου, επιβάλλεται η ανάληψη πρωτοβουλιών επιλέγοντας εκείνα τα μαθήματα που θα συμπληρώνουν έναν πυρήνα ώστε να πιστοποιείται μία γνώση σε συγκεκριμένο αντικείμενο. Αλλά ο θεσμός αυτός πρέπει να προωθεί την πρωτοβουλία του υποψήφιου και βέβαια ο υποψήφιος πρέπει να είναι σε θέση να εκτιμά με υπευθυνότητα και ωριμότητα τις εκάστοτε ευκαιρίες που του παρουσιάζονται.

Σημασία έχει ότι το Ανοικτό Πανεπιστήμιο πρέπει να προετοιμάζει τον υποψήφιο, ώστε να είναι σε θέση να εκτιμά τις πολιτικοκοινωνικές και οικονομικές καταστάσεις και να συμμετέχει ενεργά στην οικονομική ανάπτυξη της χώρας. Φυσικά σημασία δεν έχει να προωθήσουμε την προαγωγή και άλλων επιστημόνων και άλλων μηχανολόγων και άλλων πολιτικών μηχανικών, αλλά σημασία έχει να δώσουμε την ευκαιρία στον έλληνα πολίτη, τον αγρότη, το δάσκαλο, την νοικοκυρά, από το σπίτι τους και χωρίς τη διακοπή άλλων δραστηριοτήτων τους, να εξειδικευθούν πάνω σε συγκεκριμένα θέματα που θα προσδιορίζουν και θα επιλέγουν οι ίδιοι.

Μιλάμε λοιπόν, για μία αυτομόρφωση που θα αποτελεί βασική προϋπόθεση σήμερα, για να μπορούμε να μιλάμε για τη συμμετοχή των πολιτών στην οικονομική ανάπτυξη της χώρας.

Βέβαια ως Δημοκρατικό Κοινωνικό Κίνημα αναγνωρίζουμε ότι ο θεσμός αυτός επιτέλους πρέπει να λειτουργήσει και στη χώρα μας. Στόχος μας είναι η ίδρυση ενός εκπαιδευτικού φορέα, όπως εμείς το βλέπουμε το Ανοικτό Πανεπιστήμιο, που θα έχει ως αποστολή του την ενημέρωση των πολιτών και την αντιμετώπιση των πρακτικών προβλημάτων και αποριών που θα έχει και όχι στην εντρύφηση του -το τονίζουμε ιδιαίτερα- σε διδασκόμενες και διάφορες επιστήμες σε ερευνητικό επίπεδο.

Αυτό είναι που προωθεί ο σημερινός θεσμός και αυτό είναι που επιδιώκει και προωθεί και το ΔΗΚΚΙ. Από την πρακτική αυτή του ελεύθερου Ανοικτού Πανεπιστημίου, στα πρώτα στάδια τουλάχιστον, δεν πρέπει να επιδιωχθεί η κάλυψη όλων των γνωστικών αντικειμένων, αλλά να δοθεί έμφαση στις κοινωνικές, οικολογικές και πολιτικές επιστήμες, η διδασκαλία των οποίων δεν απαιτεί ούτε εργαστηριακό εξοπλισμό, ούτε παρακολούθηση εργαστηριακών μαθημάτων.

Πιο συγκεκριμένα, προτείνουμε να δοθεί ιδιαίτερα έμφαση στον αγροτικό τομέα, γιατί όπως είναι γνωστό, πάρα πολλοί αγρότες που αντιμετωπίζουν κάποια προβλήματα, στηρίζονται στις συμβουλές των φίλων τους και προσπαθούν με κάθε τρόπο να ανταπεξέλθουν στα πρακτικά καθημερινά προβλήματα, που τους προκύπτουν.

'Αρα, απαιτείται να δοθεί έμφαση κυρίως στον τομέα εκείνον που λέγεται "απλός 'Ελληνας πολίτης", το τονίζουμε αυτό, στην περιφέρεια. 'Αρα, ιδρύοντας κεντρικά πανεπιστήμια και ειδικά στην Πάτρα, που απέχει μόνο διακόσια χιλιόμετρα από την Αθήνα, μπορεί κανείς να ισχυρισθεί ότι δίνεται έτσι προτεραιότητα στην περιφέρεια να αναπτυχθεί και να παρακολουθήσει τα μαθήματα;

Σε καμία περίπτωση όμως δεν προσφέρεται η υποδομή εκείνη, έτσι ώστε όλοι οι 'Ελληνες πολίτες της περιφέρειας να είναι σε θέση να επικοινωνούν με τα κεντρικά, διότι το πρόβλημα δεν είναι ένα φιρμάνι απλό, όπως συνηθίζει η Κυβέρνηση να κάνει με ολιγοήμερες συζητήσεις και χωρίς διάλογο, η οποία ψηφίζει ορισμένα νομοσχέδια και λέει ότι θα τα καλύψει με προεδρικά διατάγματα και στο τέλος περιμένει ο λαός αυτήν την υπόσχεση των υπευθύνων.

Το πρόβλημα λοιπόν, επαναλαμβάνω, δεν είναι ένα φιρμάνι με το οποίο ιδρύεται το εθνικό, το Ελληνικό Ανοικτό Πανεπιστήμιο με μηδενική υποδομή, με καθόλου τηλεπικοινωνίες και φυσικά εδώ πρέπει να ρωτήσουμε τον κύριο Υπουργό με ποιο τρόπο θα μπορεί ένας φοιτητής του 'Εβρου ή της Κρήτης ή της Ηπείρου να επικοινωνεί με τα κεντρικά γραφεία του Πανεπιστημίου που θα εδρεύουν στην Πάτρα, όταν γνωρίζουμε πολύ καλά ότι το σημερινό τηλεπικοινωνιακό δίκτυο έχει προβλήματα, όταν γνωρίζουμε ότι συνέχεια είναι κομμένο, ότι υπάρχουν προβλήματα σύνδεσης και φυσικά εδώ, όταν μιλάμε για Ανοικτό Πανεπιστήμιο, εννοούμε ότι θα πρέπει να υπάρχει και υποδομή.

Ερωτώ τον κύριο Υπουργό, ποια συγγράμματα έχουν γραφτεί, ούτως ώστε να μπορούν να είναι κατανοητά στον απλό φοιτητή, στον απλό μαθητή του Ανοικτού Πανεπιστημίου, για να μπορέσει να ανταπεξέλθει στη μάθηση και να εξυπηρετηθεί. Αν έχουν αυτοί τέτοια βιβλία, δεν πρέπει να στεκόμαστε μόνο στη στελέχωση κάποιων γραφείων, που πιθανόν να έχουν τοποθετηθεί κάποια πρόσωπα στα γραφεία αυτά στην Πάτρα. Με άλλα λόγια, βλέπουμε ότι το Υπουργείο Παιδείας δεν είναι καθόλου, μα καθόλου έτοιμο να προσφέρει σπουδές πανεπιστημιακού επιπέδου σε κανέναν 'Ελληνα πολίτη και είναι εντελώς απροετοίμαστο προς την κατεύθυνση αυτή, τώρα ειδικά με το ελεύθερο ανοικτό πανεπιστήμιο. 

Τέτοιος ωραίος θεσμός, θα λέγαμε, που να οργανώνεται έτσι γρήγορα χωρίς εμβάθυνση των προβλημάτων, είναι βεβαίως λάθος της πολιτείας, της Κυβέρνησης, μπορώ να πω και φυσικά θα μπορούσαμε να τον υποστηρίξουμε, αν μπορούσαν όλα τα παραπάνω να είχαν υλοποιηθεί, αλλά δυστυχώς μας βρίσκει αντίθετους και το καταψηφίζουμε, διότι σαν σύλληψη είναι πολύ ωραίο. Δεν έγινε όμως, απ' ό,τι γνωρίζουμε, κανένας πραγματικός διάλογος με τα μέλη ΔΕΠ. 'Εγινε κάποια ενημέρωση στους πρυτάνεις, αλλά οι πρυτάνεις δεν έχουν ενημερώσει τις Συγκλήτους και δεν έχει παρθεί καμία απόφαση δημοκρατικά.

Απ' ό,τι μπορώ να γνωρίζω μόνο επί Γεωργίου Παπανδρέου έγινε στη Νέα Ερυθραία, στην Αγροτική Τράπεζα, μία συγκέντρωση πανεπιστημιακών και εκεί είχαν έρθει από την Αγγλία, από το Open University, κάποιοι καθηγητές και είχαν μιλήσει για το Open University και τον τρόπο που λειτουργούν τα Ανοικτά Πανεπιστήμια στην Ευρώπη. 

Υποτίθεται ότι αυτός ο θεσμός θα είναι ανεξάρτητος και θα λειτουργεί αυτόνομα. 'Ομως παρ' όλα αυτά υπάρχει συνεργασία με το παραδοσιακό πανεπιστήμιο, αλλά κωλυσιεργεί μέχρι στιγμής. 'Ηδη έχει πάει στα πανεπιστήμια εγκύκλιος που ζητούσε μέχρι την προηγούμενη Παρασκευή να δηλώσουν πόσοι καθηγητές θέλουν να χρησιμοποιηθούν στα Ανοικτά Πανεπιστήμια.

Εδώ θέλω να κάνω μία επισήμανση στους κυρίους συναδέλφους, αλλά και στον κύριο Υπουργό. 

Εάν, κύριε Υπουργέ, ένα μέλος ΔΕΠ του πανεπιστημίου δηλώσει ότι είναι αποκλειστικής απασχόλησης στο παραδοσιακό πανεπιστήμιο, φυσικά δεν θα έχει ώρες για να τον χρησιμοποιήσουμε στο Ανοικτό Πανεπιστήμιο. Πάλι ένας άλλος καθηγητής που έχει δηλώσει ότι είναι μερικής απασχόλησης στο παραδοσιακό πανεπιστήμιο, θα έχει καλύψει τον υπόλοιπο χρόνο του με διάφορες άλλες εργασίες είτε σε τράπεζες ως σύμβουλος είτε σε ΙΕΚ είτε σε ιδιωτικά πανεπιστήμια ή πολυεθνικές.


 

  

Σελίδα 2263 

Με ποιον τελικά θα συνεργαστείτε γι' αυτά τα πανεπιστήμια; Εδώ υπάρχει ένα πρόβλημα. 'Αρα, ποιους θα καλέσετε να διδάξουν;

Κύριε Υπουργέ, θέλω να σας κάνω και μια άλλη επισήμανση σαν εκπαιδευτικός που είμαι. 

Με το να παρέχεται η δυνατότητα εγγραφής στο ελεύθερο Ανοικτό Πανεπιστήμιο χωρίς εξετάσεις, θα παρατηρηθεί μια μείωση της γνωστικής προετοιμασίας των ήδη υπαρχόντων μαθητών, που δίνουν κάθε χρόνο εξετάσεις. Τώρα από τους εκατόν εβδομήντα χιλιάδες μαθητές μπαίνει στο πανεπιστήμιο το 30%. 'Οταν ο άλλος θα γνωρίζει ότι θα περάσει στο Ανοικτό Πανεπιστήμιο χωρίς εξετάσεις και μάλιστα με πολύ μικρό βαθμό, το δέκα, φοβάμαι ότι δεν θα δίνει προσοχή στα μαθήματά του και δεν θα διαβάζει τόσο πολύ. 'Ετσι, θα μειωθεί ο αριθμός της εισαγωγής στο παραδοσιακό πανεπιστήμιο στο 15% και ο υποψήφιος θα εγγράφεται στο Ανοικτό Πανεπιστήμιο. 

Νομίζω ότι το Ανοικτό Πανεπιστήμιο και γενικά αυτή η φιλοσοφία θα συμβάλει στο να μειωθεί το γνωστικό επίπεδο των φοιτητών και στα παραδοσιακά πανεπιστήμια.

'Ενα άλλο που έχω να παρατηρήσω, κύριε Υπουργέ, είναι το εξής:

Σήμερα στα παραδοσιακά πανεπιστήμια ποιος φοιτητής είναι συνδεδεμένος με το internet και πόσα τμήματα έχουν ηλεκτρονικούς υπολογιστές; Κάποια σχολεία μέσης εκπαίδευσης έχουν ηλεκτρονικούς υπολογιστές, αλλά δεν μπορούν να τους χρησιμοποιήσουν, γιατί μόνο θεωρία κάνουν. Φυσικά είναι πολύ λίγες οι ώρες που κάνουν ηλεκτρονικούς υπολογιστές στα γυμνάσια και στα λύκεια, δεδομένου ότι στην Ευρώπη που λειτουργεί το Ανοικτό Πανεπιστήμιο έχουν ηλεκτρονικούς υπολογιστές από το δημοτικό.

Δεν είμαστε συνδεδεμένοι με το Internet, δεν έχουμε γλώσσες προγραμματισμού και δεν έχουμε σύγχρονα εργαλεία. Από το σπίτι του ο κάθε φοιτητής, που θα είναι γραμμένος στο Ανοικτό Πανεπιστήμιο θα μπορεί να έχει όλα αυτά τα μέσα, ούτως ώστε να μπορεί να παρακολουθήσει τα μαθήματα του Ανοικτού Πανεπιστημίου;

Φυσικά μπορείτε να μου πείτε ότι δεν θα λειτουργήσουν τέτοια τμήματα, ούτως ώστε να παρακολουθούν μέσω εργαστηρίων και μέσω τηλεπικοινωνιακών σταθμών. 'Ομως πιστεύω, κύριε Υπουργέ, ότι θα δημιουργηθεί πρόβλημα, διότι γνωρίζετε και εσεις πολύ καλά ότι υπάρχουν προβλήματα και στις τηλεπικοινωνίες.

'Οσον αφορά τα συγγράμματα, τα ανέφερα και παραπάνω. 'Εχει ετοιμαστεί, κύριε Υπουργέ, το έντυπο υλικό και τα βιβλία; Ξέρετε ότι αυτά τα βιβλία πρέπει να είναι γραμμένα απλά για να είναι κατανοητά στην κάθε νοικοκυρά που θα παρακολουθεί το Ανοικτό Πανεπιστήμιο ή στον κάθε απλό πολίτη από το χωριό του, να μην υπάρχουν, δηλαδή, όροι και ορολογίες μέσα που να μην τις καταλαβαίνει;

Νομίζω ότι τέτοιο έντυπο υλικό, δεν υπάρχει, απόδειξη ότι φέτος λειτουργεί το νέο σύστημα για τη δευτεροβάθμια εκπαίδευση και δυστυχώς, η πρώτη λυκείου διδάσκεται τα βιβλία και τα μαθήματα που ίσχυαν με το παλιό σύστημα.

'Αρα, δεν υπάρχουν ειδικοί συνεργάτες που να έχουν προετοιμάσει τέτοιο υλικό για να τους αποσταλεί και φυσικά, όπως προείπα, να μπορεί να είναι κατανοητό.

Πρόσφατα δε, κύριε Υπουργέ -και σ' αυτό θέλω να μου απαντήσετε, γιατί πιστεύω ότι το γνωρίζετε- το Μετσόβειο Πολυτεχνείο αποφάσισε να μην προβεί σε καμιά συνεργασία με τα προγράμματα ελεύθερου κύκλου σπουδών. Σας ερωτώ, αν αυτό αληθεύει. Τελικά δεν ξέρουμε και οι άλλες σχολές, τι θα απαντήσουν. Αυτήν τη στιγμή εσείς μπορείτε να γνωρίζετε τι γίνεται με το Μετσόβειο. Τι θα γίνει, κύριε Υπουργέ, αν μετά από δύο, τρία χρόνια, αυτά τα επιδοτούμενα προγράμματα των Ανοικτών Πανεπιστημίων θα σταματήσουν να επιδοτούνται από την Ε.Ο.Κ.; Θα εξακολουθήσει το ελληνικό κράτος να συντηρεί και να διατηρεί τα Ανοικτά Πανεπιστήμια με τον τρόπο που θα πρωτολειτουργήσουν ή θα είναι κάποιο "παραθυράκι" προς την ιδιωτική εκπαίδευση, για να γίνουν οι εκατόν πενήντα χιλιάδες θέσεις που λέμε στην αρχή, διακόσιες πενήντα χιλιάδες θέσεις μετά, πεντακόσιες χιλιάδες στη συνέχεια κ.ο.κ.;

Εγώ πάντως, κύριε Υπουργέ, περιμένω απάντηση σ' αυτά που σας είπα για τα βιβλία, για το Μετσόβιο Πολυτεχνείο, για την υλικοτεχνική υποδομή και φυσικά, εάν έχει στελεχωθεί ή όχι το γραφείο το οποίο λειτουργεί στην Πάτρα.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κυρίες και κύριοι συνάδελφοι, η κατάσταση της παιδείας στην πατρίδα μας είναι σε όλους γνωστή. Οι φωνές, οι διαμαρτυρίες, η συνείδηση του λαού μας κλπ. έχουν περιγράψει το πρόβλημα, το οποίο είναι μέγα. 

'Οταν σε μία χώρα δεν λειτουργεί ο υπέρτατος αυτός θεσμός, ο θεσμός της παιδείας, η ελπίδα για πρόοδο, για εξέλιξη, για ασφάλεια -πάντοτε στον πολυτάραχο εθνικό μας βίο η λέξη "ασφάλεια" ήταν παρούσα- η ελπίδα για όλα αυτά τα πράγματα, αν δεν έχει απωλεσθεί, είναι τουλάχιστον μειωμένη.

'Οπως χάσαμε -και ήταν θαρρώ μέγιστο το πλήγμα- την αναγέννηση, κάτω από τη γνωστή ιστορική συγκυρία και στοίχισε πολλαπλώς στο νεοσύστατο κράτος μας, έτσι πιστεύω για τη σύγχρονη εποχή, οι κακές συνθήκες μέσα στις οποίες εκλήθη να αναπτυχθεί η παιδεία, επηρέασαν σοβαρότατα την αποτελεσματικότητά της. 

Ο εμφύλιος πόλεμος, μετά το Β' Παγκόσμιο Πόλεμο, με τη γνωστή μετεμφυλιοπολεμική εποχή του, τη διάρκειά του -είναι χαρακτηριστικό των εμφυλίων πολέμων- μαζί με την υπολειτουργία της Δημοκρατίας -μέγα πρόβλημα στην πατρίδα μας- το γνωστό κομματισμό που ισοπέδωσε κάθε έννοια, που αγκάλιασε όλες τις υποτιμημένες μεθοδεύσεις από το λαϊκισμό, μέχρι τους ύποπτους δεσμούς της ποικιλίας των διαπλεκομένων, ήταν όλα ανασχετικοί παράγοντες και στον ιερό χώρο της παιδείας.

Θα προσθέσω ότι και οι προτεραιότητες που δόθηκαν δεν ήταν οι επιβαλλόμενες. 'Ολα αυτά συμπίεσαν τα πράγματα στη σημερινή μορφή της παιδείας μας. Τι έπρεπε να είχε γίνει;

Αλήθεια μπορεί ένας λαός, μία χώρα να μένει στάσιμη, ακίνητη, αγκυλωμένη στο κατεστημένο, εγκαταλείπουσα τη μοναδική ελπίδα, το μοναδικό έρεισμα της κινητικότητας, της προσαρμογής στα δεδομένα. 'Οταν καταρρέουν οι διαχωριστικές γραμμές, αφαιρούνται τα σύνορα και καλείσαι να δράσεις σε έναν ευρύτερο κόσμο, όπου οι εξελίξεις και στο χώρο της παιδείας δεν έχασαν ούτε δευτερόλεπτο; Πώς είναι δυνατόν, όταν καλείσαι να ζήσεις σ' αυτόν τον κόσμο, να μένεις στάσιμος στις πατροπαράδοτες αγκυλώσεις και στις οπισθοδρομικές διαρθρώσεις;

'Ετσι, λοιπόν, όπως επιβάλλεται σε όλους τους κύριους τομείς της πατρίδας μας, από την άμυνα μέχρι την πολιτική, επιβάλλεται και στην παιδεία να συντελεστούν, να εφαρμοστούν ταχύτατες μέθοδοι προσαρμογής ανανέωσης, ανασυγκρότησης.

Πιστεύω ότι το σημερινό νομοσχέδιο αποτελεί μία κινητικότητα προσαρμογής, αν θέλετε μία αντίδραση στην ακινησία της κατεστημένης βάσης της παιδείας. Ε, δεν είναι βέβαια η μοναδική και δεν πρέπει να είναι η μοναδική. Αλίμονο αν σταματήσει αυτή η κινητικότητα σε αυτά που μέχρι σήμερα έχουν εξαγγελθεί.

Αλλά μόνιμο -για να μείνω σε αυτά- πρόβλημα στη πατρίδα μας είναι το κατά πόσο εφαρμόζεται μία επιλογή και εδώ η ευθύνη σας, κύριε Υπουργέ, θα πρέπει να είναι μεγαλύτερη από την έμπνευση να συγκροτήσουμε την παιδεία σε νέα σύγχρονα δεδομένα.

Εδώ, λοιπόν, το μέγα ερώτημα είναι -και θέλουμε να μας δώσετε μια συγκεκριμένη θετική και ειλικρινή, όπως κάνετε πάντοτε, απάντηση- τι γίνεται με την υλοποίηση αυτής της μεταρρύθμισης; 'Εχουμε ελπίδα να είναι ανάλογη της έμπνευσης; Ο θεσμός του Ανοικτού Πανεπιστημίου έχει ιστορία στις άλλες χώρες. Κυκλοφόρησε και ένα δοκίμιο από το Υπουργείο


 

  

Σελίδα 2264 

 

Παιδείας που έχει πλήρη απεικόνιση των εξελίξεων αυτού του θεσμού. Σε εμάς προεβλέφθη στο άρθρο 27, θαρρώ, του ν. 2083/92 της Νέας Δημοκρατίας και έρχεται σήμερα να υλοποιηθεί με μια εκ των πραγμάτων, αν θέλετε, επιβαλλομένη διεύρυνση. Διότι και η ενδιαμέσως αποκτηθείσα εμπειρία αποτελεί λόγο επιβαλλομένης αναπροσαρμογής.

Καθιερώθη, λοιπόν, αυτός ο θεσμός και οφείλω να ομολογήσω ότι αποτελεί μια χαρακτηριστική κινητικότητα στη τελματωμένη μας παιδεία. Δεν θέλω να αναφέρω, με τη σκιαγράφηση που έκανα των αιτιών που υποτίμησαν την παιδεία στην πατρίδα μας, ότι μένουν ακόμη σοβαρότατα προβλήματα που πρέπει να τα δούμε, με τόλμη, με θάρρος, με σύγχρονη ευθύνη και συνέπεια. Θα πρέπει να κάνουμε δασκάλους που να μην πεινάνε. Θα πρέπει να κάνουμε εκπαιδευτήρια στα οποία να ιερουργεί στην κυριολεξία ο εκπαιδευτής, αλλά όχι με έξι ώρες, κύριε Υπουργέ, εβδομαδιαίως. Να αφιερώνει τη ζωή του σ' αυτόν τον ιερό ναό της παιδείας. Ο καθηγητής θα πρέπει να είναι και αποκλειστικής απασχόλησης. Δώστε του δύο εκατομμύρια (2.000.000), τρία εκατομμύρια (3.000.000) το μήνα. Πρέπει να είναι αποκλειστικής απασχόλησης, να ιερουργεί μέσα στο ιερό ναό της παιδείας. Διότι εάν το βασικό θεμέλιο της παιδείας που είναι ο άνθρωπος, ο εκπαιδευτής, είναι εγκαταλελειμμένος μέσα σε ένα σύστημα χελώνιας κινητικότητας και ανταπόκρισης, έχει απωλεσθεί η βασικότερη προϋπόθεση για ένα αποδοτικό σύστημα παιδείας.

Είναι λοιπόν πολλά τα προβλήματα της παιδείας. Μπορούμε να τα λύσουμε; Σήμερα μπορούμε να λύσουμε αυτά τα προβλήματα της παιδείας;

Ανήκω μονίμως στους αισιόδοξους ανθρώπους. Απαντώ όμως, με συγκεκριμένα στοιχεία ότι μπορούμε σήμερα, με μία βασική προϋπόθεση: Να αφήσουμε επιτέλους το χώρο της παιδείας έξω από την κομματική σκοπιμότητα και την κομματική ψηφοθηρία και να συνεννοηθούμε. Είναι όρος επιβίωσης της πατρίδας μας και διαλεκτικής αξιοποίησης της Δημοκρατίας μας, επιτέλους, η συνεννόηση. Σε ποια; Στα αυτονόητα. Υπάρχουν αυτονόητα στα οποία μπορούμε να συνεννοηθούμε.

Το νομοσχέδιο, κύριε Πρόεδρε, αρθρώνει τη συνολική του λειτουργικότητα και το περίγραμμα του πλαισίου που θέτει μέσα σε δώδεκα άρθρα. Ξεκινά με τις μορφές, με το καθεστώς, με την εποπτεία, το διδακτικό προσωπικό κλπ. Πιστεύω ότι έχει προβλέψει όλες τις διαδικασίες. Εγώ θα αναφερθώ μόνο σε ένα-δύο σημεία.

Αλήθεια, είναι σοβαρή η δαπάνη της επιβάρυνσης των υποψηφίων φοιτητών, των φοιτητών αύριο; Δεν νομίζω ότι είναι. Σε καμία χώρα του κόσμου εκείνοι που έχουν δεν πληρώνουν τα βιβλία. Και να καθιερωθεί οι έχοντες να μπορεί να πληρώσουν στα πανεπιστήμια. Εγώ, για το γιο μου το φοιτητή, μπορώ να πληρώνω τα βιβλία που τα πετά και τσακώνομαι με αυτόν.

Μπορούμε λοιπόν να βοηθήσουμε τα πανεπιστήμια.'Εχουν οι 'Ελληνες -μερικοί τουλάχιστον 'Ελληνες έχουν- και μπορούν να πληρώνουν κάτι. Καλά κάνετε λοιπόν και προβλέπετε τις δαπάνες αυτές...

ΣΤΕΦΑΝΟΣ ΜΑΝΟΣ: Να τα πείτε στον κ. Βενιζέλο που αρνείται να το βάλει στο Σύνταγμα.

ΚΥΡΙΑΚΟΣ ΣΠΥΡΙΟΥΝΗΣ: Να το βάλουμε, κύριε Μάνο. Να σας πω την ιστορία που κλήθηκα να υπογράψω την πρόταση του κόμματός μου, που δεν την υπέγραφα. Και πώς γινόταν ένας Βουλευτής να μην την υπογράψει; Θα χαλούσε ο κόσμος.

Ευθύνεστε οι παλαιοί, όχι στην ηλικία, αλλά στην πολιτική, διότι καταντήσατε, κύριε Υπουργέ, έτσι το πολιτικό σύστημα. Εγώ τα λέγω προς κάθε κατεύθυνση.'Ετσι το καταντήσατε.'Ετσι υπολειτούργησε η Δημοκρατία στην πατρίδα μας και είναι από τα σοβαρότερα μεταπολεμικά προβλήματά της, για να μην πω ότι ήταν και προπολεμικό πρόβλημα, το 1912, με τις μεταρρυθμίσεις του Βενιζέλου.

Είμαι Βενιζελικός, κύριε Πρόεδρε, και δεν σταμάτησα ποτέ να το λέγω, ότι είμαι καθαρόαιμος κεντρώος Βενιζελικός. Πιστεύω ότι οι ακραίοι μπορεί να βοηθήσουν μόνο με την έννοια της σύνθεσης, να ερεθίζουν λίγο τις ανησυχίες των κεντρώων...

ΓΕΩΡΓΙΟΣ ΤΣΑΦΟΥΛΙΑΣ: Και σοσιαλιστής.

ΚΥΡΙΑΚΟΣ ΣΠΥΡΙΟΥΝΗΣ: ...όλα τα υπόλοιπα είναι περιπλανήσεις και ακροβατισμοί που πολλές φορές ζημιώνουν. Μόνο και όσοι ερεθίζουν, κύριε Υπουργέ, την κεντρώα σκέψη και τον κεντρώο προβληματισμό, μπορούν να θεωρηθούν ότι ωφελούν.'Εξω απ'αυτό το πλαίσιο ζημιώνουν.

Το νομοσχέδιο είναι καλό. Απαιτεί ανάλογη της εμπνεύσεως εφαρμογή, κύριε Υπουργέ. Εύχομαι λοιπόν δύναμη εφαρμογής και το ψηφίζω.

(Χειροκροτήματα από την πτέρυγα του ΠΑ.ΣΟ.Κ.)

Ευχαριστώ, κύριε Πρόεδρε, που δεν με διακόψατε, παρ'όλο που είχε τελειώσει ο χρόνος μου.

ΠΡΟΕΔΡΕΥΩΝ (Παναγιώτης Ν. Κρητικός): Επειδή δηλώσατε κεντρώος δεν σας διέκοψα και σας άφησα δύο λεπτά επιπλέον.

Ο κ. Χρυσανθακόπουλος έχει το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριοι συνάδελφοι, οφείλω να δηλώσω αριστερός εκ πεποιθήσεως και να ανήκω στο ελληνικό Κοινοβούλιο...

ΠΡΟΕΔΡΕΥΩΝ (Παναγιώτης Ν. Κρητικός): Για σας παραπάνω χρόνο, για την κεντροαριστερά άποψη, την πραγματική που έχετε.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Ευχαριστώ, κύριε Πρόεδρε.

Χρειάζεται να κάνουμε κάποια δήλωση ταυτότητας, διότι αν το Κέντρο χωρά και στη Δεξιά και στην Αριστερά, τότε δεν αποτελεί πολιτικό χώρο, αλλά κομμάτι ευκαιριακών, όχι ιδεολογιών, αλλά συμφερόντων.

Πιστεύω λοιπόν ότι αυτή η σημαντική προσπάθεια, την οποία καταβάλλει το Υπουργείο Παιδείας, που προχωρά με τόλμη και με ολοκληρωμένο τρόπο σε δέσμη μεταρρυθμιστικών μέτρων, πρέπει να τύχει ευμενούς υποστήριξης και ενίσχυσης, διότι και η φιλοσοφία του Υπουργείου είναι σωστή, καθ'ότι αναγνωρίζει την παιδεία σαν κοινωνικό πλούτο, την εκπαίδευση σαν μέγιστη παραγωγική επένδυση, γιατί καταργεί τους φραγμούς στη μόρφωση και το αίτημα της γενιάς της Μεταπολίτευσης ικανοποιείται και δικαιώνεται.

Αυτοί ήταν οι αγώνες της τελευταίας εικοσετίας από τη νέα γενιά. Να ανοίξει το πανεπιστήμιο. Και ανοίγει με δύο τρόπους. Και με την κατάργηση των εξετάσεων και με την επιβοήθηση αυτών που αδυνατούν να παρευρεθούν στην παρακολούθηση των μαθημάτων δια της εξ'αποστάσεως εκπαίδευσης για την απόκτηση γνώσεων και των αντίστοιχων τίτλων.

Είναι λοιπόν, μια αναβάθμιση του πολιτισμού μας αυτό που συντελείται, οδηγεί σαφώς στην ανταγωνιστικότητα της ελληνικής οικονομίας και μας διαβαθμίζει στα υψηλότερα επίπεδα των προηγμένων χωρών. Είναι μια σημαντική εξέλιξη στην οποία οφείλουμε να αναγνωρίσουμε ότι υπάρχουν οι καλύτερες προθέσεις που εξειδικεύονται με τα άρθρα αυτού του νομοσχεδίου.

Το σημαντικότερο βέβαια, είναι ότι διευκολύνονται οι εργαζόμενοι και ότι δεν υπάρχει κοινωνικός αποκλεισμός και στην πρόσβαση στη γνώση και στην απόκτηση των αντίστοιχων τίτλων.

Τονίζω την προσπάθεια που καταβάλεται να υπάρξει υψηλή ποιότητα στο εκπαιδευτικό υλικό. Οι σαφείς αναφορές του νομοσχεδίου στα παραδοσιακά μέσα, τα βιβλία, οι σημειώσεις και τα έντυπα αξιολόγησης, καθώς και τα σύγχρονα, που αφορούν το οπτικοακουστικό υλικό με τις κασέτες ήχου, τις βιντεοκασέτες, τους οπτικούς δίσκους και τα ραδιοτηλεοπτικά προγράμματα, ή ακόμα και το υλικό που στηρίζεται στη χρησιμοποίηση των ηλεκτρονικών υπολογιστών, δείχνουν ότι πράγματι αξιοποιούνται όλα εκείνα τα μέσα που διευκολύνουν κάποιον που δεν μπορεί να παρευρεθεί και να παρακολουθήσει μαθήματα από κοντά και έτσι να έχει μέσα στο ίδιο του το σπίτι αυτήν την ευκαιρία.

Θα έλεγα ότι η αντιμετώπιση της "αιμορραγίας" της μετανάστευσης, ο ανταγωνισμός ο οποίος επέρχεται στα ιδιωτικού τύπου εκπαιδευτήρια, με τη λογική ότι η δημόσια


 

  

Σελίδα 2265 

 

παιδεία είναι υψηλού επιπέδου, όπως επίσης η ευκαιρία που δίνεται σε ανθρώπους που δεν είχαν τη δυνατότητα να αποκτήσουν μια μεταπτυχιακή μόρφωση -ήδη έχουν αποκτήσει ένα επίπεδο σπουδών και θέλουν να προχωρήσουν- είναι πάρα πολύ σημαντικά.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ)

'Ενα όμως, από τα σημαντικότερα γεγονότα, το οποίο πρέπει να χαρακτηρίζει από εδώ και πέρα το ελληνικό Κοινοβούλιο, είναι το γεγονός ότι αποφασίζεται ότι η έδρα δεν είναι στην Αθήνα, αλλά είναι στην επαρχία, είναι στην Πάτρα. Και πρέπει να χαιρετίσουμε αυτήν την καινοτομία που σπάει την κλασική λογική ότι η Αθήνα είναι η Ελλάδα και η περιφέρεια είναι απλώς τροφοδότης του αθηναϊκού κράτους.

Είναι πράγματι μια ιστορική απόφαση που πρέπει να συνοδευτεί και σε πολλές άλλες περιπτώσεις από μέτρα που θα θεσπίσει το Κοινοβούλιο. Και εδώ ακριβώς, η αποκεντρωμένη λογική, η λογική ότι μπορεί να λειτουργήσουν νέοι θεσμοί που δεν έχουν ως έδρα τους την Αθήνα, πρέπει, πιστεύω, να κυριαρχήσει. Και εμείς στην Πάτρα αισθανόμαστε ιδιαίτερη περηφάνεια που αυτός ο θεσμός προχωρά στην ολοκλήρωσή του στην περιοχή μας, χωρίς βέβαια να μείνει μόνο εκεί, διότι έχει τη δυνατότητα να επεκταθεί σε όλη τη χώρα.

Πρέπει να πω ότι είναι εξίσου σημαντικό πως δικαίωμα και πρόσβαση μεγαλύτερη έχουν στο Ανοικτό Πανεπιστήμιο όσοι κατοικούν σε ακριτικές περιοχές και δεν έχουν τη δυνατότητα να προσεγγίσουν κάποια άλλα Πανεπιστήμια.

Πρέπει να πω ακόμα, ότι η ίδρυση παραρτημάτων τόσο στο εσωτερικό, όσο και στο εξωτερικό, είναι μια νέα καινοτομία που δείχνει τη σκέψη που υπάρχει να επεκταθεί και στον απόδημο ελληνισμό αυτή η προσπάθεια και να καλύψει τις ανάγκες του εκπαιδευτικού μας συστήματος.

'Ετσι λοιπόν, η εξ αποστάσεως παροχή προπτυχιακής και μεταπτυχιακής εκπαίδευσης και επιμόρφωσης και η διάρθρωση του εκπαιδευτικού προγράμματος με θεματικές ενότητες, όπως επίσης τα αντικείμενα κοινωνικών επιστημών, ανθρωπιστικών σπουδών, θετικών επιστημών, τεχνολογίας και εφαρμοσμένων τεχνών, που αποτελούν ένα ευρύ φάσμα επιλογών, οδηγούν σε σχολές οι οποίες παρέχουν κατάρτιση υψηλού επιπέδου.

Και το εκπαιδευτικό προσωπικό δεν είναι διαλογής δεύτερης. Αποτελεί υψηλότατου επιπέδου προσωπικό, άξιο να παρέχει υπηρεσίες, να παρέχει γνώσεις, να αξιολογήσει και στη συνέχεια, να δώσει τους αντίστοιχους τίτλους, τα πιστοποιητικά παρακολούθησης των θεματικών ενοτήτων, τα πιστοποιητικά προπτυχιακής επιμόρφωσης, τα πιστοποιητικά μεταπτυχιακής επιμόρφωσης, τα πτυχία, τους μεταπτυχιακούς τίτλους ειδίκευσης και τα διδακτορικά διπλώματα.

Θα έλεγα ότι όλα βαίνουν καλώς σε αυτό το νομοσχέδιο, με εξαίρεση ένα παράθυρο το οποίο μπορεί να αποβεί μοιραίο στο μέλλον στο ίδιο το θεσμό. Και το παράθυρο αυτό αφορά το άρθρο 7, που έχει να κάνει με το εκπαιδευτικό υλικό. Γιατί η εξ αποστάσεως εκπαίδευση, βασίζεται κυρίως στην ανάπτυξη του κατάλληλου εκπαιδευτικού υλικού, το οποίο είτε πληροφοριακό υλικό είναι είτε έντυπα και μέθοδοι συνεχούς αξιολόγησης, πρέπει να έχει σαφώς επιστημονικά κριτήρια και να έχει και μια ευχέρεια στη διάδοσή του. Θα έλεγα ότι είναι πάρα πολύ σωστό να χρησιμοποιηθεί -και καλά προβλέπεται- η τηλεόραση, το ραδιόφωνο, οι κρατικοί βέβαια τηλεοπτικοί και ραδιοφωνικοί σταθμοί.

'Ομως, στην παράγραφο 7 του άρθρου 7 υπάρχει και η δυνατότητα να υπογραφούν συμβάσεις με ιδιωτικούς φορείς του εσωτερικού ή εξωτερικού για την απόκτηση αυτού του υλικού. 'Αλλο να πάρεις κάποια τεχνικά μέσα και άλλο να πάρεις έτοιμα προγράμματα και να εκχωρίσεις έναν τέτοιο θεσμό -όπως κατάγγειλε προηγούμενα και η αγορήτρια του Συνασπισμού- στο συγκρότημα Λαμπράκη. Αυτή η μονοπωλιακή -αν μου επιτρέπετε- εξέλιξη είναι που μπορεί να περιορίσει, να εκμηδενίσει και να αναιρέσει τους στόχους. Και δεν μπορεί η Ελλάδα και οι θεσμοί της και η δημοκρατία μας και το πολίτευμά μας να περιορίζεται σε μονοπωλιακής δομής παροχής υπηρεσιών ιδρύματα, τα οποία καλά κάνουν για τα δικά τους συμφέροντα και αποκτούν ειδική τεχνογνωσία. Δεν έχουν όμως και δεν πρέπει να αποκτούν δικαίωμα πρόσβασης και "να βάζουν στο χέρι" στο εκπαιδευτικό μας σύστημα, το οποίο ναι μεν δεν ιδιωτικοποιείται, αλλά με ειδικές συμβάσεις, μπορεί και να ιδιωτικοποιηθεί με τον α' ή β' τρόπο. Και αναφέρομαι σε αυτό το συγκεκριμένο παράθυρο που ανέφερα προηγούμενα, που μπορεί να γίνει η μεγάλη αυλόπορτα ιδιωτικοποίησης της παιδείας μας και της εκπαίδευσής μας.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κακό είναι αυτό;

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Γιατί ναι μεν μπορεί η Νέα Δημοκρατία να πιστεύει και να θέλει και συνταγματική αλλαγή υπέρ των ιδιωτικών πανεπιστημίων -θα λέγαμε καλύτερα, γιατί δεν μας λέει, ποιες πολυεθνικές θα ιδρύσουν πανεπιστήμια στη χώρα μας- αλλά αν θέλουμε να διατηρήσουμε πολιτισμό, αυτονομία και ύπαρξη στο διηνεκές στο μέλλον, οφείλουμε να έχουμε τη δημόσια εκπαίδευση αναβαθμισμένη, για να παράγει 'Ελληνες και όχι κοσμοπολίτες, για να παράγει ανταγωνιστικούς επιστήμονες, που θα διαπρέψουν και όχι υποχείρια, που έχουν μετοχοποιηθεί σε ειδικούς κύκλους. Κύκλους σπουδών και υπηρεσιών, που δεν θα υπηρετούν αξίες και αρχές, που δεν θα πιστεύουν στη δημοκρατία, δεν θα πιστεύουν στην ιστορία, δεν θα πιστεύουν στον πολιτισμό μας, αλλα θα οδηγούν τη χώρα διαρκώς στο να συρρικνώνεται σαν έθνος και να μετατρέπεται σε μια αγορά καταναλωτών απάτριδων, οι οποίοι θα υπάγονται ταυτόχρονα σε ειδικές ολιγοπωλιακές και μονοπωλιακές μονάδες.

Να, λοιπόν, που κάθε προσπάθεια που καταβάλεται δεν πρέπει να έχει υπομόχλια υπονόμευσης. Και θα παρακαλούσα, η συγκεκριμένη αυτή επισήμανση που έκανα για το άρθρο 7 παράγραφος 7, να προβληματίσει την ηγεσία του Υπουργείου και όταν θα έλθει η κατ'άρθρο συζήτηση, να διασφαλίσουμε τα εθνικά μας συμφέροντα.

Θα υπερψηφίσω σαφέστατα αυτό το πολύτιμο νομοσχέδιο.

Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Στάθης έχει το λόγο.

ΘΕΟΔΩΡΟΣ ΣΤΑΘΗΣ: Κύριε Πρόεδρε, κυρίες και κύριοι συνάδελφοι, άκουσα με προσοχή τις επισημάνσεις των διαφόρων πτερύγων και ασφαλώς, διαπίστωσα ότι υπάρχει ενδιαφέρον γι'αυτήν την πρωτοβουλία της Κυβέρνησης, αλλά εκεί που διαφωνούμε είναι στο πώς ξεκινάει αυτή η προσπάθεια.

Υπήρξε η λογική φερ' ειπείν, ότι το εκπαιδευτικό μας σύστημα σε άλλα επίπεδα ακόμα πάσχει. Η κ. Λουλέ φερ' ειπείν έχει αυτήν την άποψη, ότι θα πρέπει να τακτοποιήσουμε αυτές τις εκκρεμότητες πρώτα και κύρια και ύστερα να εξαπλωθούμε σε άλλες δραστηριότητες.

Η λογική αυτή θα μπορούσε να ερμηνευθεί ότι δεν θα χρειαζόμασταν τα πανεπιστήμια έως ότου καταφέρουμε να αναπτύξουμε όλες τις δραστηριότητες, τέλειες, στη δημοτική εκπαίδευση, κατόπιν στη γυμνασιακή και ύστερα στη λυκειακή.

Οι προσπάθειες αυτές έχουν δυσκολίες στην αρχή, ωριμάζουν με το χρόνο, βρίσκουμε τις λύσεις. Θα έλεγα μάλιστα, κύριε Υπουργέ, ότι σ' αυτόν τον τομέα έχουμε παράδοση, γιατί στο τέλος-τέλος, η μάθηση από απόσταση στην Ελλάδα είναι το κύριο χαρακτηριστικό που επισημαίνει κανείς στα σημερινά ελληνικά πανεπιστήμια. Εάν κανείς θέλει να το διαπιστώσει αυτό, δεν έχει παρά να δει τον αριθμό των σπουδαστών, των φοιτητών που βρίσκονται στις αίθουσες στα σημερινά πανεπιστήμια που η μάθηση δεν είναι από απόσταση ή τουλάχιστον δεν θα έπρεπε να είναι από απόσταση, αλλά δυστυχώς, αυτό συμβαίνει.

Εγώ βλέπω αυτήν την προσπάθεια ως μία προσπάθεια, η οποία συμβάλλει και σ' αυτό το όραμά μας για ίσες ευκαιρίες στη μόρφωση. Θα έλεγε κανείς, ειδικότερα για προβληματικές περιοχές που δεν έχουν πανεπιστήμια και είναι μακριά και υπάρχει και οικονομική δυσκολία, ότι ένα τέτοιο Ανοικτό Πανεπιστήμιο θα μπορέσει να συμβάλει προς αυτήν την κατεύθυνση της ίσης ευκαιρίας, αλλά εγώ θα έλεγα και περισσότερες ευκαιρίες στο κάτω-κάτω, εάν θέλουμε να δούμε με ευρύτητα πνεύματος όλη αυτήν την προσπάθεια.


 

  

Σελίδα 2266 

Το Ελληνικό Ανοικτό Πανεπιστήμιο πιστεύω ότι έρχεται σε μία παρα πολύ κρίσιμη περίοδο για τη χώρα μας. Στις σημερινές συνθήκες υπάρχουν πάρα πολύ σκληροί ανταγωνισμοί, ανταγωνισμοί οι οποίοι βρίσκονται σε κάθε μέρος και της χώρας μας, αλλά και του πλανήτη μας.

Η παγκοσμιοποίηση της οικονομίας, το πεδίο της ελεύθερης αγοράς, έχει εισάγει αυτό το πολύ σημαντικό στοιχείο, δηλαδή, το σκληρό ανταγωνισμό χωρών, αλλά και των νέων χωρών. Επομένως, μικρές χώρες, χώρες όπως είναι η Ελλάδα, ειδικότερα με αυξημένο δείκτη γνώσεων, θα μπορούσε να έχει περισσότερες ελπίδες, να έχει περισσότερες πιθανότητες στην προσπάθειά της επιβίωσης και επιτυχούς επιβίωσης σ' αυτόν το σκληρό ανταγωνισμό.

Επομένως, το Ελληνικό Ανοικτό Πανεπιστήμιο έρχεται σε μία κρίσιμη στιγμή και πιστεύω πως πρέπει να δώσετε πολύ μεγάλη σημασία σ' αυτή την προσπάθεια, κύριε Υπουργέ. 

Θα έλεγα, επίσης, ότι το Ανοικτό Πανεπιστήμιο θα μπορούσε να επισημάνει περισσότερο τις εξελίξεις στο μέλλον και να δώσει έμφαση σε τομείς, όχι απλώς να μιμηθεί τομείς επειδή υπάρχουν στα παραδοσιακά πανεπιστήμια ή στις παραδοσιακές σπουδές.

Σήμερα, οι εξελίξεις επιβάλλουν αυτόν τον επαναπροσδιορισμό των προτεραιοτήτων μας και στην ανώτατη εκπαίδευση. Δυστυχώς, τα πανεπιστήμιά μας δεν είναι από τα καλύτερα στον κόσμο. Αυτό είναι γεγονός. Ούτε και στα πανεπιστήμιά μας σήμερα διεξάγεται η έρευνα που διεξάγεται σε άλλους τομείς. Και ο λόγος δεν είναι ότι ξοδεύουμε πολύ λιγότερα απ' ό,τι ξοδεύουν άλλες χώρες. Πιστεύω ότι έχει σημασία ο τρόπος με τον οποίο διατίθενται. 'Οποια κονδύλια εδόθηκαν για έρευνα, δεν διατέθηκαν για την έρευνα που έχει ανάγκη αυτός ο τόπος.

Πολλές φορές είπαμε ότι η έρευνα στον τόπο μας, στα πανεπιστήμια πρέπει να συνδεθεί με την παραγωγή, ότι θα έπρεπε να έχει μία άμεση σχέση τουλάχιστον ένα μεγάλο ποσοστό έρευνας. Δεν μιλάω απλά για μία θεωρητική έρευνα στη φυσική ή στη φυσικοχημεία ή σε τομείς ανάλογους. Θα έλεγα, όμως, ότι σε πολλούς άλλους τομείς θα έπρεπε αυτή η έρευνα να είναι σχετική. 'Εχουν αρχίσει τέτοιες προσπάθειες. Και πιστεύω πως και τα προγράμματα της Ευρωπαϊκής 'Ενωσης -στην οποία ασφαλώς κάποιοι επιρρίπτουν όλες αυτές τις αρνητικές εξελίξεις και τις ευθύνες- είναι προγράμματα τα οποία άρχισαν να επιβάλουν έναν τέτοιο προσανατολισμό.

Πιστεύω ότι το Ανοικτό Πανεπιστήμιο θα πρέπει να δώσει έμφαση σε τομείς εκπαίδευσης και απόκτησης τίτλων και γνώσεων που τα παραδοσιακά ή τα σημερινά πανεπιστήμια δεν έχουν τη δυνατότητα να δώσουν, γιατί υπάρχει μία κεκτημένη ταχύτητα, μία αδράνεια κ.ο.κ. Το Ανοικτό Πανεπιστήμιο είναι νέο τώρα και πρέπει να το προσδιορίσουμε. Και αυτό το νέο για να γίνει αξιόπιστο, να γίνει αποτελεσματικό, να δώσει το αναμενόμενο αποτέλεσμα, θα πρέπει να εξασφαλίσει ποιότητα στο προσωπικό του, στους καθηγητές του. Πέρα από την τεχνική υποδομή χρειάζεται ποιότητα στους καθηγητές του.

Στη χώρα μας δυστυχώς δεν έχουμε, ούτε μπορούμε να ισχυριστούμε ότι θα αποκτήσουμε γρήγορα, παράδοση αξιοκρατείας. Και πολλές φορές μας δόθηκε η δυνατότητα να επισημάνουμε αυτά τα προβλήματα. Είναι αναγκαίο επιτέλους και σ' αυτόν τον τόπο η αξιοκρατία να κατοχυρωθεί πόσο μάλλον σε έναν τέτοιο θεσμό, νέο θεσμό, όπως είναι το Ανοικτό Πανεπιστήμιο.

Σήμερα στην Ελλάδα δύο, τρεις, ας πούμε, τέσσερις τομείς έχουν πολύ σημαντικό ενδιαφέρον από την πλευρά της παραγωγής.

Ο αγροτικός τομέας έχει ανάγκη γνώσης. Η παραγωγή μας, ο τρόπος της παραγωγής μας, ο τρόπος της τυποποίησης σε ό,τι αφορά την ποιότητα, σε ό,τι αφορά την ανταγωνιστικότητά του, υπολείπεται άλλων χωρών. Και γι' αυτό δεν είμαστε και ανταγωνιστικοί σε πάρα πολλά γεωργικά προϊόντα σε σχέση με άλλες χώρες, που έχουν δυσμενέστερες καιρικές συνθήκες απ' ό,τι έχει η χώρα μας.

'Ενας τομέας επομένως, στον οποίο θα έπρεπε να δώσει έμφαση το Ανοικτό Πανεπιστήμιο, είναι ο μεγάλος αυτός τομέας της γεωργίας, για να μπορέσουμε να δώσουμε γνώσεις σε στελέχη που είναι μακριά από το κέντρο, σ' αυτά τουλάχιστον που εμείς δίνουμε και μία προτεραιότητα. Ιεραρχούμε την είσοδο των πολιτών σε αυτά τα Ανοικτά Πανεπιστήμια. Λέμε "ακριτικές περιοχές που δεν έχουν πανεπιστήμια". Λέμε ασφαλώς ότι θα επιθυμούσαμε να εξυπηρετηθούν πρώτα αυτές οι περιοχές και ύστερα οι άλλες. 

Η γεωργία θα συνεχίσει να είναι ένας πολύ σημαντικός παράγοντας για την οικονομική μας ανάπτυξη και επομένως, θα έλεγα, ότι πρέπει να την συμπεριλάβετε στον τομέα του Ανοικτού Πανεπιστημίου.

Ο τουρισμός είναι επίσης, ένας πολύ σημαντικός παράγοντας. Ο τουρισμός έχει πάρα πολλές πτυχές και έχουν γραφτεί διατριβές γι' αυτόν. Πιστεύω, ότι το Ανοικτό Πανεπιστήμιο μπορεί να συμβάλει με τα προγράμματά του στην απόκτηση γνώσεων για τον τουρισμό.

Πολλοί αναφέρθηκαν στην στρατιά των ανέργων. Αναφέρθηκαν στην αύξηση του αριθμού των ανέργων που έχουν πτυχίο. Βέβαια, αυτό προκύπτει συνήθως όταν εξισώνουμε το πτυχίο που αποκτούμε από ένα πανεπιστήμιο, με την επαγγελματική μας απασχόληση.

Σε μία περίοδο τέτοιας ανταγωνιστικότητας πιστεύω ότι θα υπάρχουν οι στρατιές ανέργων όταν τα προγράμματα σπουδών δεν είναι τα κατάλληλα και όταν το επίπεδο γνώσεων, που παρέχεται σε αυτά τα Ανώτατα Εκπαιδευτικά Ιδρύματα, δεν είναι του απαραίτητου επιπέδου. Εκεί πάσχουμε και εκεί πρέπει να στρέψουμε όλα τα πυρά μας. Βέβαια, υπάρχουν και άλλοι τομείς όπως η Εμπορική μας Ναυτιλία, που είναι ένας πολύ σημαντικός τομέας.

Είμαστε πρώτοι μέσα στην Ευρωπαϊκή 'Ενωση. 'Ολοι περιμένουν να ακούσουν εμάς πρώτα, για να μιλήσουν και οι υπόλοιποι, γύρω από αυτές τις δραστηριότητες. Γνώσεις σ' αυτόν τον τομέα θα μπορούν να φθάνουν στα νησιά μας, θα μπορούν να φθάνουν σε περιοχές που δεν βρίσκονται κοντά σε πανεπιστήμια. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)

Κύριε Πρόεδρε, μισό λεπτό.

Θα έλεγα μάλιστα πως πολλές φορές στο παρελθόν, ίσως δεν έχω και δεν διαθέτω αυτήν τη στιγμή στατιστικά στοιχεία, το ότι τα πανεπιστήμια που ήταν κατά κύριο λόγο - σε μεγάλα αστικά κέντρα, είχαν δημιουργήσει ή είχαν ενισχύσει την και για άλλους λόγους τάση που υπήρχε για να πάμε προς τα αστικά κέντρα. Πολλές οικογένειες μετακινήθηκαν, γιατί δεν υπήρχαν οι ευκαιρίες στη μόρφωση. Μία περιοχή που δεν είναι ανεπτυγμένη, δεν παρέχει υπηρεσίες καλής υγείας, δεν παρέχει υπηρεσίες καλής μόρφωσης, δεν παρέχει υποδομή ψυχαγωγίας, δεν παρέχει όλα αυτά τα αγαθά που είναι απαραίτητα, ασφαλώς ο κόσμος το πρώτο πράγμα που θα σκεφθεί θα είναι να ψάξει ν'αναζητήσει άλλες περιοχές που τα διαθέτουν.

Επομένως, το Ανοικτό Πανεπιστήμιο είναι και γι'αυτό το λόγο πολύ χρήσιμο. Θα συμβάλει προς αυτήν την κατεύθυνση.

Είδα στον κατάλογο των σχολών και τον τομέα των θετικών επιστημών, όπως της τεχνολογίας, τα Πολυτεχνεία κλπ.. Εκεί ασφαλώς θα έχουμε πολύ μεγαλύτερες δυσκολίες, γιατί το υλικό όσο κι αν αναπτυχθεί, ξέρετε πολύ καλά ότι ειδικότερα αυτοί οι τομείς μακριά από ένα εργαστήριο διαζώσης θα είναι πάρα πολύ δύσκολο να μεταφέρουν και να έχουν τη δυνατότητα να δώσουν αυτές τις γνώσεις στο επίπεδο που τις απολαμβάνουν οι άλλοι.

Επομένως, αν θέλουμε να αποκτήσουμε διπλώματα από αυτό το Ανοικτό Πανεπιστήμιο και να είναι εφάμιλλο με τα άλλα, πρέπει να εξασφαλίσουμε πρώτα την υποδομή σ' αυτούς τους τομείς, πριν προχωρήσουμε και να είμαστε πολύ προσεκτικοί σ' αυτόν τον τομέα.

Κυρίες και κύριοι συνάδελφοι, είναι πάρα πολλά πράγματα που μπορεί κανείς να πει σ' αυτόν τον τομέα.

ΠΡΟΕΔΡΕΥΩΝ (Παναγιώτης Σγουρίδης): Κύριε Στάθη, σας παρακαλώ τελειώνετε.


 

  

Σελίδα 2267 

ΘΕΟΔΩΡΟΣ ΣΤΑΘΗΣ: Δεν θέλω επίσης να δυσαρεστήσω τους Αχαιούς αλλά θα έλεγα πως η έδρα αυτού του Ανοικτού Πανεπιστημίου θα έπρεπε να είναι η Θεσσαλονίκη, όχι μόνο γιατί μπορεί να επηρεάσει την κατάσταση στον Ελλαδικό χώρο, αλλά γιατί μπορεί να έχει και προτάσεις και πέραν της Θεσσαλονίκης και των συνόρων μας.

ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα στα άρθρα.

ΘΕΟΔΩΡΟΣ ΣΤΑΘΗΣ: Τελείωσα. Ευχαριστώ που είχατε την καλοσύνη να με ακούσετε.

(Χειροκροτήματα από την πτέρυγα του ΠΑΣΟΚ).

ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσιλιέρης έχει το λόγο.

ΠΕΤΡΟΣ ΚΑΤΣΙΛΙΕΡΗΣ: Κύριε Πρόεδρε, κυρίες και κύριοι συνάδελφοι, στη μεταβιομηχανική κοινωνία που ζούμε είναι καθολικά αποδεκτό ότι η γνώση έχει δεσπόζουσα θέση και βαρύνουσα σημασία στο πλαίσιο των σύγχρονων κοινωνικών και οικονομικών συστημάτων, ως παράγοντας ανάπτυξης και ευημερίας. Γ' αυτόν ακριβώς το λόγο άλλωστε, η επένδυση στον τομέα της παραγωγής και της μετάδοσης της γνώσης, θεωρείται σήμερα ως η κατ' εξοχήν επένδυση προς το μέλλον. Αυτή η δεσπόζουσα θέση της γνώσης, ωθεί αλλά και υποχρεώνει όλα τα σύγχρονα κράτη στην απόδοση ιδιαίτερης μέριμνας για τα εκπαιδευτικά τους συστήματα. Γιατί η εκπαίδευση θεωρείται και είναι η κατ' εξοχήν διαδικασία σχηματισμού και διαμόρφωσης του ανθρώπινου κεφαλαίου, που αποτελεί τον κυριότερο πλουτοπαραγωγικό συντελεστή στο πλαίσιο της νέας οικονομικής πραγματικότητας.

Η διαρκής βελτίωση τής προσπέλασης των ανθρώπων στη γνώση και η ολοένα και μεγαλύτερη διασπορά των αγαθών της σε ολοένα και μεγαλύτερο αριθμό ανθρώπων, αποτελεί το επείγον ζητούμενο της εποχής μας. Αποτελεί κοινό τόπο πως η αναβάθμιση της ποιότητας του ανθρώπινου δυναμικού, έχει πολλαπλασιαστικά ευεργετικές επιδράσεις στο σύνολο της παραγωγικής δραστηριότητας και της κοινωνικής ζωής μιας χώρας. Γιατί αυτή η ποιοτική αναβάθμιση του ανθρώπινου δυναμικού έχει ως απόρροια την ομαλότερη προσαρμογή του στους ταχύτατους μετασχηματισμούς των λειτουργικών δομών, διευκολύνει την αφομοίωση των νέων δεδομένων και οδηγεί σε μεγαλύτερη παραγωγικότητα τα άτομα και σε καλύτερη ανταγωνιστικότητα τις οικονομίες.

Στο πλαίσιο αυτών των εξελίξεων, ο ρόλος του εκπαιδευτικού συστήματος διαφοροποιείται ριζικά. Ο εκδημοκρατισμός του, υπό την έννοια της διαμόρφωσης των προϋποθέσεων πρόσβασης στη γνώση όσον το δυνατόν μεγαλύτερου αριθμού ατόμων, καθίσταται πλέον όχι μόνο ένα επιτακτικό αίτημα, αλλά και μια αναπόδραστη ανάγκη για τις κοινωνίες εκείνες που έχουν τη βούληση να λειτουργήσουν αποδοτικά μέσα στο σύγχρονο ανταγωνιστικό κόσμο. Ο εκσυγχρονισμός του, υπό την έννοια της προσαρμογής των δομών λειτουργίας του, του περιεχόμενου της παρεχόμενης γνώσης και της οργανικής διασύνδεσης με τις ανάγκες της αγοράς, συνιστά όρο επιβίωσης μέσα στο νέο εσωτερικό και διεθνές περιβάλλον.

Η ευελιξία του, υπό την έννοια της απαλλαγής του από αποστεωμένα στερεότυπα και γραφειοκρατικές δυσλειτουργίες, αποτελεί προϋπόθεση προκειμένου να εξακολουθήσει να επιτελεί τον ηγετικό του ρόλο στο κοινωνικό πλαίσιο. Αυτά τα τρία στοιχεία της μετεξέλιξης του εκπαιδευτικού συστήματος προς την κατεύθυνση του μεγαλύτερου εκδημοκρατισμού, του εκσυγχρονισμού και της ευελιξίας, συνιστούν τον πυρήνα της εκπαιδευτικής μεταρρύθμισης την οποία προωθεί η Κυβέρνηση του ΠΑ.ΣΟ.Κ. 

Το πρώτο σκέλος αυτής της μεγάλης μεταρρυθμιστικής προσπάθειας κατέστη νόμος του κράτους πριν από λίγο καιρό, με την ψήφιση του νομοσχεδίου για το Ενιαίο Λύκειο και για την αλλαγή του τρόπου πρόσβασης των αποφοίτων του στην τριτοβάθμια εκπαίδευση. Το δεύτερο σκέλος αυτής της μεταρρυθμιστικής προσπάθειας που αφορά στην εισαγωγή και στη λειτουργία του θεσμού του Ελληνικού Ανοικτού Πανεπιστημίου, έρχεται προς συζήτηση σήμερα με το υπό ψήφιση σχέδιο νόμου.

Ο θεσμός του Ανοικτού Πανεπιστημίου, αποτελεί έκφραση της λεγόμενης εκπαίδευσης από απόσταση. Ο θεσμός αυτός πρωτολειτούργησε το 1916, όταν στη Νότια Αφρική λειτούργησε το πρώτο ανοικτό πανεπιστήμιο στον κόσμο. Στην Ευρώπη, το πρώτο ανοικτό πανεπιστήμιο ιδρύθηκε στη Γαλλία το 1939, ενώ το 1969 ιδρύθηκε το Βρετανικό Ανοικτό Πανεπιστήμιο, το περίφημο B.O.U., το οποίο έδωσε μια αποφασιστική ώθηση στο θεσμό του ανοικτού πανεπιστημίου καθιστώντας τον σημαντικό παράγοντα παροχής ανωτάτου επιπέδου εκπαίδευσης με διεθνή ακτινοβολία.

'Εκτοτε, ανοικτά πανεπιστήμια συνεστήθησαν σε όλες σχεδόν τις χώρες της Ευρωπαϊκής 'Ενωσης, με αποτέλεσμα μέχρι σήμερα να στερούνται αυτού του θεσμού μόνο το Λουξεμβούργο και η χώρα μας παρ'ότι το 1992 στην Ελλάδα κατεβλήθησαν κάποιες ανολοκλήρωτες προσπάθειες δημιουργίας του.

Ο θεσμός του Ανοικτού Πανεπιστημίου αφορά άτομα, τα οποία επιθυμούν να συμμετάσχουν σε σπουδές προπτυχιακού ή μεταπτυχιακού επιπέδου, τα οποία όμως εξαιτίας κάποιων συγκεκριμένων παραγόντων, παραδείγματος χάριν εργασία, εμποδίζονται να παρακολουθούν παραδόσεις σε εκπαιδευτικά ιδρύματα. Τα προγράμματα του Ανοικτού Πανεπιστημίου μπορούν να αποβλέπουν στην παροχή πανεπιστημιακών σπουδών, μεταπτυχιακών σπουδών, επιμόρφωσης, μετεκπαίδευσης, επαγγελματικής κατάρτισης ή εξειδικευμένης μάθησης.

Το Ανοικτό Πανεπιστήμιο απευθύνεται σε ένα μεγάλο αριθμό φοιτητών και σε ένα ευρύ φάσμα ηλικιών και διασφαλίζει αφενός μεν την παροχή μιας δεύτερης ευκαιρίας σε εκείνα τα άτομα που για οποιουσδήποτε λόγους δεν κατόρθωσαν να πραγματοποιήσουν τις σπουδές που θα επιθυμούσαν σε νεαρότερη ηλικία, αφετέρου δε την παροχή τής διά βίου κατάρτισης που αποτελεί την καλύτερη απάντηση στην πρόκληση της μάθησης.

Στα θετικά του νέου θεσμού εγγράφεται το γεγονός πως ο κάθε φοιτητής μπορεί να διαμορφώνει τη δική του προσωπική "τάξη" εναρμονίζοντας το ρυθμό των σπουδών του με τις ανάγκες και τις δυνατότητές του επιτυγχάνοντας την καλύτερη δυνατή αυτοσυγκέντρωση και περισυλλογή.

Αγαπητοί συνάδελφοι, με τη σύσταση του Ελληνικού Ανοικτού Πανεπιστημίου πραγματοποιείται μια ριζοσπαστική, μεταρρυθμιστική τομή στο εκπαιδευτικό σύστημα της χώρας μας. Με τη λειτουργία του μπορεί να προκύψουν για την Ελληνική κοινωνία πολλαπλά οφέλη σε πολλά επίπεδα. Πρώτον, με το Ανοικτό Πανεπιστήμιο σε συνδυασμό με τα προγράμματα σπουδών και με τα προγράμματα σπουδών επιλογής που προβλέπονται από το νέο νόμο για την πρόσβαση των αποφοίτων λυκείου στην τριτοβάθμια εκπαίδευση, αντιμετωπίζεται κατά τρόπο επαρκή ένα μεγάλο ποσοστό της ζήτησης για ανώτατη εκπαίδευση.

Είναι σε όλους μας γνωστό πως μέχρι σήμερα η ζήτηση αυτή, μη ικανοποιούμενη εντός της χώρας μας, εύρισκε διέξοδο στην προσφυγή σε σπουδές στο εξωτερικό, με αποτέλεσμα την εκροή συναλλάγματος αλλά και τη "διαρροή εγκεφάλων" από την πατρίδα μας προς τις ξένες χώρες, πράγμα επιζήμιο για την εθνική μας ανάπτυξη.

Δεύτερον, με το Ελληνικό Ανοικτό Πανεπιστήμιο θα βοηθηθούν ιδιαίτερα τα άτομα που κατοικούν σε αποκακρυσμένες περιοχές, παραδείγματος χάρη σε νησιά, τα οποία θα αποκτήσουν τη δυνατότητα ευχερούς πρόσβασης σε ανωτάτου επιπέδου εκπαίδευση χωρίς δυσβάστακτο κόστος και χωρίς την ανάγκη μετακίνησης, που σε αρκετές περιπτώσεις είναι σχεδόν αδύνατη.

Τρίτον, με το Ελληνικό Ανοικτό Πανεπιστήμιο θα επιτευχθεί η μέγιστη δυνατή διάχυση της εξειδικευμένης γνώσης στην ελληνική κοινωνία, πράγμα το οποίο θα έχει ως επακόλουθο την ποιοτική αναβάθμιση του ανθρώπινου δυναμικού, άρα και τη μεγαλύτερη αποδοτικότητά του.

Τέταρτον, με το Ελληνικό Ανοικτό Πανεπιστήμιο θα επιτευχθεί η δια βίου εκπαίδευση ήδη εργαζομένων σε βιομηχανίες και επιχειρησιακούς οργανισμούς, με θετικές συνέπειες τόσο


 

  

Σελίδα 2268 

 

στο παραγωγικό αποτέλεσμα αυτών των φορέων όσο και στη θέση των εργαζομένων σε αυτούς τους φορείς.

Πέμπτον, με το Ελληνικό Aνοιχτό Pανεπιστήμιο θα διευκολυνθεί και θα ουσιαστικοποιηθεί η πρόσβαση σε πανεπιστημιακές σπουδές ατόμων με ειδικές ανάγκες, που μέχρι σήμερα αντιμετώπιζαν ανυπέρβλητες δυσκολίες για να προβούν σε ένα τέτοιο εγχείρημα.

'Εκτον, με το Eλληνικό Aνοιχτό Πανεπιστήμιο θα δοθεί η δυνατότητα στο εκπαιδευτικό μας σύστημα να δοκιμάσει και μήπως αφομoιώσει νέες πρωτοποριακές μεθόδους διδασκαλίας, αλλά και να εισάγει νέα γνωστικά αντικείμενα, τα οποία μέχρι σήμερα ήταν δύσκολο να εισαχθούν στο πανεπιστήμιο συμβατικών σπουδών.

Πέραν των προαναφερθέντων θετικών στοιχείων που θα προκύψουν από την ίδρυση και λειτουργία του Eλληνικού Aνοικτού Πανεπιστημίου, ένα επιπρόσθετο όφελος για την ελληνική κοινωνία είναι πως με τη λειτουργία του θα διευκολύνει την πραγματική αποκέντρωση. 'Ηδη η έδρα του τοποθετείται σε μία επαρχιακή πόλη, την Πάτρα, ενώ ταυτόχρονα το σχέδιο νόμου δίνει τη δυνατότητα σύστασης και άλλων παραρτημάτων του σε άλλες επαρχιακές πόλεις.

Βέβαια, στο σημείο αυτό θα ήθελα να υπογραμμίσω, πως το Eλληνικό Aνοικτό Πανεπιστήμιο παρέχει και μια ακόμα ευκαιρία: Την ενδυνάμωση των σχέσεων του μητροπολιτικού Eλληνισμού με τον Eλληνισμό της διασποράς, καθώς θα είναι δυνατή η φοίτηση σε αυτό των Eλλήνων του εξωτερικού, ενώ πολλές είναι και οι προοπτικές που διανοίγονται για μία ευρύτερου χαρακτήρα πολιτισμική διείσδυση, μέσω του Eλληνικού Aνοικτού Πανεπιστημίου, σε πολίτες άλλων χωρών και ιδίως των βαλκανικών.

Αγαπητοί συνάδελφοι, με το Eλληνικό Aνοικτό Πανεπιστήμιο το εκπαιδευτικό μας σύστημα αποκτά ένα θεσμό, που αποτελεί προβολή στο μέλλον. 'Eνα σύγχρονο θεσμό προώθησης της δια βίου εκπαίδευσης και ουσιαστικοποίησης της δεύτερης ευκαιρίας, που ένα δημοκρατικό κράτος δικαίου πρέπει να παρέχει στους πολίτες του.

Με το Eλληνικό Aνοικτό Πανεπιστήμιο η πατρίδα μας πραγματοποιεί ένα αποφασιστικό βήμα, ώστε να συμβαδίσει με τις ραγδαίες εξελίξεις οι οποίες ήδη έχουν δρομολογηθεί από τη μεγάλη έκρηξη των τεχνολογιών που έχει καταστήσει τη γνώση το σημαντικότερο πλουτοπαραγωγικό πόρο των σύγχρονων κοινωνιών. Η ψήφιση του νομοσχεδίου αυτού πιστεύω ότι αποτελεί την απόδειξη πως η κοινωνία μας λέει ναi στο αύριο, αντιμετωπίζοντάς το ως ευκαιρία δημιουργίας.

Σας ευχαριστώ.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Η κ. Κωνσταντοπούλου έχει το λόγο, στην παρθενική της ομιλία από του Βήματος της Βουλής. 'Ετσι δεν είναι κ. Κωνσταντοπούλου;

ΜΑΡΙΑ ΚΩΝΣΤΑΝΤΟΠΟΥΛΟΥ: Σε ένα τόσο σημαντικό θέμα, όσο είναι η παιδεία. 

Κύριε Πρόεδρε, κύριε Υπουργέ, κύριοι συνάδελφοι, ένα από τα μεγάλα προβλήματα που βασανίζει ανά πάσα στιγμή δεκάδες χιλιάδες οικογένειες στη χώρα μας προκαλείται από την ανισορροπία ανάμεσα στη ζήτηση και προσφορά για τριτοβάθμια εκπαίδευση. Οι περισσότερες οικογένειες που έχουν παιδιά μεταξύ δέκα πέντε και δέκα εννέα ετών είναι λίγο πολύ δυστυχισμένες. Υφίστανται μια μεγάλη οικονομική αφαίμαξη προς τα φροντιστήρια και τα ιδιαίτερα μαθήματα και καταπιέζουν τα παιδιά τους για να εξασφαλίσουν ότι οι θυσίες τους δεν θα πάνε στο βρόντο. Και αυτά χωρίς καμία ελπίδα, αφού οι θέσεις στην τριτοβάθμια εκπαίδευση είναι περιορισμένες.

Το πρόβλημα της ανισορροπίας στη ζήτηση και της προσφοράς της τριτοβάθμιας εκπαίδευσης δεν έχει εύκολη λύση. Είναι όμως βέβαιο, ότι όποιος καταφέρει να το λύσει, θα έχει την ευγνωμοσύνη μιας μεγάλης μερίδας ελλήνων ψηφοφόρων.

Η εύκολη λύση της αύξησης του αριθμού των σπουδαστών αδιακρίτως οδηγεί στον υποβιβασμό της ποιότητας της εκπαίδευσης. Είναι πολύ δελεαστικό να προσφεύγει κανείς σ'αυτήν την εύκολη λύση. Και είναι φοβόμαστε η λύση που διαλέγει η σημερινή Κυβέρνηση.

Η δύσκολη αλλά ορθή λύση, απαιτεί σημαντική αύξηση του κόστους της εκπαίδευσης. Περισσότεροι πόροι για αύξηση θέσεων σπουδαστών στα πανεπιστήμια και επιζήτηση υψηλότερης ποιότητας σπουδών, μπορούν και πρέπει να αποτελέσουν τους παράγοντες που θα περιορίσουν αυτήν την πλεονάζουσα ζήτηση. 

Ο εξευτελισμός της ποιότητας εκπαίδευσης, είναι μια εξαιρετικά επικίνδυνη λύση σήμερα. Γιατί σήμερα η γνώση είναι η κινητήρια δύναμη της ανάπτυξης. Η ατμομηχανή και ο ηλεκτρισμός ήταν αντίστοιχα οι κινητήριες δυνάμεις στην πρώτη και δεύτερη τεχνολογική επανάσταση της σύγχρονης εποχής. Ο ανταγωνισμός μεταξύ χωρών εστιάζεται στο ποιά μεταξύ τους είναι σε θέση να μαθαίνει γρηγορότερα λόγω της αλματώδους προόδου της γνώσης.

Η παιδεία, λοιπόν, αναδεικνύεται σήμερα σε εξαιρετικά κρίσιμο χώρο για την πορεία όλων των χωρών και φυσικά της δικής μας.

Το γεγονός ότι η γνώση είναι η κινητήρια δύναμη της ανάπτυξης, είναι εκ πρώτης όψεως πολύ θετικό, γιατί σε αντίθεση με τις προηγούμενες περιόδους, η χώρα μας έχει συγκριτικό πλεονέκτημα στον πόρο αυτό. Δεν είχαμε κάρβουνο, δεν είχαμε πηγές ενέργειας. Δεν είμαστε λαός που μπορεί να δουλέψει αποδοτικά σε πολυεπίπεδες ιεραρχίες. Οι πόροι και οι οργανωτικές απαιτήσεις της ανάπτυξης μέχρι σήμερα, δεν μας ευνοούσαν. Είμαστε όμως λαός που αγαπά την παιδεία, μαθαίνει εύκολα και παίρνει πρόθυμα πρωτοβουλίες. Αψευδής μαρτυρία η σταδιοδρομία των συμπατριωτών μας που διαπρέπουν στο εξωτερικό.

Πρέπει εδώ να δώσουμε βάρος στην παιδεία, να προσπαθήσουμε με κάθε τρόπο να διευρύνουμε την πρόσβαση στην τριτοβάθμια εκπαίδευση διαφυλάσσοντας όμως το κύρος και αυξάνοντας την ποιότητά της.

Αν ρωτήσετε έναν οικονομολόγο τι πρέπει να γίνει όταν η ζήτηση υπερβαίνει την προσφορά ενός αγαθού θα σας πει, πρέπει να αυξήσουμε την τιμή του αγαθού και μακροχρόνια την προσφορά του. Στην προκείμενη περίπτωση, την τιμή της τριτοβάθμιας εκπαίδευσης.

Η τιμή της εκπαίδευσης έχει τρεις συνιστώσες: Πρώτον, το άμεσο κόστος τα δίδακτρα. Δεύτερον, το διαφυγόν εισόδημα του εκπαιδευόμενου που δεν εργάζεται για να σπουδάσει. Τρίτον, την απασχόλησή του με την απορρόφηση της γνώσης που πολλές φορές συνιστά μια εντατική, πολύωρη και όχι πάντως ευχάριστη διαδικασία. Στην Ελλάδα η τιμή της εκπαίδευσης, είναι πολύ χαμηλή και αποτελεί αυτό ένα σοβαρό παράγοντα που επιτείνει την ανισορροπία μεταξύ ζήτησης-προσφοράς. Δεν υπάρχουν δίδακτρα, δεν είναι απαραίτητο να υπάρχει διαφυγόν εισόδημα, αφού η φοίτηση δεν είναι υποχρεωτική. Και τέλος, με διάφορες ρυθμίσεις όπως το ένα και μοναδικό σύγγραμμα, η ελάχιστη υποχρέωση συμμετοχής του σπουδαστή στην εκπαιδευτική διαδικασία, έχουμε καταφέρει να ελαχιστοποιήσουμε και το τρίτο στοιχείο του κόστους. Και αυτό είναι πολύ σοβαρό γιατί το στοιχείο αυτό συναρτάται άμεσα με την ποιότητα της εκπαίδευσης.

Ακόμα και αν δεν θέλουμε να θίξουμε τα δύο πρώτα στοιχεία του κόστους, δηλαδή, τα δίδακτρα και την υποχρεωτική παρακολούθηση, θα έπρεπε οπωσδήποτε να αυξήσουμε το τελευταίο για να έχουμε ύψος της ποιότητας εκπαίδευσης. Και είναι αυτό σήμερα πιο σημαντικό από άλλοτε για τους λόγους που εξήγησα.

Με το παρόν νομοσχέδιο, ιδρύεται το Ανοικτό Πανεπιστήμιο ως ανεξάρτητο πανεπιστήμιο με διάρθρωση και εύρος σπουδών παρόμοια αυτών που έχουν τα άλλα ελληνικά πανεπιστήμια. Είναι αλήθεια ότι είμαστε η μόνη χώρα στην Ευρώπη που δεν έχει Ανοικτό Πανεπιστήμιο σε λειτουργία. Εν μέρει, δεν αναπτύχθηκε στη χώρα μας Ανοικτό Πανεπιστήμιο, επειδή τα κλασικά πανεπιστήμια προσφέρουν τη δυνατότητα στους σπουδαστές να σπουδάσουν εξ αποστάσεως. Η φοίτηση στο ελληνικό πανεπιστήμιο δεν είναι υποχρεωτική. 'Ομως τα ελληνικά πανεπιστήμια δεν φροντίζουν για εκείνους τους


 

  

Σελίδα 2269 

 

σπουδαστές που επιλέγουν την εξ αποστάσεως εκπαίδευση. Αντιθέτως, προσπαθούν να δυσκολέψουν τόσο τα πράγματα, ώστε να τους υποχρεώσουν να φοιτούν κανονικά. 'Ενα καθαρά Ανοικτό Πανεπιστήμιο όμως, δημιουργεί το εκπαιδευτικό του υλικό έτσι ώστε η μετάδοση της γνώσης να συντελείται χωρίς την παρουσία του εκπαιδευτή. 'Εχει αναπτυχθεί τεράστια τεχνογνωσία στην εξ αποστάσεως εκπαίδευση και τα νέα τεχνολογικά μέσα την καθιστούν εξ ίσου αποτελεσματική αν όχι πιό αποτελεσματική από την κλασική εκπαίδευση, όταν το εκπαιδευτικό υλικό δημιουργείται κατάλληλα. Γι'αυτό υπάρχει η τάση και στην κλασική εκπαίδευση να αποτελέσει ανάμειξη αυτομάθησης και εκπαίδευσης με τη συμμετοχή του διδάσκοντα. 

Η ανάπτυξη της εξ αποστάσεως εκπαίδευσης είναι και απαραίτητη και ιδιαίτερα επωφελής. Γι'αυτό και η Νέα Δημοκρατία εισήγαγε το θεσμό του Ανοικτού Πανεπιστημίου με τον ν.2083/92 του νόμου Σουφλιά. Το έκανε όμως με πολλή προσοχή. Δεν δημιούργησε ένα ανεξάρτητο πανεπιστήμιο, όπως προτείνετε εδώ. Ανέθεσε την επιμέλεια του Ανοικτού Πανεπιστημίου στα άλλα πανεπιστήμια της χώρας. Μ'αυτόν τον τρόπο εξασφάλιζε το απαραίτητο κύρος και τουλάχιστον ποιότητα σπουδών αντίστοιχη μ'αυτήν των άλλων πανεπιστημίων. 'Ισως μια τέτοια ρύθμιση να περιορίζει την ευελιξία του Ανοικτού Πανεπιστημίου. 

'Ομως, η διαφύλαξη της ποιότητας κρίνεται εξαιρετικά σημαντική, γιατί οι συνθήκες μέσα στις οποίες καλείται να αρχίσει τη λειτουργία του το Ανοικτό Πανεπιστήμιο, δεν είναι ιδιαίτερα ευνοϊκές.

Πρώτα απ'όλα, οι σπουδές εξ'αποστάσεως, που συγχέονται στην Ελλάδα με τις σπουδές δι'αλληλογραφίας, δεν χαίρουν εκτίμησης στο πλατύ κοινό. Θα πρέπει συνεπώς το Ανοικτό Πανεπιστήμιο να πείσει τον κόσμο για την ποιότητα των σπουδών που προσφέρει.

Δεύτερον, σαν καινούριο πανεπιστήμιο είναι απίθανο να προσαρτίσει στην αρχή τουλάχιστον διδάσκοντες της ίδιας ποιότητας με τα κλασικά πανεπιστήμια. Ούτε και οι σπουδαστές, αν έχουν τη δυνατότητα να φοιτήσουν σε κλασικό πανεπιστήμιο, θα το προτιμήσουν. Ξεκινούμε, λοιπόν, με αρνητικά στοιχεία.

Τρίτον, η πίεση που διαπιστώσαμε στην αρχή για αύξηση του αριθμού των σπουδαστών και η εφεκτικότητα της Κυβέρνησης σε θέματα υποβιβασμού της ποιότητας, μπορεί να οδηγήσει σε ανεξέλεγκτη αύξηση και εξευτελισμό των πτυχίων. Θα πείτε: Γιατί υποψιαζόσαστε ότι η Κυβέρνηση δεν είναι ευαίσθητη σε θέματα ποιότητας σπουδών; Εδώ θα σας δώσω παραδείγματα από το δικό μας πανεπιστήμιο, το Οικονομικό Πανεπιστήμιο Αθηνών, πρώην ΑΣΣΟΕ.

Το καλοκαίρι του 1996, προεκλογικά, κληθήκαμε επειγόντως στη Σύγκλητο να αποφασίσουμε αν θέλουμε να αυξήσουμε τον αριθμό των σπουδαστών στα τμήματα του πανεπιστημίου κατά 10%. Υπήρχε μάλιστα και κάποιο αντάλλαγμα σε αύξηση της πίστωσης του πανεπιστημίου διακόσιες χιλιάδες (200.000) δραχμές ανά φοιτητή. Τα περισσότερα τμήματα αρνήθηκαν. Οσα δέχθηκαν, το έκαναν υπό τον όρο ότι τα πρόσθετα αυτά χρήματα θα τα διαχειρίζονταν οι ειδικοί λογαριασμοί, για να μπορέσουν να καλύψουν κάποιες δαπάνες σε έκτακτο διδακτικό ή βοηθητικό προσωπικό. Αυτό δεν έγινε και το μετάνοιωσαν πικρά. Το δικό μας τμήμα αρνήθηκε, επειδή δεν υπήρχαν πόροι για να υποστηρίξουν την αύξηση των σπουδαστών. Το εργαστήριο πολυμέσων έχει σαράντα οκτώ θέσεις. Στο εργαστήριο γίνονται τα μαθήματα που χρησιμοποιούν υπολογιστές και γράφουν οι φοιτητές τις εργασίες. Η εκτέλεση μεγάλου αριθμού εργασιών είναι ένα από τα πιο σημαντικά συστατικά στοιχεία υψηλής ποιότητας σπουδών. 'Ομως η παρακολούθηση των εργασιών απορροφά σημαντικό χρόνο των διδασκόντων γι' αυτό και δεν δίνονται εργασίες στα τμήματα του πανεπιστημίου που έχουν πολλούς σπουδαστές. Το δικό μας είναι από τα μικρότερα. Δεν μπορούμε με τους υπάρχοντες πόρους να αυξήσουμε τον αριθμό των σπουδαστών, χωρίς υποβιβασμό της ποιότητας των σπουδών.

Ο πρύτανης αναζητεί απελπισμένα πόρους για να αγοράσει τους υπόλοιπους τρείς ορόφους ενός κτιρίου, του οποίου αγοράζει ήδη τέσσερις ορόφους με κοινοτική χρηματοδότηση. Το διοικητικό προσωπικό έχει μειωθεί σημαντικά, γιατί δεν μπορούμε να αντικαθιστούμε αυτούς που αποχωρούν λόγω συνταξιοδότησης. Κάποιους υπαλλήλους γραμματειών που είχαμε προσλάβει με επτάμηνες συμβάσεις, τους έχουμε ξεκρέμαστους, τους πληρώνουμε επί δέκα μήνες εκτάκτως από τα έσοδα του ειδικού λογαριασμού μέχρι να φιλοτιμηθεί το Υπουργείο να ανανεώσει τις συμβάσεις τους. Υπάρχουν σημαντικές ελλείψεις σε διδακτικό προσωπικό.

Το Οικονομικό Πανεπιστήμιο είναι το δημοφιλέστερο πανεπιστήμιο στην τέταρτη δέσμη. Λειτουργεί υποδειγματικά, δεν έχουμε απεργίες, δεν έχουμε καταλήψεις. Η ποιότητα σπουδών που προσφέρουμε είναι εφάμμιλη αυτής των μεγαλυτέρων πανεπιστημίων της Αμερικής και της Ευρώπης. Θα μπορούσαμε να αυξήσουμε τον αριθμό εισακτέων, αν υπήρχε πραγματικό ενδιαφέρον και διάθεση να δοθούν οι απαραίτητοι πόροι. 'Ομως, δεν υπάρχει.

Φέτος ο αριθμός των σπουδαστών στο τμήμα μας αυξήθηκε 40%. Αυτή τη φορά δεν μας ρώτησαν καν. Καμία αύξηση χρηματοδότησης, καμία αύξηση προσωπικού, αντιθέτως το έκτακτο διδακτικό προσωπικό που αντιστοιχούσε πέρσι σε πιστώσεις δυόμισι θέσεων πλήρους απασχόλησης, μειώθηκε στο μηδεν. Το πως θα γίνουν τα μαθήματα, απασχολεί μόνον εμάς. Είναι αυτά ένδειξη ενδιαφέροντος για την ποιότητα; Για το πανεπιστήμιο, όμως, δεν είναι εξαίρεση. Τα ίδια συμβαίνουν και στα άλλα πανεπιστήμια.

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Αυτό είναι το θέμα που συζητάμε, κυρία συνάδελφε;

ΜΑΡΙΑ ΚΩΝΣΤΑΝΤΟΠΟΥΛΟΥ: Γι' αυτό και η Νέα Δημοκρατία σκληραίνει τη στάση της. Δεν είμαστε διατεθειμένοι να συναινέσουμε σε θεσμικές αλλαγές που απειλούν την ποιότητα της εκπαίδευσης. Με λύπη μας θα καταψηφίσουμε το νομοσχέδιο και επί της αρχής. Δεν αναστέλλουμε, ούτε καθυστερούμε την ανάπτυξη της εξ αποστάσεως εκπαίδευσης, γιατί η εξ αποστάσεως εκπαίδευση μπορεί να γίνει σήμερα με μεγαλύτερες εγγυήσεις ποιότητας, χρηματοδοτώντας ειδικές μονάδες στα υπάρχοντα πανεπιστήμια. 'Ηδη στο Κοινοτικό Πλαίσιο Στήριξης έχουν υποβληθεί πολλές προτάσεις απο τα υπάρχοντα πανεπιστήμια διά εξ'αποστάσεως εκπαίδευση και δεν χρηματοδοτούνται, επειδή οι πόροι έχουν δεσμευτεί για το Ανοικτό Πανεπιστήμιο. Το Ανοικτό Πανεπιστήμιο, όπως σχεδιάζεται εδώ, δεν προσφέρει καμία σοβαρή εγγύηση ποιότητας, αλλά μοιάζει να αποτελεί μια πρόσφορη λύση για την αύξηση του αριθμού των σπουδαστών και εξευτελισμό των πτυχίων και της ποιότητας της τριτοβάθμιας εκπαίδευσης. Ευχαριστώ.

(Χειροκροτήματα από την πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Σγουρίδης): Ο κ. Τατούλης έχει το λόγο.

ΠΕΤΡΟΣ ΤΑΤΟΥΛΗΣ: Κύριε Πρόεδρε, κυρίες και κύριοι συνάδελφοι, είναι γεγονός ότι στα τέλη της τελευταίας δεκαετίας του 2000 και στις αρχές του 21ου αιώνα το πιο σημαντικό στοιχείο, η πιο σημαντικότερη κατάκτηση των κοινωνιών είναι το ότι μπόρεσαν πλέον μέσα από τη λειτουργία της άμεσης πληροφόρησης και της άμεσης πρόσβασης στη γνώση να εκσυγχρονίσουν τη δική τους την παρουσία, να μπουν και να πάρουν στα χέρια τους τις παραγωγικές διαδικασίες και με αυτήν τη λειτουργία να αναβαθμίσουν την ανθρωποκεντρική αντίληψη της ίδιας της φιλοσοφικής ύπαρξης του ανθρώπου και από την άλλη μεριά να θέσουν τέρμα σε όλες αυτές τις ιδεοληψίες που ιδιαίτερα μάστισαν τον 20ο αιώνα.

Είναι γεγονός ότι ο καινούριος αιώνας θα κριθεί στο επίπεδο των καινούριων εθνικών επιλογών μέσα από τη δυνατότητα που θα έχουν οι κοινωνικές ομάδες, τα έθνη και οι λαοί για να έχουν δυο στοιχεία: Την άμεση και τη γρήγορη πρόσβαση στη γνώση. Και είναι πολύ σωστό αυτό που είπε η κ. Κωνσταντοπούλου προηγουμένως ότι εκείνο που έχει μεγάλη σημασία και είναι το κυρίαρχο θέμα, είναι το πόσο γρήγορα


 

  

Σελίδα 2270 

 

μπορείς να έχεις πρόσβαση στην πηγή της γνώσης, το πόσο πολύ γρήγορα μπορείς να κατακτήσεις τη γνώση και το πόσο πολύ γρήγορα μπορείς να επιτύχεις συνθήκες διάχυσης της γνώσης μέσα στο έθνος, μέσα στο λαό, μέσα στην κοινωνία.

Εκείνο, όμως, που έχει μεγάλη σημασία είναι ότι στις αρχές αυτού του αιώνα αναπτύσσονται καινούρια πρότυπα για τη χρησιμότητα του εκπαιδευτικού συστήματος, για το μοντέλο ανάπτυξης του εκπαιδευτικού συστήματος, για τη σχέση κοινωνίας και επιβίωσης της ίδιας της κοινωνίας σε σχέση με την ίδια την εκπαιδευτική διαδικασία.

Είναι πάρα πολύ σημαντικό να κατανοήσουμε ότι σήμερα σε παγκόσμιο επίπεδο συντελούνται κοσμοϊστορικές αλλαγές, που έχουν να κάνουν με τον τρόπο που τα ίδια τα πανεπιστήμια δημιουργούν το δικό τους ανταγωνιστικό περιβάλλον και όπου κυρίαρχο στοιχείο πλέον δεν είναι, κύριε Υπουργέ, η μεταφορά και η μετάδοση της γνώσης, αλλά η διαδικασία στην παραγωγή της γνώσης. Αυτό είναι ένα καινούριο ποιοτικό στοιχείο του εσωτερικού ανταγωνισμού που δημιουργείται μέσα στις εκπαιδευτικές κοινότητες, μέσα στα εκπαιδευτικά πρότυπα που έχουν ως κυρίαρχο στόχο το πώς θα μπορέσουν να προετοιμάσουν και πνευματικά, αλλά και οικονομικά τις κοινωνίες να πορευθούν στις καινούριες αρχές, στις καινούριες διαδικασίες που βάζουν αυτές οι αλλαγές που γίνονται συνεχώς.

Εάν, λοιπόν, δούμε κάτω από αυτήν την οπτική γωνία την εκπαιδευτική μεταρρύθμιση, έξω από τις καλές προθέσεις που σαφώς και υπάρχουν και κανένας δεν μπορεί να τις παραγνωρίσει, θα έπρεπε να σταθούμε πάρα πολύ προσεκτικά για να δούμε ποια ήταν τα στοιχεία που κυριάρχησαν στις οποιεσδήποτε εκπαιδευτικές μεταρρυθμίσεις την τελευταία εικοσιπενταετία, ιδιαίτερα μετά τα χρόνια της μεταπολίτευσης. Διαδικασίες και επιλογές οι οποίες εστερούντο του πολιτικού θάρρους, να αναληφθεί το πολιτικό κόστος ώστε να δημιουργηθεί ένα σύγχρονο πανεπιστήμιο, ένα πανεπιστήμιο που δεν θα εκπληρώνει και θα τελειώνει την ύπαρξή του μέσα από τη χρήση του για πολιτικούς ή για κομματικούς λόγους, αλλά θα μπαίνει στη διαδικασία υπηρεσίας των καινούριων στόχων και των καινούριων εκπαιδευτικών προτύπων, που μπορεί να θέσει ο ίδιος ο λαός.

Εάν δούμε, λοιπόν, τη διαδικασία από το 1974 μέχρι το 1981, μία περίοδος η οποία χρεώνεται στη Νέα Δημοκρατία, ήταν γεγονός ότι στο επίπεδο της εκπαιδευτικής πολιτικής υπήρξε ατολμία. Η Νέα Δημοκρατία ήταν δέσμια των εξελίξεων που διέκριναν τότε το πολιτικό μας σύστημα, όλων αυτών των εξελίξεων που κυρίαρχο στοιχείο είχαν την αντίσταση των φοιτητών, την αντίσταση τη δική μας, απέναντι σε οποιαδήποτε κατανόηση των καινούριων προτύπων που έπρεπε να διακρίνει το εκπαιδευτικό μοντέλο μέσα στην καινούρια πολιτική του υπόσταση.

Από το 1981 και μετά, όμως, κύριε Υπουργέ, αρχίζει μία διαδικασία, η οποία όλο και περισσότερο βαθαίνει την κρίση μέσα στα πανεπιστήμια. Τα δύο ιδεολογικά, ιδεοληπτικά πρότυπα που κυριάρχησαν επί των Κυβερνήσεων του ΠΑ.ΣΟ.Κ. είχαν ως αρχή από τα μια μεριά τη μη εντατικοποίηση των σπουδών και τον δήθεν εκδημοκρατισμό των πανεπιστημίων και από την άλλη μεριά τις κενού περιεχομένου απαιτήσεις ή ενστάσεις των καιρών ότι η παιδεία είναι αγαθό το οποίο δεν έχει να προσφέρει τίποτα στην εθνική οικονομία, αλλά εξαντλείται μόνο και μόνο στις μικροπολιτικές αιτιάσεις και εκχωρήσεις.

Αυτά τα δύο πρότυπα δημιούργησαν το πρόβλημα και με τον 1268/82, όπου για πρώτη φορά εισήχθη ένα μη ανταγωνιστικό περιβάλλον στο εκπαιδευτικό σύστημα, όπου τα πανεπιστήμια δημιούργησαν και αυτά πάλι μια ίδια αντίληψη, ανακύκλωσαν την αδυναμία τους να κατανοήσουν τα καινούρια φαινόμενα, τις καινούριες συνθήκες, τα ίδια τα κίνητρα της ζωής και τελικά τελμάτωσαν και βάλτωσαν το ελληνικό πανεπιστήμιο.

Ερχόμαστε στη σημερινή μεταρρύθμιση, στη σημερινή μεταρρυθμιστική προσπάθεια. Είναι γεγονός ότι το ανοικτό πανεπιστήμιο είναι ένας θεσμός, που σε όλον τον κόσμο εφαρμόζεται, έχει βάθος χρόνου και είναι ένας θεσμός, ο οποίος είναι επιτυχημένος.

Και είναι επιτυχημένος, κύριε Υπουργέ, ο θεσμός αυτός στις άλλες χώρες του κόσμου, γιατί εκεί και η τεχνογνωσία είχε αποκτηθεί, αλλά υπήρχε πίστη και εμπιστοσύνη του πολίτη και του φοιτητή απέναντι στις εκπαιδευτικές πολιτικές, που ασκούσαν οι κυβερνήσεις.

Σήμερα η πρόταση για το Ανοικτό Πανεπιστήμιο, είναι μια πρόταση η οποία, κατά τη δική μου τη γνώμη, δεν εξυπηρετεί κάποιους στόχους. Και νομίζω ότι είναι ψευτοδίλημμα και λειτουργεί ως άλλοθι, το να θέλουμε να μιλάμε για τη λειτουργία του Ανοικτού Πανεπιστημίου, ιδιαίτερα δε με τον τρόπο που επιλέξαμε τη λειτουργία συγκεκριμένων τμημάτων, αποκομμένων από την τεχνογνωσία, την οποία καλώς ή κακώς με τα θετικά ή τα αρνητικά σημεία έχει αποκτήσει το ελληνικό πανεπιστήμιο. Νομίζουμε ότι με αυτόν τον τρόπο προσφέρουμε λύση στην αναζήτηση του καινούριου εκπαιδευτικού προτύπου.

Θεωρώ ότι το Ανοικτό Πανεπιστήμιο εξυπηρετεί πρωτίστως κομματικές επιλογές. Και εξυπηρετεί κομματικές επιλογές, γιατί ενώ θα έπρεπε να επιμείνετε στην ανάγκη της διάχυσης της τεχνογνωσίας των ήδη λειτουργούντων πανεπιστημίων, τελικά φτιάξατε ένα μηχανισμό -έχει δίκιο η κ. Λουλέ- ο οποίος λειτουργεί ως μια καινούρια ΔΕΚΟ, η οποία λειτουργεί, αν θέλετε, κάτω από το καινούριο μοντέλο που έχετε αναπτύξει, της πολυδιάσπασης των ΔΕΚΟ και της δημιουργίας πολλών θυγατρικών εταιρειών προς εξυπηρέτηση των δικών σας κομματικών επιλογών. Σε καμιά περίπτωση δεν επιλύεται το πρόβλημα του Ανοικτού εν δυνάμει Πανεπιστημίου, του πανεπιστημίου το οποίο θα λειτουργήσει με κύριο στοιχείο τη δυνατότητα να παράγει έρευνα.

Ποια είναι τα κριτήρια, κύριε Υπουργέ, του καινούριου νομοσχεδίου, της καινούριας πρότασης, του καινούριου πανεπιστημίου και ποια σχέση θα έχει με την παραγωγή της έρευνας, με την παραγωγή της καινούριας γνώσης; Απλώς είναι μια διαδικασία, η οποία εν δυνάμει λειτουργεί ως πανεπιστημιακές σπουδές ή σπουδές επιμόρφωσης ή σπουδές κατάρτισης δι' αλληλογραφίας.

Κι αυτό, με το δεδομένο ιστορικό που υπάρχει σ' αυτόν τον τόπο, νομίζω ότι τελικά θα δημιουργήσει ακόμα περισσότερη πόλωση. Τελικά δεν θα πιάσετε τους στόχους σας, ούτε κομματικά θα σας εξυπηρετήσει. Η ίδρυση αυτού του πανεπιστημίου θα μείνει στα χαρτιά. Δεν πρόκειται ποτέ να λειτουργήσει, γιατί υπάρχουν τεράστια προβλήματα, τα οποία θα συζητήσουμε στην κατ' άρθρον συζήτηση.

Εκείνο που θα ήθελα, κύριε Υπουργέ, να σας πω είναι ότι είδα με λύπη μου να επιλέγεται ως έδρα του καινούριου πανεπιστημίου η Πάτρα.

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): 'Εχει επιλεγεί, κύριε συνάδελφε.

ΠΕΤΡΟΣ ΤΑΤΟΥΛΗΣ: Δεν είπα ότι είναι δική σας ευθύνη, απλώς ήθελα να πω ότι είναι ευθύνη του προκατόχου σας Υπουργού, του κ. Παπανδρέου, ο οποίος λειτουργώντας και σ' αυτό το επίπεδο, καθαρά μέσα σ' ένα εντελώς πελατειακό περιβάλλον, σε ένα περιβάλλον εξυπηρέτησης των προσωπικών πελατειακών, πολιτικών σχέσεων, επέλεξε την Πάτρα. Για ποιους λόγους επελέγη η Πάτρα; Η περιφέρεια Πελοποννήσου είναι εκτός των ορίων της ελληνικής επικράτειας;

Θα ήθελα, κύριε Υπουργέ, σ' αυτό το σημείο να το δείτε πάρα πολύ προσεκτικά. Γνωρίζετε, είσθε σαφώς γνώστης του αιτήματος της περιφέρειας Πελοποννήσου. Η περιφέρεια Πελοποννήσου, εδώ και αρκετά χρόνια από την υποβάθμιση που έχει δεχθεί από τις συμπεριφορές της πολιτείας, έχει ένα αίτημα, να δημιουργηθεί κάποιο πανεπιστήμιο, κάποια πανεπιστημιακή σχολή με έδρα την Τρίπολη.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).

Θα ήθελα σ'αυτό το σημείο, κύριε Υπουργέ, να κάνω χρήση και να απαιτήσω από εσάς να ξαναδείτε την έδρα του καινούριου Πανεπιστημίου. Σας ευχαριστώ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεώργιος


 

  

Σελίδα 2271 

 

Τσαφούλιας, Βουλευτής Αχαϊας έχει το λόγο.

Από τη θέση σας να μιλήσετε, κύριε Τσαφούλια. Πέντε λεπτά έχετε, θα σας το χρεώσω στα οδοιπορικά και θα έρθει ίσα-ίσα!

ΓΕΩΡΓΙΟΣ ΤΣΑΦΟΥΛΙΑΣ: Κάνατε λάθος, κύριε Πρόεδρε, και μου βάλατε δέκα λεπτά.

ΠΡΟΕΔΡΕΥΩΝ (Παναγιώτης Ν. Κρητικός): Κάνετε λάθος εσείς, γιατί σας διαφεύγει η ειδική διάταξη του Κανονισμού που λέει ότι το κόμμα που έχει ειδικό αγορητή...

ΓΕΩΡΓΙΟΣ ΤΣΑΦΟΥΛΙΑΣ: Την ξέρω τη σχετική διάταξη, αλλά επειδή είναι άδικος ο Κανονισμός, επιμένουμε στο λάθος.

ΠΡΟΕΔΡΕΥΩΝ (Παναγιώτης Ν. Κρητικός):...ο χρόνος των άλλων ομιλητών του περιορίζεται στο ήμισυ.

ΓΕΩΡΓΙΟΣ ΤΣΑΦΟΥΛΙΑΣ: Είναι τελείως άδικος και αντισυνταγματικός. Είναι κατακερματισμένη η υπόθεση της λειτουργίας του Κοινοβουλίου.

ΠΡΟΕΔΡΕΥΩΝ (Παναγιώτης Ν. Κρητικός): Να τον προσβάλετε αρμοδίως...

ΓΕΩΡΓΙΟΣ ΤΣΑΦΟΥΛΙΑΣ: Οι πλειοψηφίες αυτά ρυθμίζουν.

Εάν γινόταν ένα γκάλοπ, κύριε Υπουργέ, στην Ελλάδα και πριν αναλάβετε την προσπάθεια για το Ανοικτό Πανεπιστήμιο, πριν προβείτε στο εγχείρημα και ρωτούσατε όλους τους 'Ελληνες, από είκοσι ετών έως σαράντα πέντε, εάν θέλουν να κάνετε ένα ανοικτό πανεπιστήμιο και αν αυτό το ανοικτό πανεπιστήμιο θέλουν να έχει επαγγελματική αποκατάσταση ή να γίνουν απλά σοφοί, αν δηλαδή θέλουν να αναβαθμίσουν τη γνώση τους, να έχουν δια βίου εκπαίδευση, να γίνουν συγκροτημένες προσωπικότητες για τον τόπο, χωρίς επαγγελματική αποκατάταση ή αν θέλουν επαγγελματική αποκατάσταση, θα απαντούσε τουλάχιστον το 90% ότι θέλουν το Ανοικτό Πανεπιστήμιο να έχει επαγγελματική αποκατάσταση. Και αυτό, γιατί απλούστατα όλος ο κόσμος αυτός, στη σύγχρονη εποχή και ιδίως στην εποχή κατά την οποία γίνονται συζητήσεις για το πώς θα επιβιώσουν σ'αυτόν τον τόπο και γενικότερα στην Ευρώπη, δίνει την απάντηση "θέλω επάγγελμα, θέλω ζωή, θέλω χρήματα".

Επομένως, το κίνητρο ξεκινάει από εκεί. Φτιάχνετε ένα ανοικτό πανεπιστήμιο σαν μια παγίδα λειτουργίας της sertio spei, της αγοράς ελπίδος, ότι όσοι εξέλθουν από το πανεπιστήμιο αυτό θα έχουν εργασία. Είναι ένα γέλασμα της νέας γενιάς ότι αυτοί οι άνθρωποι κάπου θα βρουν έλεος, κάπου θα βρουν εργασία, κάτι θα γίνει και γι'αυτούς.

Επομένως, αυτό είναι ισάξιο με όλη την πολιτική στην παιδεία που ακολουθήθηκε τα είκοσι τελευταία χρόνια, ένα συνονθύλευμα νομοθετικών διαταγμάτων που κατακερμάτισε την ψυχική δύναμη των νέων της Ελλάδος, που αυτήν τη στιγμή μπορώ να πω ότι έχετε δημιουργήσει -και δημιουργούμε- κοινωνία νέων χωρίς ιδανικά.

Επειδή πουλήσατε την παιδεία κατά τον χειρότερο και ευτελέστερο τρόπο, δημιουργήσατε όλες εκείνες τις προϋποθέσεις να φτάσουν οι νέοι στην απόγνωση, να φτάσουν στην ανεργία, να φτάσουν στο κατάντημα του ψυχικού τραυματισμού, επειδή δεν έχουν εργασία.

Φέρατε έναν κατάλογο εδώ για το πόσοι πτυχιούχοι από κάθε σχολή και από κάθε κλάδο της πανεπιστημιακής εκπαίδευσης είναι άνεργοι; Ρωτήσατε μόνο τα γκάλοπ των εφημερίδων, που δεν τα πιστεύετε και δεν τα πιστεύει και όλος ο κόσμος. Μόνο εκείνα γράφουν.

Πήρατε επίσημα ως καταστατικό χάρτη τους ανθρώπους που έχουν βγει από το πανεπιστήμιο κατά κλάδο και κατά επιστήμη, για να δείτε πόσες χιλιάδες άνεργοι επιστήμονες υπάρχουν; Τι θα κάνετε μ'αυτούς; Θα κάνετε αυτό που κάνατε τον Αύγουστο, που προσπαθήσατε να αντιμετωπίσετε το πρόβλημα με εκείνο το θρυλικό νομοσχέδιο για την παιδεία, με το οποίο τελικά δεν κάνατε τίποτε και με το οποίο διεπιστώθη η ύπαρξη τεραστίων ελλείψεων;

'Εχετε εκπαιδευτικά ιδρύματα που έχουν τεράστιες ελλείψεις, που δεν έχουν καν συγκροτηθεί, που έχουν ανάγκη από εκπαιδευτικό προσωπικό, από υλικοτεχνική υποδομή, από τεχνογνωσία, από εργαλεία, από μηχανήματα κλπ. 'Εχουμε ένα εκπαιδευτικό σύστημα, με το οποίο τα πανεπιστήμια, αυτήν τη στιγμή, δεν έχουν τη δυνατότητα να παρέχουν τις υπηρεσίες τους στους φοιτητές. Επομένως, πώς είναι δυνατόν να βγει από εδώ ένα ανταγωνιστικό επιστημονικό δυναμικό;

Θα βγει από τα ελληνικά πανεπιστήμια ανταγωνιστικό επιστημονικό δυναμικό, για να ανταγωνισθεί τα ξένα πανεπιστήμια που, αν δεν φύγουν από εδώ να πάρουν κανένα master στο εξωτερικό, δεν τους παίρνουμε ούτε για εργασία; Τι είναι εκείνο που θα φέρει την ανταγωνιστικότητα με το Ανοικτό Πανεπιστήμιο; Θα εξαχθεί εκ του Ανοικτού Πανεπιστημίου επιστημονικό δυναμικό που θα φέρει ανταγωνιστικότητα στον αιώνα που έρχεται και στην λειτουργία της παγκοσμιοποίησης της οικονομίας και του ανταγωνισμού;

Πού το βλέπετε αυτό, όταν συγκροτείτε σ' ένα σκέτο χαρτί, σε μία φυλλάδα, σ' ένα άνευ σημασίας έγγραφο που μας στείλατε εδώ, το Ανοικτό Πανεπιστημίου χωρίς να ερευνάτε με συγκεκριμένες προϋποθέσεις πόσοι θα φοιτούν; Κάνατε καμία έρευνα να δείτε πόσοι θα φοιτήσουν τον πρώτο χρόνο; Κάνατε τουλάχιστον μελλοντολογική πρόβλεψη ότι τον πρώτο χρόνο θα φοιτήσουν τόσοι, το δεύτερο τόσοι, τον τρίτο τόσοι, τον τέταρτο τόσοι και τον πέμπτο τόσοι; Και ότι θα χρειασθεί διδακτικό προσωπικό, για το πρώτο χρόνο τόσοι, για το δεύτερο τόσοι κ.ο.κ.;

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ.ΛΟΥΚΑΣ ΑΠΟΣΤΟΛΙΔΗΣ)

Γιατί φθάσατε τη δαπάνη από τα τετρακόσια εκατομμύρια (400.000.000) στα τρία δισεκατομμύρια (3.000.000.000) αυθαιρέτως χωρίς καμία αιτιολογία; Αυτό είναι κατάντημα, εφόσον δεν έχετε προβλέψει λειτουργικά, αιτιολογικά, με πλήρη ανάλυση τα κονδύλια και τους λόγους των κονδυλίων που θα απαιτηθούν την πενταετία, ώστε να καταστεί στον ελληνικό λαό σαφές ότι δεν πετάτε χρήματα.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Πάτε από τα τετρακόσια εκατομμύρια (400.000.000) στα τρία δισεκατομμύρια (3.000.000.000), για να διευκολύνετε τι; Πρώτον, όσοι έρθουν στο Ανοικτό Πανεπιστήμιο, θα ησυχάσουν προσωρινά, διότι θα καταπολεμηθεί κατά κάποιο τρόπο η ανεργία, επειδή θα ασχολούνται με το πανεπιστήμιο και όταν βγουν θα δούμε...

ΠΡΟΕΔΡΕΥΩΝ (Λουκάς Αποστολίδης): Τελειώνετε, κύριε Τσαφούλια.

ΓΕΩΡΓΙΟΣ ΤΣΑΦΟΥΛΙΑΣ: Θα μισθοδοτηθούν οι δικοί σας, οι δάσκαλοι και το υπαλληλικό προσωπικό και δεν θα γίνει τίποτε άλλο. 

Αυτό το κάνετε αόριστα για να εξυπηρετήσετε σκοπιμότητες και για να συμπληρώσετε το νομοσχέδιο του Αυγούστου για δήθεν κατάργηση των εξετάσεων. Για ποια ανάπτυξη μιλάτε; Για ποια καταπολέμηση της ανεργίας μιλάτε μέσω αυτού του νομοσχεδίου;

'Οπως κατεξευτελίσθη ο αγροτικός τομέας ...

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, πρέπει να τελειώσετε.

ΓΕΩΡΓΙΟΣ ΤΣΑΦΟΥΛΙΑΣ:'Οπως είναι κατηργημένος ο αγροτικός τομέας, διότι δεν υπήρξε προγραμματισμός αναδιαρθρώσεως καλλιεργειών, έτσι εξευτελίζεται και ο θεσμός της εκπαίδευσης με το Ανοικτό Πανεπιστήμιο, το οποίο κάνετε. 'Οπως χαρίστηκαν τα διακόσια δισεκατομμύρια (200.000.000.000) για κοινωνικούς σκοπούς, για τα χρέη των συνεταιρισμών, την ίδια σκοπιμότητα έχει και τούτο, για να δωρηθούν ορισμένα χρήματα στους "ημετέρους" και να καταλαγιάσει κατά κάποιο τρόπο η αγανάκτηση των ανθρώπων που δεν έχουν εργασία, ότι αν βγάλουν το Ανοικτό Πανεπιστήμιο θα βρουν εργασία.

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, έχετε ολοκληρώσει.

ΓΕΩΡΓΙΟΣ ΤΣΑΦΟΥΛΙΑΣ: Δεν αντιμετωπίζεται η ανεργία ούτε με την καταπολέμηση του αγροτικού τομέαούτε με ψεύτικα διλήμματα και Αη-Βασιλιάτικες διατάξεις που φέρνετε απροσδιόριστα, χωρίς προγαμματισμό, χωρίς μελέτη, χωρίς συγκεκριμένα στοιχεία, χωρίς τίποτα ...

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια,


 

  

Σελίδα 2272 

 

με ακούτε; Τελειώσατε.

ΓΕΩΡΓΙΟΣ ΤΣΑΦΟΥΛΙΑΣ: Κατασπαταλώνται χρήματα του δημοσίου για κομματική σκοπιμότητα και για καθησύχαση της αγανακτήσεως των νέων ότι δήθεν καταργούνται οι εισαγωγικές εξετάσεις. 

'Ενα τέτοιο νομοθέτημα είναι άξιο περιφρονήσεως από όλη τη Βουλή.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κασσίμης έχει το λόγο, για τρία λεπτά.

ΘΕΟΔΩΡΟΣ ΚΑΣΣΙΜΗΣ: Μπορώ να πω ότι σε γενικές γραμμές έχω καλυφθεί από τους συναδέλφους, αλλά αισθάνομαι υποχρέωσή μου να πω δύο πράγματα.

Θυμάμαι την εκπαιδευτική μεταρρύθμιση επί εποχής του αειμνήστου Γεωργίου Παπανδρέου επί Παπανούτσου. 'Ημουν μαθητής. Δεν καταλάβαμε τίποτα. Συνεχίσαμε πάρα πολύ ωραία να μαθαίνουμε γράμματα. Από το 1976 έχουμε ταράξει τη χώρα με μεταρρυθμίσεις. Από το 1976 έχει ξεκινήσει αυτή η πολύ ωραία προσπάθεια διαλύσεως της ελληνικής παιδείας.

Το λέω με αυτήν την ευκαιρία, κύριε Υπουργέ, διότι ωραία τα πανεπιστήμια, τα ανοικτά πανεπιστήμια, αλλά έχουμε ξεχάσει τα σχολεία που βγάζουν πολίτες. Δεν ασχολούμαστε καθόλου και φοβούμαι ότι ο κάθε Υπουργός Παιδείας θέλει να αφήσει τη σφραγίδα του και δεν είναι πάντα αυτή, η οποία τον εκπροσωπεί στην αγωνία του να κάνει κάτι.

Γιατί τα λέω αυτά; Πιστεύω ότι σοβαρά αντιμετωπίζετε τα πράγματα, αλλά τούτο εδώ το Ανοικτό Πανεπιστήμιο -με το οποίο δεν διαφωνώ- έχει πάρα πολλά ερωτηματικά. Δεν είμαι ειδικός στα της παιδείας, έκατσα όμως και το κουβέντιασα. Είδα ότι κάνουμε άλλο ένα πανεπιστήμιο από το μηδέν. Θα το στήσουμε από την αρχή. Θα κάνουμε μια διοικούσα επιτροπή. Θα φωνάξουμε ποιοι θέλουν να γίνουν καθηγητάδες και ξέρετε καλύτερα από εμένα πως έχουμε υπερπληθώρα καθηγητάδων στα πανεπιστήμια. Οι μισοί είναι συνάδελφοί μας Βουλευτές και οι άλλοι μισοί είναι σύμβουλοι επιχειρήσεων. Στα πανεπιστήμια αυτοί που διδάσκουν είναι οι βοηθοί. Δεν έχει καμία σχέση με τους συναδέλφους, τους εκτιμώ, αλλά έτσι είναι.

Θα φθάσουμε, λοιπόν, να κάνουμε μια άλλη ομάδα καθηγητών, μια άλλη διοίκηση πανεπιστημίου, η οποία να λειτουργήσει το νέο αυτό διά δι'αλληλογραφίας σύστημα. Το αμερικάνικο ή το ευρωπαϊκό; Συνδεδεμένο με την παραγωγή, συνδεδεμένο με την ανωτάτη παιδεία που υπάρχει;

Φοβάμαι κάτι, κύριε Υπουργέ. Θα πετύχετε αυτό που έχετε υποσχεθεί. Το 2000, δεν θα υπάρχει κανείς εκτός πανεπιστημίου. Θα έχουν πάρει όλοι διπλώματα δι'αλληλογραφίας. Και ρωτάω, μήπως -όχι εκ προθέσεως- πουλάτε ελπίδα; Κάνουμε εμπόριο ελπίδας, ότι αυτός που θα πάρει ένα πτυχίο δι'αλληλογραφίας, θα μπορεί ισότιμα με τον άλλο να διεκδικήσει μια θέση δουλειάς; Πολύ φοβάμαι ότι δεν πάμε ώριμα στη δημιουργία αυτού του θεσμού.

Αλλά δεν θα καταναλωθώ με αυτά. Μια έκκληση θα κάνω, κύριε Υπουργέ. Αν λειτουργούσα ως ο προκάτοχός σας θα έλεγα να γίνει η έδρα στο Γύθειο, να έχουμε και ένα μανιάτικο πανεπιστήμιο. Δεν λειτουργώ, έτσι, ούτε όπως ο συνάδελφος κ. Τατούλης που είπε: "Η υποβαθμισμένη περιοχή". 'Οχι.

ΣΤΕΦΑΝΟΣ ΜΑΝΟΣ: Είναι υποβαθμισμένη η Τρίπολη; Σοβαρολογείτε;

ΠΕΤΡΟΣ ΤΑΤΟΥΛΗΣ: 'Αλλος Αρκάς!

ΘΕΟΔΩΡΟΣ ΚΑΣΣΙΜΗΣ: Είναι, είναι.

Η πρώτη φιλοσοφική σχολή της σκλαβωμένης Ελλάδας ήταν απέναντι από τη Δημητσάνα, στη Μονή του Φιλοσόφου. 'Εχουμε υποχρέωση σ'εκείνη την περιοχή -δεν είμαι Αρκάς καν- να φτιάξουμε την έδρα ενός πανεπιστημίου, έστω και αν είναι πανεπιστήμιο δι'αλληλογραφίας. Γι'αυτό κάνω έκκληση. Είναι προκλητικό, αν θέλετε, δεύτερη έδρα πανεπιστημίου στην Πάτρα. Κάντε το στην Τρίπολη, ώστε να φανεί πράγματι ότι δικαιώνεται ιστορικά μια περιοχή η οποία τόσα έχει προσφέρει στη χώρα.

Ευχαριστώ πολύ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Και εγώ ευχαριστώ, κύριε συνάδελφε.

Ο Υπουργός κ. Γεράσιμος Αρσένης έχει το λόγο.

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Κυρίες και κύριοι συνάδελφοι, ο θεσμός του Ανοικτού Πανεπιστημίου είναι ένα αναγκαίο και αναπόσπαστο κομμάτι του εκπαιδευτικού συστήματος που προωθείται από την εκπαιδευτική μας μεταρρύθμιση.

Βέβαια, ο θεσμός του Ανοικτού Πανεπιστημίου δεν είναι νέος. Εισάγεται με μεγάλη καθυστέρηση δεκαετιών, αν όχι αιώνα, και στον τόπο μας. Η ανάγκη της ίδρυσης Ανοικτού Πανεπιστημίου είχε αναγνωριστεί από καιρό. Γι'αυτό, κατ'αρχήν, το Ανοικτό Πανεπιστήμιο ιδρύθηκε το 1992 και η λειτουργία εξειδικεύθηκε το 1995.

Εκπλήσσομαι πράγματι, διότι σήμερα η Νέα Δημοκρατία διαψεύδει τον εαυτό της. Το Ανοικτό Πανεπιστήμιο είχε προωθηθεί και ψηφιστεί επί Κυβερνήσεως Νέας Δημοκρατίας με Υπουργό Παιδείας τον κ. Σουφλιά. Θα περίμενα, λοιπόν ως στοιχειώδη ανταπόκριση στη θέση της Νέας Δημοκρατίας το 1992 η Νέα Δημοκρατία να ψήφιζε σήμερα επί της αρχής τη συγκρότηση του Ανοικτού Πανεπιστημίου. Αν είχαν ή αν έχουν πραγματικά προβλήματα με συγκεκριμένα άρθρα, αυτά θα μπορούσαμε να τα συζητήσουμε στη συζήτηση την Τρίτη. Αλλά, από ό,τι άκουσα, δεν υπάρχουν συγκεκριμένα επιχειρήματα για συγκεκριμένα άρθρα. 'Ακουσα με προσοχή τους ομιλητές της Αξιωματικής Αντιπολίτευσης οι οποίοι δεν μίλησαν ουσιαστικά για το Ανοικτό Πανεπιστήμιο. Μίλησαν γενικώς περί της μεταρρύθμισης.

Η συνάδελφος η κ.Κωνσταντοπούλου ανάλωσε την ομιλία της για το τι γίνεται στο Οικονομικό Πανεπιστήμιο. Σε μια άλλη ευκαιρία, θέλω και εγώ να μιλήσω για το τι γίνεται στο Οικονομικό Πανεπιστήμιο της Αθήνας, αλλά αυτό δεν είναι το θέμα μας. Το θέμα μας είναι ο θεσμός του Ανοικτού Πανεπιστημίου.

Νομίζω ότι οφείλω ορισμένες εξηγήσεις: Πρώτα απ' όλα, το Ανοικτό Πανεπιστήμιο δεν προωθείται για να αυξήσουμε τον αριθμό των εισακτέων στην τριτοβάθμια εκπαίδευση. Αυτό το επιτυγχάνουμε με άλλες μεθόδους, που τις εξήγησα, όταν συζητήσαμε το βασικό νόμο της μεταρρύθμισης το Σεπτέμβρη. Επιτυγχάνεται με την αύξηση του αριθμού των τμημάτων και με τη βελτίωση της υποδομής στα πανεπιστήμια και στα ΤΕΙ. Ακόμα, επιτυγχάνεται με την καλύτερη αξιοποίηση του χρόνου των μελών ΔΕΠ.

Με το νομοσχέδιο που περάσαμε πρόσφατα από τη Βουλή, όπου ο πανεπιστημιακός πλήρους απασχόλησης είναι υποχρεωμένος να διδάσκει έναν ελάχιστο αριθμό ωρών την εβδομάδα, αυξάνεται πολύ η δυνατότητα των Πανεπιστημίων να προσφέρουν και νέα μαθήματα. Στην Ελλάδα έχουμε μια ιδιαίτερα ευνοϊκή σχέση καθηγητή-φοιτητή στα ελληνικά πανεπιστήμια και στα ΤΕΙ και νομίζω ότι, με μία ορθολογική αξιοποίηση αυτών των ανθρώπινων πόρων και με την αύξηση των τμημάτων που ανέφερα, θα μπορέσουμε να απορροφήσουμε τους απόφοιτους του ενιαίου λυκείου το 2000, χωρίς να προσφύγουμε σε νέα πανεπιστήμια ή σε νέους θεσμούς.

Το Ανοικτό Πανεπιστήμιο δεν προωθείται για να απορροφήσουμε αυτού του είδους τους φοιτητές. Το Ανοικτό Πανεπιστήμιο προωθείται για να καλύψει άλλες ανάγκες, διαφορετικού πληθυσμού, φοιτητικού και θα αναφερθώ σ' αυτό το θέμα σε λίγο.

Θα ήθελα επίσης να πω ότι το Ανοικτό Πανεπιστήμιο είναι ισότιμο με τα άλλα πανεπιστήμια. Αυτή η αναφορά "Πανεπιστήμιο δι' αλληλογραφίας" ως πανεπιστήμιο δεύτερης κατηγορίας, αδικεί τα Ανοικτά Πανεπιστήμια που λειτουργούν σήμερα σε παγκόσμιο επίπεδο. Αντίθετα, η φοίτηση στο Ανοικτό Πανεπιστήμιο είναι ακόμα πιο αυστηρή από τη φοίτηση στα παραδοσιακά πανεπιστήμια και το πτυχίο και τα πιστοποιητικά των Ανοικτών Πανεπιστημίων είναι αναβαθμισμένα. Η εξ αποστάσεως διδασκαλία με τις νέες μεθόδους, είναι μέθοδος αναβαθμισμένης διδασκαλίας. Θα αναφέρω μόνο το παράδειγμα ενός γνωστού Πανεπιστημίου της Αμερικής, το ΜΙΤ -το ξέρω και προσωπικά- και σας λέγω ότι στους νέους φοιτητές τώρα, στους πρωτοετείς και δευτεροετείς, η φοίτηση


 

  

Σελίδα 2273 

 

είναι εξ αποστάσεως στη μεγάλη πλειοψηφία.

Θα πάψει, λοιπόν, αυτός ο υπαινιγμός ότι το Ανοικτό Πανεπιστήμιο δι' αλληλογραφίας, δίνει διπλώματα κατώτερης ποιότητας. Θα είναι πολύ δύσκολο ή δυσκολότερο τουλάχιστον, να παρεις πτυχίο από το Ανοικτό Πανεπιστήμιο. Και το πτυχίο θα είναι, τουλάχιστον, ισότιμο από άποψη εκπαιδευτικού περιεχομένου απο τα πτυχία των πανεπιστημίων και των ΤΕΙ που γνωρίζουμε σήμερα.

Αλλά αυτό με φέρνει σε ένα άλλο θέμα, που πρέπει να εξηγήσω. Τα πανεπιστήμια δεν είναι για να κατοχυρώσουν επαγγελματικά δικαιώματα. Τα πανεπιστήμια είναι για να προωθήσουν τη γνώση, να γίνει μία επένδυση γνώσης και επιστήμης στο άτομο. Και το στοίχημα της πολιτείας είναι ότι όσο πιο μορφωμένο πληθυσμό έχεις, όσο περισσότεροι πολίτες έχουν πανεπιστημιακές γνώσεις, τόσο καλύτερα θα λειτουργήσει η Δημοκρατία και τόσο πιο εύκολα, μέσα απο τους θεσμούς της παραγωγής, η ίδια η κοινωνία θα βρει λύσεις στο πρόβλημα της απασχόλησης και της ανάπτυξής της.

Το άνοιγμα, λοιπόν, στην τριτοβάθμια εκπαίδευση είναι ένα βήμα για την εμβάθυνση της ίδιας της δημοκρατίας. Θέλουμε πολίτες που έχουν γνώση, έχουν αναπτύξει τη δική τους κριτική σκέψη και μπορούν να έχουν άποψη για τα πολιτικά και τα κοινωνικά θέματα. Είναι μόνο μέσα από μία ενεργό λειτουργία των πολιτών που θα κατοχυρώσουμε τη λειτουργία των δημοκρατικών θεσμών. Αλλά είναι και μέσα από μία πολιτεία που έχει πολίτες με ανώτατη γνώση που θα μπορούμε να επιλύσουμε δημοκρατικά, μέσα από τις διαδικασίες της παραγωγής, τα προβλήματα που μαστίζουν τις σύγχρονες κοινωνίες, το πρόβλημα της ανεργίας, το πρόβλημα της ανάπτυξης.

Το Ανοικτό Πανεπιστήμιο είναι μία συμβολή προς αυτήν την κατεύθυνση. Δεν πρέπει να συγχέεται το πανεπιστήμιο με τον επαγγελματικό προγραμματισμό. Ο επαγγελματικός προγραμματισμός αν ποτέ είχε κάποια θέση, θα έχει θέση σε μια κλειστή οικονομία με κεντρικό σχεδιασμό όπου θα μπορούσαμε, με βεβαιότητα, να πούμε ότι τόσο θα είναι ο πληθυσμός μετά από δέκα χρόνια, τόσους γιατρούς χρειαζόμαστε και τόσοι γιατροί θα αποφοιτήσουν από τις ιατρικές σχολές.

Σήμερα, σε μια ανοιχτή οικονομία, σε μία ανοιχτή κοινωνία δεν μπορούμε να κάνουμε το σχεδιασμό. Γιατί αν χρειαζόμαστε μόνο, ας πούμε, διακόσιους πενήντα γιατρούς παραπάνω κάθε χρόνο στην ελληνική κοινωνία και αν μόνο τόσους παίρνουν τα ελληνικά πανεπιστήμια για ελληνικό προγραμματισμό, μπορούν να πάνε άλλοι τόσοι στο εξωτερικό, να σπουδάσουν ιατρική και να έλθουν εδώ να αναγνωρίσουν τα διπλώματά τους και να έχουμε τελικά διπλάσιο αριθμό απ' αυτόν που θέλουμε.

Λοιπόν, τα πανεπιστήμια σήμερα δεν μπορούν να κάνουν επαγγελματικό προγραμματισμό, όχι μόνο στην Ελλάδα αλλά σε καμία χώρα του κόσμου. Η εξισορρόπηση μεταξύ προσφοράς και ζήτησης επαγγελμάτων θα γίνει όχι με τα πανεπιστήμια αλλά μέσα από άλλες διαδικασίες που είναι έξω από το εκπαιδευτικό σύστημα.

Τώρα, το Ανοικτό Πανεπιστήμιο δεν είναι ένα άλλο πανεπιστήμιο πρόσθετο στα δεκαοκτώ πανεπιστήμια που έχουμε. Είναι ένα διαφορετικό πανεπιστήμιο που απαντά σε διαφορετικές ανάγκες της ελληνικής κοινωνίας. Αν ήταν ένα άλλο πανεπιστήμιο, θα είχαμε ένα προεδρικό διάταγμα, θα βγάζαμε ένα άλλο πανεπιστήμιο με έδρα σε μια άλλη επαρχιακή πόλη ίσως και θα τέλειωνε η ιστορία εκεί. Αυτό όμως είναι ένα άλλο πανεπιστήμιο. Και δύο είναι τα στοιχεία που το διαφοροποιούν από τα πανεπιστήμια που έχουμε σήμερα. Πρώτον ότι εξειδικεύεται αποκλειστικά στην εξ αποστάσεως μάθηση. Αυτό δίνει μια πολύ ισχυρή δυναμική στο ανοιχτό πανεπιστήμιο γιατί μπορεί να χρησιμοποιήσει σύγχρονες μεθόδους όχι μόνο δι' αλληλογραφίας, όχι μόνο με βίντεο, αλλά και με ηλεκτρονική αλληλογραφία και με άλλες μεθόδους και με κλειστή τηλεόραση. Οι μέθοδοι αυτοί έχουν αποδειχθεί ακόμη πιο αποτελεσματικοί από την παραδοσιακή μέθοδο της διδασκαλίας μέσα στην αίθουσα.

Βέβαια, και τα άλλα πανεπιστήμια μπορούν, αν θέλουν, να χρησιμοποιήσουν εν μέρει και την εξ αποστάσεως διδασκαλία, όπως αρχίζει να κάνει το Πανεπιστήμιο της Κρήτης. Αλλά, το Ανοικτό Πανεπιστήμιο εξειδικεύεται αποκλειστικά σ' αυτήν τη σύγχρονη μέθοδο.

Το δεύτερο στοιχείο που διαφοροποιεί το Ανοικτό Πανεπιστήμιο είναι ότι αναφέρεται σ' ένα διαφορετικό φοιτητικό πληθυσμό.

'Εχουμε, πρώτα απ' όλα, πολλά άτομα που ζουν και εργάζονται σε περιοχές που είναι απομακρυσμένες από έδρες πανεπιστημίων. Αυτά τα άτομα μπορούν να παρακολουθήσουν μαθήματα πανεπιστημιακού επιπέδου μέσα από το Ανοικτό Πανεπιστήμιο.

'Επειτα, έχουμε άτομα που εργάζονται, που δεν μπορούν να παρακολουθήσουν τα κανονικά μαθήματα ενός πανεπιστημίου, έχουν όμως ελεύθερο χρόνο και έχουν και ανάγκη τριτοβάθμιας εκπαίδευσης. Είναι πολλοί, παραδείγματος χάρη, οι εκπαιδευτικοί που εργάζονται στα νησιά, σε ακριτικές περιοχές, οι οποίοι θέλουν να προχωρήσουν σε μία μεταπτυχιακή μόρφωση ή να πάρουν ένα πιστοποιητικό εκπαίδευσης σε παιδική ψυχολογία.

Το Ανοικτό Πανεπιστήμιο ανοίγει τις πόρτες και σ' αυτήν την κατηγορία για πανεπιστημιακή μόρφωση.

'Εχουμε την περίπτωση πολλών ατόμων που, για διαφορετικούς λόγους, δεν σπούδασαν σε πανεπιστήμιο στα δεκαοχτώ τους χρόνια και μετά από χρόνια θέλουν και μπορούν να παρακολουθήσουν μαθήματα τριτοβάθμιας εκπαίδευσης. Το Ανοικτό Πανεπιστήμιο το κάνει αυτό δυνατό.

'Εχουμε την περίπτωση πολλών γυναικών που, μετά από κάποια χρόνια μέσα στην οικογένεια και στο σπίτι, όταν έχουν μεγαλώσει τα παιδιά, θέλουν να συνεχίσουν τις πανεπιστημιακές τους σπουδές ή να αρχίσουν πανεπιστημιακές σπουδές, ενώ εργάζονται στο σπίτι και φροντίζουν την οικογένεια. Δεν μπορούν να πάνε στο πανεπιστήμιο να παρακολουθήσουν κανονικά μαθήματα, αλλά έχουν το χρόνο να παρακολουθήσουν μαθήματα πανεπιστημιακού επιπέδου. Το Ανοικτό Πανεπιστήμιο το κάνει αυτό πραγματικότητα.

'Εχουμε λοιπόν μία αναφορά σ' ένα διαφορετικό φοιτητικό πληθυσμό, στον οποίο η τριτοβάθμια εκπαίδευση είναι κλειστή εάν δεν έχουμε Ανοικτό Πανεπιστήμιο. Και η ζήτηση είναι μεγάλη.

Από τα τηλεφωνήματα που παίρνουμε στο Υπουργείο Παιδείας για τα θέματα της εκπαιδευτικής μεταρρύθμισης, η εγγραφή στο Ανοικτό Πανεπιστήμιο έρχεται πρώτη σε προτεραιότητα. Και δεν υπάρχει καμία αμφιβολία ότι το Ανοικτό Πανεπιστήμιο θα καλύψει πραγματικές ανάγκες της ελληνικής κοινωνίας.

Αυτά είναι λοιπόν, τα δύο βασικά στοιχεία που διαφοροποιούν το Ανοικτό Πανεπιστήμιο από τα άλλα πανεπιστήμια και που υπογραμμίζουν τη μεγάλη του συμβολή στο εκπαιδευτικό μας σύστημα και την προσφορά του στην κοινωνία.

Το Ανοικτό Πανεπιστήμιο δεν μπορεί να είναι ένα παράρτημα συνεργασίας των άλλων πανεπιστημίων. Το μεγάλο λάθος του νόμου Σουφλιά είναι ότι έκανε το Ανοικτό Πανεπιστήμιο ένα παρακλάδι της συνεργασίας της Συνόδου των Πρυτάνεων. Τα ελληνικά πανεπιστήμια έχουν δυσκολίες και οι πρυτάνεις έχουν δυσκολία να διοικήσουν τα δικά τους πανεπιστήμια. 'Ολοι μαζί δεν νομίζω ότι μπορούν να διοικήσουν ένα άλλο, διαφορετικό, πανεπιστήμιο.

Χρειαζόταν λοιπόν μία αλλαγή στη νομοθετική ρύθμιση για να έχουμε ένα ανεξάρτητο Ανοικτό Πανεπιστήμιο που δεν είναι ανταγωνιστικό, αλλά είναι διαφορετικό, ισότιμο όμως, με τα άλλα πανεπιστήμια.

Υπάρχουν και άλλες καινοτομίες σ' αυτό το νομοσχέδιο και θα ήθελα να να αναφερθώ λίγο σ' αυτές.

Πρώτα απ' όλα, τα μαθήματα που προσφέρονται δεν είναι τα παραδοσιακά μαθήματα των τμημάτων. Τα τμήματα και στα υπάρχοντα πανεπιστήμια σήμερα, είναι κάπως παραδοσιακά και το κατεστημένο στα πανεπιστήμια λειτουργεί με πολύ αργά αντανακλαστικά στις τεχνολογικές αλλαγές. Δύσκολα αλλάζουν τα γνωστικά αντικείμενα μέσα στα τμήματα. Και γι' αυτό -παρενθετικά λέω- το πρόγραμμα σπουδών επιλογής που


 

  

Σελίδα 2274 

 

έχουμε εισάγει με το νομοσχέδιο που ψηφίσαμε το Σεπτέμβριο, αντιμετωπίζει επιτυχώς, πιστεύω, αυτό το πρόβλημα στα πανεπιστήμια.

Στο Ανοικτό Πανεπιστήμιο τα μαθήματα είναι αρθρωτά σε θέματα, έτσι που να έχουμε ένα ευέλικτο πρόγραμμα σπουδών, που θα είναι πιο κοντά στις ανάγκες των φοιτητών που θα εγγραφούν, πιο κοντά στις ανάγκες που υπάρχουν στην κοινωνία μας και στην παραγωγή. Ευελιξία είναι το χαρακτηριστικό του Ανοικτού Πανεπιστημίου. Δεν ιδρύουμε παραδοσιακά τμήματα με σταθερό γνωστικό αντικείμενο, με τις τεράστιες δυσκολίες αργότερα να το αλλάξουμε ή να το διορθώσουμε. Τα μαθήματα είναι κατά θέματα και αλλάζουν ανάλογα με τη ζήτηση που υπάρχει μέσα στην κοινωνία.

Επίσης, το Ανοικτό Πανεπιστήμιο δεν δίνει μόνο προπτυχιακά ή μεταπτυχιακά διπλώματα, αλλά δίνει και πιστοποιητικά σπουδών. 'Εχουμε περιπτώσεις, που για κάποιον που έχει δίπλωμα πανεπιστημίου, απαιτείται να έχει και ένα πιστοποιητικό.

Και θα αναφέρω ένα παράδειγμα. Τώρα, στην πρόσληψη των εκπαιδευτικών με διαγωνισμό ζητούμε πιστοποιητικό διδακτικής επάρκειας και εκπαίδευσης σε ένα μάθημα παιδικής ψυχολογίας. Δεν χρειάζεται να πάει κάποιος σε ένα πανεπιστήμιο παραδοσιακού τύπου, για να πάρει το πιστοποιητικό αυτό. Μπορεί να το πάρει και από Ανοικτό Πανεπιστήμιο. Από την 'Ανδρο, από το νησί όπου δουλεύει, να σπουδάσει και να πάρει το πιστοποιητικό αυτό.

Τώρα, ποιο είναι το πρόγραμμα, ποιες ανάγκες θα καλύψει αυτό το Ανοικτό Πανεπιστήμιο; Το πρόγραμμα των σπουδών δεν έχει ακόμη καταρτισθεί. 'Ομως, σε συνέντευξη Τύπου η διοικούσα επιτροπή έχει δώσει κάποιες βασικές κατευθύνσεις. Τρεις είναι οι βασικές κατευθύνσεις:

Πρώτον, το εκπαιδευτικό σύστημα. Η μετεκπαίδευση δηλαδή των εκπαιδευτικών της πρώτης και της δεύτερης βαθμίδας, έτσι που να φέρουμε τους εκπαιδευτικούς πιο κοντά στις νέες απαιτήσεις του εκπαιδευτικού συστήματος.

Δεύτερον, εκπαίδευση για στελέχη διοίκησης. Δηλαδή, η δημιουργία στελεχών για τον ιδιωτικό και δημόσιο τομέα, με συνδυαζόμενες γνώσεις λειτουργίας και αυτών των τομέων, ανεξάρτητα από το πού θα απασχοληθούν.

Τρίτον, έμφαση στο περιβάλλον. Εξειδίκευση στελεχών, που ασχολούνται με το περιβάλλον στο σχεδιασμό, στη διαχείριση ρύπων, αποβλήτων αέρα υδάτων και στερεών, αποβλέποντας στη βελτίωση των όρων υγιεινής και γενικά των συνθηκών ζωής σε πόλεις και οικισμούς.

Τέταρτον, θέματα πολιτισμού και γλώσσας.

Αυτές είναι οι βασικές κατευθύνσεις, που απορρέουν, κύριε συνάδελφε, από μελέτη που έχει γίνει για τις ανάγκες, όχι όπως τις βλέπετε εσείς, αλλά όπως τις βλέπει ο ώριμος πολίτης και η κοινωνία. Και τα προγράμματα αυτά θα αναπτυχθούν με βάση τις μελέτες και τη ζήτηση που θα έχουμε.

Θα σας αναφέρω ενδεικτικά, ποιο είναι το πρόγραμμα, από τώρα μέχρι το 2000, για ορισμένους χώρους:

Μεταπτυχιακά προγράμματα σε διδασκαλία αγγλικής γλώσσας, γαλλικής, γερμανικής, όπου εκπαιδεύουμε τους εκπαιδευτικούς, πώς θα διδάσκουν αυτά τα μαθήματα στη δευτεροβάθμια εκπαίδευση. Ψυχοπαιδαγωγική, διοίκηση εκπαιδευτικών μονάδων, εκπαίδευση ενηλίκων, νέες τεχνολογίες στην εκπαίδευση, τραπεζικές εργασίες, διοίκηση μονάδων υγείας, διοίκηση τουριστικών επιχειρήσεων, διοίκηση πολιτισμικών μονάδων, διαχείριση αποβλήτων αέρα, υδάτων και στερεών, περιβαλλοντικός σχεδιασμός κτιρίων και πόλεων, έλεγχος και διασφάλιση της ποιότητας, γραφικές τέχνες κλπ. Σας δίνει την εικόνα των προγραμμάτων και των μαθημάτων.

Τώρα, το Ανοικτό Πανεπιστήμιο υπολογίζουμε ότι μέχρι το έτος 2000 θα έχει ολοκληρώσει την προετοιμασία όλου αυτού του διδακτικού υλικού για την απόκτηση δώδεκα πτυχίων μεταπτυχιακής εξειδίκευσης και δεκαοκτώ πρώτων πτυχίων σε όλο το φάσμα που ανέφερα πριν.

Το πανεπιστήμιο εκτιμά ότι, μετά από λίγα χρόνια γύρω από το έτος 2000, θα φοιτούν εξήντα χιλιάδες φοιτητές στο Ανοικτό Πανεπιστήμιο.

Ο διοικητικός μηχανισμός, όπως προβλέπεται από το νομοσχέδιο που συζητούμε, θα είναι ιδιαίτερα ευέλικτος και σχετικά αδάπανος γιατί είναι ευέλικτο το πανεπιστήμιο, αλλά και ο εκπαιδευτικός μηχανισμός. Σχεδιάζουμε ότι θα χρειαστούμε μόνο τέσσερα μόνιμα στελέχη καθηγητές πλήρους απασχόλησης για τις μεταπτυχιακές εκπαιδεύσεις και μόνο δώδεκα εκπαιδευτικούς για το πρώτο πτυχίο. Οι άλλες ανάγκες της διδασκαλίας θα καλυφθούν από συνεργάτες που προσλαμβάνονται και συνεργάζονται, από τα άλλα πανεπιστήμια, γιατί το Ανοικτό Πανεπιστήμιο δεν είναι πανεπιστήμιο παραγωγής γνώσης. Η παραγωγή γνώσης γίνεται στα άλλα πανεπιστήμια. Είναι πανεπιστήμιο διδασκαλίας. Παίρνουμε την υποδομή και τη γνώση από τα άλλα πανεπιστήμια και τη μεταφέρουμε, μέσω της εξ αποστάσεως μάθησης και διδασκαλίας, στους φοιτητές των Ανοικτών Πανεπιστημίων.

Τώρα, όσον αφορά τον εξοπλισμό, το Ανοικτό Πανεπιστήμιο δεν έχει αίθουσες, δεν έχει κτίρια, αλλά έχει επαφή με τους φοιτητές. Η επαφή δεν είναι μόνο μέσα από ηλεκτρονικά μέσα και αλληλογραφία. Προβλέπονται περιοδικές επαφές μεταξύ των εκπαιδευτών, των καθηγητών και των φοιτητών, οι οποίοι θα πηγαίνουν σε κάθε μεγάλη περιφέρεια σε τακτά χρονικά διαστήματα να συζητούν με τους φοιτητές και να βλέπουν και την πρόοδό τους. Οι πανεπιστημιακοί θα είναι στην έδρα τους έτοιμοι να απαντήσουν σε ερωτήματα ή σε θέματα που θα βάζουν οι ίδιοι οι φοιτητές.

Υπάρχει, λοιπόν, επαφή και ανταπόκριση από την μεριά της εκπαιδευτικής κοινότητας του Ανοικτού Πανεπιστημίου και των φοιτητών.

'Ολα αυτά όμως, απαιτούν ειδικούς εξοπλισμούς. Το Ανοικτό Πανεπιστήμιο δεν έχει δίδακτρα, αλλά αυτό που ζητάμε από το φοιτητή είναι, στο βαθμό που οικονομικά μπορεί, να συμμετέχει στην κάλυψη των εξόδων για τους εξοπλισμούς που ο ίδιος χρησιμοποιεί. Και επειδή και αυτό λέχθηκε για τα δίδακτρα, το Ανοικτό Πανεπιστήμιο είναι πολύ φθηνότερο από το λεγόμενο "δωρεάν πανεπιστήμιο" σήμερα, γιατί αυτός που σπουδάζει εξ' αποστάσεως δεν χρειάζεται να φύγει από το σπίτι του και να νοικιάσει δωμάτιο στο πανεπιστήμιο για να φοιτήσει, αλλά ζει στον τόπο που δουλεύει.

Στις περιπτώσεις εκείνες που ο φοιτητής δεν μπορεί να ανταποκριθεί και σε αυτά τα λίγα έξοδα, τα οποία θα είναι ελάχιστα, το νομοσχέδιο προβλέπει χορήγηση υποτροφίας, γιατί μπορεί να έχουμε την περίπτωση ενός ατόμου, ας πούμε ανέργου, σε ηλικία είκοσι οκτώ ετών που θέλει να κάνει μία μετεκπαίδευση, μία εξειδίκευση για να γίνει πιο ανταγωνιστικός στην αγορά της εργασίας. Το πανεπιστήμιο θα του δώσει υποτροφία για να καλύψει τις σπουδές του.

Το πανεπιστήμιο, επειδή αναφερθήκατε στο άρθρο 7, όπως όλα τα πανεπιστήμια θα έχει τη δυνατότητα να συνάπτει συμβάσεις για τη συγγραφή των βοηθημάτων, για την παραγωγή του εξοπλιστικού υλικού, φυσικά κάτω από τις αυστηρές προϋποθέσεις που έχουν θεσμοθετηθεί για το δημόσιο τομέα.

Εάν στο άρθρο 7 υπάρχουν συγκεκριμένα στοιχεία που νομίζετε ότι χρήζουν βελτίωσης, εμείς, η Κυβέρνηση, είμαστε διατεθειμένοι να συζητήσουμε συγκεκριμένες προτάσεις που θέλετε να κάνετε. Γιατί αυτό το οποίο εμείς θέλουμε είναι να έχουμε εξοπλισμούς υψηλότατης ποιότητας, ελληνικής ει δυνατόν παραγωγής, που θα αντλούμε και την τεχνογνωσία των ελληνικών πανεπιστημίων μέσα από αδιάβλητες διαδικασίες διαγωνισμού ή απόκτησης αυτών των προμηθειών. Δεν υπάρχει λοιπόν θέμα εκεί. Και, αν υπάρχουν συγκεκριμένα θέματα, μπορούμε να τα συζητήσουμε στην κατ' άρθρο συζήτηση.

Κυρίες και κύριοι συνάδελφοι, θα περίμενα, και νομίζω και ο ελληνικός λαός στο βαθμό που τα Μέσα Μαζικής Ενημέρωσης μεταδώσουν αυτήν τη συζήτηση προς τα έξω -αν και αμφιβάλλω- από το Σώμα της Βουλής κατ'αρχήν να πει "ναι" στο Ανοικτό Πανεπιστήμιο, γιατί καλύπτει μια σοβαρή εκπαιδευτική και κοινωνική ανάγκη για την οικογένεια. Ελπίζω, όταν θα έλθει η στιγμή της ψηφοφορίας επί της αρχής, να σκεφθείτε


 

  

Σελίδα 2275 

 

τους χιλιάδες 'Ελληνες που θέλουν πρόσβαση στην τριτοβάθμια εκπαίδευση, που χρειάζονται το υλικό της τριτοβάθμιας εκπαίδευσης, που δεν μπορούν να το πάρουν μέσα από τις μεθόδους των παραδοσιακών πανεπιστημίων και που γι'αυτούς ανοίγει ο δρόμος με το Ανοικτό Πανεπιστήμιο. Πιστεύω να έχουμε την έγκριση όλων των πτερύγων της Βουλής για τη συγκρότηση Ανοικτού Πανεπιστημίου στην Ελλάδα.

Ευχαριστώ.

( Χειροκροτήματα από την πτέρυγα του ΠΑ.ΣΟ.Κ. )

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε Υπουργέ.

Ο Κοινοβουλευτικός Εκπρόσωπος της Νέας Δημοκρατίας, κ.Στέφανος Μάνος, έχει το λόγο.

ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, παρακολούθησα την αποψινή συζήτηση από την αρχή -πράγμα που ο κύριος Υπουργός, απ'ό,τι αντιλαμβάνομαι προφανώς δεν μπορούσε να κάνει- και έχω έτσι μια συνολική εικόνα των όσων ειπώθηκαν απόψε. 

Είχα, λοιπόν, την εντύπωση ότι όλες ανεξαιρέτως οι πτέρυγες της Βουλής και από τη Νέα Δημοκρατία -θεωρώ αυτονόητο απ'το ΠΑ.ΣΟ.Κ.- αλλά και απ'τις άλλες πτέρυγες, από το Συνασπισμό, το Κ.Κ.Ε. και από το ΔΗ.Κ.ΚΙ., συμφώνησαν ότι ο θεσμός του Ανοικτού Πανεπιστημίου, είναι ασφαλώς χρήσιμος. Και απαντώ στην τελευταία εντύπωση του Υπουργού, ότι τάχα εναντιώθηκε η Νέα Δημοκρατία και οι υπόλοιποι στο θεσμό. Κανένας δεν εναντιώθηκε στο θεσμό αυτό. Αντιθέτως, όλοι ανεγνώρισαν τη χρησιμότητα.

Πρέπει, όμως, επίσης να επισημάνω ότι απ'όλους ανεξαιρέτως τους Βουλευτές -με εξαίρεση ίσως έναν, τον εισηγητή του ΠΑ.ΣΟ.Κ.- αντελήφθην ότι είχαν σοβαρές αμφιβολίες, αν και κατά πόσον αυτό το νομοσχέδιο θα πραγματοποιήσει αυτά που όλοι συμφωνούμε ότι είναι χρήσιμα.

Δηλαδή, κατά κάποιο τρόπο είπαμε ότι είμεθα υπέρ του Ανοικτού Πανεπιστημίου ασφαλώς, αλλά κάπως μας πειράζει, αν μπορώ να το πω έτσι, το "δούλεμα". Είναι Ανοικτό Πανεπιστήμιο αυτό που φέρατε εδώ; Είπε ο κύριος Υπουργός: "Μα, η Νέα Δημοκρατία, αναιρεί τον εαυτό της. Αυτή έφερε το Ανοικτό Πανεπιστήμιο με τον ν.2083/92 επί υπουργίας του κ.Σουφλιά". 'Ετσι είναι. Και ήταν μια καλύτερη πρόταση από τη σημερινή. 

Αλλά μου έκανε εντύπωση γιατί το είπε αυτό ο κ.Αρσένης. Διότι βέβαια, δεν ήταν εδώ όταν ο εισηγητής του κόμματός μας ο κ.Μπρατάκος, διάβασε τις απόψεις για το Ανοικτό Πανεπιστήμιο εκείνης της εποχής και για τα πτυχία που θα χορηγούσε που εξέφρασε ο σημερινός Πρωθυπουργός και τότε Κοινοβουλευτικός Εκπρόσωπος του ΠΑ.ΣΟ.Κ. κ.Σημίτης, ο οποίος ήτο τελείως αντίθετος με τη χορήγηση πτυχίων.

Μας διάβασε τα Πρακτικά εκείνης της εποχής ο κ. Μπρατάκος. 'Ισως ο κ. Αρσένης θεώρησε καλό εμμέσως δι' αυτού του τρόπου να πιστοποιήσει, να υπενθυμίσει την πλήρη ασυνέπεια που υπάρχει στο ΠΑΣΟΚ, από τον κ. Σημίτη, ο οποίος ως Αντιπολίτευση εναντιώθηκε σε αυτά και τώρα ως Πρωθυπουργός φαντάζομαι ότι τα εγκρίνει.

Είπε ο κ. Αρσένης ότι το Ανοικτό Πανεπιστήμιο, δεν είναι για να κατοχυρώνει επαγγελματικά δικαιώματα. Χαίρομαι που το λέει αυτό. Θέλω όμως να του υπενθυμίσω ότι η Κυβέρνηση στην οποία συμμετέχει ως Υπουργός κάθε τρεις και λίγο φέρνει εδώ νομοθετήματα με τα οποία κατοχυρώνει επαγγελματικά δικαιώματα ανάλογα με τα πτυχία που έχει ο καθένας. Πρόσφατο παράδειγμα είχαμε με τους λογιστές, που άλλα έλεγε ο Υπουργός Παιδείας και τελείως διαφορετικά έλεγε ο Υπουργός Εθνικής Οικονομίας.

Η αξιοπιστία της Κυβέρνησης, κατακτάται βήμα-βήμα με τη συνέπεια όλων των Υπουργών σ' αυτήν την Αίθουσα. Δεν είναι, λοιπόν, τα πράγματα όπως τα λέει ο κύριος Υπουργός.

Πριν από λίγες ημέρες μαζί με τον Πρόεδρο του κόμματός μας, είχαμε την ευκαιρία να δεχθούμε όλους τους πρυτάνεις των Ανωτάτων Εκπαιδευτικών Ιδρυμάτων. Απ' όλους σχεδόν δόθηκε το ίδιο μήνυμα. Πολύ μεγάλη ακαμψία μέσα στα πανεπιστήμια όσον αφορά τον τρόπο λειτουργίας τους. Πολύ μεγάλη αναντιστοιχία μεταξύ αριθμού μελών ΔΕΠ και φοιτητών. Αλλού υπάρχει υπερεπάρκεια μελών ΔΕΠ και αλλού σπάνις. 'Ελλειψη χρημάτων παντού. Φοβερή έλλειψη διοικητικού προσωπικού. Τα πανεπιστήμια λειτουργούν κατά τρόπο περίεργο και γι' αυτό κανείς δεν ξέρει τι του γίνεται. Ακόμη μια συνεχής υποβάθμιση της ποιότητας διότι παντού συμβαίνει αυτό που με τόση σαφήνεια περιέγραψε η κ. Κωνσταντοπούλου.

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Οι πρυτάνεις σας τα είπαν αυτά;

ΣΤΕΦΑΝΟΣ ΜΑΝΟΣ: Μάλιστα. Ακόμη όλοι οι πρυτάνεις μου εξήγησαν ότι οι προϋπολογισμοί διατηρούνται σταθεροί. Μου είπαν ότι αυτήν την εντολή είχαν. Δηλαδή, "πόσα θα ξοδέψετε το 1998;" Απάντηση: "'Οσα ξοδέψατε το 1997". Τους ρώτησα πόσα ξοδέψατε το 1997; Μου απάντησαν "'Οσα ξοδέψαμε το 1996". Ενώ ξοδεύουν τα ίδια χρήματα εσείς αυξάνετε τον αριθμό των σπουδαστών. Συμβαίνει αυτό που περιέγραψε η κ. Κωνσταντοπούλου. Δεν άκουσα τον κύριο Υπουργό να τα αμφισβητεί. Από πέρσι μέχρι φέτος αυξήθηκε με το έτσι θέλω εκ μέρους του Υπουργείου κατά 40% ο αριθμός των φοιτητών στο Οικονομικό Πανεπιστήμιο της Αθήνας. 'Ομως το ποσό του προϋπολογισμού παρέμεινε ίδιο. Δεν χρειάζεται ιδιαίτερη σοφία για να καταλάβει κανείς ότι κάτω από τέτοιες συνθήκες πέφτει η ποιότητα.

Σκεφτόμουν, κάτω από τις συνθήκες περιορισμένων πόρων και αδυναμίας των πανεπιστημίων να ανταποκριθούν στις στοιχειώδεις υποχρεώσεις τους ένας συνετός άνθρωπος τι θα έκανε; Δηλαδή αν π.χ. ο κ. Σπυριούνης -επιτρέψτε μου να χρησιμοποιήσω το όνομά σας ως παράδειγμα- φιλοδοξούσε να αποκτήσει ορισμένες γνώσεις παιδικής ψυχολογίας, τι θα ήταν λογικό να κάνει; Να ιδρύσουμε ένα καινούριο σύστημα που να προσφέρει στον κ. Σπυριούνη εξ αποστάσεως γνώση ή θα έπρεπε να αναζητήσουμε ποιo πανεπιστήμιο από τα υφιστάμενα έχει ένα τέτοιο μάθημα και να βοηθήσουμε αυτό το πανεπιστήμιο που έχει ήδη την υποδομή, το διδακτικό προσωπικό και τις προϋποθέσεις, ώστε να προσφέρει στους ενδιαφερόμενους γνώσεις εξ αποστάσεως με οποιοδήποτε πρόσφορο μέσο.

Αντ'αυτού, αντί να κάνουμε αυτό που κάθε νοικοκύρης θα έπρεπε να κάνει, δηλαδή να αξιοποιήσει τα υφιστάμενα πανεπιστήμια, με το γεγονός μάλιστα ότι έχουμε εξαιρετικά περιορισμένους πόρους -και θα έχουμε περιορισμένους πόρους και στα επόμενα χρόνια- ξανοιγόμαστε σε κάτι καινούριο, κάνουμε άλλο ένα καινούριο πανεπιστήμιο. 'Οπως έχουμε κάνει ένα σωρό μικροπεριφερειακά πανεπιστήμια, τα οποία όλα φυτοζωούν. 'Εχετε την αίσθηση ότι το Ιόνιο Πανεπιστήμιο για παράδειγμα είναι πανεπιστήμιο; Φτιάχνουμε πανεπιστήμια για να λέμε ότι κάτι κάνουμε και ικανοποιούμε ενδεχομένως τους εντοπίους ή τους Βουλευτές της περιοχής, ότι δηλαδή σου φτιάξαμε και εσένα ένα πανεπιστήμιο. Αλλά είναι πανεπιστήμια αυτά; Ερωτώ.

'Ακουσα, για παράδειγμα, πριν τον κύριο Υπουργό να λέει, ότι ξέρετε, το πασίγνωστο Μ.Ι.Τ., ένα από τα καλύτερα πολυτεχνεία του κόσμου, δίδει μαθήματα εξ αποστάσεως. Το Μ.Ι.Τ. δίνει τα μαθήματα εξ αποστάσεως, όχι κάποιο αμερικάνικο Ανοικτό Πανεπιστήμιο. Θα έλεγα, δηλαδή, ότι θα καταλάβαινα λογικά να δίνει το Οικονομικό Πανεπιστήμιο Αθηνών εξ αποστάσεως μαθήματα, το ίδιο θα καταλάβαινα να κάνει και το Πολυτεχνείο. Τώρα όμως λέμε, ότι αφήνουμε αυτά στην άκρη, έτσι όπως είναι και φτιάχνουμε κάτι καινούριο. Για ποιο λόγο; Για να λέμε στο μέλλον, ότι έφτιαξε και ο κ. Αρσένης, ένα πανεπιστήμιο; Αυτός είναι ο λόγος;

Θα ήθελα τώρα να περιοριστώ σε ορισμένες παρατηρήσεις, έτσι όπως τις καταλαβαίνω εγώ.

Τι κάνει αυτό το νομοσχέδιο, πέραν αυτών των γενικότερων παρατηρήσεων που έκανα: Δημιουργεί ένα καινούριο πανεπιστημιακό μονοπώλιο -διότι μονοπώλιο θα είναι και αυτό- με την ίδια ακριβώς δομή με τα υπάρχοντα.

Θα έλεγα, λοιπόν, ότι πολύ πιο σωστό θα ήταν να είχε γίνει ένα γενικό ρυθμιστικό πλαίσιο περί ανοικτών πανεπιστημίων, που όμως θα επέτρεπε τη λειτουργία πολλών συστημάτων ελεύθερης επιμόρφωσης, τόσο κρατικών, όσο και ιδιωτικών.


 

  

Σελίδα 2276 

Κάνω εδώ μία παρένθεση. Η κ. Λουλέ έθεσε ένα ερώτημα. Είπε, ξεκαθαρίστε τι θέλετε, θέλετε να δίνετε κάποια πρόσθετη μόρφωση ή θέλετε να μοιράζετε πτυχία; Κάπως έτσι το είπε. Και αν μεν θέλουμε να μοιράζουμε πτυχία -που ο κύριος Υπουργός λέει ότι δεν είναι αυτό- είναι ένας τρόπος να εξευτελίσουμε τελείως τα πτυχία, ώστε στο τέλος να μπορούμε να πούμε, ότι τα πτυχία δεν έχουν καμία σημασία, ξεχάστε τα. Είναι μία μέθοδος αυτή.

Αν όμως θέλουμε να δώσουμε πραγματική επιμόρφωση, θέλω να συνειδητοποιήσετε το εξής, ακριβώς διότι βρισκόμαστε σε μία παγκοσμιοποιημένη λειτουργία της επικοινωνίας: Εγώ, για παράδειγμα, αν θέλω να αποκτήσω γνώσεις παιδικής ψυχολογίας, αν ήθελα να το κάνω αυτό, θα μπορούσα χωρίς καμία απολύτως δυσκολία να απευθυνθώ σε ένα Ανοικτό Πανεπιστήμιο, υφιστάμενο πανεπιστήμιο των Ηνωμένων Πολιτειών και να πάρω ό,τι καλύτερο υπάρχει στην παιδική ψυχολογία. Δεν θα περίμενα το Ανοικτό Πανεπιστήμιο που θα φτιάξει ο κ. Αρσένης. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Θα πληρώνατε δίδακτρα σε δολάρια!

ΣΤΕΦΑΝΟΣ ΜΑΝΟΣ: Με αυτό τι θέλω να σας επισημάνω; 'Οτι εφόσον ζητούμε υψηλή ποιότητα -η δε δική μου γνώμη, είναι ότι ως Ελλάδα αυτό που χρειαζόμαστε είναι η υψηλή ποιότητα, κανένας συμβιβασμός στην ποιότητα, αυτή η ποιότητα είναι διαθέσιμη. Και θα πρέπει να έχουμε την αίσθηση, ότι οτιδήποτε κάνουμε, πρέπει να είναι ανταγωνιστικό με αυτό το οποίο υπάρχει ήδη στην αγορά. Εδώ μπορώ να πάρω ένα μάθημα εξ αποστάσεως από το Χάρβαρντ πληρώνοντας διακόσια τριάντα δολάρια το εξάμηνο. Θα μου πείτε ότι μπορεί άλλοι να μην έχουν διακόσια τριάντα δολάρια. Αν όμως τα έχεις τα διακόσια τριάντα δολάρια, μπορείς να πάρεις αυτό το μάθημα έτσι. Γιατί θα πάω σε κάτι το οποίο έτσι όπως πάει να φτιαχθεί από τον κ. Αρσένη, θα είναι τετάρτης ή και πέμπτης ποιότητας. Αν τουλάχιστον μου το έδινε ένας διακεκριμένος καθηγητής από τα υφιστάμενα πανεπιστήμια, ίσως να έλεγα, εντάξει, είναι και στα ελληνικά, είναι και πιο φθηνά -όπως λέει ο Υπουργός- ή δεν πληρώνω και τίποτε, απλώς και μόνο τη σύνδεση ή τα ταχυδρομικά. Σύμφωνοι, ίσως με διευκολύνει. Αλλά γιατί θα πάω σε κάτι που θα είναι δευτέρας ποιότητας, εάν δεν με ενδιαφέρει το πτυχίο αλλά η γνώση; Σας το λέω αυτό, έτσι για να το σκεφθείτε.

'Ενα άλλο θέμα που βλέπω με το νομοσχέδιο είναι ότι φτιάχνει ένα πραγματικά κολοσσιαίο καινούριο γραφειοκρατικό δημιούργημα, προσλήψεις νέων καθηγητών έστω και λίγων και άλλου προσωπικού. Και όταν ακούμε "λίγου προσωπικού" τώρα είναι αυτό. Δημιουργούμε ένα θεσμό ο οποίος με την πάροδο του χρόνου, όπως όλοι οι θεσμοί που κακοφτιάχτηκαν στον τόπο μας από την αρχή, θα ξεφύγει τελείως. Να δεχθώ, αν θέλετε, ότι ο κύριος Υπουργός έχει τις αγαθότερες των προθέσεων. Μα, δεν έχουμε δει πώς λειτουργούν αυτά τα συστήματα που μοιράζουν πτυχία;'Υστερα από λίγο, αυτός ο πληθωρισμός των πτυχίων, πώς θα λειτουργήσει;

Νομίζω, ότι αυτό που χρειαζόμασταν ήταν ένα πράγματι ευέλικτο διοικητικό πλαίσιο που θα οργανώσει όλη τη δουλειά της προετοιμασίας των μαθημάτων και της διεξαγωγής των.

Θα έλεγα επίσης, αφού γίνεται ένα καινούριο πανεπιστήμιο δεν ήταν τώρα ευκαιρία να δοκιμαστεί ένα πιο σύγχρονο διοικητικό σχήμα για παράδειγμα να χωριστεί η διοίκηση από την ακαδημαϊκή διοίκηση, η καθαρώς διοίκηση από το ακαδημαϊκό; Αντ'αυτού κάνει ακριβώς το ίδιο που όπως ξέρουμε δεν πολυλειτουργεί στα σημερινά πανεπιστήμια. Βάζουμε τις συγκλήτους να ασχολούνται με διοικητικά θέματα για τα οποία ως επί το πλείστον είναι ακατάλληλες και συχνά τα θαλασσώνουν.

'Ενα άλλο θέμα, το οποίο θα έχετε προσέξει είναι πόσο ανοικτό είναι αυτό το πανεπιστήμιο. Λέει ότι δεν θα είναι και τόσο ανοικτό, μάλιστα για ορισμένα θέματα βάζει και θέματα κλήρου ακόμη, για να γίνει κάποιος σπουδαστής στο πανεπιστήμιο. Στην Αγγλία απ'ό,τι ξέρω το Ανοικτό Πανεπιστήμιο είναι ανοικτό, όποιος θέλει πάει. Δεν υπάρχει κλήρωση. Αφήστε που η κλήρωση δεν είναι ιδιαίτερα αξιοκρατική διαδικασία. Εάν, δηλαδή, ζητούμε να φτιάξουμε το καλύτερο δυνατό, με την κλήρωση κάνεις το καλύτερο δυνατό;

'Ολα τα θέματα που προβλέπει το νομοσχέδιο, ό,τι έχει σχέση με το Ανοικτό Πανεπιστήμιο καθορίζονται μετά από έγκριση του Υπουργείου Παιδείας. Δεν θα ήταν πιο σωστό ο καθορισμός των προγραμμάτων σπουδών, τον αριθμό των εισακτέων, οι διαδικασίες επιλογής να είναι αρμοδιότητες του Ανοικτού Πανεπιστημίου; Εννοώ το Υπουργείο να περιορίζεται στο εκ των υστέρων έλεγχο βάσει όμως αποτελεσμάτων. Να μετρούμε το αποτέλεσμα, να το αξιολογούμε.

Κάνω εδώ πάλι μια παρένθεση. Πουθενά στην ανώτατη παιδεία ή σε οποιαδήποτε άλλη παιδεία, πουθενά δεν μετρούμε. Μέτρηση για το τι ακριβώς συμβαίνει δεν υπάρχει πουθενά. Ακόμη και τα πλέον στοιχειώδη πράγματα είναι πολύ δύσκολο να τα μάθεις. Πόσοι για παράδειγμα φοιτητές είναι εγγεγραμμένοι ακόμη στο πανεπιστήμιο, τι γίνεται με τα μητρώα των φοιτητών. Κανείς δεν ξέρει ακριβώς. 'Ολα κρύβονται επιμελώς ή δεν ξέρω τι άλλες πονηράδες κρύβονται πίσω απ'αυτήν την έλλειψη στοιχείων.

Νομίζω ότι η παροχή αυτών των σπουδών εγκυμονεί και τεράστιους κινδύνους σπατάλης πόρων, γιατί μπορεί να γίνεται προετοιμασία και διεξαγωγή μαζικών μαθημάτων για τα οποία δεν υπάρχει ενδεχομένως ζήτηση. Από πού ξέρουμε από τώρα ποια είναι η ζήτηση; Θα προετοιμαζόμαστε, θα κάνουμε μαθήματα, θα έχουμε την υποδομή, τα πακέτα που είπε η κ. Λουλέ του άρθρου 7, θα αγοράζουμε πακέτα για θέματα που ενδεχομένως δεν υπάρχει ζήτηση. Και το λέω αυτό διότι ιδίως όταν όλα προέρχονται από το δημόσιο και το Υπουργείο Παιδείας μπορείτε να είσθε βέβαιοι ότι θα υπάρχει αναντιστοιχία μεταξύ των όσων κάνει το Υπουργείο και το τι θέλει η αγορά. Θα ήταν τελείως διαφορετικό αν είχαμε πολλούς να προσφέρουν ανοικτά προγράμματα και να υφίστανται τις συνέπειες των σφαλμάτων τους. Διότι πουθενά επαναλαμβάνω στην ανώτατη παιδεία και στην παιδεία γενικότερα δεν έχουμε έλεγχο και μέτρηση της αποδοτικότητας.

Το πώς θα χορηγούνται τα πτυχία, να μια διαφορά επίσης με το νομοσχέδιο Σουφλιά. Εκεί είχε μια διατύπωση που ήταν πολύ αυστηρή για το πώς θα χορηγούνται τα πτυχία. Εδώ αντιθέτως το πώς θα χορηγούνται τα πτυχία, φαίνεται αρκετά χαλαρό και το πιθανότερο είναι ότι έστω και αν αυτό δεν είναι στις παρούσες προθέσεις του Υπουργού στο τέλος θα είναι πολύ χαλαρός ο τρόπος που θα χορηγούνται τα πτυχία. Και στη συνέχεια οι κάτοχοι αυτών των πτυχίων θα ζητούν διάφορα ευεργετήματα. Για παράδειγμα οι δημόσιοι υπάλληλοι που θα έχουν πάρει ένα πτυχίο κάτω από τέτοιες συνθήκες θα έχουν την απαίτηση να τύχουν κάποιου επιμισθίου.

Είναι επικίνδυνα πράγματα αυτά. Είναι επικίνδυνα οικονομικά πράγματα στην παρούσα φάση. Δεν νομίζω ότι υπάρχει σε όλο το νομοσχέδιο οποιαδήποτε ακαδημαϊκή σοβαρότητα. Ενδεικτικό είναι ότι προβλέπεται πως το πανεπιστήμιο από την πρώτη στιγμή θα μοιράζει μεταπτυχιακά και μάλιστα διδακτορικά πτυχία. Μα, δεν προλάβαμε να ξεκινήσουμε, θα μοιράζουμε διδακτορικά πτυχία; Αντιλαμβάνεσθε ότι σε ένα Ανοικτό Πανεπιστήμιο δεν μπορείς να κάνεις τα πάντα εξ αποστάσεως. Υπάρχουν άλλα που μπορείς να κάνεις και άλλα που δεν μπορείς να κάνεις. Είναι, δηλαδή, περιορισμένοι οι τομείς όπου μπορείς να έχεις Ανοικτό Πανεπιστήμιο εξ αποστάσεως. Είναι, δηλαδή, αρκετά παραπλανητικό να κυκλοφορεί η φήμη ότι με αυτόν τον τρόπο θα λυθεί το πρόβλημα εισαγωγής στην τριτοβάθμια εκπαίδευση.

Τονίστηκε επίσης από τον Υπουργό ότι δεν υπάρχουν δίδακτρα. Και υπενθύμισε η κ. Κωνσταντοπούλου ορισμένες αρχές της οικονομίας, ότι για κάτι για το οποίο δεν υπάρχει κόστος, η ζήτηση συχνά είναι υπερβολική. 'Ακουσα με ενδιαφέρον το συνάδελφο κ. Στάθη να λέει κάτι παρόμοιο. Και έχει μεγάλη σημασία αυτό, γιατί πρέπει σιγά-σιγά να αρχίσουμε να σκεπτόμαστε με ποιο τρόπο θα αξιοποιήσουμε αυτά τα στοιχεία κόστους που τόσο αναλυτικά περιέγραψε η κ. Κωνσταντοπούλου, ώστε να ρυθμίσουμε κάπως αυτή την υπερβάλουσα ζήτηση. Αλλά πρέπει να σας πω ότι για ο,τιδήποτε προσφέρεται εξαιρετικά φθηνά, θα υπάρχει πάντοτε


 

  

Σελίδα 2277 

 

πολύ μεγάλη ζήτηση. Και αυτήν τη στιγμή έχουμε πρόβλημα χρηματοδότησης των υφισταμένων πανεπιστημίων. Και εγώ, σε αντίθεση με άλλους συναδέλφους, δεν πιστεύω ότι υπάρχουν σημαντικοί πόροι διαθέσιμοι για να αυξηθούν τα χρήματα που δίνουμε στα πανεπιστήμια. 'Οχι μόνο τώρα, αλλά για αρκετά χρόνια στο μέλλον. Είναι λάθος να διαπαιδαγωγούμε τους νεότερους να πιστεύουν ότι είναι θέμα πολιτικής βούλησης, όπως λέγεται ή θέλησης του οποιουδήποτε Υπουργού η εύκολη αύξηση των πόρων που πάνε στα πανεπιστήμια. Το γεγονός, λοιπόν, αυτό, που είναι η πραγματικότητα, αναγκάζει να είμαστε πολύ αυστηρότεροι σε οποιεσδήποτε νέες υποχρεώσεις αναλαμβάνουμε. Πρέπει, δηλαδή, να είμαστε βέβαιοι ότι αυτά που ξεκινούμε να κάνουμε, έχουν κάποια ελπίδα να ευωδωθούν, να έχουν καλό αποτέλεσμα.

Η γνώμη μου είναι ότι όλα όσα ξεκινάει ο Υπουργός να κάνει γύρω από το Ανοικτό Πανεπιστήμιο -ενώ δέχομαι ότι έχει τις καλύτερες των προθέσεων ότι χρειαζόμαστε Ανοικτό Πανεπιστήμιο, ότι χρειαζόμαστε την επιμόρφωση εξ αποστάσεως- είναι πολύ σημαντικά και θετικά και πρέπει να τα δοκιμάσουμε. Αλλά να τα δοκιμάσουμε κατά τελείως διαφορετικό τρόπο, αξιοποιώντας αυτά που ήδη έχουμε στα χέρια μας και να μην μεγαλοπιανόμαστε με θεσμούς που, όπως είναι σήμερα η κατάσταση, δεν πρόκειται να έχουν θετικό αποτέλεσμα. Είμαι βέβαιος ότι πολύ σύντομα θα καταλάβουμε ότι κάναμε κάτι τελείως περιττό και θα το ξηλώσουμε. Για να σας προφυλάξουμε από αυτή την τύχη, κύριε Υπουργέ, σας ξαναλέω ότι εμείς θα καταψηφίσουμε το νομοσχέδιό σας. Ευχαριστώ πολύ.

(Χειροκροτήματα από την πτέρυγα της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του ΠΑΣΟΚ, κ. Γεωργακόπουλος, έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, παρακολούθησα με μεγάλη προσοχή όλη τη συζήτηση που γίνεται σήμερα για το Ανοικτό Πανεπιστήμιο. Είχα την αίσθηση ότι θα υπήρχε μία γενική συμφωνία στη Βουλή για το νέο αυτό εκπαιδευτικό ίδρυμα, το οποίο θα βοηθήσει πραγματικά την ανάπτυξη της γνώσης. Ακούγοντας τώρα τον κ. Μάνο, ενώ δέχεται την αναγκαιότητα του Ανοικτού Πανεπιστημίου, ενώ δέχεται να προχωρήσουμε στη λειτουργία σπουδών από απόσταση, ουσιαστικά είπε ότι θα καταψηφίσουν το νομοσχέδιο και επί της αρχής και επί των άρθρων.

ΣΤΕΦΑΝΟΣ ΜΑΝΟΣ: Επί των άρθρων δεν το είπα, αλλά μπορεί να αποδειχθεί...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εάν το καταψηφίσετε επί της αρχής δεν έχει νόημα να ψηφίσετε τα άρθρα. Το αντίθετο μπορεί να συμβεί, να το ψηφίσετε δηλαδή, επί της αρχής και να καταψηφίσετε κάποια άρθρα. Το να το καταψηφίσετε επί της αρχής και να ψηφίσετε τα άρθρα δεν έχει νόημα. 

Είχατε ψηφίσει, όμως, το Ανοικτό Πανεπιστήμιο, το οποίο είχε φέρει ο κ. Σουφλιάς και η απορία η δική μου και του καθενός μας εδώ, είναι η εξής: Δύο χρόνια από την ψήφιση του νόμου του κ. Σουφλιά δεν έγινε τίποτε. Γιατί, κύριε Μάνο, στα δύο χρόνια που μεσολάβησαν από τότε που έγινε ο νόμος 2083 του κ. Σουφλιά, που ήταν η Νέα Δημοκρατία στην Κυβέρνηση και ο κ. Σουφλιάς ήταν Υπουργός Παιδείας, δεν προχώρησε στη λειτουργία της εξ αποστάσεως σπουδής, με τον τρόπο με τον οποίο εσείς λέτε ότι ήταν ο καλύτερος, δηλαδή μέσα από τα ίδια πανεπιστήμια να γίνεται και δι'αλληλογραφίας ή εξ αποστάσεως μεταφορά της γνώσης;

Αυτό έδειξε ότι ήταν ανεφάρμοστη η προοπτική την οποία έβαζε το νομοσχέδιο του κ. Σουφλιά και γι'αυτό δεν μπόρεσε να αποδώσει. Γιατί αν μπορούσε να αποδώσει και μάλιστα όπως είπατε ότι ήταν έτοιμη η υποδομή, ήταν έτοιμα τα προγράμματα, ήταν έτοιμοι οι καθηγητές, τότε θα ήταν πάρα πολύ εύκολο να αρχίσει να λειτουργεί αμέσως. Αντί, όμως, να αρχίσει να λειτουργεί αμέσως και να έχουμε τους εξ αποστάσεως φοιτητές, επί δύο χρόνια δεν έγινε τίποτε.

Ας μη λέμε, λοιπόν, ότι δεν θα πετύχει κάτι το οποίο δεν το δοκιμάσαμε, όταν απέτυχε, κάτι το οποίο εσείς επιχειρήσατε να δοκιμάσετε και δεν έφθασε σε κανένα αποτέλεσμα. Γιατί αν ήταν σωστό θα είχε προχωρήσει.

Η απορία η δική μου είναι η εξής: Διάβασα εδώ από ένα τεύχος που είχε κυκλοφορήσει του Υπουργείου Εθνικής Παιδείας για τα Ανοικτά Πανεπιστήμια "Ελεύθεροι κύκλοι σπουδών, διδασκαλία από απόσταση, η διεθνής εμπειρία" που έχει στοιχεία από όλο τον κόσμο. Εκεί δείχνει πραγματικά ότι το Ανοικτό Πανεπιστήμιο σχεδόν μόνο στην Ελλάδα δεν υπήρχε. Σε όλο τον άλλο κόσμο, από την Ινδονησία, το Μπαγκλαντές μέχρι τις Ηνωμένες Πολιτείες, τη Σοβιετική 'Ενωση, τη Ρωσία, τη Νότια Αμερική και τη Νότια Αφρική, υπάρχουν Ανοικτά Πανεπιστήμια. 'Αρα φαίνεται ότι ήταν κάτι το αναγκαίο που έλειπε από τη χώρα μας και έπρεπε να οργανωθεί κατά τέτοιο τρόπο που να μπορέσει πράγματι να αποδώσει.

Εγώ πιστεύω ότι με τον τρόπο με τον οποίο γίνεται σήμερα αυτό το Πανεπιστήμιο ένα αυτοτελές ίδρυμα, που θα έχει την ευθύνη και της διδασκαλίας και της παρακολούθησης των φοιτητών, αλλά και γενικότερα του προγράμματος σπουδών, έτσι ώστε να δοθούν κάποιες σπουδές, κάποια μαθήματα, τα οποία είτε λείπουν από την αγορά είτε θέλει κάποιος να τα πάρει και δεν μπορεί, δεν είναι αναγκαίο κάποιος ο οποίος θα σπουδάζει στο Ανοικτό Πανεπιστήμιο να πάρει πτυχίο.

Ποιος είπε ότι θα είναι εκατοντάδες χιλιάδες τα πτυχία, που δεν θα έχουμε τι να τα κάνουμε και θα εξευτελιστούν με αυτόν τον τρόπο; Μπορεί κάποιος να θέλει να πάρει ένα μάθημα μόνο. Θα μπορεί να το πάρει αυτό το μάθημα, θα έχει τις επιπλέον γνώσεις που του χρειάζονται στη δουλειά του, χωρίς να χρειάζεται να φοιτήσει δύο ή τρία ή τέσσερα χρόνια. Μπορεί με τρία εξάμηνα να μπορέσει να πάρει ένα μάθημα ακριβώς, που του είναι απαραίτητο για να εμπλουτίσει τις γνώσεις του, να γίνει καλύτερος στη δουλειά του, να γίνει πιο παραγωγικός.

'Οταν από τη μία μεριά μιλάμε και θέλουμε να αυξηθεί η παραγωγή και η παραγωγικότητα στη χώρα και από την άλλη μεριά πολεμάμε τέτοιες πρωτοβουλίες, οι οποίες δίνουν τη δυνατότητα να αυξηθεί η παραγωγικότητα στη χώρα, δεν καταλαβαίνω εάν μπορούμε πραγματικά να συνεννοηθούμε σε αυτήν την Αίθουσα. 

Θα πω τώρα δύο λόγια κύριε Υπουργέ, για το θέμα της έδρας. Θα μου επιτρέψετε να πιστεύω, όσον αφορά το θέμα της έδρας, ότι δεν είναι σωστή η τοποθέτηση στην Πάτρα. Η Πάτρα έχει πανεπιστήμιο. 'Εχουμε δημιουργήσει άλλα δεκαοκτώ πανεπιστήμια μαζί με το Πανεπιστήμιο της Πάτρας.

Χωρίς να θωρηθεί ότι έχω κανενός είδους πρόθεση να μιλήσω από τοπικισμό, θα σας πρότεινα η έδρα του πανεπιστημίου να είναι η Αρχαία Ολυμπία, η οποία έχει σχέση με τις ανθρωπιστικές σπουδές. Το λέω αυτό, κύριε Μάνο, και μη γελάτε και θα ήθελα την υποστήριξή σας ...

ΣΤΕΦΑΝΟΣ ΜΑΝΟΣ: Είναι απλώς σύμπτωση ότι εκλέγεσθε στην Ηλεία.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Απλώς σύμπτωση. Θέλετε να πούμε τους Δελφούς; Ας πούμε τους Δελφούς.

ΠΡΟΕΔΡΕΥΩΝ (Λουκάς Αποστολίδης): Τους Δελφούς, είναι σωστό κύριε Γεωργακόπουλε, να πιάσετε και τη Στερεά Ελλάδα.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μια και ο κ. Μάνος με προβοκάρισε, θα ήθελα να του πω ότι ο Νομός Ηλείας είναι από τους λίγους νομούς στην Ελλάδα, που δεν έχουν ούτε ένα Τεχνολογικό Εκπαιδευτικό 'Ιδρυμα. Η Καλαμάτα έχει, η Πάτρα έχει, το Μεσολόγγι έχει. Μόνο ο Νομός Ηλείας δεν έχει. Δεν ήθελα να αναφερθώ σ' αυτό, αλλά δεν είναι ο σκοπός μου σήμερα να μιλήσω γι' αυτό. 

Απλώς το ανέφερα ως έδρα, γιατί δεν χρειάζεται να είναι η Πάτρα η καινούρια έδρα ενός νέου Πανεπιστημίου. Μπορούμε να πάμε και παραπέρα και όταν μάλιστα θα είναι ένα τέτοιο Πανεπιστήμιο, που δεν έχει ανάγκη ούτε κτιριακών υποδομών ούτε άλλων τεχνικών μέσων ούτε ο,τιδήποτε άλλο.

Θα σας παρακαλούσα να το ξαναβλέπατε αυτό, ώστε όταν θα φθάσουμε στην κατ' άρθρον συζήτηση, να σκεφθείτε το θέμα της Αρχαίας Ολυμπίας και μάλιστα όταν λέτε ότι το


 

  

Σελίδα 2278 

 

Πανεπιστήμιο θα δίνει μαθήματα και σε 'Ελληνες του εξωτερικού ή σε άλλους πολίτες του εξωτερικού, οι οποίοι θα θέλουν να πάρουν μαθήματα από ένα τέτοιο Ανοικτό Πανεπιστήμιο. Πιστεύω ότι η Αρχαία Ολυμπία έχει αυτήν την ακτινοβολία. Θα είναι μεγαλύτερη η ακτινοβολία αυτού του πανεπιστημίου, όταν έδρα του είναι η Αρχαία Ολυμπία και όχι η Πάτρα, η οποία όπως σας είπα έχει πανεπιστήμιο.

Θέλω ακόμα, κύριε Υπουργέ, να τονίσω -και τελειώνω γιατί είπα ότι θα είμαι σύντομος- ότι ήταν μία ανάγκη αυτό. 'Ηταν μία ανάγκη όχι γι' αυτά τα οποία είπα, τα οποία δεν θέλω να επαναλάβω, ούτε για την εργαζόμενη μητέρα, η οποία έχει ανάγκη σπουδών ούτε γι' αυτούς οι οποίοι έχουν μεγαλώσει κάπως και τότε τους ήρθε να κάνουν κάποιες σπουδές. 

'Ηταν μία ανάγκη να δοθεί και κάποια διέξοδος σε κάποιους ανθρώπους, οι οποίοι περνάνε δύσκολα τα νεανικά τους χρόνια. 'Οταν πραγματικά μετά από πολύ δύσκολα χρόνια, από εργασία και μόχθο φθάνουν κάποια στιγμή να θέλουν να κάνουν κάποιες σπουδές, έχουν περάσει τα χρόνια, δεν μπορούν να δώσουν εξετάσεις στο Πανεπιστήμιο, χάνουν την ευκαιρία και μένουν με την πίκρα ότι δεν μπόρεσαν να σπουδάσουν, δεν μπόρεσαν να κάνουν αυτό, το οποίο ήθελαν στη ζωή τους, αυτό το οποίο είχαν βάλει σκοπό.

Είναι άσχετο αν θα εφαρμόσουν αυτές τις σπουδές, τις οποίες θα κάνουν για το επάγγελμά τους. Πολλοί θα το κάνουν. Καλώς θα το κάνουν και πρέπει να το κάνουν, όταν βλέπουμε ότι η γνώση διπλασιάζεται σχεδόν. Είχα διαβάσει κάποτε μία στατιστική, η οποία έλεγε το εξής:

Η γνώση διπλασιάστηκε από τον Αριστοτέλη μέχρι το 1964. Χρειάστηκαν δηλαδή 2000 χρόνια για να διπλασιασθεί η γνώση, την οποία είχε συσσωρεύσει ο Αριστοτέλης τότε στα δικά του συγγράμματα. Από το 1964, θα χρειαζόντουσαν μετά είκοσι χρόνια, για να διπλασιασθεί η γνώση και μετά τέσσερα χρόνια για να διπλασιασθεί η γνώση. 'Ισως τώρα, σε λίγο, κάθε εξάμηνο η ανθρώπινη γνώση να διπλασιάζεται, όταν έχουμε αυτόν τον πλούτο των πληροφοριών.

Πώς λοιπόν κάποιος, ο οποίος πήρε ένα πτυχίο, το 1965, το 1966 ή το 1970 ή το 1980 και σήμερα είναι ακόμη στην παραγωγή, θα μπορέσει να ανταποκριθεί στις σύγχρονες ανάγκες της εργασίας του και της τεχνολογικής αυτής επανάστασης, η οποία γίνεται;

Μιλάμε όλοι για την παγκοσμιοποίηση της οικονομίας και την έχουμε ως δαμόκλειο σπάθη πάνω απο τα κεφάλια όλων των πολιτών, μικρών, μεσαίων, μεγάλων. Πώς όμως θα μπορέσει αυτός ο πολίτης, αυτός ο επιχειρηματίας, αυτός ο εργαζόμενος, να ανταποκριθεί σ' αυτές τις σύγχρονες ανάγκες της ζωής και της εργασίας, αν δεν έχει τη δυνατότητα να κάνει κάποιες σπουδές τέτοιες, οι οποίες θα μπορέσουν να τον βοηθήσουν πραγματικά στην εργασία του;

Πιστεύω ότι το Ανοικτό Πανεπιστήμιο, έτσι όπως γίνεται, παρ' όσα είπε ο κ. Μάνος ότι δεν θα μπορέσει να λειτουργήσει, θα μπορέσει να λειτουργήσει καλύτερα απ' ό,τι απεδείχθη ότι δεν μπόρεσε να λειτουργήσει ο νόμος Σουφλιά. 

Χρειάζεται όμως, κύριε Υπουργέ, από την αρχή να γίνουν σωστά τα βήματα. Μη βιασθείτε να το λειτουργήσετε άμεσα. Αφήστε να περάσουν τρεις, τέσσερις, πέντε, έξι μήνες, να οργανωθεί σωστά και η λειτουργία του να δείξει αμέσως ότι μπορεί να αποδώσει αυτό το 'Ιδρυμα, γιατί αν δεν το κάνουμε αυτό και αρχίσει να λειτουργεί από την αρχή με τη γνωστή ελληνική τσαπατσουλιά, τότε αυτό θα το σέρνει σε όλη του τη ζωή αυτό το Ανοικτό Πανεπιστήμιο.

Επιτέλους είναι η ώρα να ξεκινήσουμε να δίνουμε σημασία στην ποιότητα. Πάνω απ' όλα πρέπει να δώσουμε ποιότητα στην εκπαίδευση, αν θέλουμε να έχουμε και ποιοτικούς πολίτες αύριο σε όλα, στην εργασία τους, στην κοινωνική τους ζωή, παντού. Αν, λοιπόν, οι σπουδές δεν έχουν ποιότητα, δεν μπορούμε αύριο να έχουμε απαιτήσεις ποιοτικές από τους πολίτες αυτής της χώρας.

Εγώ πιστεύω, κύριε Υπουργέ, ότι τελικά σιγά-σιγά όλες οι πτέρυγες της Βουλής θα κατανοήσουν ότι το νομοσχέδιο αυτό είναι απαραίτητο, ότι το Ανοικτό Πανεπιστήμιο είναι μία πραγματικότητα, η οποία πρέπει να φθάσει και στην Ελλάδα. 'Εχουν περάσει εκατόν πενήντα χρόνια από τότε που άρχισαν να λειτουργούν τα πρώτα Ανοικτά Πανεπιστήμια. Διάβασα κάπου εδώ ότι το 1847 υπήρχαν πανεπιστήμια, τα οποία έχουν λειτουργήσει.

Αυτό δείχνει ότι είναι μία αναγκαιότητα, η οποία πρέπει και να γίνει πραγματικότητα, αλλά και να λειτουργήσει σωστά με τα σύγχρονα μέσα της πληροφορικής, τα οποία έχουμε. Δόξα τω Θεώ, πιστεύω ότι μας επιτρέπει πλέον και στην Ελλάδα μέσω του ευρύτατου δικτύου, το οποίο αναπτύσσεται και μέσω του internet, και μέσω του ΟΤΕ, και μέσω της καλωδιακής τηλεόρασης, και μέσω όλων των άλλων μέσων -πολυμέσων, όπως λέμε, τα multi media- να μπορέσουμε να επεκτείνουμε και να αποδώσει αυτό το πανεπιστήμιο άμεσα και γρήγορα.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, πολύ σύντομα θέλω να πω τα εξής:

Σημείωσα αυτό που είπε ο Κοινοβουλευτικός Εκπρόσωπος του ΠΑ.ΣΟ.Κ. για την παγκοσμιοποίηση και όπως το είπε, έτσι είναι. Την αισθανόμαστε δαμόκλειο σπάθη πάνω από τα κεφάλια μας μικροί μεγάλοι. 'Ετσι είναι το πράγμα. Τώρα το γιατί, είναι μια άλλη ιστορία. Είναι, γιατί είναι τέτοια αυτή η παγκοσμιοποίηση. 'Εχει αυτά τα χαρακτηριστικά. 

Μέσα σ' αυτά τα χαρακτηριστικά έρχεται και το νομοσχέδιο αυτό για να προτείνει όσα προτείνει. Και πρέπει να δώσουμε και εμείς μία απάντηση -γιατί είναι πρόκληση- εάν τέλος πάντων χρειάζονται ή δεν χρειάζονται τα Ανοικτά Πανεπιστήμια.

Τα Ανοικτά Πανεπιστήμια και στην πρωτολογία το είπαμε ότι χρειάζονται. Σημασία έχει αυτό το Ανοικτό Πανεπιστήμιο μέσα σ' αυτές τις συνθήκες θα προσφέρει στην ελληνική κοινωνία; Θα προσφέρει όσα χρειάζονται; Θα προσφέρει αυτό που έχει ανάγκη ο τόπος σήμερα ή δεν μπορεί να τα προσφέρει; Ναι, εάν δεν υπήρχε η πολιτική, η οποία εκφράστηκε επανειλημμένα και πάλι από τον Υπουργό της Παιδείας τον κ. Αρσένη, αλλά και από τη Νέα Δημοκρατία, η οποία ουσιαστικά από άποψη θεμελίωσης και επιχειρημάτων συμπλέει με την αντίληψη του νομοσχεδίου.

Τι είπε ο Υπουργός; Είπε: "Ξεχάστε την κατάρτιση, ξεχάστε το πτυχίο σε συσχέτιση με την εργασία". Είναι μία άποψη, αυτή που κυριαρχεί και στην παγκοσμιοποίηση που λέτε.

Για μας είναι αρνητική αντίληψη, αρνητική πολιτική και επιφέρει δεινά στην ανθρωπότητα. Και δεν συγχωρούμε ή δεν απαλλάσσουμε όσους, τάχα στο όνομα της παγκοσμιοποίησης, αποδέχονται τέτοιες πολιτικές. 

Αυτή ακριβώς η πλευρά του ζητήματος είναι εκείνη που θα φέρει τα άνω κάτω και στα συμβατικά πανεπιστήμια. Και δεν ξέρω αν συναισθάνονται όσοι υποστηρίζουν αυτήν την αντίληψη, τι θα συμβεί ή τι μπορεί να συμβεί σε πέντε και σε δέκα χρόνια, όταν θα έχει απογοητευθεί η νέα γενιά και θα λέει: "Τι τη θέλω τέτοια παιδεία; Τι τη θέλω τέτοια εκπαίδευση; 'Ετσι για να λέω ότι πήρα ένα πτυχίο ή μορφώθηκα";

Και αν αυτό θα συμβεί μία φορά στα συμβατικά πανεπιστήμια, θα συμβεί δυό και τρεις και εκατό φορές στο Ανοικτό Πανεπιστήμιο. 

Αυτός είναι ο λόγος που εμείς έχουμε αρνητική στάση και όχι ότι απορρίπτουμε την εξ αποστάσεως εκπαίδευση ή όποια άλλη θα φέρει η τεχνολογική επανάσταση στο προκείμενο σήμερα, αύριο στο μέλλον.

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Κύριε συνάδελφε, μου επιτρέπετε;

ΑΠΟΣΤΟΛΟΣ ΤΑΣΟΥΛΑΣ: Μάλιστα, κύριε Υπουργέ. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Θα ήθελα να ρωτήσω κάτι να μου απαντήσετε, γιατί θα ήθελα να συμφωνήσετε και σεις μαζί μου.

'Εχετε συγκεκριμένη πρόταση να κάνετε και, ευχαρίστως, να τη συμπεριλάβω και στο νομοσχέδιο;

Εάν ένας φοιτητής θέλει να σπουδάσει νομικά, εμείς λέμε ότι δεν πρέπει να του αρνηθούμε αυτήν την επιθυμία του. Εσείς θέλετε τώρα να συνδέσετε το πτυχίο αυτό με κατοχύρωση επαγγελματικού δικαιώματος. Πώς θα το κάνουμε;


 

  

Σελίδα 2279 

 

Μπορείτε να με βοηθήσετε για να δω και εγώ ακριβώς τι προτείνετε;

ΑΠΟΣΤΟΛΟΣ ΤΑΣΟΥΛΑΣ: Κύριε Υπουργέ, δεν μπορείτε να το κάνετε. Αποτέλεσμα της πολιτικής που εφαρμόζετε είναι αυτό.

ΚΥΡΙΑΚΟΣ ΣΠΥΡΙΟΥΝΗΣ: Φταίει η Ευρωπαϊκή 'Ενωση.

ΑΠΟΣΤΟΛΟΣ ΤΑΣΟΥΛΑΣ: Αν θέλετε, κύριε Σπυριούνη, να το φτηνύνετε, μη νομίζετε ότι εδώ είναι πεδίον βολής να ρίξουμε καμιά σφαίρα.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ας σταματήσουν οι διάλογοι. Είναι και η ώρα περασμένη. Είναι μεσάνυχτα.

ΑΠΟΣΤΟΛΟΣ ΤΑΣΟΥΛΑΣ: Είναι πολύ σοβαρότερα τα ζητήματα πάντως, από το να ρίξουμε καμιά πιστολιά.

Είναι πολύ σοβαρό ζήτημα αυτό. Στην πολιτική αυτή δεν χωράει η εκπαίδευση και το Ανοικτό Πανεπιστήμιο δεν χωράει δυο και τρεις και πέντε και εκατό φορές.

Γι' αυτό δεν σας κάνουμε προτάσεις. 'Οχι γιατί δεν ξέρουμε τι να σας πούμε, πώς να είναι το Εκλεκτορικό Σώμα ή πώς να γίνει, αν θέλετε, η επιλογή των σπουδαστών ή εάν θα είναι η διοίκηση και το πανεπιστήμιο σε μια μεριά κλπ.

Δεν είναι αυτό το θέμα. Το θέμα είναι ότι δεν μπορούν να εφαρμοσθούν αυτά τα πράγματα, με την πολιτική την οποία ασκείτε και την οποία εσείς συνδέετε με την Ευρωπαϊκή 'Ενωση και με την παγκόσμια τάση. Είναι δέσμια αυτή η πολιτική αυτής της κατάστασης.

Νομίζω, κύριε Πρόεδρε, ότι ο Υπουργός στην προσπάθειά του -την καλόπιστη φαντάζομαι- να δώσει απαντήσεις ή να καλύψει κενά που δημιουργούνται ακριβώς από αυτήν την πολιτική, έβαλε εδώ τέσσερις βασικούς άξονες ανάγκης, όπως είπε, που έρχεται να καλύψει το νομοσχέδιο.

Αναφέρθηκε στην εκπαίδευση εκπαιδευτικών, στην εκπαίδευση στελεχών διοίκησης, στην έμφαση στο περιβάλλον, σε θέματα πολιτισμού και γλώσσας κλπ.

Εγώ δεν λέω ότι αυτά δεν είναι αντικείμενα, αλλά δείτε ότι -σε συνδυασμό με το νομοσχέδιο που φέρατε- οι τέσσερις σχολές που προτείνετε στο νομοσχέδιο, είναι τελείως διαφορετικές απ' ό,τι εδώ προτείνετε. Είναι πιο συγκεκριμένα αυτά που είπατε σήμερα, αλλά αυτό δεν σημαίνει ότι μπορούν και να πραγματοποιηθούν. Και δεν είναι μόνο πιο συγκεκριμένα, αλλά είναι πιο βατά. Μπορεί να γίνουν ευκολότερα από ένα Ανοικτό Πανεπιστήμιο.

Θέλω να κλείσω με τα δίδακτρα. Και πάλι θα ήθελα να μην περιπλακούμε στην αντίληψη του τι είναι δίδακτρα και εάν δίδακτρα είναι το να πληρώσουμε τον καθηγητή, όπως γινόταν το 1955 ή αν είναι το να πληρώσουμε και μια σειρά εξοπλισμούς, που μάλιστα θα αποφασίζει η Σύγκλητος το ποιοι θα είναι και δεν θα τους αποφασίζει ο φοιτητής.

'Αρα, θα δαπανά γι' αυτήν τη δουλειά, για να είναι φοιτητής, για να πάρει οποιοδήποτε χαρτί θα πάρει από το Ανοικτό Πανεπιστήμιο. Αυτό το θεωρούμε σαν αντισυνταγματικό και σαν πίεση προς τα συμβατικά πανεπιστήμια και σαν ένα δρόμο που έχει σαν αρχή την ιδιωτικοποίηση των πανεπιστημίων.

Αυτές που σας τόνισα τώρα είναι μερικές πλευρές, ένα πλαίσιο μέσα στο οποίο κινείται η δική σας επιλογή και αυτός είναι ο λόγος που εμείς δεν ψηφίζουμε το νομοσχέδιο αυτό.

ΠΡΟΕΔΡΕΥΩΝ (Λουκάς Αποστολίδης): Η συνάδελφος κ. Λουλέ έχει το λόγο.

ΑΝΔΡΙΑΝΗ ΛΟΥΛΕ: Επειδή ο κ. Αρσένης δεν ήταν εδώ στην πρωτολογία μου, θα ήθελα να πω δυο λόγια.

Πρώτον, ότι πρόθεση δική μου, αλλά και του Συνασπισμού -αλλά αυτήν τη στιγμή μιλάω για το άτομό μου- δεν είναι καθόλου η αντιπολίτευση για την αντιπολίτευση.

Θα μπορούσαμε πράγματι, κύριε Γεωργακόπουλε -έφυγε ο κ. Γεωργακόπουλος- να βρούμε κάποια λύση όλοι μαζί, αρκεί να έκανε και το Υπουργείο σοβαρές αλλαγές στο νόμο που φέρνει.

Το πρώτο, -όπως είπα και στην τροπολογία μου- είναι το άρθρο 7 του νομοσχεδίου, το οποίο το θεωρούμε απαράδεκτο, γιατί δίνει τη δυνατότητα να αγοράζονται έτοιμα πακέτα από ιδιωτικούς φορείς και όχι μόνο του εσωτερικού, αλλά και του εξωτερικού. Και όπως είπα και πριν, πάρα πολύ εύκολα θα μπορούσαν να τα πάρουν αυτά τα πακέτα οι Λαμπράκηδες, οι Κόκαλοι, οι Βαρδινογιάννηδες και διάφοροι άλλοι που τους έχουμε δώσει ήδη αρκετά.

Το δεύτερο είναι για τα πτυχία. Είπατε ότι εδώ δεν πρόκειται για παραδοσιακά τμήματα. Τα μαθήματα θα αλλάζουν ανάλογα με τη ζήτηση. Τότε, λοιπόν, γιατί να δίνουμε τα ίδια πτυχία σε εκείνον ο οποίος μπαίνει σαν μεγάλος μαθητής ή σε εκείνη τη νοικοκυρά η οποία θέλει να μάθει κάτι, να μορφωθεί περισσότερο, σε σχέση με τον άλλον ο οποίος θα έχει κάνει έναν πολύ μεγάλο κόπο για να μπει στο παραδοσιακό, όπως το αναφέρατε εσείς, πανεπιστήμιο. Ας μην το ονομάσουμε λοιπόν Ανώτατο Εκπαιδευτικό 'Ιδρυμα, δώστε του ένα άλλο όνομα.

Επίσης, θέλω να μου απαντήσετε για το άρθρο 10 που λέμε ότι θα έχει διάρκεια ζωής δέκα χρόνια. Πρόκειται δηλαδή στην ουσία για ένα ίδρυμα του οποίου θα διορίζεται πάντα το όργανό του από τον Υπουργό Παιδείας, τον εκάστοτε Υπουργό Παιδείας και θα υπακούουν στις δικές του επιλογές. Αυτό είναι πολύ πρόχειρο, γιατί μεθαύριο θα έρθει ένας άλλος Υπουργός Παιδείας και θα αλλάξει αυτά που εσείς θα έχετε πει.

Τρίτον, για το όριο της ηλικίας πιστεύουμε ότι θα πρέπει να το αφήσετε ελεύθερο, γιατί μπορεί ένας άνθρωπος να έχει διαύγεια και στα εβδομήντα του χρόνια και να θέλει να μάθει κάτι.

Για τις δαπάνες επικοινωνίας, για τα χρήματα δηλαδή που θα πρέπει να δίνουν, πιστεύω ότι θα πρέπει να ορισθεί από τη Βουλή για τα επόμενα τέσσερα χρόνια πόσο θα δίνει ο κάθε φοιτητής.

Τέλος, να δεσμευθείτε, για το τι θα κάνετε μετά από τέσσερα χρόνια που λήγει το δεύτερο Κοινοτικό Πρόγραμμα Στήριξης. Ποιος θα πληρώνει αυτό το πανεπιστήμιο; Αν δεσμευθείτε σε κάποιο απ' αυτά για να αλλάξουν κάποια πράγματα, ενδεχομένως να αλλάξουμε και εμείς άποψη και να το ψηφίσουμε.

ΠΡΟΕΔΡΕΥΩΝ (Λουκάς Αποστολίδης): Η συνάδελφος, κ. Αράπη-Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, δεν ήσασταν από την αρχή εδώ να ακούσετε όλους τους εισηγητές όσον αφορά τη φιλοσοφία. Είμαστε, ως Δημοκρατικό Κοινωνικό Κίνημα, υπέρ του Ανοικτού Πανεπιστημίου. 'Ομως, εμείς διαφωνούμε όσον αφορά τη δομή, τη λειτουργία και τη φιλοσοφία του περιεχομένου. Φυσικά, θα θέλαμε όλοι οι 'Ελληνες να επιμορφώνονται. 'Ομως, εσείς πριν από λίγο είπατε ότι αυτήν τη στιγμή το Υπουργείο σας δέχεται πάρα πολλά τηλεφωνήματα από πάρα πολλά άτομα για το πότε θα λειτουργήσει κλπ. το Ανοικτό Πανεπιστήμιο. Και αναφερθήκατε στο ότι το Ανοικτό Πανεπιστήμιο θα απορροφήσει εξήντα χιλιάδες φοιτητές. 'Αρα, μιλάτε για ένα άλλο, νέου τύπου, πανεπιστήμιο πλάι στο παραδοσιακό πανεπιστήμιο.

Εμένα, αυτήν την εντύπωση μου δώσατε με τα λεγόμενά σας. Από τη μια πλευρά λέτε ότι το πανεπιστήμιο δεν θα παράγει γνώση και από την άλλη λέτε ότι πρέπει να επιμορφώνονται και ότι θα δίνετε τίτλους σ'αυτούς που θα επιμορφώνονται. Είπε ο Κοινοβουλευτικός Εκπρόσωπος του ΠΑ.ΣΟ.Κ., ότι κάποιος μπορεί να παίρνει ένα μάθημα, να παίρνει έναν τίτλο, να θέλει να επιμορφωθεί στην ψυχολογία, στην κοινωνιολογία κλπ.

Συμφωνώ ότι πρέπει να γίνεται αυτό και ότι πρέπει ένας εκπαιδευτικός να μορφώνεται παραπέρα. 'Ομως πιστεύω ότι στα παραδοσιακά πανεπιστήμια, όταν θέλουν οι φοιτητές να ενασχοληθούν ή να φοιτήσουν στο Τμήμα π.χ. Ψυχολογίας, δηλώνουν "Ψυχολογία" την πρώτη φορά, και αν δεν πετύχουν, τη δεύτερη φορά αυτοί που θέλουν πραγματικά και έχουν μεράκι με την επιστήμη, νομίζω ότι το πετυχαίνουν, αν όχι στα εδώ πανεπιστήμια, στα πανεπιστήμια του εξωτερικού δι'αλληλογραφίας, όπως τόνισε και ο κ. Μάνος.

Εμείς, κύριε Υπουργέ, θα τοποθετηθούμε και στα άρθρα, όσον αφορά τις προμήθειες, με τον τρόπο που θα στέλνεται το υλικό, οι κασέτες κλπ. Αν άκουσα καλά νομίζω ότι είπατε


 

  

Σελίδα 2280 

 

πόσα θα είναι τα μέλη ΔΕΠ, τέσσερα; Τι ακριβώς είπατε;

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Είπα για τα μεταπτυχιακά.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Φοβόμαστε, κύριε Υπουργέ, ότι αποτελεί ελκυστικό και βαρύγδουπο τίτλο, κατά την οργάνωση και λειτουργία, το νομοσχέδιο. Και καλά κάνετε, Υπουργός Παιδείας είσαστε, οι γονείς πάντα θέλουν τα παιδιά τους να μορφώνονται, παρ' όλο που ξέρουν, έστω και τώρα με τα παραδοσιακά πανεπιστήμια, ότι δεν θα βρουν πολύ γρήγορα δουλειά, ειδικά με την κατάργηση της επετηρίδας που επιβάλλατε. Φοβάμαι ότι ο νομοθέτης θα έχει στο νου του την απήχηση που θα έχει αυτό το πανεπιστήμιο στον πολύ κόσμο και ειδικά στην αγωνία των γονιών, να σπουδάσουν τα παιδιά τους.

Πιστεύουμε ότι θα είναι ένα πανεπιστήμιο όχι δίπλα στο παραδοσιακό πανεπιστήμιο, αλλά κάτι σαν μία βαθμίδα πανεπιστημική, μεταξύ δευτεροβάθμιας και τριτοβάθμιας εκπαίδευσης, αφού λέτε ότι θα είναι δώδεκα εκπαιδευτικοί και άλλοι θα είναι εκείνοι, οι οποίοι θα βοηθάνε το έργο των καθηγητών ΔΕΠ, κάποιοι σύμβουλοι κλπ.

Δεν μπορώ όμως να καταλάβω το σκεπτικό σας, που είπατε ότι θα πηγαίνει ο καθηγητής στο τάδε μέρος να παρακολουθεί τους φοιτητές και να δίνει πληροφορίες στο μάθημα που θα σπουδάζουν κλπ. Δηλαδή θα ξεκινά ο καθηγητής πανεπιστημίου ΔΕΠ να πηγαίνει σε ένα χωριουδάκι ή σε ένα νησάκι;..

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Μα, τα λέγει το νομοσχέδιο αυτά.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Εσείς το είπατε αυτό, πριν από λίγο.

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Είπα σε περιφέρειες. Τώρα αν η περιφέρεια είναι χωριουδάκι ή νησάκι, τι να πω;

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Θα δημιουργήσετε περιφέρειες και θα συγκεντρώνετε εκεί τους φοιτητές; Αυτό θα το δούμε όταν θα λειτουργήσει.

Οι θεσμικοί νόμοι δεν είναι διατάξεις ρουτίνας, κύριε Υπουργέ. Πρέπει να εκφράζουν, να συμπυκνώνουν και να πραγματώνουν μία κοινωνική αναγκαιότητα και κυρίως πρέπει να στοχεύουν πολύ μακριά στο μέλλον.

Εμείς βλέπουμε ότι δεν στοχεύει η Κυβέρνηση με την ίδρυση των πανεπιστημίων αυτών πολύ μακριά στο μέλλον και αναρωτιώμαστε τι θα γίνει μετά από τέσσερα χρόνια.

'Εκανα και εγώ ερώτηση στον κ.Ανθόπουλο, όταν θα σταματήσουμε να παίρνουμε τα κονδύλια, να επιδοτούμε με ένα κονδύλι από την ΕΟΚ, τι θα γίνει με το Ανοικτό Πανεπιστήμιο. 'Οπως επίσης έκανα και μια άλλη ερώτηση στον Υπουργό κ.Ανθόπουλο, από πληροφορίες που έχω. Το Μετσόβιο Πολυτεχνείο, πήρε απόφαση να μην δεχθεί να κάνει τμήμα Ανοικτού Πανεπιστημίου; Σ'αυτό δεν μου απάντησε ο κ.Ανθόπουλος, δεν ήσαστε εδώ να μας απαντήσετε εσείς.

Πιστεύουμε ότι αυτή είναι μια σκόπιμη θεσμοθέτηση, κύριε Υπουργέ, και πρέπει οι θεσμοί να υπηρετούν κάποιες αξίες. Και φυσικά αυτή η απώλεια που γίνεται μ'αυτόν τον τρόπο που πάτε να φέρετε το Ανοικτό Πανεπιστήμιο και γρήγορα να το λειτουργήσετε χωρίς υποδομή, σε λίγα χρόνια θα έλθουμε εδώ -δεν ξέρουμε αν θα είστε εσείς Υπουργός ή ποιος άλλος θα είναι- και θα μιλάμε για τα αποτελέσματα του Ανοικτού Πανεπιστημίου που ίσως δεν θα είναι θετικά για την παιδεία, διότι θα αναστατώσει και τα νυν παραδοσιακά πανεπιστήμια. Ανέφερα στην ομιλία μου πως θα πέσει το γνωστικό ποσοστό των μαθητών που θα δίνουν στα παραδοσιακά πανεπιστήμια. Υπολογίζοντας ο άλλος πως θα περάσει στο Ανοικτό Πανεπιστήμιο, δεν θα δίνει και τόσο μεγάλη βάση να περάσει σε κάποιο παραδοσιακό πανεπιστήμιο.

Δεν ξέρω το σκεπτικό το δικό σας, πάντως το δικό μου σκεπτικό το είπα στην εισηγητική μου ομιλία. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Λεβογιάννης έχει το λόγο.

ΝΙΚΟΛΑΟΣ ΛΕΒΟΓΙΑΝΝΗΣ: Πιστεύω, κύριε Πρόεδρε, ότι δεν είναι σωστό να ταυτίζουμε τις πανεπιστημιακές σπουδές έτσι σ'ένα βαθμό απόλυτο με την ανεργία. Εγώ και στην εισήγησή μου είπα ότι είναι πολύ θετικό το ότι σε συντριπτικό ποσοστό οι νέοι μας σήμερα θέλουν ν'ακολουθήσουν πανεπιστημιακές σπουδές. Πρέπει να προσπαθήσουμε εμείς πρώτοι και η πολιτεία βέβαια, να πείσουμε τους νέους ότι θα πρέπει να υπάρχει διάκριση να ξεχωρίζει το ένα απ'το άλλο, ότι η πανεπιστημιακή μόρφωση δεν είναι απόλυτα ταυτισμένη με την επαγγελματική αποκατάσταση. Και νομίζω ότι σ'ένα σημαντικό βαθμό σιγά-σιγά η νεολαία αρχίζει να το κατανοεί αυτό. Πολύ περισσότερο δεν πρέπει να συσχετίζουμε το νέο αυτό θεσμό που θέλουμε να νομοθετήσουμε, το Ανοικτό Πανεπιστήμιο, πάλι με το ζήτημα της ανεργίας. 'Ενας εργαζόμενος μπορεί να θέλει ν'αποκτήσει κάποια πανεπιστημιακή μόρφωση. Πρέπει να του δοθεί η δυνατότητα. Πολλές νέες μητέρες θα συναντήσουμε σήμερα και πολλές σε κάποια ηλικία, που εκφράζουν το παράπονο ότι παντρεύτηκαν μικρές και δεν μπόρεσαν να σπουδάσουν. Να τους δώσουμε, λοιπόν, αυτήν τη δυνατότητα, αλλά και σε μεγαλύτερες ηλικίες κλπ.

Πιστεύω, λοιπόν, ότι αυτός ο θεσμός δεν πρέπει να βάλεται, συσχετιζόμενος με το πρόβλημα της ανεργίας που υπάρχει. Είναι ένα άλλο ζήτημα. Νομίζω ότι το Υπουργείο Παιδείας με το προηγούμενο νομοσχέδιο, έδωσε μια ιδιαίτερη έμφαση στον επαγγελματικό προσανατολισμό, που θέλει να τον αναβαθμίσει ως μάθημα μέσα στο λύκειο και στο γυμνάσιο, έτσι ώστε ο νέος που βγάζει το λύκειο να έχει μια καλύτερη γνώση και μια καλύτερη εικόνα της αγοράς εργασίας.

Τέλος, κύριε Υπουργέ, θέλω και εγώ να σταθώ λίγο στην πρόταση του Κοινοβουλευτικού μας Εκπροσώπου κ.Γεωργακόπουλου, σε ό,τι αφορά την έδρα. Πιστεύω ότι η Αρχαία Ολυμπία πράγματι -εγώ δεν είμαι από την περιοχή αυτή, είμαι από τα νησιά...

ΠΡΟΕΔΡΕΥΩΝ (Λουκάς Αποστολίδης): 'Οπως και οι Δελφοί, κύριε συνάδελφε...

ΝΙΚΟΛΑΟΣ ΛΕΒΟΓΙΑΝΝΗΣ: Ναι, ασφαλώς.

ΑΠΟΣΤΟΛΟΣ ΤΑΣΟΥΛΑΣ: Η Δωδώνη, κύριε Πρόεδρε.

ΝΙΚΟΛΑΟΣ ΛΕΒΟΓΙΑΝΝΗΣ: Η Αρχαία Ολυμπία που είπε ο κ.Γεωργακόπουλος, πιστεύω ότι είναι ένας τόπος που δικαιούται να φιλοξενήσει ένα πανεπιστήμιο, μάλιστα τέτοιο πανεπιστήμιο κατ'εξοχήν ανθρωπιστικών και κοινωνικών σπουδών, αλλά και που και το ίδιο το πανεπιστήμιο θα αποκτήσει την αίγλη και την ακτινοβολία αυτού του παγκόσμιου τόπου αυτής της περιοχής με παγκόσμια ακτινοβολία.

Νομίζω ότι η Πάτρα είναι κορεσμένη πανεπιστημιακά, κύριε Υπουργέ. Θα πρότεινα να το σκεφθείτε ως την ερχόμενη Τρίτη.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Βλέπω ότι επιμένουν ο κ. Σπυριούνης και η κ. Κωνσταντοπούλου να πάρουν το λόγο.

Ορίστε, κύριε Σπυριούνη, έχετε το λόγο.

ΚΥΡΙΑΚΟΣ ΣΠΥΡΙΟΥΝΗΣ: Θα κάνω μια σχετική αντεπίθεση στην Πελοπόννησο και θα παρακαλέσω η έδρα να γίνει στη Θεσσαλονίκη.

ΠΡΟΕΔΡΕΥΩΝ (Λουκάς Αποστολίδης): Εκεί είστε κορεσμένοι, κύριε Σπυριούνη.

ΚΥΡΙΑΚΟΣ ΣΠΥΡΙΟΥΝΗΣ: Χρησιμοποιώ και την παλιά μου ιδιότητα ...

ΠΡΟΕΔΡΕΥΩΝ (Λουκάς Αποστολίδης): Εγώ θα επιμένω να λέω στον κύριο Υπουργό ότι οι Δελφοί είναι μια καλή περιοχή.

ΑΝΔΡΙΑΝΗ ΛΟΥΛΕ: Δεν την κάνουμε στον Ολυμπο να είναι κοντά στους Θεούς;

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): 'Εχουν φύγει οι Θεοί από εκεί!

ΚΥΡΙΑΚΟΣ ΣΠΥΡΙΟΥΝΗΣ: Ο κύριος Υπουργός με καταλαβαίνει γιατί έκανε πολλά χρόνια Υπουργός Εθνικής 'Αμυνας.

Να εξηγήσω για ποιους λόγους, κύριε Υπουργέ:

Πρώτον, μιλάμε όλοι μας για το νέο στρατηγικό ρόλο της Θεσσαλονίκης.

Δεύτερον, υπάρχει το πολύμορφο και πολυλειτουργικό πανεπιστήμιο -το μεγαλύτερο της πατρίδας μας- με το οποίο μπορεί να γεφυρωθεί γονιμότερα η νέα προοπτική.

Τρίτον, βρίσκεται εγγύτατα, με πρωτεύοντα το ρόλο στο


 

  

Σελίδα 2281 

 

άμεσο γειτονικό περιβάλλον της πατρίδας μας.

Τέταρτον, κύριε Πρόεδρε, στο πνεύμα του νομοσχεδίου, η επιλογή έχει ως κύριο κριτήριο τις ακριτικές περιοχές. Κύριε Υπουργέ, είμαι Πελοποννήσιος, είμαι Λάκωνας στην καταγωγή. Δεν είναι όμως, ούτε η Λακωνία ούτε η Πάτρα ακριτικές περιοχές. Θα παρακαλέσω, κάνοντας ειδική επίκληση στην ευαισθησία σας, να σκεφθείτε την υιοθέτηση της έδρας στη Θεσσαλονίκη.

ΠΡΟΕΔΡΕΥΩΝ (Λουκάς Αποστολίδης): Ευχαριστούμε...

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είμαστε από την αρχή εδώ. Δεν φεύγουμε. Ας πάμε και στις 1.00' η ώρα. Δεν χάλασε ο κόσμος. 

ΠΡΟΕΔΡΕΥΩΝ (Λουκάς Αποστολίδης): Κύριε Σπυριούνη, όταν μου λένε οι συνάδελφοι που προεδρεύουν ότι στις 24.00' τελειώνει η διαδικασία ...

ΚΥΡΙΑΚΟΣ ΣΠΥΡΙΟΥΝΗΣ: Εδώ πέρα είμαστε...

ΠΡΟΕΔΡΕΥΩΝ (Λουκάς Αποστολίδης): Δεν θέλω να είμαι πιεστικός. Απλώς σας λέω ότι θα μπορούσα από τις 24.00' να πω ότι "κύριοι συνάδελφοι, ολοκληρώθηκε η διαδικασία και ψηφίζουμε". 

ΣΤΕΦΑΝΟΣ ΜΑΝΟΣ: Δεν είναι κακή η ιδέα σας, κύριε Πρόεδρε. 

ΚΥΡΙΑΚΟΣ ΣΠΥΡΙΟΥΝΗΣ: Οι προβληματισμοί υπάρχουν. Θεσμοθετούμε μια νέα εκπαιδευτική προοπτική. Ασφαλώς όλοι έχουμε προβληματισμούς.

Κατανοώ το ΚΚΕ με τη θέση που παίρνει. Είναι το γενικό του πλαίσιο, με γειά του με χαρά του.

Εκείνο που δεν κατανοώ, κύριοι συνάδελφοι της Νέας Δημοκρατίας που σας τιμώ ιδιαίτερα, είναι ότι εδώ διευρύνεται μια προοπτική που θεμελιώσατε εσείς με τον 2083/92 και έρχεστε επί της αρχής και το καταψηφίζετε. Στα ειδικότερα άρθρα που δίνουν συγκεκριμένη διάσταση στη γενική προοπτική, εκεί να έχετε διάσταση. Να καταψηφίζετε όμως, την αρχή μιας εκπαιδευτικής προοπτικής που ξεκίνησε από εσάς, είναι ακατανόητο.

Τρίτον, θέλω, κύριε Υπουργε, να προτείνω το εξής: 'Οχι στην κλήρωση. Για να δικαιώσετε και τη γενική μεταρρυθμιστική προσπάθεια που κάνετε πείτε να γίνετε η επιλογή με το απολυτήριο του λυκείου. Γιατί να γίνεται με κλήρωση; Είναι υποβάθμιση αυτού που πάμε να προετοιμάσουμε. Αντί της κληρώσεως ...

ΠΡΟΕΔΡΕΥΩΝ (Λουκάς Αποστολίδης): Θα τα πείτε στα άρθρα αυτά. 

ΚΥΡΙΑΚΟΣ ΣΠΥΡΙΟΥΝΗΣ: Αφού πάρουμε αυτούς που θέλουμε, οι υπόλοιποι αντί κληρώσεως να επιλεχθούν με βάση το απολυτήριο λυκείου. 

ΠΡΟΕΔΡΕΥΩΝ (Λουκάς Αποστολίδης): Επί των άρθρων, κύριε Σπουριούνη, θα τα πείτε αυτά. 

ΚΥΡΙΑΚΟΣ ΣΠΥΡΙΟΥΝΗΣ: Αφήστε με, κύριε Πρόεδρε. Σας παρακαλώ πάρα πολύ.

ΠΡΟΕΔΡΕΥΩΝ (Λουκάς Αποστολίδης): Εντάξει, κύριε Σπυριούνη.

ΚΥΡΙΑΚΟΣ ΣΠΥΡΙΟΥΝΗΣ: Στα προγράμματα που είπατε -και είναι ευφυέστατα- να προσθέσετε και τα εθνικά θέματα. Είναι κρίμα η πατρίδα να αγωνιά μπροστά στη γνωστή απειλή και να μη γνωρίζουμε τι σημαίνει υφαλοκρηπίδα ή τι σημαίνει αποστρατικοποίηση των νησιών ή τι λέει η Συνθήκη της Λωζάνης. Και δεν το γνωρίζουν μορφωμένοι άνθρωποι με τίτλους διδακτορικούς κλπ. 

Τρίτον, ...

ΠΡΟΕΔΡΕΥΩΝ (Λουκάς Αποστολίδης): Στο έκτο έχετε φθάσει τώρα. 

ΚΥΡΙΑΚΟΣ ΣΠΥΡΙΟΥΝΗΣ: Οι προτάσεις μου:

Πρώτον, η κλήρωση.

Δεύτερον, εθνικά θέματα. 

Τρίτον, κύριε Υπουργέ -το είπα στην πρωτολογία μου- προσπαθείστε να ξεκινήσει σωστά.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Λέω, κύριε Σπυριούνη, να μην είμαι πιεστικός. Αναρωτιέμαι, όμως, ειλικρινά αν θα πρέπει να εφαρμόζω αυστηρά τον Κανονισμό και ό,τι συμφωνείται. Θα έπρεπε στις δώδεκα να είχα λήξει τη διαδικασία και να μην πίεζα και σας. Σωστά είπε ο κ. Μάνος "έπρεπε να το είχατε κάνει". Κάπως έτσι μου είπε. Βλέπετε, ότι η ανοχή τελικά δεν γίνεται σεβαστή.

Η κ. Κωνσταντοπούλου έχει το λόγο.

ΜΑΡΙΑ ΚΩΝΣΤΑΝΤΟΠΟΥΛΟΥ: Εγώ θα αναγκαστώ να μιλήσω, επειδή μας κατηγορείτε για ανακολουθία. Δεν υπάρχει καμία ανακολουθία. 

Το Ανοικτό Πανεπιστήμιο ιδρύθηκε το 1992 από τη Νέα Δημοκρατία. Μπορούσε να λειτουργήσει με προεδρικό διάταγμα, το οποίο θα ρύθμιζε όλα τα θέματα που περιλαμβάνει το νομοσχέδιο αυτό.

Ο μόνος λόγος, που έρχεται νομοσχέδιο, είναι ότι θέλετε να αλλάξετε τη διοίκηση αυτού του πανεπιστημίου και να το αποκόψετε από τα υπάρχοντα πανεπιστήμια. Και επ' αυτής της αρχής, επί της υπάρχουσας του νομοσχεδίου, διαφωνούμε. Δεν έπρεπε να υπάρχει το νομοσχέδιο αυτό. 

Γιατί πιστεύουμε ότι η αρχή Σουφλιά, δηλαδή να προσφεύγει το Ανοικτό Πανεπιστήμιο στα υπάρχοντα πανεπιστήμια για την επιστημονική γνώση και να αναπτύσσει απλώς τη μεθοδολογία της εξ αποστάσεως εκπαίδευσης, είναι η σωστή αρχή. 'Ετσι έπρεπε να προχωρήσει. Και αυτό θα βοηθούσε, όχι μόνον το πανεπιστήμιο το καινούριο, αλλά και τα άλλα πανεπιστήμια, τα οποία και αυτά με τη συνεργασία, θα μπορούσαν να αναπτύξουν αυτές τις μεθόδους, που, όπως σωστά είπατε, χρησιμοποιούνται και στο M.I.P. και σε όλα τα μεγάλα ξένα πανεπιστήμια. Πιστεύουμε, δηλαδή, ότι οι αρχές του νομοσχεδίου Σουφλιά ήταν ορθότερες και ότι, αν προχωρούσατε με εκείνο το νομοσχέδιο, παρά το ότι ήταν λίγο πιο δύσκαμπτο, θα ήταν καλύτερα.

Και μάλιστα, δεν θα ήταν καθόλου παράξενο, να το καταψηφίσουμε επί της αρχής και να ψηφίσουμε τα άρθρα, με την έννοια ότι εμείς είχαμε πει ότι με προεδρικό διάταγμα μόνος του ο Υπουργός Παιδείας θα έκανε ό,τι ήθελε. Εδώ έρχεσθε να μας ρωτήσετε για μερικά θέματα; Πολύ ωραία, θα σας πούμε τη γνώμη μας. Γιατί να μη σας την πούμε;

Δεν υπάρχει καμία ανακολουθία.

Επίσης, μας κατηγορήσατε ότι δεν είμαστε ευαίσθητοι στα προβλήματα...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οταν είστε υπέρ της απορρίψεως της αρχής, πώς θα δεχθείτε τα επιμέρους;

ΠΡΟΕΔΡΕΥΩΝ (Λουκάς Αποστολίδης): Κύριε Γεωργακόπουλε, δεν είναι ώρα για αντιπαραθέσεις.

ΜΑΡΙΑ ΚΩΝΣΤΑΝΤΟΠΟΥΛΟΥ: Μα, δεν την απορρίπτουμε. Υπάρχει νομοθεσία και μπορεί με προεδρικό διάταγμα να λειτουργήσει. Δεν λέμε να μη λειτουργήσει. Φτιάξτε προεδρικό διάταγμα και λειτουργήστε το. Μην αλλάζετε τη διοίκησή του. Αυτό λέμε. 

Μας είπατε, επαναλαμβάνω, ότι δεν είμαστε ευαίσθητοι στις ανάγκες του ελληνικού λαού. Αντιθέτως, εμείς είπαμε ότι δεν θέλουμε να κοροϊδέψουμε τον ελληνικό λαό και να φέρνουμε ανθρώπους για να τους δίνουμε πτυχία. Και αν ανέφερα τα πτυχία του Οικονομικού Πανεπιστημίου, δεν το έκανα για να σας φέρω σε δύσκολη θέση. Λυπάμαι, αν το έκανα. Τα ανέφερα, για να αποδείξω ότι δεν έχετε αρκετή ευαισθησία στο θέμα της ποιότητας, που για μας είναι πρωταρχικό. Και γι' αυτόν ακόμη το λόγο αντιτιθέμεθα σε αυτό το πανεπιστήμιο. Λέμε ότι αν το μόνο που σας ενδιαφέρει, είναι να αυξήσετε τον αριθμό και όχι την ποιότητα, θα υποκύψετε στον πειρασμό να χρησιμοποιήσετε αυτό το πανεπιστήμιο για να αυξήσετε τον αριθμό των ανθρώπων που σπουδάζουν, χωρίς να προσέξετε την ποιότητα. Και σε ένα τέτοιο πανεπιστήμιο είναι πάρα πολύ επικίνδυνο να αυξήσει κανείς τον αριθμό.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεκτό επί της αρχής!

ΠΡΟΕΔΡΕΥΩΝ (Λουκάς Αποστολίδης): Δεν μπορώ να μη δώσω το λόγο στον κύριο Υπουργό.

Κάνω έκκληση και σε σας, κύριε Υπουργέ. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Θα είμαι εξαιρετικά σύντομος, κύριε Πρόεδρε, μην ανησυχείτε. Γιατί πολλά από τα σχόλια τα οποία έγιναν, αναφέρονται στα άρθρα και θα απαντήσω σε αυτά, όταν θα


 

  

Σελίδα 2282 

 

έλθουμε στη συζήτηση επί των άρθρων. 

Θα έκανα όμως μία έκκληση στους αγαπητούς συναδέλφους να διαβάσουν λίγο προσεκτικά τα άρθρα. Γιατί, οι απαντήσεις σε πολλά από τα ερωτήματα και στην κριτική που άσκησαν, βρίσκονται μέσα στα ίδια τα άρθρα. 

Τώρα, ένας θεσμός μπορεί να είναι καλός ή λιγότερο καλός, ανάλογα με το πλαίσιο μέσα στο οποίο θα λειτουργήσει.

'Οταν το 1992 έγινε η συζήτηση για το Ανοικτό Πανεπιστήμιο, η συζήτηση αυτή έγινε μέσα σε ένα πλαίσιο εκπαιδευτικού συστήματος της έμπνευσης της Νέας Δημοκρατίας και του κ. Σουφλιά, που επικρατούσε ο κλειστός αριθμός το numerus clausus. Και πολύ ορθά τότε ο εισηγητής μας, ο κ. Σημίτης, δεν συμφώνησε, κάτω απ' αυτές τις συνθήκες, στη συγκρότηση του Ανοικτού Πανεπιστημίου.

Τώρα μιλάμε για ένα τελείως διαφορετικό πλαίσιο. Μιλάμε για μια εκπαιδευτική πολιτική ανοιχτών οριζόντων, ελεύθερης πρόσβασης στην τριτοβάθμια εκπαίδευση, με ταυτόχρονη αναβάθμιση του εκπαιδευτικού μας συστήματος.

ΣΤΕΦΑΝΟΣ ΜΑΝΟΣ: Κύριε Πρόεδρε, θα ήθελα το λόγο μετά.

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Εγώ, κύριε Μάνο, θα μεταφέρω την πληροφορία που μεταφέρατε στη Βουλή ότι οι εκπρόσωποι των πρυτάνεων που σας επισκέφθησαν, διεπίστωσαν και κατέθεσαν σε σας ότι τα ελληνικά πανεπιστήμια έχουν υποβαθμιστεί.

Επειδή αύριο έχουμε Σύνοδο των Πρυτάνεων, οι πρυτάνεις οι ίδιοι θα έχουν την ευκαιρία να επιβεβαιώσουν αυτό που αναφέρατε σήμερα στη Βουλή. Αν δεν είναι έτσι, νομίζω, ότι εσείς θα έχετε την ευθύνη απέναντι της Βουλής, να διορθώσετε τη δήλωση την οποία κάνατε σήμερα το απόγευμα.

Βεβαίως, υπάρχει μία βαθύτατη ιδεολογική διαφορά ανάμεσα στην άποψη, δεν θα έλεγα της Νέας Δημοκρατίας, αλλά στην άποψη του κ. Μάνου και στην άποψη της Κυβέρνησης.

Ο κ. Μάνος δεν πιστεύει στην ανοικτή πρόσβαση στην τριτοβάθμια εκπαίδευση. Και όχι μόνο δεν πιστεύει σε αυτή, αλλά πιστεύει -και το είπε- σε μία εξοσορρόπηση μεταξύ προσφοράς και ζήτησης που λαμβάνει υπόψη το κόστος της προσφοράς της παιδείας.

Γνωρίζουμε, βέβαια, ότι μία τέτοια εξισορρόπηση με βάση το κόστος της προσφοράς της παιδείας, με βάση, δηλαδή, τα δίδακτρα -θα ανεβάζουμε τα δίδακτρα μέχρις ότου εξισορροπήσουμε την προσφορά και τη ζήτηση- δεν είναι μόνο ένα κοινωνικά άδικο σύστημα, αλλά είναι ένα καταστρεπτικό σύστημα για την ίδια την εκπαίδευση και μία κακή τοποθέτηση των εθνικών πόρων.

Η διαφορά μας, λοιπόν, είναι αυτή. Ο κ. Μάνος είναι αντίθετος στο Ανοικτό Πανεπιστήμιο γιατί προσφέρει δυνατότητες τριτοβάθμιας εκπαίδευσης σε άτομα, τα οποία επιθυμούν, έχουν ανάγκη τριτοβάθμιας εκπαίδευσης και δεν μπορούν, λόγω της φύσης της εργασίας τους ή της θέσης, στην οποία εργάζονται, να μπουν στα παραδοσιακά πανεπιστήμια.

Δεν πρόκειται, λοιπόν, να συμφωνήσουμε σε αυτό το θέμα. Το Ανοικτό, όμως, Πανεπιστήμιο, που αποκλειστικά εξειδικεύεται στην εξ αποστάσεως μάθηση, λειτουργεί με βάση τη συνεργασία του με τα άλλα πανεπιστήμια. Δεν αντιστρατεύεται το εκπαιδευτικό πρόγραμμα των άλλων πανεπιστημίων, αντίθετα, χρησιμοποιεί τη γνώση και μεταφέρει αυτήν τη γνώση, μέσω της μεθόδου της διδασκαλίας του, στους ενδιαφερομένους.

Σε όλες τις χώρες του κόσμου, παράλληλα με τα παραδοσιακά πανεπιστήμια, που έχουν και αυτά εν μέρει μέθοδο μάθησης εξ αποστάσεως, υπάρχουν και τα Ανοικτά Πανεπιστήμια. Αυτό κάνουμε με αυτό το νομοσχέδιο.

'Οσον αφορά την ποιότητα του πτυχίου, αυτό εξασφαλίζεται από τους κανόνες που έχουμε μέσα στο ίδιο το νομοσχέδιο. Διαβάζω το σχετικό άρθρο του νόμου του κ. Σουφλιά, το οποίο είναι ασαφέστατο και χαλαρότερο των διατάξεων των οποίων προνοούμε εμείς. Διότι εμείς επιμένουμε ότι το άνοιγμα στην τριτοβάθμια εκπαίδευση, συνοδεύεται με ποιοτική αναβάθμιση των σπουδών και του πτυχίου.

Τώρα, γιατί κάνουμε αυτό το νομοσχέδιο και δεν υλοποιούμε το άρθρο 27 του ν.2083 ; Για δύο λόγους: Πρώτα απ' όλα γιατί το άρθρο αυτό είναι αντιφατικό. Εξαγγέλει την ίδρυση Ελληνικού Ανοικτού Πανεπιστημίου ως αυτοτελές και πλήρως αυτοδιοικούμενο ανώτατο εκπαιδευτικό ίδρυμα. Αυτό όμως το ίδρυμα, το Ανοικτό Πανεπιστήμιο, στηρίζεται και διοικείται από τους άλλους πρυτάνεις. Τι είδους αυτοδιοίκηση έχουμε όταν οι πρυτάνεις άλλων πανεπιστημίων διοικούν ένα άλλο πανεπιστήμιο; Γι' αυτό -έρχομαι στη δεύτερη δυσκολία- η έκδοση του προεδρικού διατάγματος δεν ήταν δυνατή, διότι οι διατάξεις του άρθρου αυτού ήταν πολύ γενικές και αντιφατικές και δεν υπήρχε καμία δυνατότητα να περάσει αυτό το προεδρικό διάταγμα από την νομική επεξεργασία του Συμβουλίου της Επικρατείας.

Με αυτό το νομοσχέδιο ξεκαθαρίζουμε το πράγμα. Είναι πράγματι -όπως το προέβλεπε και ο νόμος Σουφλιά- αυτοτελές ανώτατο εκπαιδευτικό ίδρυμα που έχει τη δική του διοίκηση, που δεν μπορεί να είναι με άλλη μορφή από αυτή που έχουν οι διοικήσεις στα άλλα πανεπιστήμια. Αρχίζουμε με διοικούσα επιτρροπή, γιατί δεν γίνεται αλλιώς. Δεν έχουμε αρκετά μέλη ΔΕΠ για να ψηφίσουν την πρυτανεία και τους πρυτάνεις.

Θα γίνει όμως και θα εξελιχθεί σε ένα πανεπιστήμιο με τις δικές του διοικητικές αρχές, με τη δική του πρυτανεία, με τις δικές του σχολές και τους κοσμήτορες. 

'Οσον αφορά στο θέμα της χρηματοδότησης, όταν ο νόμος δίνει μια ευθύνη στην πολιτεία να χρηματοδοτήσει αυτήν τη δραστηριότητα, βεβαίως επί του παρόντος υποβοηθείται το κράτος από το Κοινοτικό Πλαίσιο Στήριξης, το οποίο θα συνεχιστεί μέχρι το 2007. Η δέσμευση πάντως της πολιτείας είναι να στηρίξει οικονομικά τη συνεχή λειτουργία αυτού του ιδρύματος.

Κύριε Πρόεδρε, έχω πει ότι θα είμαι σύντομος. Δεν θέλω να επεκταθώ περισσότερο. Επιφυλάσσομαι να μιλήσω όταν θα έρθουν τα άρθρα για συζήτηση.

ΠΡΟΕΔΡΕΥΩΝ (Λουκάς Αποστολιδης): Ο κ. Μάνος έχει το λόγο για τρία λεπτά.

ΣΤΕΦΑΝΟΣ ΜΑΝΟΣ: Βρήκα, κύριε Πρόεδρε, ομολογώ, διασκεδαστική την εξήγηση που μας έδωσε ο κ. Αρσένης για την ασυναρτησία, αν μπορώ να πω έτσι, των θέσεων του κ. Σημίτη. Μας είπε ότι τάχα τότε -προσέξτε τι μας είπε- λειτουργούσε ο κ. Σημίτης σε ένα διαφορετικό περιβάλλον. 'Ηταν το περιβάλλον του κ. Σουφλιά. Και βέβαια κατόπιν τούτου εξηγήθηκαν όλα. Θυμήθηκα, λοιπόν -και πρέπει να είναι κεφαλονίτικη αρρώστια αυτό- όταν ήμουν Υπουργός Οικισμού που είχα φωνάξει το μακαρίτη τον Τρίτση να μου πει τη γνώμη του για το ρυθμιστικό της Αθήνας. Η έκθεση που μου έφερε άρχιζε ως εξής: "Μετρό, μετρό, μετρό". Μεσολάβησε ο μακαρίτης ο Πλυτάς και μετά με διεδέχθη στο Υπουργείο ο Τρίτσης και το πρώτο πράγμα που έκανε ήταν να πει "όχι μετρό, τραμ". Και του είπαμε τότε όρος "μα, πριν από λίγο καιρό έλεγες μετρό και παλι μετρό και μόνο μετρό" καιμας είπε "α, αυτό όμως το είπα σε ένα σύστημα καπιταλιστικό, τώρα που δεν είναι καπιταλιστικό, αλλά σοσιαλιστικό, δεν χρειάζεται μετρό". Αυτής της ποιότητας η επιχειρηματολογία πρέπει να είναι κεφαλονίτικη υποθέτω και την επανέλαβε απ;oε ο κ. Αρσένης.

Είπε επίσης ο κ. Αρσένης τι δήθεν λέω εγώ ή δεν λέω. Είπα πριν, κύριε Πρόεδρε, ότι η κ. Κωνσταντοπούλου έκανε μια πολύ ωραία τοποθέτηση περί του κόστους και ότι όταν υπάρχει υπερβολική ζήτηση πρέπει να δει κανείς πώς θα εξισορροπήσει την κατάσταση, με στοιχεία κόστους.'Ενα εκ τούτων ήταν βεβαίως τα δίδακτρα. Αλλά ένα άλλο σημαντικότατο, το οποίο και επεσήμανα μιλώντας, ήταν το κόστος της προσπάθειας που πρέπει να καταβάλει ένας φοιτητής. Εάν, δηλαδή, έχουμε το πρόβλημα ότι είναι πάρα πολλοί οι φοιτητές και ανεπαρκή τα μέσα είμαστε υποχρεωμένοι να ανεβάσουμε το κόστος της προσπάθειας που πρέπει να καταβάλουν οι φοιτητές έτσι ώστε να αποφοιτούν οι πράγματι ικανότεροι. Εσείς αυτό το λύνετε απ' ό,τι είδα στο νομοσχέδιό σας, με κλήρωση και άλλα κριτήρια, τα οποία απομένουν...


 

  

Σελίδα 2283 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Δεν αποφοιτούν με κλήρωση.

ΣΤΕΦΑΝΟΣ ΜΑΝΟΣ: 'Οταν υπάρχει έλλειψη χώρου λέτε θα κληρώνουμε. Και λέω λοιπόν: Είναι αυτό, αυτό που ζητούμε; 'Ετσι θα κατοχυρώσουμε την ποιότητα;

Εγώ απλώς αυτά τα ερωτήματα έθεσα. Εμένα βέβαια δεν με πείσατε, αλλά έχω την υπόνοια, κύριε Υπουργέ, ότι δεν έχετε πείσει και τους υπολοίπους. Μη βλέπετε ότι υπάρχει ένας κομματικός πατριωτισμός και σας στηρίζουν. Η αίσθησή μου από την αποψινή συζήτηση είναι ότι δεν έχετε πείσει κανέναν. Και άκουσα όλους να σας λένε και να σας παροτρύνουν -και βάζω και εγώ τη φωνή μου σ' αυτό- ότι αφού έτσι κι αλλιώς η πλειοψηφία σας θα το ψηφίσει, τουλάχιστον προσέξτε -όπως σας είπαν- κάντε καλή αρχή, μη μετανοήσουμε πολύ γρήγορα για τα διάφορα εγχειρήματά σας.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Παιδείας και Θρησκευμάτων "Ελληνικό Ανοικτό Πανεπιστήμιο".

Ερωτάται το Σώμα: Γίνεται δεκτό το νομοσχέδιο επί της αρχής;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα

ΣΤΕΦΑΝΟΣ ΜΑΝΟΣ: Κατά πλειοψηφία.

ΑΠΟΣΤΟΛΟΣ ΤΑΣΟΥΛΑΣ: Κατά πλειψηφία.

ΒΑΣΙΛΙΚΗ ΑΡΑΠΗ ΚΑΡΑΓΙΑΝΝΗ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το νομοσχέδιο "Ελληνικό Ανοικτό Πανεπιστήμιο" έγινε δεκτό επί της αρχής κατά πλειοψηφία.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 00.40 λύεται η συνεδρίαση για σήμερα Πέμπτη 27 Νοεμβρίου 1997 και ώρα 10.00', με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου: "Μέτρα για τη στήριξη και ενίσχυση του εισοδήματος των εργαζομένων και των συνταξιούχων, σύμφωνα με την ημερήσια διάταξη".

Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ



 

  

Σελίδα 2284 σε PDF   



 

 
