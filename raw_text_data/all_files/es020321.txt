


ΣΥΝΕΔΡΙΑΣΗ ΡΗ΄
Πέμπτη 21 Μαρτίου 2002
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, από το Γυμνάσιο Ι. Παναγιωτόπουλου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 26 Μαρτίου 2002, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων: i) σχετικά με την εισαγωγή στα Ανώτατα Εκπαιδευτικά Ιδρύματα παιδιών ομογενών από την Βόρεια Ήπειρο κλπ., σελ. και ii) σχετικά με τις προθέσεις του Υπουργείου για την δημιουργία πανεπιστημιακών παιδαγωγικών τμημάτων, για τη επιμόρφωση των εκπαιδευτικών, σελ.
β) Προς τον Υπουργό Υγείας - Πρόνοιας, σχετικά με την πορεία του έργου ανέγερσης του νέου Νομαρχιακού Νοσοκομείου Κατερίνης, σελ.
γ) Προς τον Υπουργό Πολιτισμού, σχετικά με τη δημιουργία νέου Αρχαιολογικού Μουσείου στη Σπάρτη και τη Νεάπολη Λακωνίας κλπ., σελ.
δ) Προς τον Υπουργό Δικαιοσύνης, σχετικά με την εξωτερική φρούρηση των σωφρονιστικών καταστημάτων κλπ., σελ.
ε) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τις προθέσεις του Υπουργείου για να μην απολυθούν οι συμβασιούχοι υπάλληλοι του δημοσίου που καλύπτουν πάγιες και διαρκείς ανάγκες κλπ., σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Κατάθεση Έκθεσης Διαρκούς Επιτροπής.
Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Δημοκρατίας της Τσεχίας για οικονομική, επιστημονική και τεχνική συνεργασία στον τομέα της Γεωργίας".
2. Συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: "Κύρωση του Πρωτοκόλλου που καταρτίστηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση EUROPOL) για την τροποποίηση του άρθρου 2 και του Παραρτήματος της εν λόγω Σύμβασης", σελ.
ΟΜΙΛΗΤΕΣ
Α. Επί των επικαίρων ερωτήσεων.
ΓΡΗΓΟΡΑΚΟΣ Λ., σελ.
ΕΥΘΥΜΙΟΥ Π., σελ.
ΖΩΗΣ Χ., σελ.
ΚΟΥΡΑΚΗΣ Ι., σελ.
ΚΩΝΣΤΑΝΤΟΠΟΥΛΟΣ Γ., σελ.
ΜΠΕΝΟΣ Σ., σελ.
ΝΑΣΙΩΚΑΣ Ε., σελ.
ΠΑΠΑΘΕΜΕΛΗΣ Σ., σελ.
ΠΕΤΣΑΛΝΙΚΟΣ Φ., σελ.
ΣΚΥΛΛΑΚΟΣ Α., σελ.
ΧΟΥΡΜΟΥΖΙΑΔΗΣ Γ., σελ.
Β. Επί του σχεδίου νόμου του Υπουργείου Εξωτερικών:
ΒΑΣΙΛΕΙΟΥ Θ., σελ.
ΚΑΡΑΤΖΑΦΕΡΗΣ Γ., σελ.
ΚΟΥΒΕΛΗΣ Φ., σελ.
ΜΑΛΕΣΙΟΣ Ε., σελ.
ΠΟΛΥΔΩΡΑΣ Β., σελ.
ΣΚΥΛΛΑΚΟΣ Α., σελ.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΡΗ'
Πέμπτη, 21 Μαρτίου 2002

Αθήνα, σήμερα στις 21 Μαρτίου 2002, ημέρα Πέμπτη και ώρα 10.45' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20/3/2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΖ' συνεδριάσεώς του, της Τετάρτης 20 Μαρτίου 2002, σε ό,τι αφορά στην ψήφιση στο σύνολο του σχεδίου νόμου: "Κύρωση της Συνθήκης της Νίκαιας που τροποποιεί τη Συνθήκη για την Ευρωπαϊκή Ένωση, τις Συνθήκες περί ιδρύσεως των Ευρωπαϊκών Κοινοτήτων και ορισμένες συναφείς Πράξεις, καθώς και των σχετικών Πρωτοκόλλων και των Δηλώσεων, που περιλαμβάνονται στην Τελική Πράξη.")
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Κωνσταντόπουλο, Βουλευτή Πιερίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε δημοσίευμα εφημερίδας στο οποίο ζητείται η συντήρηση των εικόνων του ελληνικού ναού της Αγίας Παρασκευής στην Κοινότητα Μαλόβιστα της ΠΓΔΜ.
2) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά διαμαρτύρεται για την παραποίηση ουσιωδών στοιχείων του μύθου του Ικάρου.
3) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Εμπορικός Σύλλογος Νίκαιας Πειραιά ζητεί τη μείωση των μοναδικών συντελεστών καθαρού κέρδους για τις επιχειρήσεις.
4) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Εμπορικός Σύλλογος Νίκαιας Πειραιά ζητεί τη λήψη μέτρων στήριξης του κλάδου του.
5) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί να μην ισχύσει το μέτρο τήρησης βιβλίου δρομολογίων για τα μέλη της.
6) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία το Εμπορικό και Βιομηχανικό Επιμελητήριο Ροδόπης ζητεί την τροποποίηση του άρθρου 2 του ν. 2601/98.
7) Οι Βουλευτές κύριοι ΛΕΩΝΙΔΑΣ ΛΥΜΠΕΡΑΚΙΔΗΣ και ΠΑΝΑΓΙΩΤΗΣ ΣΓΟΥΡΙΔΗΣ κατέθεσαν αναφορά με την οποία το Εργατοϋπαλληλικό Κέντρο Διδυμοτείχου και Περιφέρειας ζητεί την επαναλειτουργία του Σώματος Επιθεώρησης Εργασίας στο Διδυμότειχο.
8) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Σύλλογος Γονέων και Κηδεμόνων του 2ου Τεχνικού Επαγγελματικού Εκπαιδευτηρίου Κομοτηνής ζητεί να δοθεί η δυνατότητα στους αποφοίτους των ΤΕΕ να συμμετέχουν στις πανελλήνιες εξετάσεις για τις Σχολές Αστυφυλάκων και Υπαξιωματικών του Ελληνικού Στρατού.
9) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Σύλλογος Υπαλλήλων ΕΛΤΑ Νομού 'Εβρου ζητεί την πλήρωση των κενών οργανικών θέσεων των ΕΛΤΑ του Νομού 'Εβρου.
10) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η κυρία Δήμητρα Κουρεμένου, κάτοικος Ιωαννίνων, ζητεί την κατάταξή της σε πλεονεκτικότερη θέση στον πίνακα πρόσληψης προσωπικού ΔΕ, νοσοκομείων Ηπείρου.
11) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Παράρτημα Νοτιοδυτικής Ελλάδος της 'Ενωσης Τεχνολόγων Εκπαιδευτικών ζητεί τη συνέχιση της λειτουργίας της ΣΕΛΕΤΕ.
12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Εμποροβιομηχανικός Σύλλογος της Ιερής Πόλης Μεσολογγίου ζητεί την αναβάθμιση της στρατιωτικής μονάδας που εδρεύει στο Μεσολόγγι.
13) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Παμποντιακός Σύλλογος "Η ΑΡΓΩ" ζητεί την προστασία των ανθρωπίνων δικαιωμάτων των ποντόφωνων στην περιοχή του Πόντου.
14) Ο Βουλευτής Πρέβεζας κ. ΓΕΩΡΓΙΟΣ ΤΡΥΦΩΝΙΔΗΣ κατέθεσε αναφορά με την οποία οι καλλιεργητές βάμβακος Νομού Πρέβεζας ζητούν για την περιφέρεια της Ηπείρου να ισχύσουν οι πίνακες με παραγωγούς και εκτάσεις της τελευταίας πενταετίας.
15) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Αγροτικός Συνεταιρισμός Βασιλικών Θεσσαλονίκης ζητεί να καταργηθεί η προσαύξηση του 50% για τα αγροτικά δάνεια της ΑΤΕ ύψους μέχρι και 30.000.000 δρχ. καθώς και να εφαρμοσθούν ευνοϊκές ρυθμίσεις για τα πανωτόκια.
16) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Νομαρχιακή Αυτοδιοίκηση Χανίων ζητεί την άμεση ένταξη στο Τομεακό Πρόγραμμα του Υπουργείου Γεωργίας των έργων της κατασκευής φράγματος Βαλσαμιώτη.
17) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία η 'Ενωση Ποδοσφαιρικών Σωματείων Κορινθίας προτείνει τοποθεσίες στο Νομό Κορινθίας για τη διαμόρφωση κατάλληλων χώρων άθλησης των μελών της όπως το Πεδίο Βολής του 6ου Συντάγματος Πεζικού.
18) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ομοσπονδία Αξιωματικών Αστυνομίας καθώς και η 'Ενωση Αξιωματικών Πυροσβεστικού Σώματος ζητούν τη νέα νομοθετική ρύθμιση που αφορά στη "Βελτιωτική - Αποκαταστατική Πρόταση επί των μισθολογικών προαγωγών".
19) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ομοσπονδία Πολιτικού Προσωπικού και Κ.Φ. Υπουργείου Δημόσιας Τάξης διαμαρτύρεται για την παράνομη διαδικασία επιλογής προϊσταμένων των Οργανικών Μονάδων Ελληνικής Αστυνομίας.
20) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία η Πανελλήνια 'Ενωση Γεωπόνων Δημοσίων Υπαλλήλων Ηρακλείου ζητεί να καθιερωθεί μηνιαίο επίδομα γεωτεχνικής ευθύνης σε όλους τους γεωτεχνικούς, που εργάζονται στο Υπουργείο, στις Περιφέρειες και στις Νομαρχιακές Αυτοδιοικήσεις.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΏΝ
1. Στην με αριθμό 1293/6-9-01 ερώτηση δόθηκε με το υπ'αριθμ. 146/27-9-01 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1293/6-9-2001 που κατέθεσαν στη Βουλή οι Βουλευτές κύριοι Αντώνης Σκυλλάκος, Λιάνα Κανέλη και Παναγιώτης Κοσιώνης, παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ, τα εξής:
1. Αρμόδιος φορέας για την έγκριση της χορήγησης του βοηθήματος της αποζημίωσης οικοσκευής είναι το Υπουργείο Υγείας και Πρόνοιας, σύμφωνα με τη διαδικασία, της προϋποθέσεις και τα κριτήρια που το Υπουργείο αυτό ορίζει. 
2. Η χορήγηση του βοηθήματος αυτού στηρίζεται στο άρθρο 1 του Ν.Δ. 57/1973 "περί λήψεως μέτρων κοινωνικής προστασίας των οικονομικά αδυνάτων" (ΦΕΚ Α΄ 149) και στην υπ' αριθμό Π3α/3747/16.11.1994 απόφαση του Υπουργού Υγείας, Πρόνοιας και Κοινωνικών Ασφαλίσεων (που είχε εφαρμόσει το μέτρο αυτό στην αντίστοιχη - με το σεισμό - περίπτωση των πλημμυροπαθών του Οκτωβρίου - Νοεμβρίου 1994) και καταβάλλεται, σε όσους κριθούν δικαιούχοι, με απόφαση του Υπουργού Υγείας και Πρόνοιας, και όχι με απόφαση του Υφυπουργού Περιβάλλοντος, Χωροταξίας και Δημοσίων Έργων. 
3. Το ΥΠΕΧΩΔΕ και συγκεκριμένα η Υπηρεσία Αποκατάστασης Σεισμοπλήκτων με τους κατά τόπους αρμόδιους Τομείς Αποκατάστασης Σεισμοπλήκτων (Τ.Α.Σ.), αμέσως μετά το σεισμό, συντάσσει τα πρωτόκολλα αυτοψίας των πληέντων κτιρίων, στα οποία περιγράφονται οι ζημιές των δομικών μερών τους, καθώς και άλλα στοιχεία που αφορούν τη στατική επάρκεια των κτιρίων. 
4. Στα πλαίσια της συνολικής διαδικασίας αναγνώρισης των δικαιούχων (υποβολή αιτήσεων, κατάθεση δικαιολογητικών κλπ) και έγκρισης της αποζημίωσης οικοσκευής, η Υπηρεσία Αποκατάστασης Σεισμοπλήκτων έχει αναλάβει να συνδράμει τις Υπηρεσίες Πρόνοιας, που είναι αρμόδιες για την αναγνώριση των δικαιούχων και την υποβολή των αποζημιώσεων οικοσκευής. 
5. Η συνδρομή αυτή, παρέχεται, μόνο, εφόσον ζητηθεί από τις Υπηρεσίες Πρόνοιας και περιλαμβάνει, μόνο, τη χορήγηση στοιχείων από τα τηρούμενα στην Υπηρεσία πρωτόκολλα αυτοψίας. 
6. Επομένως, για την αποζημίωση οικοσκευής των σεισμοπλήκτων που αναφέρεται στη σχετική Ερώτηση των κυρίων Βουλευτών αρμόδιες είναι οι Υπηρεσίες του Υπουργείου Υγείας και Πρόνοιας και προς το οποίο κοινοποιείται η ερώτηση. 
Ο Υφυπουργός
Ν. ΑΛΕΥΡΑΣ"
2. Στην με αριθμό 1320/7-9-2001 ερώτηση δόθηκε με το υπ' αριθμ. 1334/27-9-2001 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1320/7-9-2001 ερώτηση που κατατέθηκε στη Βουλή από τον Βουλευτή κ. Κ. Κιλτίδη σχετικά με τις οφειλές των Νοσοκομείων προς τους προμηθευτές, σας πληροφορούμε τα εξής:
Η καταγραφή των οφειλών των Νοσοκομείων προς τους προμηθευτές για την προμήθεια υγειονομικού υλικού, φαρμάκων, χημικών αντιδραστηρίων, ορθοπεδικού υλικού, κλπ. έγινε στο τέλος Μαΐου και αφορά τιμολόγια εκδοθέντα μέχρι 30/4/2001.
Η ψήφιση της σχετικής διάταξης ολοκληρώθηκε στις 26/7/2001. Μετά από αυτό επικαιροποιήθηκαν τα στοιχεία, καταγράφοντας αναλυτικά όλες τις σχετικές πληρωμές κατά Νοσοκομείο.
Βάσει των στοιχείων αυτών προέκυψε μικρή απόκλιση, η οποία δικαιολογείται από το γεγονός ότι από την καταγραφή των δεδομένων μέχρι την ψήφιση της διάταξης μεσολάβησε χρονικό διάστημα περίπου δύο (2) μηνών, στο οποίο διενεργήθηκαν ορισμένες πληρωμές, για υλικά εντελώς απαραίτητα για τη διασφάλιση της στοιχειώδους λειτουργίας των Νοσοκομείων.
Η Υφυπουργός
Χ. ΣΠΥΡΑΚΗ"
3. Στην με αριθμό 1357/11-9-2001 ερώτηση/ΑΚΕ 170 δόθηκε με το υπ' αριθμ. 23131/12-10-2001 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της ερώτησης/ ΑΚΕ 1357/170/11-9-2001 που κατέθεσαν οι Βουλευτές κύριοι Α. Τζέκης και Γ. Χουρμουζιάδης, συνημμένα σας στέλνουμε το με αριθμό Φ14.54/507/08/1274/20.9.01 έγγραφο της Νομαρχιακής Αυτοδιοίκησης Δράμας - Καβάλας - Ξάνθης με σχετικές με το θέμα πληροφορίες.
Ο Υφυπουργός
ΑΛΕΞΑΝΔΡΟΣ ΚΑΛΑΦΑΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
4. Στην με αριθμό 1312/6-9-01 ερώτηση δόθηκε με το υπ' αριθμ. 2915/27-9-01 έγγραφο από τον Υπουργό Μεταφορών και Επικοινωνιών ακόλουθη απάντηση:
"Σε απάντηση της ερώτησης με αριθμό 1312/6-9-01 που κατέθεσε στη Βουλή ο Βουλευτής κ. Σ. Σπηλιωτόπουλος σχετικά με την χάραξη νέας σιδηροδρομικής γραμμής Κορίνθου Πατρών, σύμφωνα με το αριθμ. 142129/19-9-01 έγγραφο του Ο.Σ.Ε., σας πληροφορούμε τα παρακάτω:
Το έργο της μελέτης και κατασκευής της νέας σιδηροδρομικής γραμμής Κορίνθου - Πατρών έχει ανατεθεί στην ΕΡΓΟΣΕ, θυγατρική εταιρεία του ΟΣΕ. Η ΕΡΓΟΣΕ κατά την διάρκεια μελέτης του έργου, και προκειμένου να υλοποιήσει την βέλτιστη λύση, έρχεται σε επαφή με όλους τους τοπικούς φορείς (Δήμους, Νομαρχίες), προκειμένου να έχει τις απόψεις τους και όπου αυτό είναι τεχνικοοικονομικά εφικτό υιοθετεί προτάσεις τους που αφορούν κυρίως την οργάνωση του τοπικού οδικού δικτύου τις ανισόπεδες διαβάσεις, την δημιουργία στάσεων κλπ.
Σε πολλά σημεία και σε εφαρμογή των εγκριθέντων περιβαλλοντικών όρων η αρχική προμελέτη βελτιώνεται ώστε το έργο να προσαρμοσθεί στη διαμορφωμένη πολεοδομική κατάσταση των οικισμών που διασχίζει, ακόμα και αν απαιτηθεί τοπικά δυσμενοποίηση των γεωμετρικών χαρακτηριστικών της γραμμής, δηλ. μείωση της ταχύτητας διέλευσης των συρμών. Ενδεικτικά αναφέρουμε ότι:
- Στον Πλάτανο τροποποιείται η προμελέτη, ώστε να μην παραλαχθεί η Παλαιά Εθνική Οδός.
- Στο Διακοπτό απλώς διπλασιάζεται η υφιστάμενη γραμμή χωρίς να βελτιώνεται η γεωμετρία στην είσοδο του σταθμού, ενώ ο σταθμός θα έχει μόνον 3 γραμμές, ώστε να περιορίζεται στα υφιστάμενα όρια του Ο.Σ.Ε.
- Στον Ψαθόπυργο η ανισόπεδη οδική διάβαση μετατοπίζεται εκτός ορίων οικισμού.
- Στον Ελαιώνα η απόληξη της ανισόπεδης διάβασης τροποποιείται.
- Στα Αραχωβίτικα δημιουργείται νέα ανισόπεδη διάβαση για τη σύνδεση με τα Κάτω Αραχωβίτικα.
- Στον Άγιο Βασίλειο οι ανισόπεδες διαβάσεις μεταφέρονται στα σημεία που υπάρχει χώρος από την μελέτη πολεοδόμησης του οικισμού.
Η μελέτη της γραμμής σε κάθε περίπτωση λαμβάνει υπόψη τόσο το ανθρωπογενές περιβάλλον (οικισμοί, καλλιέργειες), όσο και το φυσικό περιβάλλον (δάση, ποτάμια, ακτές). Για τα αρχαιολογικά θέματα, όπου απαιτείται, υπάρχει συνεργασία με το αρμόδιο Υπουργείο Πολιτισμού. Σημειώνεται ότι η χάραξη μιας σιδηροδρομικής γραμμής είναι ιδιαίτερα δύσκαμπτη και οποιαδήποτε μετατόπιση του άξονα έχει επιπτώσεις σε μεγάλο μήκος. Σημειώνεται επίσης ότι καμία μέχρι τώρα πρόταση από τους εμπλεκόμενους φορείς δεν συνοδευόταν από τεχνική μελέτη που να αποδεικνύει την εφικτότητά της. Το σύνολο των προτάσεων είναι αποσπασματικού χαρακτήρα στη λογική της απομάκρυνσης της γραμμής από συγκεκριμένες περιοχές , αλλοιώνοντας έτσι τον αρχικό σχεδιασμό και τα γεωμετρικά χαρακτηριστικά γραμμής υψηλών ταχυτήτων, μη εντασσόμενες στο συνολικό σχεδιασμό του έργου. Επίσης, οι προτάσεις μεταθέτουν το πρόβλημα, υποδεικνύοντας την μετάθεση της γραμμής σε άλλους οικισμούς.
Ο Υπουργός
ΧΡΙΣΤΟΣ ΒΕΡΕΛΗΣ"
5. Στην με αριθμό 1314/6-9-01 ερώτηση δόθηκε με το υπ' αριθμ. 2912/27-9-01 έγγραφο από τον Υπουργό Mεταφορών και Επικοινωνιών η ακόλουθη απάντηση:
"Σε απάντηση της ερώτησης 1314/6-9-01 που κατέθεσε στη Βουλή ο Βουλευτής κ. Η. Καλλιώρας, σχετικά με τις απαλλοτριώσεις για την κατασκευή της νέας διπλής σιδηροδρομικής γραμμής Τιθορέας - Λιανοκλαδίου κατά λόγο αρμοδιότητας του Υπ. Μ.Ε. και σύμφωνα με το αριθμ. 142170/17-9-01 έγγραφο του ΟΣΕ, σας γνωρίζουμε τα παρακάτω:
Για το τμήμα της σιδηροδρομικής γραμμής Τιθορέας - Λιανοκλαδίου (από Χ.Θ. 19 έως Χ.Θ. 40), όπου ανήκουν οι ιδιοκτησίες των κτηματικών περιοχών Σκάρφειας, Αγίου Σεραφείμ, Αγ. Τριάδας, Μώλου, Θερμοπυλών και Ανθήλης, η απαλλοτρίωση κηρύχθηκε υπέρ του Ο.Σ.Ε. με δαπάνες και μέριμνα της ΕΡΓΑ ΟΣΕ Α.Ε. με την υπ' αριθμ . 1016696/1615/0010/13-3-99 Κ.Υ.Α. που δημοσιεύθηκε στο 266/Δ/6-4-99 ΦΕΚ.
Στις 12-5-00 συζητήθηκε στο μονομελές Πρωτοδικείο Λαμίας αίτηση για τον καθορισμό προσωρινής τιμής μονάδος αποζημίωσης για την απαλλοτριωθείσα έκταση. Στις 29-9-2000 δημοσιεύθηκε η υπ' αριθμ. 309/2000 απόφαση, η οποία καθαρογράφηκε, θεωρήθηκε και εστάλη στην ΕΡΓΑ ΟΣΕ Α.Ε. 1-12-2000. 
Με την παραπάνω Απόφαση του Μονεμελούς Πρωτοδικείου Λαμίας καθορίσθηκε η προσωρινή τιμή μονάδος αποζημίωσης των ακινήτων και επικειμένων της απαλλοτρίωσης. Μετά την παραλαβή της απόφασης, Δ/νση Συμβάσεων - Αδειών της ΕΡΓΑ ΟΣΕ Α.Ε. σε εξαιρετικά σύντομο χρονικό διάστημα συνέταξε τις καταστάσεις παρακατάθεσης αποζημίωσης και με την υπ' αριθμ. 3175736/14-12-2000 Απόφαση του Γενικού Διευθυντή της ΕΡΓΑ ΟΣΕ Α.Ε. εγκρίθηκε η παρακατάθεση προκειμένου να συντελεστεί η απαλλοτρίωση.
Στις 29-3-2001 παρακατατέθηκε αποζημίωση 2,5 δισ περίπου, η οποία αφορά τις ιδιοκτησίες που ανήκουν στις περιοχές Σκάρφειας, Αγίου Σεραφείμ, Αγ. Τριάδας, Μώλου (αρχή της απολ/σης Χ.Θ. 119 + 000 έως Χ.Θ. 26 + 700). Η σχετική δαπάνη καλύφθηκε από πιστώσεις του Β' ΚΠΣ.
Το υπόλοιπο ποσό της αποζημίωσης 2,2 δισ το οποίο προβλεπόταν να καλυφθεί από το πρόγραμμα του Γ' Κ.Π.Σ. και που αφορά τις ιδιοκτησίες που ανήκουν στις περιοχές Μώλου, Θερμοπυλών και Ανθήλης (Χ.Θ. 26 + 700 έως το τέλος της απαλλοτρίωσης), παρακατατέθηκε στις 24-8-01, αμέσως μετά την έγκριση των σχετικών πιστώσεων έτους 2001 του προγράμματος Δημοσίων Επενδύσεων.
Η συντέλεση της απαλλοτρίωσης (και για τα δύο τμήματα) έγινε νόμιμα, εντός της προθεσμίας του 18/μήνου (άρθρο 7 του ν. 797/71).
Η Υπηρεσία άσκησε αίτηση στο αρμόδιο Εφετείο για καθορισμό οριστικής τιμής μονάδος αποζημίωσης από το Ταμείο Παρακαταθηκών και Δανείων το 60% της αποζημίωσης που έχει παρακατατεθεί με την 309/2000 απόφαση του Μον. Πρωτοδικείου Λαμίας.
Από το παραπάνω εκτεθέν, ιστορικό, καθίσταται προφανές, ότι ο ΟΣΕ και η διαχειρίστρια των έργων του, θυγατρική ΕΡΓΑ ΟΣΕ Α.Ε. ούτε είχαν, ούτε θα μπορούσαν να έχουν την δυνατότητα διακριτικής επιλογής δικαιούχων. Οι αποζημιώσεις παρακατατέθηκαν στο σύνολό τους αμέσως μετά την έγκριση των σχετικών πιστώσεων.
Ο Υπουργός
ΧΡΙΣΤΟΣ ΒΕΡΕΛΗΣ")
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κωνσταντόπουλο.
Κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 26 Μαρτίου 2002.
Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παρ.5 Καν. Βουλής)
1. Η με αριθμό 3559/7-12-2001 ερώτηση του Βουλευτή της Νέας Δημοκρατίας κυρίου Αθηναίου Φλωρίνη προς τον Υπουργό Οικονομίας και Οικονομικών, σχετικώς με τη μείωση της τιμή των οικοπέδων που παραχωρήθηκαν σε δημότες του Δημοτικού Διαμερίσματος Φλογητών Νομού Χαλκιδικής.
Β. ΑΝΑΦΟΡΕΣ - ΕΡΩΤΗΣΕΙΣ Δευτέρου Κύκλου (Άρθρο 130 παρ.5 Καν. Βουλής)
1. Η με αριθμό 3868/20-12-2001 ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Γεωργίας, σχετικώς με τη λειτουργία της Κυνηγετικής Συνομοσπονδίας κλπ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες Ερωτήσεις πρώτου κύκλου:
1. Η με αριθμό 480/19-3-2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής Παιδείας και Θρησκευμάτων, σχετικώς με την εισαγωγή στα Ανώτατα Εκπαιδευτικά Ιδρύματα παιδιών ομογενών από τη Βόρεια Ήπειρο κλπ.
Η επίκαιρη ερώτηση του κ. Παπαθεμελή είναι η ακόλουθη:
"Κατά το τρέχον ακαδημαϊκό έτος εισήχθησαν στα ελληνικά ΑΕΙ με τη διαδικασία της ειδικής της κατηγορίας τέκνων Ελλήνων εξωτερικού αποφοίτων Ελληνικών Λυκείων εκατόν πενήντα Βορειοηπειρωτόπουλα.
Τα παιδιά αυτά έγιναν δεκτά από τις Σχολές επιτυχίας τους και μετέσχαν και στις εξετάσεις του Α' Εξαμήνου των σπουδών τους.
Σημειωτέον ότι το καθεστώς αυτό είχε προκριθεί και τα προηγούμενα χρόνια.
Εσχάτως όμως η "γραφειοκρατία" του Υπουργείου Εθνικής Παιδείας και Θρησκευμάτων ανακάλυψε ότι τα παιδιά αυτά δεν είχαν δικαίωμα να διαγωνιστούν ως τέκνα ομογενών, αλλά όφειλαν να ακολουθήσουν τη διαδικασία των γενικών εξετάσεων. 
Η θετική διάθεση για την απορρόφηση των ομογενών από τη Βόρειο Ήπειρο που επέδειξε η ελληνική πολιτεία τα προηγούμενα χρόνια και δικαιολογημένη ως ευαισθησία υπήρξε και επιβεβλημένη για τους ομογενείς μας. 
Η αιφνίδια αλλαγή πολιτικής, και μάλιστα όταν έχουν τελειώσει οι εξετάσεις, οι υποψήφιοι ανακηρύχθηκαν επιτυχόντες και ενεγράφησαν κανονικά, φοιτούν και μετέχουν στις εξετάσεις του Α' εξαμήνου των σχολών τους, είναι σκληρό και άδικο μέτρο. 
Επιβάλλεται να αρθεί η διαγραφή των παιδιών αυτών, εν ανάγκη και με νομοθετική ρύθμιση και αν και όταν κριθεί ότι στο μέλλον παρέλκει η ευνοϊκή μεταχείριση, τότε να ληφθεί ανάλογο μέτρο.
Ερωτάται: Τι θα κάνει το Υπουργείο; "
Ο Υπουργός Εθνικής Παιδείας και Θρησκευμάτων κ. Ευθυμίου έχει το λόγο για τρία λεπτά, να πρωτολογήσει.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, ήλπιζα και ευχόμουν αυτό το θέμα να μην έλθει στη Βουλή των Ελλήνων και ευχόμουν να μην έλθει από τον προσφιλή μου Στέλιο Παπαθεμελή, που έχει χρηματίσει και Υφυπουργός Παιδείας.

Αυτό το θέμα αν γίνει απόλυτη συνείδηση του τι υποκρύπτει για όλα τα παιδιά του Ελληνισμού και για όλα τα Ελληνόπουλα που διαγωνίζονται κάθε χρόνο σε Ανώτατες Σχολές, δεν τιμά κανέναν, απολύτως κανέναν. Και θα έπρεπε, όπως είπα στα ίδια αυτά τα παιδιά, να μην οδηγούνται και να μην παρασύρουν κοινοβουλευτικούς ή δημοσιογράφους για δεύτερη φορά σε ένα μοιραίο σφάλμα για τη ζωή τους. 
Κύριε Παπαθεμελή, εσείς ως Υφυπουργός Παιδείας γνωρίζετε καλά ότι από το 1983 η ελληνική πολιτεία -και ορθά- θέσπισε ένα καθεστώς για όλα τα Ελληνόπουλα του εξωτερικού. Ένα ειδικό καθεστώς που εάν μεν είναι απόφοιτοι ελληνικού λυκείου κατά ένα μέρος, δικαιούνται να έχουν ένα ειδικό ποσοστό της κατηγορίας 3% εξεταζόμενοι μόνο σε πέντε μαθήματα, εάν δε είναι απόφοιτοι ξένου λυκείου, δικαιούνται να έχουν ένα ποσοστό 1% εξεταζόμενοι μόνο στην ελληνική γλώσσα. 
Αυτά τα παιδιά τα οποία και αυτήν τη στιγμή επιμένουν, εις βάρος των πραγματικών τους συμφερόντων, σε κινητοποιήσεις και οι γονείς οι οποίοι τα οδηγούν για δεύτερη φορά σε μία επιλογή που ενδεχομένως να αποδειχθεί καταστροφική επιλογή ζωής, δεν είναι θύματα της γραφειοκρατίας του Υπουργείου Παιδείας, είναι θύματα των επιλογών τους. Το θέμα δεν ξεκίνησε από το Υπουργείο Παιδείας αλλά από τα πανεπιστήμια. 
Θα το πω με όσο πιο απλό τρόπο γίνεται. Αυτά τα παιδιά στην πρώτη κατηγορία, ως παιδιά δηλαδή απόφοιτοι ενιαίου ελληνικού λυκείου, διαγωνίστηκαν το πρώτον με τα εννέα μαθήματα και επανήλθαν σε δεύτερο διαγωνισμό πρώτη στη δεύτερη κατηγορία, ότι δηλαδή ταυτοχρόνως φοιτούσαν σε αλβανικό λύκειο και κατέλαβαν θέσεις τη δεύτερη φορά υποψήφιοι της ειδικής κατηγορίας, ενώ την πρώτη είχαν δώσει εξετάσεις ως απόφοιτοι ελληνικού λυκείου. Αυτό το επεσήμανε το Πανεπιστήμιο Ιωαννίνων στη γραμματεία του ως αντίφαση: Τη μία φορά ενέγραψε έναν ως επιτυχόντα με τα πέντε μαθήματα και τη δεύτερη φορά τον ενέγραφε ως απόφοιτο αλβανικού λυκείου και απεδείχθη μάλιστα ότι ο συγκεκριμένος -το θέμα ανακαλύφθηκε όχι από την γραφειοκρατία του Υπουργείου, αλλά από έναν έντιμο και προσεκτικό υπάλληλο μιας πανεπιστημιακής γραμματείας- είχε φοιτήσει σε ελληνικό σχολείο από την τετάρτη δημοτικού αδιαλείπτως. 
Θέλω να τονίσω ότι όλοι, μα όλοι, οι σήμερα κινητοποιούμενοι υπέστησαν έλεγχο ως προς τα χαρτιά τους. Και δεν θέτω αυτήν τη στιγμή θέμα πλαστότητας σε καμιά περίπτωση, γιατί δεν θέλω να τραυματίσω κανέναν και δεν θέλω να υποκινήσω άλλες ιστορίες. 
Αλλά, κύριε Παπαθεμελή, σας διαβεβαιώ ότι όλοι, μα όλοι, αυτοί είναι ταυτόχρονα απόφοιτοι ελληνικών λυκείων, την ίδια στιγμή που εμφανίζονται και προσέρχονται στις εξετάσεις ως απόφοιτοι αλβανικών λυκείων για να κάνουν χρήση του ειδικού ποσοστού. Δηλαδή, όλα τα παιδιά της ομογένειας που έχουν το ίδιο δικαίωμα χάνουν το ποσοστό τους. Τα παιδιά από τους πολιτικούς πρόσφυγες της Ανατολικής Ευρώπης, τα παιδιά από τη Ροδεσία, τα παιδιά από την Αρμενία, από παντού. Όλα τα παιδιά του Ελληνισμού καλούνται σε μία δυσμενή μεταχείριση από μια απίστευτη χρήση μιας ευεργετικής διάταξης που μετατρέπεται σε χρήση απαράδεκτη ηθικά, νομικά, από κάθε άποψη. 
Η ελληνική πολιτεία θα διαφυλάσσει για όλα τα παιδιά του Ελληνισμού ίδιες συνθήκες. Η ελληνική πολιτεία θα διδάσκει σε όλους το μέτρο και τη σωφροσύνη των ενεργειών ή θα μπούμε σε μία απίστευτη λογική να αναγνωρίζουμε καταστάσεις ορατές διά γυμνού οφθαλμού. 
Γι' αυτό τονίζω ό,τι είπα και στα ίδια τα παιδιά που είναι τα μόνα με τα οποία μίλησα και μαζί τους ασχολήθηκα εντατικά, ότι δηλαδή έχουμε απευθύνει ερώτημα στο Νομικό Συμβούλιο του Κράτους για όσους πέτυχαν με το σπαθί τους με τα εννέα μαθήματα την πρώτη χρονιά και επιθυμούν να βελτιώσουν τη θέση τους. Αυτό είναι σαφές, κύριε Παπαθεμελή, καθώς βλέπετε την πρώτη χρονιά πέτυχαν σε σχολές που ήθελαν, αλλά δεν ήταν ικανοποιημένοι και η επαναπροσφυγή μέσω των αλβανικών απολυτηρίων έγινε για την Ιατρική, την Πληροφορική, για τη Νομική…
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ!
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Τελειώνω, κύριε Πρόεδρε. Δεν θα ήθελα να δευτερολογήσω, αν είναι δυνατόν.
Έχω απευθύνει ερώτημα στο Νομικό Συμβούλιο του Κράτους ως προς την ύπαρξη πλάνης ώστε να αναγνωριστεί το δικαίωμα επαναγραφής στην πρώτη σχολή, όπου πέτυχαν με τις εξετάσεις τους.
Είναι όμως αδιανόητο και αδύνατο να γίνει δεκτό ένα αίτημα που διασπά τον πυρήνα του κράτους δικαίου, της ίσης μεταχείρισης των Ελλήνων πολιτών και των πολιτών της ομογένειας.
Θα παρακαλούσα τα παιδιά και τους γονείς να συνειδητοποιήσουν το τι κρύπτεται στην άκρη των επιλογών τους. Αυτά τα παιδιά πρέπει να τα προσέξουμε, γιατί είναι δεκαοκτώ χρονών και πρέπει να διαφυλάξουν την καθαρότητα των επιλογών της ζωής τους.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Ορίστε, κύριε Παπαθεμελή, έχετε το λόγο.
ΣΤΥΛΙΑΝΟΣ - ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, είμαι σε διαφορετικό μήκος κύματος απ' αυτό του κυρίου Υπουργού. Λυπάμαι, γιατί, ενώ είναι αγαπημένος φίλος μου, περίμενα να έχει πατρική στοργή σήμερα εδώ και όχι εισαγγελική διάθεση σ' ένα πρόβλημα, το οποίο νομίζω ότι πρέπει να το δει κανείς από άλλη σκοπιά.
Υπάρχει πράγματι η γνωστή ρύθμιση για τα τέκνα ομογενών. Αυτή η ρύθμιση φαίνεται ότι δεν καλύπτει τη συγκεκριμένη περίπτωση των Βορειοηπειρωτών που είναι εντελώς διαφορετική από εκείνη των παιδιών που έρχονται από τις ευρωπαϊκές χώρες ή από την Αμερική ή από τη Ροδεσία, όπως λέει ο κύριος Υπουργός.
Κατ' "αναλογία δικαίου", προφανώς, οι υπηρεσίες του Υπουργείου Παιδείας και τα προηγούμενα χρόνια έπρατταν το ίδιο. Διότι αν αναζητήσει κανείς το καθεστώς σύμφωνα με το οποίο έχουν γίνει δεκτά αυτά τα παιδιά στα προηγούμενα χρόνια, θα δει πανομοιότυπη κατάσταση, η οποία καλλιέργησε αίσθηση "εθιμικού δικαίου" και στα παιδιά και στους γονείς. Απέδειξε, μάλιστα, μία στοργή και μία ευαισθησία της ελληνικής πολιτείας σε μία ομάδα Ελλήνων ομοεθνών μας, οι οποίοι έχουν ζήσει επί τόσα χρόνια υπό ειδικές τραγικές και ανθρώπινα -και εθνικά- απαράδεκτες συνθήκες.
Εάν η ελληνική πολιτεία θέλει από τούδε και στο εξής να αποστεί απ' αυτήν την ευνοϊκή προσέγγιση του θέματος πρέπει να είναι σαφής, αλλά όχι αναδρομικά γι' αυτήν την κατηγορία παιδιών. Δεν έχει δίκιο ο κύριος Υπουργός ότι αυτά τα παιδιά έχουν στερήσει άλλα ελληνόπουλα από τις θέσεις τους, γιατί ο αριθμός υποψηφίων, τέκνων Ελλήνων εξωτερικού κατά το τρέχον ακαδημαϊκό έτος ήταν, κύριε Πρόεδρε, οκτακόσιοι επτά (807) και οι θέσεις ήταν δύο χιλιάδες τετρακόσιες ογδόντα τρεις (2.483), οι καταληφθείσες θέσεις είναι μαζί με τους εκατό πενήντα Βορειοηπειρώτες μόνον πεντακόσιες πενήντα εννέα. 
Κατά συνέπεια δεν τίθεται κανένα τέτοιο θέμα και νομίζω ότι ο Υπουργός έχει περιθώριο να ξαναδεί και την άλλη σκοπιά, να ακούσει και την altera na partem και να έχει πάντα στη συνείδησή του ότι summum jus summa injuria. Μία νομικιστική προσέγγιση του θέματος οδηγεί εκεί που λέει ο κ. Ευθυμίου αναμφισβήτητα. Και εγώ αν ήμουν εισαγγελέας θα έλεγα αυτά που είπε ο Υπουργός προηγουμένως, αλλά θέλω να τα δει έτσι όπως προτείνω τα πράγματα. 
Θέλω, επίσης, να του υπενθυμίσω -γιατί εκείνος μου θύμισε ότι διετέλεσα κάποτε προ αμνημονεύτων χρόνων Υφυπουργός Ανώτατης Παιδείας- ότι τότε είχαν διαφύγει από το καθεστώς του Εμβέρ Χότζα δύο νέοι, δύο αδέλφια, τα οποία ήρθαν στο Υπουργείο και μου ζήτησαν να φοιτήσουν στα ελληνικά πανεπιστήμια. Αυτά τα παιδιά δεν είχαν ούτε απολυτήρια στα χέρια τους ούτε τίποτα απολύτως. Ρώτησα τον Έλληνα πρέσβη στα Τίρανα εκείνη την εποχή αν μπορεί να εξασφαλίσει πιστοποιητικό γι' αυτά τα παιδιά και μου είπε ότι το καθεστώς του Χότζα δεν δίνει τέτοιο πιστοποιητικό σε φυγάδες.
Κανόνισα με τις Σχολές για να πάρουν τα παιδιά και το κώλυμα ήταν η απουσία απολυτηρίου Λυκείου.
Και έκανα μία κίνηση, κύριε Υπουργέ της Παιδείας, για την οποία έχω μια κρυφή υπερηφάνεια. Υπερέβην την κειμένη νομοθεσία και έκανα μια δική μου βεβαίωση…
ΠΡΟΕΔΡΕΥΩΝ (Παναγιώτης Σγουρίδης): Κύριε Παπαθεμελή, παρακαλώ, ολοκληρώστε.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: …προς τα δύο πανεπιστήμια, το Μετσόβιο Πολυτεχνείο και τη Νομική Σχολή ότι οι συγκεκριμένοι με διαβεβαίωσαν και πείθομαι στη διαβεβαίωσή τους ότι έχουν τελειώσει το λύκειο και έτσι ενεγράφησαν. Και σήμερα είναι ο ένας πολιτικός μηχανικός και ο άλλος δικηγόρος και μάλιστα καλοί.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για ένα λεπτό, για να δευτερολογήσετε.
Παρακαλώ, όμως, στο ένα λεπτό να σταματήσετε.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα επαναλάβω ότι μια πολιτεία πρέπει να δρα με όρους κράτους δικαίου, κράτους ισοπολιτείας και ιδίως στο λεπτό ζήτημα της ομογένειας που αφορά όλη την Ελλάδα, αφορά πιθανότατα εξίμισι εκατομμύρια Έλληνες εκτός Ελλάδας. Δεν μπορεί να μη δρα με όρους ισοτιμίας, δεν μπορεί να μη δρα με όρους νομικά διαυγείς, διότι άλλως εισερχόμαστε στο πιο ολισθηρό έδαφος, το τι διδάσκει η μητέρα πατρίδα στα παιδιά της που προσέρχονται απ'έξω.
Η μόνη ρύθμιση που μπορεί να συζητηθεί, αναγνωρίζοντας συγγνωστή πλάνη σ'αυτά τα παιδιά, είναι να τους δοθεί η δυνατότητα επανεγγραφής στις σχολές στις οποίες επέτυχαν με το σπαθί τους με τα πέντε μαθήματα που έδωσαν ως απόφοιτοι ελληνικού λυκείου. Αυτό επιδιώκει το Υπουργείο και αυτή είναι η πρόθεσή μας.
Θέλω να τονίσω ότι η υπόλοιπη πλευρά του θέματος έχει απολύτως, όπως την ανέφερα διαυγώς. Δεν μπορεί να υπεισέλθει το στοιχείο μιας άλλης μεταχείρισης, παρά μόνο εάν θέλουμε να αναγνωρίσουμε ότι αυτή η κίνηση θα οδηγήσει την Ελλάδα στις πιο δυσμενείς και απαράδεκτες συνολικές εξελίξεις ως κράτος δικαίου.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Ακολουθεί η δεύτερη με αριθμό 485/19-3-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Υγείας-Πρόνοιας, σχετικώς με την πορεία του έργου ανέγερσης του νέου Νομαρχιακού Νοσοκομείου Κατερίνης.
Η επίκαιρη ερώτηση του κ. Κωνσταντόπουλου είναι η ακόλουθη:
"Το σήριαλ ανέγερσης του νέου Γενικού Νοσοκομείου Κατερίνης κρατεί καλά και προκαλεί κυριολεκτικά αγανάκτηση στους κατοίκους του Νομού Πιερίας.
Με πρόσφατη απόφαση της ΔΕΠΑΝΟΜ (Δημόσια Επιχείρηση Ανέγερσης Νοσηλευτικών Μονάδων) η εργολήπτρια εταιρεία που έχει αναλάβει την ανέγερση του νέου Νοσοκομείου Κατερίνης κηρύσσεται προσωρινά έκπτωτη. Πρόκειται για δεύτερη όμοια απόφαση σε διάστημα οκτώ μηνών. Όπως και τον Ιούνιο του 2001, έτσι και τώρα η εργολήπτρια εταιρεία έχει δικαίωμα ένστασης εντός δεκαπέντε ημερών.
Επειδή η κοροϊδία έχει τα όριά της. 
Επειδή οι προσπάθειες ανέγερσης του νέου Νοσοκομείου Κατερίνης εδώ και πέντε χρόνια θυμίζουν "γιοφύρι της Άρτας".
Επειδή υπάρχουν σημαντικές παραλείψεις, τόσο στη διαδικασία ανέγερσης όσο και παρακολούθησης του έργου.
Επειδή οι κάτοικοι του Νομού Πιερίας είναι κυριολεκτικά ανάστατοι και εξοργισμένοι με τις τελευταίες εξελίξεις.
Ερωτάσθε, κύριε Υπουργέ:
1. Πόσα χρηματικά ποσά έχει λάβει μέχρι σήμερα η εργολήπτρια εταιρεία και τι έργο έχει επιτελέσει;
2. Αν ζητήθηκε από την εργολήπτρια εταιρεία εγγυητική καλής εκτέλεσης του έργου και γιατί δεν ενεργοποιήθηκε αυτή;"
Ο Υφυπουργός κ. Νασιώκας έχει το λόγο για τρία λεπτά,για να πρωτολογήσει.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, το θέμα του Νοσοκομείου της Κατερίνης είναι πράγματι όπως περίπου το περιγράφει ο κύριος συνάδελφος.
Είναι ένα νοσοκομείο που η κατασκευάστρια εταιρεία από την αρχή έδειξε ότι δυσκολεύεται πάρα πολύ να ανταποκριθεί. Έγινε μια προσωρινή έκπτωση για να επιταχύνει τις εργασίες της και πράγματι μετά από την προσωρινή εκείνη έκπτωση επιτάχυνε τις εργασίες. Από το 28% του έργου που είχε κάνει σε αρκετά χρόνια, στον καινούριο συμβατικό χρόνο που δόθηκε έκανε συν 15% του έργου, αλλά και τώρα αποδεικνύεται ότι δεν είναι σε θέση να προχωρήσει με τους ρυθμούς που και η ίδια έχει συμφωνήσει.
'Ετσι η ΔΕΠΑΝΟΜ η οποία είναι υπεύθυνη παρακολούθησης του έργου, αποφάσισε να κηρύξει για δεύτερη φορά έκπτωτη την ανάδοχη κοινοπραξία, επειδή διαπίστωσε υστέρηση στις εργασίες σε σχέση και με το δεύτερο χρονοδιάγραμμα.
Αυτή η προσωρινή έκπτωση λήγει στις 28 Μαρτίου. Βέβαια, σύμφωνα με το νόμο έχει δικαίωμα, όπως και εσείς, κύριε συνάδελφε, είπατε, να κάνει ένσταση. Η ένσταση θα εκδικαστεί αμέσως. Απ' ό,τι φαίνεται η εταιρεία δεν είναι σε θέση να καλύψει, εκτός αν μπορέσει να αποδείξει ότι μπορεί να καλύψει όλες αυτές τις υστερήσεις. Έτσι θα κηρυχθεί μονίμως από το Διοικητικό Συμβούλιο της ΔΕΠΑΝΟΜ έκπτωτη. Αυτό σημαίνει ότι θα πρέπει το συντομότερο δυνατό να αποφύγουμε τις δικαστικές περιπλοκές του θέματος, για να απελευθερώσουμε το έργο. Η χρηματοδότηση του έργου είναι απρόσκοπτη, γιατί είναι ενταγμένο το έργο και μόνο έτσι θα προχωρήσουμε σε καινούρια δημοπράτηση, ούτως ώστε να τελειώνει και αυτό το "Γεφύρι της Άρτας", όπως έχει αποδειχθεί το συγκεκριμένο νοσοκομείο.
Τι έχει γίνει μέχρι σήμερα σύμφωνα με την ερώτησή σας; Έχει γίνει ή έχει διαπιστωθεί περίπου το 43,75% των εργασιών. Έχουν ολοκληρωθεί οι εργασίες σκυροδεμάτων, η θεμελιακή γείωση και έχει κατασκευαστεί το 90% των τοιχοδομών. Σε εξέλιξη βρίσκονται οι εργασίες γαρμπιλοδεμάτων, εξωτερικού περιβλήματος, ξηρής δόμησης, μόνωσης δωματίων, μαρμάρων, αεραγωγών και εσχαρών καλωδίων.
Ο προϋπολογισμός του έργου ανέρχεται στα 3.173.000.000 δραχμές. Εξ αυτού έχουν διαπιστωθεί οι εργασίες 1.398.524.985 δραχμών. Βεβαίως υπάρχει και το θέμα του εξοπλισμού που ανέρχεται στο ποσό 3.740.000.000 ευρώ, επειδή οι συμβάσεις υπογράφτηκαν σε ευρώ. Από αυτόν τον προϋπολογισμό τα 643.000 ευρώ έχουν ήδη διαπιστωθεί και υπάρχει αυτός ο εξοπλισμός, που, όπως ήδη γνωρίζετε, εγκαταστάθηκε στο παλιό νοσοκομείο και θα μεταφερθεί βεβαίως στο καινούριο, όταν αυτό θα ολοκληρωθεί.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, κλείνω με αυτό. Είχα την τύχη να το επισκεφθώ το νοσοκομείο. Δυστυχώς αντιμετωπίζουμε πρόβλημα σε αυτό και σε ένα ακόμα νοσοκομείο, αυτό της Λαμίας. Και εκείνο βρίσκεται στη διαδικασία της οριστικής έκπτωσης, για να προχωρήσουν τις διαδικασίες με καινούρια δημοπράτηση, προκειμένου να ολοκληρωθεί. Στα άλλα τρία νοσοκομεία, που είχαμε τα ίδια προβλήματα, έχουν όλα ξεπεραστεί και έχουν ολοκληρωθεί οι εργασίες.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωνσταντόπουλε, έχετε τρία λεπτά, για να αναπτύξετε την ερώτησή σας.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ : Κύριε Πρόεδρε, μέσα σε διάστημα δέκα μηνών υπέβαλα δύο επίκαιρες ερωτήσεις για το ίδιο θέμα. Στη θέση, που είναι σήμερα ο κ. Νασιώκας, ήταν η κα Σπυράκη πέρυσι, η οποία έβαλε ένα σαφές χρονοδιάγραμμα υλοποίησης του έργου. Σε αυτό το διάστημα δύο φορές η εργολήπτρια κοινοπραξία κηρύχθηκε έκπτωτη. Δυστυχώς το έργο βαδίζει με ρυθμούς χελώνας.
Κύριε Υπουργέ, ειλικρινά θέλω να ξέρω, αν είστε ευχαριστημένοι από την παρακολούθηση του έργου. Δεν μιλώ για τις ευθύνες της εργολήπτριας κοινοπραξίας, αλλά μιλώ για τις ευθύνες τόσο της ΔΕΠΑΝΟΜ όσο και του Υπουργείου Υγείας και Πρόνοιας. Είμαστε πραγματικά ευχαριστημένοι από την παρακολούθηση του έργου αυτού; Αν επρόκειτο για το σπίτι μας, για τη βιοτεχνική μας μονάδα, για το εργοστάσιο, το οποίο κτίζαμε και το είχαμε αναθέσει σε μία εργολήπτρια εταιρεία, θα είχαμε ζητήσει εγγυήσεις; Και τι εγγυήσεις θα είχαμε ζητήσει; Ζητήθηκαν, υπάρχουν εγγυήσεις από την εργολήπτρια εταιρεία; Πράγματι, γιατί δεν τηρούμε τα ίδια πράγματα, που θα κάναμε για τον εαυτό μας;
Οι κάτοικοι του Νομού Πιερίας είναι πραγματικά ανάστατοι. Την ίδια χρονική στιγμή που θεμελιώθηκε το Υπουργείο αυτό από τον τότε Υπουργό Υγείας, τον κ. Γείτονα, θεμελιώθηκε και το Νοσοκομείο Σερρών. Το Νοσοκομείο Σερρών, όπως ξέρετε, έχει τελειώσει. Το Νοσοκομείο Κατερίνης γνωρίζετε πολύ καλά ο ίδιος σε τι κατάσταση βρίσκεται. 
Επιπλέον ξέρετε πολύ καλά και οι εφημερίδες του Νομού Πιερίας συνέχεια ασχολούνται με αυτό το θέμα ότι υπάρχουν δικαστικές αποφάσεις εναντίον της εργολήπτριας κοινοπραξίας από εταιρείες του Νομού Πιερίας και αιτήσεις πτώχευσης εναντίον της εταιρείας αυτής. Δηλαδή, το πρόσωπο της εργολήπτριας κοινοπραξίας δεν είναι καθόλου καλό και οι εγγυήσεις, που υπάρχουν για την αποπεράτωση του έργου, δεν μας ικανοποιούν. 
Ειλικρινά δεν θέλω να καταλογίσω ευθύνες και δεν είναι του χαρακτήρα μου να καταλογίζω ευθύνες, ιδιαίτερα προς το πρόσωπό σας. Υπάρχουν, όμως, συγκεκριμένες, ευθύνες, κύριε Υπουργέ, προς τη ΔΕΠΑΝΟΜ. Με την ίδια υπογραφή του ίδου Διευθύνοντα Συμβούλου έχει βγει δύο φορές έκπτωτη η εταιρεία. Αυτό το σήριαλ δεν μπορεί να συνεχιστεί. Αυτή η κοροϊδία δεν μπορεί να συνεχιστεί. Πρέπει να δούμε τι θα κάνουμε. Ξέρετε πολύ καλά ότι κάθε λύση που θα δίναμε χθες, σήμερα ακούγεται εντελώς ανέφικτη.
Κύριε Υπουργέ, δείτε αυτό το θέμα. Εμείς δεν μπορούμε να περιμένουμε άλλο στο Νομό Πιερίας. Το θέμα αυτό δεν μπορεί να συνεχιστεί έτσι. Το νοσοκομείο κάποτε πρέπει να τελειώσει με οποιοδήποτε κόστος.
ΠΡΟΕΔΡΕΥΩΝ (Παναγιώτης Σγουρίδης): Ο κ. Νασιώκας έχει το λόγο για να δευτερολογήσει.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, είναι πράγματι και δική μας αγωνία με τη συντομότερη χρονικά διαδικασία, να παραδώσουμε το νοσοκομείο στο λαό της Πιερίας που το δικαιούται και που για τόσα χρόνια, ενώ υπάρχουν οι πιστώσεις, δεν ολοκληρώνεται. Είναι μια περίπτωση κακής κοινοπραξίας που δεν μπορεί να ανταποκριθεί σε μια σύμβαση, την οποία έχει υπογράψει. Και βεβαίως κάνει κάθε φορά μία προσπάθεια, αλλά φαίνεται ότι η προσπάθεια αυτή δεν είναι ολοκληρωμένη. Δεν οφείλεται, κύριε συνάδελφε, κατά τη γνώμη μου σε κακή παρακολούθηση εκ μέρους της ΔΕΠΑΝΟΜ που είναι επιβλέπουσα αρχή. Άλλωστε και το Νοσοκομείο Σερρών, για το οποίο μιλάμε, με την ίδια επιβλέπουσα αρχή ολοκληρώθηκε, σε αυτό το χρονικό διάστημα. Βεβαίως υπάρχουν εγγυήσεις και βεβαίως μπήκε ποινική ρήτρα. Υπάρχουν 90 εκατομμύρια που κρατήθηκαν από την προηγούμενη μη συμβατική ανταπόκριση της εταιρείας, αλλά γνωρίζουμε κι εμείς, όπως γνωρίζετε κι εσείς και άλλοι φορείς της Κατερίνης, οι οποίοι είναι δυσαρεστημένοι από την εξέλιξη του έργου, ότι η τελική έκπτωση, στην οποία, όπως φαίνεται, θα καταλήξει τον αμέσως επόμενο μήνα η ΔΕΠΑΝΟΜ, δεν λύνει αυτομάτως το θέμα, διότι θα υπάρχουν οι δικαστικές εξελίξεις, οι οποίες πρέπει να τελειώσουν, για να μπορέσουμε να δημοπρατήσουμε πάλι το έργο. Φαίνεται ότι γι΄ αυτό το θέμα η εταιρεία μπορεί να στηρίζεται και σε αυτό.
Παρ΄όλα αυτά, νομίζω ότι έφτασε το μαχαίρι στο κόκαλο. Πρέπει να κηρυχθεί η κοινοπραξία έκπτωτη, εκτός αν αποδείξει πράγματι ότι τώρα έφερε άλλες εγγυήσεις άλλης αξιόπιστης εταιρείας από το εξωτερικό, που μπορεί να ολοκληρώσει το έργο, διαφορετικά να κηρυχθεί έκπτωτη και να ακολουθηθεί η διαδικασία. Πρέπει να τρέξουμε το συντομότερο δυνατό, γιατί γι΄ αυτό που κι εσείς κι εμείς ανησυχούμε, είναι το πότε θα τελειώσει το έργο. Κι αν το έργο καθυστερεί, καθυστερεί για όλους μας και βεβαίως καθυστερεί για τους κατοίκους της Πιερίας. 
ΠΡΟΕΔΡΕΥΩΝ (Παναγιώτης Σγουρίδης): Δηλαδή ου μπλέξεις. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μπλέξαμε, κύριε Πρόεδρε, αυτό είναι αλήθεια.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 483/19.3.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου για τη δημιουργία Πανεπιστημιακών Παιδαγωγικών Τμημάτων, για την επιμόρφωση των εκπαιδευτικών.
Η επίκαιρη ερώτηση του κ. Χουρμουζιάδη έχει ως εξής:
"Το τελευταίο διάστημα έκαναν την εμφάνισή τους στα σχολεία της πρωτοβάθμιας και δευτεροβάθμιας εκπαίδευσης διάφορα φυλλάδια, κυρίως ιδιωτικών σχολών, που καλούν τους εκπαιδευτικούς να δηλώσουν συμμετοχή σε αυτοχρηματοδοτούμενα σεμινάρια πληροφορικής, τα οποία βρίσκονται υπό την αιγίδα διαφόρων επιστημονικών ενώσεων. Ταυτόχρονα διαφημίσεις στον Τύπο για τα σεμινάρια αυτά απευθύνονται σε πτυχιούχους πανεπιστημίων και τους καλούν να τα παρακολουθήσουν, αφού έτσι θα αποκτήσουν το δικαίωμα πρόσληψης ως αναπληρωτών καθηγητών πληροφορικής.
Χαρακτηριστικά αναφέρουμε ότι σε τοπικές εφημερίδες των Τρικάλων δημοσιεύτηκαν διαφημίσεις ιδιωτικής σχολής ηλεκτρονικών υπολογιστών, στις οποίες υποστηρίζεται ότι η Ένωση Ελλήνων Φυσικών, σε συνεργασία με τη συγκεκριμένη σχολή και μετά από την παρακολούθηση προγράμματος τετρακοσίων ωρών προς 1.500 δραχμές την ώρα (600.000) δραχμές, χορηγεί σε πτυχιούχους ΑΕΙ-ΤΕΙ όλων των ειδικοτήτων βεβαιώσεις, με τις οποίες θα μπορούν να διοριστούν ως αναπληρωτές στη δημόσια εκπαίδευση.
Αυτού του είδους η διαφημιζόμενη επιμόρφωση των εκπαιδευτικών παίρνει τη μορφή πρόχειρης κατάρτισης και δείχνει πως η Κυβέρνηση δεν αντιμετωπίζει το σχολείο και την εκπαίδευση ως παιδαγωγική διαδικασία, αλλά ως χώρο μετάδοσης απλών επαγγελματικών δεξιοτήτων.
Επίσης τα συγκεκριμένα προγράμματα αδιαμφισβήτητα πριμοδοτούν προκλητικά τους σχολάρχες και τους εμπόρους της εκπαίδευσης.
Ερωτάται ο κύριος Υπουργός:
1. Ανταποκρίνονται στην πραγματικότητα οι παραπάνω διαφημίσεις και οι κάτοχοι ανάλογου τύπου βεβαίωσης θα μπορούν να διοριστούν ως καθηγητές Πληροφορικής;
2. Γιατί δεν προχωρά η Κυβέρνηση στη δημιουργία πανεπιστημιακών παιδαγωγικών τμημάτων για κάθε ειδικότητα και πανεπιστημιακών τμημάτων επιμόρφωσης των εκπαιδευτικών;"
Ο Υπουργός Εθνικής Παιδείας και Θρησκευμάτων έχει το λόγο. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, η ερώτηση του κ. Χουρμουζιάδη απευθύνεται σε ένα υπαρκτό θέμα και ζήτημα, όχι μόνο για τη χώρα μας αλλά για όλη την Ευρώπη, η οποία βρέθηκε απροετοίμαστη σ' αυτήν την έκρηξη των νέων τεχνολογιών και στην παραγωγή των αντίστοιχων ειδικοτήτων. Έτσι από το 1990 με διάφορους τρόπους προσπαθήθηκε να διαμορφωθούν οι προϋποθέσεις, ώστε να υπάρξουν εκπαιδευτικοί με μια επιμόρφωση που να μπορούν να διδάξουν μέσα στην εκπαίδευση πληροφορική.
Θα αναφερθώ στην τελευταία ρύθμιση που είναι το π.δ. 118/1995, σύμφωνα με την οποία δύνανται να ορίζονται ως αναπληρωτές καθηγητές Πληροφορικής οι έχοντες μετάσχει ή διδάξει σε σεμινάρια σε πανεπιστήμια ή ΤΕΙ τετρακοσίων τουλάχιστον ωρών.
Θα ήθελα να πω ότι αυτήν τη στιγμή σε σύνολο πέντε χιλιάδων τετρακοσίων δέκα καθηγητών πληροφορικής που υπηρετούν σε όλη τη χώρα -εκ των οποίων μόνιμοι είναι οι τρεις χιλιάδες επτακόσιοι τριάντα δύο, αναπληρωτές χίλιοι τετρακόσιοι τριάντα εννέα και ωρομίσθιοι εκατόν τριάντα εννέα- μόνο διακόσοι είκοσι καθηγητές, δηλαδή ποσοστό 0,079% είναι πτυχιούχοι, κάτοχοι των σεμιναρίων πανεπιστημίων και ΤΕΙ των τετρακοσίων ωρών.
Θα ήθελα να είμαι απόλυτα σαφής. Το Υπουργείο Παιδείας δεν προτίθεται να αναγνωρίσει αυτά τα σεμινάρια που επισημαίνει ο κ. Χουρμουζιάδης, τη δυνατότητα να δίδουν πρόσβαση διδασκαλίας στη μέση ή στη στοιχειώδη εκπαίδευση, στην υποχρεωτική. Η επιμονή μας είναι είτε στα σεμινάρια των πανεπιστημίων και των ΤΕΙ είτε ακόμη περισσότερο στη διαμόρφωση της δυναμικής που έχουμε ζητήσει σε συνεργασία με τα τμήματα πληροφορικής πανεπιστημίου και ΤΕΙ στη διαμόρφωση ειδικών προγραμμάτων πλήρως και εις βάθος κατάρτισης πτυχιούχων πανεπιστημίων και ΤΕΙ στην πληροφορική, ώστε να έχουμε επαρκείς και πιστοποιημένους καθηγητές. 
Το δεύτερο που θέτετε, κύριε Χουρμουζιάδη, είναι επίσης ακριβές. Υπάρχει μεν η πρόβλεψη νόμου για τη δημιουργία με τον έναν ή άλλον τρόπο των τμημάτων που οδηγούν στην απόκτηση του πιστοποιητικού διδακτικής επάρκειας. Γνωρίζετε καλά ως πανεπιστημιακός ότι τα πανεπιστήμια δεν μπόρεσαν, δεν θέλησαν και δεν συμφώνησαν σε έναν τρόπο οργάνωσης αυτής της δυνατότητας. Ελπίδα μας και βεβαιότητά μας είναι ότι ο Οργανισμός Επιμόρφωσης των Εκπαιδευτικών, που κομμάτι του είναι η πιστοποίηση αυτών ακριβώς των διαδικασιών, θα συμβάλει στην επίλυση αυτού του ζητήματος.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Για το δεύτερο θέμα, κύριε Πρόεδρε, θα ήθελα να πω ότι είναι θέμα στρατηγικής και δεν θα το θίξω. Για το πρώτο όμως που αφορά τα σεμινάρια, είναι επίκαιρο και πάρα πολύ σοβαρό. 
Κύριε Υπουργέ, το θέμα δεν είναι αν εσείς θα αναγνωρίσετε αυτά τα "πτυχία" ως προσόντα για το διορισμό τους. Αλλά αυτά τελικά τα εργαστήρια και οι μηχανισμοί επιμόρφωσης για την πληροφορική υφίστανται και παγιδεύουν, μέσα στην προοπτική του κέρδους τους, ένα μεγάλο αριθμό καθηγητών που με την υπόσχεση ότι θα διοριστούν, καταφεύγουν, πληρώνουν και τελικά κυκλοφορεί ανάμεσά μας ένας μηχανισμός επιμόρφωσης ο οποίος όπως και εσείς αναγνωρίσατε, δεν είναι αυτός που θα έπρεπε, γιατί το προεδρικό διάταγμα που αναφέρατε αναγνωρίζει δικαίωμα λειτουργίας τέτοιων σεμιναρίων στα ΤΕΙ, στα ΑΕΙ και σε άλλους δημόσιους φορείς. Αυτοί όμως οι φορείς, που τελικά αναπτύσσουν αυτήν την πρωτοβουλία της επιμόρφωσης, δεν είναι καν δημόσιοι. Άρα πρόκειται για μια παράνομη δραστηριότητα, η οποία δεν θα πρέπει τελικά να βρει την άρνησή σας αναγνώρισης, παροχής τυπικών προσόντων αλλά το θέμα είναι ότι οι ίδιοι αυτήν τη στιγμή παρανομούν. Θα έπρεπε δηλαδή να αντιμετωπιστούν μέσα και από μια άλλη οδό, όχι μονάχα την ουσιαστική της παιδείας αλλά και του δικαίου. Είναι παράνομα αυτά τα σεμινάρια. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός Εθνικής Παιδείας και Θρησκευμάτων κ. Ευθυμίου αν θέλει να συμπληρώσει κάτι.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): H παρατήρηση του κ. Χουρμουζιάδη μπορεί να αφορά μόνο το σκέλος που θα ονομάζαμε παραπλανητική διαφήμιση. Διότι προσωπικά θα ήθελα να τονίσω ότι κανείς δεν μπορεί να στερήσει από κανέναν ιδιωτικό ή δημόσιο φορέα την παροχή της δυνατότητας οργάνωσης σεμιναρίων επ' αμοιβή κατάρτισης, αν υποθέσουμε ότι αυτό έχει μια αξία που μπορεί να σταθεί στην αγορά. 
Αυτό που έχει νόημα στην παρατήρηση του κ. Χουρμουζιάδη, που είναι και πεποίθηση του Υπουργείου Παιδείας, είναι ότι δεν μπορεί στη βάση του οποιουδήποτε σεμιναρίου οποιουδήποτε επιπέδου ή οποιασδήποτε διαδικασίας να οικοδομείται η λογική ότι αυτό παρέχει μια ορισμένη πρόσβαση στο δημόσιο. Κατά τούτο, αυτό που θέλω να καταστήσω ρητά σαφές είναι ότι δεν πρόκειται αυτά τα πιστοποιητικά να δημιουργήσουν τη δυνατότητα πρόσβασης στο δημόσιο. Αυτό θέλω να το τονίσω ρητά και κατηγορηματικά. 
Από εκεί και πέρα οι πιστοποιημένες σπουδές στα πανεπιστήμια και στα ΤΕΙ και με τον τρόπο που ορίζει το προεδρικό διάταγμα που έχουμε δρομολογήσει πιστεύουμε ότι θα παράσχει επαρκή αριθμό, για να καλύψουμε τις διαρκώς διευρυνόμενες ανάγκες σε καθηγητές πληροφορικής.
ΠΡΟΕΔΡΕΥΩΝ (Παναγιώτης Σγουρίδης): Το υπόλοιπο είναι θέμα δικαιοσύνης. Όποιος θέλει ας προσφύγει εκεί για την παραπλανητική διαφήμιση.
Η τέταρτη με αριθμό 479/19-3-2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Περιβάλλοντος, Χωροταξίας και Δημοσίων Έργων, σχετικώς με το χρονοδιάγραμμα εκτέλεσης των έργων κατασκευής ανισόπεδων κόμβων στη Δυτική Αττική κλπ διαγράφεται λόγω κωλύματος του ερωτώμενου Υπουργού.
Επίκαιρες ερωτήσεις δευτέρου κύκλου:
Πρώτη είναι η με αριθμό 481/19-3-2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Γρηγοράκου προς τον Υπουργό Πολιτισμού, σχετικώς με τη δημιουργία νέου Αρχαιολογικού Μουσείου στη Σπάρτη και τη Νεάπολη Λακωνίας κλπ.
Η επίκαιρη ερώτηση του κ. Γρηγοράκου έχει ως εξής:
"Στη Σπάρτη υπάρχει Αρχαιολογικό Μουσείο μικρού εμβαδού, περίπου 450m2 , που ιδρύθηκε το 1875 και τελειοποιήθηκε στη σημερινή μορφή του το 1934. Επειδή ο χώρος του μουσείου είναι πολύ μικρός για τα ιστορικά ευρήματα της Λακωνίας, είναι αναγκαία η δημιουργία ενός σύγχρονου μουσείου στο οποίο θα εκτεθούν τα χιλιάδες ευρήματα τα οποία φυλάσσονται σε υπαίθριους χώρους καταστρεφόμενα από τις καιρικές συνθήκες.
Ο χώρος για το νέο Αρχαιολογικό Μουσείο Σπάρτης έχει βρεθεί, είναι το παλιό εργοστάσιο του "FIX" ιδιοκτησίας της Εθνικής Τράπεζας της Ελλάδος. Παρά τις καλές προθέσεις του Υπουργού Πολιτισμού και τις επανειλημμένες συσκέψεις με την Κτηματική Εταιρεία του Δημοσίου δεν έχει βρεθεί λύση.
Στη Νεάπολη υπάρχει απόφασή σας για "Έγκριση θέσης και διάταξης υπογείου και ισογείου κτιρίου προσθήκης κατ' επέκτασης σε υπάρχον κτίριο για τη στέγαση του Αρχαιολογικού Μουσείου Νεάπολης" και επιπλέον έχει εκπονηθεί μελέτη τελικού σταδίου.
Ερωτάται ο κύριος Υπουργός:
1. Προτίθεται να εξαγοράσει το Ταμείο Αρχαιολογικών Πόρων και Απαλλοτριώσεων το εργοστάσιο του "FIX" στη Σπάρτη, ιδιοκτησίας Εθνικής Τράπεζας, με επιχορήγηση του Υπουργείου Εθνικής Οικονομίας και Οικονομικών;
2. Γιατί καθυστερεί η ένταξη του Μουσείου της Νεάπολης στα έργα του Γ΄ Κ.Π.Σ. παρά την ωριμότητα του έργου;
3. Υπάρχει κάποιος άλλος προγραμματισμός του Υπουργείου σας για τους αρχαιολογικούς χώρους και την πολιτιστική κληρονομιά του Νομού Λακωνίας;"
Το λόγο έχει ο Υφυπουργός κ. Κουράκης, για να πρωτολογήσει, για τρία λεπτά.
ΙΩΑΝΝΗΣ ΚΟΥΡΑΚΗΣ (Υφυπουργός Πολιτισμού): Πράγματι, κύριε Πρόεδρε και κύριοι συνάδελφοι, όσον αφορά την ίδρυση του νέου μουσείου Σπάρτης, το ακίνητο του "ΧΥΜΟΦΙΞ", όπως γνωρίζετε, κύριε Γρηγοράκο, είναι ιδιοκτησία της Εθνικής Τράπεζας Ελλάδος. Έχει ήδη εγκριθεί από το 1996 και συγκεκριμένα με απόφαση του Υπουργείου Πολιτισμού από την 1-8-1996. Προκειμένου όμως να επιτευχθεί η παραχώρηση της έκτασης αυτής στο Υπουργείο Πολιτισμού, πρέπει να προηγηθεί η αναθεώρηση του γενικού πολεοδομικού σχεδίου της Σπάρτης, έτσι ώστε να καταστεί δυνατή η τροποποίηση του ρυμοτομικού σχεδίου για την αλλαγή χρήσης του ακινήτου της "ΧΥΜΟΦΙΞ", από δημοτική αγορά που είναι σήμερα σε αρχαιολογικό μουσείο. 
Η κυριότητα του ακινήτου βέβαια αποτελεί -και το γνωρίζετε πάρα πολύ καλά- απαραίτητη προϋπόθεση για την ένταξη του έργου του νέου αρχαιολογικού μουσείου Σπάρτης στα προγράμματα του Γ΄ Κοινοτικού Πλαισίου Στήριξης. Το κτίριο -επαναλαμβάνω- αποτελεί ιδιοκτησία της Εθνικής Τράπεζας Ελλάδας και ήδη πρέπει να γνωρίζετε - το τονίζω αυτό- ότι βρίσκονται σε εξέλιξη οι διαδικασίες για την παραχώρησή του από την τράπεζα στο Υπουργείο Πολιτισμού.
Τονίζω ιδιαίτερα, κύριε Γρηγοράκο, την απόφαση του Υπουργείου Πολιτισμού να αποκτήσει οπωσδήποτε αυτό το ακίνητο και να εντάξει το έργο στο Γ΄ Κοινοτικό Πλαίσιο Στήριξης και τη μετατροπή του σε μουσείο.
Είμαστε βέβαιοι, από τις συζητήσεις που έχουν γίνει ότι η Εθνική Τράπεζα θα βοηθήσει αποδεχόμενη μάλιστα κάποιο άλλο ακίνητο ως αντάλλαγμα.
Για το δεύτερο σκέλος της επίκαιρης ερώτησής σας, που αφορά το Μουσείο της Νεάπολης…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, θα χρειαστώ λίγο ακόμα χρόνο και δεν θα δευτερολογήσω, ώστε να ολοκληρώσω την απάντησή μου, γιατί είναι πολύ σημαντικά τα θέματα που θέτει ο κ. Γρηγοράκος για την περιοχή του, το Νομό Λακωνίας και αφορούν πολιτιστικά ζητήματα. 
Για το Μουσείο της Νεάπολης υπάρχει μία απόφαση από τις 24.9.1998 του Υπουργείου Πολιτισμού, όπου εγκρίθηκε η προμελέτη επισκευής, διαρρύθμισης, προσθήκης νέων χώρων, καθώς και διαμόρφωση του περιβάλλοντος χώρου του Υγειονομικού Σταθμού Νεάπολης - ….. για τη μεταστέγαση της αρχαιολογικής συλλογής.
Η Διεύθυνση Μελετών Μουσείων έχει ολοκληρώσει τη μελέτη εφαρμογής και τα τεύχη δημοπράτησης του έργου και βρίσκεται σε φάση ολοκλήρωσης της μελέτης κλιματισμού του κτιρίου. 
Η Ειδική Γραμματεία Προγραμμάτων και Έργων Ευρωπαϊκής Ένωσης του Υπουργείου Πολιτισμού σε συνεργασία με την Περιφέρεια Πελοποννήσου θα μεριμνήσει για τη χρηματοδότηση του έργου και την ένταξή του στο Γ΄ Κοινοτικό Πλαίσιο Στήριξης. 
Για το τρίτο ερώτημα που θέτετε, σχετικά με τον προγραμματισμό άλλων έργων στο Νομό Λακωνίας, θέλω να σας ενημερώσω ότι πρόκειται να ενταχθούν στα ΠΕΠ Πελοποννήσου τα παρακάτω μεγάλα αρχαιολογικά έργα: Σπήλαιο Διρού, ενιαία μονάδα τουριστικού πολιτιστικού και αρχαιολογικού ενδιαφέροντος, όπως και η αναστήλωση των μνημείων Μυστρά. 
Στα προγράμματα μελετών του Υπουργείου Πολιτισμού περιλαμβάνονται τα εξής: Ο Άγιος Δημήτριος στο Λίμπερδο Λακωνίας, η αποκατάσταση και μετατροπή του πρώην Παρθεναγωγείου Γυθείου σε αρχαιολογικό μουσείο και το Κάστρο της Μονεμβασιάς. 
Νομίζω ότι αυτές οι παρεμβάσεις του Υπουργείου Πολιτισμού για το Νομό Λακωνίας είναι πάρα πολύ σημαντικές. Εγώ γνωρίζω το ενδιαφέρον σας και για τα πολιτιστικά ζητήματα του Νομού Λακωνίας, κύριε Γρηγοράκο. Να είστε σίγουρος ότι σύντομα όλα αυτά τα έργα που έχουν ήδη δρομολογηθεί θα μπουν και σε διαδικασία εκτέλεσης. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γρηγοράκο, έχετε το λόγο για δύο λεπτά, για να αναπτύξετε την επίκαιρη ερώτησή σας.
ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, ευχαριστώ πάρα πολύ για τα καλά σας λόγια και για όλα αυτά που ανακοινώσατε για το νομό Λακωνίας.
Ξέρετε, τον τελευταίο καιρό υπάρχει μια ανησυχία στο Νομό. Γίνονται κάποιες εκδηλώσεις πολιτιστικές, επιστημονικές. Έχουν γίνει κάποιες ανακαλύψεις στην περιοχή της Πελάνας και προσπαθούν να ανατρέψουν την ιστορία της Σπάρτης. Αυτή θα είναι μια μεγάλη ανατροπή, αν πιστοποιηθεί και αν ο καθηγητής Αρχαιολογίας κ. Σπυρόπουλος βρει τον αντίλογό του και πιστοποιήσει ό,τι έχει κάνει. 
Η Λακωνία ξέρετε ότι έχει πάρα πολλά αρχαιολογικά έργα, έχει μία μεγάλη ιστορία. Υπάρχει η Πελάνα, υπάρχει η Σπάρτη, η Μονεμβασιά, το Σπήλαιο του Διρού κλπ. Το Υπουργείο Πολιτισμού έχει δείξει πραγματικό ενδιαφέρον, αλλά "κολλάμε" στο θέμα που είπατε με την Κτηματική Εταιρεία του Δημοσίου. Ασχολήθηκα πάρα πολύ καιρό. Ενώ υπάρχουν οι καλές προθέσεις της Κυβέρνησης, των Υπουργείων, όλων, υπάρχει μια δυσκαμψία στη γραφειοκρατία. Γι' αυτό ήλθαμε εδώ, αφ' ενός μεν εσείς από τη δική σας πλευρά να επιβεβαιώσετε το ενδιαφέρον της Κυβέρνησης και της πολιτείας για όλα αυτά τα έργα που θα γίνουν στη Λακωνία, αλλά συγχρόνως, για να μπορέσουμε να απεμπλέξουμε το πραγματικά δύσκαμπτο αυτό θέμα που παρατηρείται μεταξύ της Κτηματικής Εταιρείας του Δημοσίου, του "ΧΥΜΟFIX", που είναι ιδιοκτησία της Εθνικής Τράπεζας της Ελλάδος και ένταξη του όλου έργου στο Γ΄ Κοινοτικό Πλαίσιο Στήριξης. 
Εμείς σας ευχαριστούμε πολύ για το ενδιαφέρον. Πιστεύω ότι θα καταφέρουμε να φτιάξουμε αυτά τα μεγάλα έργα στη Λακωνία, γιατί είναι ένας ιστορικός τόπος και το 2004 αν τα έχουμε καταφέρει όλα αυτά θα έχουμε και αύξηση του τουρισμού στη Λακωνία, που είναι το ζητούμενο για την ανάδειξη του τόπου μας.
Σας ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γρηγοράκο.
Θέλετε να δευτερολογήσετε, κύριε Υπουργέ;
ΙΩΑΝΝΗΣ ΚΟΥΡΑΚΗΣ (Υφυπουργός Πολιτισμού): Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη δεύτερη επίκαιρη ερώτηση με αριθμό 484/19-3-2002 του Βουλευτή της Νέας Δημοκρατίας κ. Χρήστου Ζώη προς τον Υπουργό Δικαιοσύνης, σχετικώς με την εξωτερική φρούρηση των σωφρονιστικών καταστημάτων κλπ.
Η επίκαιρη ερώτηση του κ. Ζώη έχει ως εξής:
"Με το ν. 265/99 περί "οργάνωσης υπηρεσίας εξωτερικής φρούρησης καταστημάτων κράτησης και νοσηλευομένων στα θεραπευτήρια καταδίκων και υποδίκων" αναφέρεται ρητώς ότι η Ε.Φ.Κ.Κ. έχει ως αποστολή α) την εξωτερική φρούρηση των καταστημάτων κράτησης, β) τη φρούρηση των νοσηλευομένων σε οποιοδήποτε θεραπευτήριο καταδίκων και υποδίκων, γ) τη συνοδεία των κρατουμένων κατά τη μεταγωγή τους οπουδήποτε χρειαστεί (στα δικαστήρια, προς ανάκριση, στα νοσηλευτικά ιδρύματα κλπ).
Μετά από αλλεπάλληλες αναβολές και καθυστερήσεις έγινε επιτέλους δυνατή μόλις πριν λίγες ημέρες η εφαρμογή του ν. 2408/96, με τον οποίον η εξωτερική φρούρηση των φυλακών ανατέθηκε στους φύλακες φυλακών, οι οποίοι υπάγονται στο Υπουργείο Δικαιοσύνης. Η μετά τόσα χρόνια από την ψήφιση του σχετικού νόμου απεμπλοκή της ΕΛ.ΑΣ. προφανώς είχε ως προϋπόθεση τη σωστή εκπαίδευση και άρτιο εξοπλισμό του σώματος των φυλάκων φυλακών. Γεννά λοιπόν απορίες και ερωτηματικά η χαρακτηριζόμενη ως κατεπείγουσα διαταγή του Υπουργείου Δημοσίας Τάξεως με την οποία διατάσσεται η παροχή συνδρομής της ΕΛ.ΑΣ. κάθε φορά που της ζητείται. Προκαλεί απορίες αφού στην ουσία ανατίθεται στην ΕΛ.ΑΣ. πάλι έργο από το οποίο είχε απαλλαγεί με το ν. 2408/96.
Κατόπιν τούτων ερωτάται ο κύριος Υπουργός:
1. Τελεί σε γνώση της συγκεκριμένης διαταγής;
2. Υπήρξε σχετικό αίτημα του Υπουργείου Δικαιοσύνης προς το Υπουργείο Δημοσίας Τάξεως;
3. Θεωρεί το Υπουργείο Δικαιοσύνης ότι οι φύλακες φυλακών είναι άρτια εξοπλισμένοι και καλώς εκπαιδευμένοι για να ανταποκριθούν στα καθήκοντά τους;
4. Ο αριθμός των φυλάκων είναι επαρκής, ώστε να καλύπτονται οι ανάγκες που προκύπτουν κατά την εκπλήρωση των καθηκόντων τους, όπως αυτά εξειδικεύονται στο ν. 265/99;"
Ο Υπουργός Δικαιοσύνης κ. Πετσάλνικος έχει το λόγο για τρία λεπτά, να πρωτολογήσει.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
Μία μικρή διόρθωση θα μου επιτρέψει ο αγαπητός συνάδελφος κ. Ζώης: Δεν συστήθηκε η υπηρεσία αυτή με το ν.265/99. Είναι το προεδρικό διάταγμα που περιγράφει τις αρμοδιότητές της. Με το ν. 2721/99 συστήθηκε στο Υπουργείο Δικαιοσύνης ειδική υπηρεσία με τον τίτλο "Υπηρεσία Εξωτερικής Φρούρησης". 
Για τη λειτουργία της ως άνω υπηρεσίας συστήθηκαν, με τον ίδιο νόμο, χίλιες τριακόσιες θέσεις του κλάδου ΔΕ προσωπικού εξωτερικής φρούρησης, εκ των οποίων ήδη έχουν πληρωθεί χίλιες διακόσιες σαράντα επτά θέσεις. Απ' αυτές οι χίλιες διακόσιες περίπου πληρώθηκαν το έτος 2000 και οι υπόλοιπες αρχές του 2002. Και πρόκειται να προσληφθούν και άλλοι δεκαέξι από τις ειδικές κατηγορίες που προβλέπουν ειδικές διατάξεις για την πρόσληψη.
Και βέβαια πρέπει να θυμίσω ότι αυτήν την προσπάθεια την είχαμε ξεκινήσει όταν ήμουν στο Υπουργείο Δημόσιας Τάξης. Τότε είχα συνεννοηθεί με τον τότε συνάδελφό μου Υπουργό Δικαιοσύνης, τον κ. Γιαννόπουλο, για την αναγκαιότητα σύστασης αυτής της υπηρεσίας, έτσι ώστε να υπάρξει σημαντική αποδέσμευση της Ελληνικής Αστυνομίας για να ασχοληθεί με τα καθαρά αστυνομικά της καθήκοντα.
Μετά από συνεννόηση που είχαμε και κοινή συμφωνία που υπήρξε ανάμεσα στα δύο Υπουργεία, δηλαδή το Υπουργείο Δημόσιας Τάξης και Δικαιοσύνης, αποφασίσαμε την πλήρη αποχώρηση του προσωπικού της Ελληνικής Αστυνομίας, εκτός από τους βαθμοφόρους βέβαια, από την επικουρία της υπηρεσίας εξωτερικής φρούρησης του Υπουργείου Δικαιοσύνης. Η αποχώρηση αυτή πραγματοποιήθηκε στις 20-2-2002, δηλαδή τον περασμένο Φεβρουάριο.
Μέχρι σήμερα έχουν ήδη αποσυρθεί οκτακόσιοι αστυνομικοί, τριακόσιοι απ' αυτούς είχαν βέβαια αποσυρθεί λίγο νωρίτερα, το 2001, και οι άλλοι πεντακόσιοι, όπως είπα, απεσύρθησαν πριν από μερικές εβδομάδες για να ενισχύσουν τις υπηρεσίες αστυνόμευσης της Ελληνικής Αστυνομίας.
Είναι βέβαια αυτονόητο ότι λόγω του νεοσύστατου της υπηρεσίας εξωτερικής φρούρησης των σωφρονιστικών καταστημάτων έχει προβλεφθεί μια μεταβατική περίοδος μέχρι να υλοποιηθεί πλήρως η επιτυχής ανάληψη των προβλεπομένων στον πιο πάνω νόμο, όπως είπαμε και στο προεδρικό διάταγμα, καθηκόντων του προσωπικού της νεοσυσταθείσας υπηρεσίας. Εξάλλου το προεδρικό διάταγμα που επικαλείται ο κύριος συνάδελφος προβλέπει την ενίσχυση των υπηρεσιών εξωτερικής φρούρησης από τις επιτόπιες υπηρεσίες της Ελληνικής Αστυνομίας σε κάθε περίπτωση που αυτό κρίνεται αναγκαίο από τον προϊστάμενο της υπηρεσίας εξωτερικής φρούρησης.
Δεν πρόκειται περί μίας διαταγής του Αρχηγού της Ελληνικής Αστυνομίας, την οποία δεν γνωρίζουμε. Έχουμε κάνει επανειλημμένες συναντήσεις και συνεργασίες και σε επίπεδο υπηρεσιών, όπως κάναμε και επανειλημμένες συναντήσεις και με το συνάδελφό μου, τον κ. Χρυσοχοϊδη. Μετά τις συνεννοήσεις αυτές υπήρξε σύμφωνη η άποψη των δύο συναρμόδιων Υπουργείων και με βάση αυτή εξεδόθη η διαταγή του Αρχηγού της ΕΛ.ΑΣ περί παροχής συνδρομής κατά τη μεταγωγή κρατουμένου σε εκείνες τις περιπτώσεις που η δύναμη της εξωτερικής φρουράς του οικείου καταστήματος κράτησης δεν επαρκεί για την ασφαλή πραγματοποίηση της.
Σταματώ εδώ, κύριε Πρόεδρε, και τα υπόλοιπα στοιχεία θα τα καταθέσω στη δευτερολογία μου.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ζώη, έχετε δύο λεπτά για να αναπτύξετε την επίκαιρη ερώτησή σας.
ΧΡΗΣΤΟΣ ΖΩΗΣ: Θέλω, κύριε Πρόεδρε, να υπενθυμίσω ότι μετά από πέντε και πλέον έτη ανέλαβαν επιτέλους καθήκοντα πριν από ένα μήνα, όπως μας υπενθύμισε ο κύριος Υπουργός, οι φύλακες φυλακών. Στα καθήκοντά τους μεταξύ των άλλων συμπεριλαμβάνεται και η μεταγωγή, όπως περιγράφω στην ερώτηση μου, των κρατουμένων, των υποδίκων, των καταδίκων.
Θέλω, επίσης, να υπενθυμίσω ότι αποτελούσε πάγιο αίτημα της Ελληνικής Αστυνομίας και βεβαίως των συνδικαλιστικών της οργάνων, αξιωματικών και κατωτέρων αστυνομικών, η απομάκρυνση των στελεχών της Ελληνικής Αστυνομίας από αυτά τα καθήκοντα και η προσήλωσή τους σε εκείνα τα καθήκοντα που τους επιτρέπουν να αντιμετωπίζουν όσο γίνεται περισσότερο την εγκληματικότητα για να εμπεδωθεί ένα αίσθημα ασφάλειας στον ελληνικό λαό.
Μου προκάλεσε, λοιπόν, μεγάλη απορία η διαταγή που υπογράφει ο Αρχηγός της Ελληνικής Αστυνομίας κ. Νασιάκος. Θα μου επιτρέψετε να διαβάσω δύο σειρές μονάχα: "Τονίζουμε ότι σε κάθε περίπτωση που οι υπηρεσίες εξωτερικής φρούρησης των φυλακών υποβάλλουν αίτημα για συνδρομή με προσωπικό και μέσα, αυτό να γίνεται δεκτό. Βεβαίως ελλείψει προσωπικού τους, εξυπακούεται ότι η παραλαβή των κρατουμένων θα γίνεται από τους αστυνομικούς που έχουν διατεθεί για τη συγκεκριμένη μεταγωγή".
Υπογράμμισα αυτά τα δύο σημεία, κύριε Πρόεδρε, διότι προκύπτει το εξής θέμα: Η ανάληψη των καθηκόντων από τους φύλακες και το Σώμα των Φυλάκων Φυλακών έγινε μετά από αλλεπάλληλες αναβολές, όπως γνωρίζει ο κύριος Υπουργός, που προφανώς είχαν κριθεί αναγκαίες να υπάρξουν, γιατί ή δεν είχε ολοκληρωθεί η προετοιμασία αυτού του Σώματος ή δεν είχε ακόμα την εμπειρία που έκρινε το Υπουργείο ότι θα ήταν αρκετή για να ανταποκριθεί στα καθήκοντά του.
Όταν, λοιπόν, κύριε Πρόεδρε, αναλαμβάνει το Σώμα αυτό καθήκοντα πριν από ένα μήνα μετά από αλλεπάλληλες αναβολές, περιμένει κανείς ότι είναι 100% έτοιμο να ανταποκριθεί στα καθήκοντά του χωρίς κανένα κώλυμα. Εμείς, όμως, γνωρίζουμε ότι αυτό δεν μπορεί να γίνει, όχι μόνο εξαιτίας της διαταγής που εκδόθηκε από το Υπουργείο Δημόσιας Τάξης και υπονοεί τις αδυναμίες και τα προβλήματα που έχουν προκύψει από την ανάληψη των καθηκόντων του Σώματος αυτού πριν από ένα μήνα, αλλά γιατί επιπλέον υπάρχει και μία ιδιότυπη σχέση μεταξύ του Σώματος αυτού και της ιεραρχίας της Ελληνικής Αστυνομίας. Είναι ιδιότυπη η σχέση, γιατί από τη μία μεριά έχουμε υπαλλήλους του Υπουργείου Δικαιοσύνης και από την άλλη ένστολους αξιωματικούς, άνδρες των Σωμάτων Ασφαλείας, που υπάγονται στο Υπουργείο Δημόσιας Τάξης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Λίγα δευτερόλεπτα θα μιλήσω ακόμα, κύριε Πρόεδρε, εάν μου το επιτρέπετε.
Έχουμε, λοιπόν, μια ιδιότυπη σχέση, για την οποία πρέπει να μας εξηγήσει ο κύριος Υπουργός πότε επιτέλους θα ρυθμιστεί και πότε θα αποσαφηνιστεί από ποιον θα παίρνουν εντολές αυτοί οι άνθρωποι και σε ποιον οργανισμό θα υπάγονται.
Πρέπει, επίσης, ο κύριος Υπουργός να ομολογήσει ότι δεν έχουν τον απαιτούμενο οπλισμό και εξοπλισμό για να ανταποκριθούν στα καθήκοντα τους. Έχουν απαρχαιωμένους ασυρμάτους και όπλα της Ελληνικής Αστυνομίας, καπνογόνα και δακρυγόνα που έχουν παραληφθεί, αλλά δεν έχουν διανεμηθεί στα καταστήματα κράτησης κλπ.
Τέλος, να μας εξηγήσει ο κύριος Υπουργός, γιατί προφανώς έχει άμεση σχέση με το αίτημα που διατυπώθηκε για τη μεταγωγή κρατουμένων, τι γίνεται με το διαγωνισμό για τις κλούβες. Πού έχει κολλήσει το θέμα;
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ορίστε, κύριε Υπουργέ.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κατ' αρχήν δεν έχω να ομολογήσω τίποτα. Έχω μόνο να καταθέσω την εμπειρία μου και ως Υπουργού Δημόσιας Τάξης και τώρα ως Υπουργού Δικαιοσύνης, κύριε συνάδελφε. Και η εμπειρία μου αυτή λέει ότι θα πρέπει με πολύ καλά σχεδιασμένα βήματα να υλοποιείται το πρόγραμμα που είχαμε ξεκινήσει τότε για την αποδέσμευση των αστυνομικών από τα καθήκοντα της εξωτερικής φρούρησης.
Αυτό κάναμε! Είναι ένα θέμα πάρα πολύ σημαντικό, όπως αντιλαμβάνεσθε, και εκεί δεν πρέπει ούτε να βιαζόμαστε ούτε να προτρέχουμε. Προσλήφθηκαν, εκπαιδεύτηκαν, συνυπήρξαν με τους αστυνομικούς οι εξωτερικοί φύλακες του Υπουργείου Δικαιοσύνης για το χρόνο που κρίθηκε αναγκαίος, απέκτησαν την εμπειρία αυτή και στο διάστημα αυτό προχωράμε και στη σύνταξη του οργανισμού λειτουργίας, έτσι ώστε να έχουν τη δική τους ιεραρχία.
Αλλά εκρίθη και από τις δύο πλευρές ότι είναι αναγκαίο για ένα διάστημα ακόμη να μείνουν οι επικεφαλείς αξιωματικοί, γιατί είπαμε ότι τα βήματα πρέπει να είναι καλά σχεδιασμένα. Οκτακόσιοι όμως αστυνομικοί έχουν αποδεσμευτεί πλήρως και οι εξωτερικοί φρουροί έχουν αναλάβει και το καθήκον της εξωτερικής φρούρησης των φυλακών, αλλά ταυτόχρονα και τη φύλαξη των κρατουμένων στα νοσηλευτικά ιδρύματα. 
Ως προς τις μεταγωγές χρειάζεται για ένα χρονικό διάστημα να υπάρξει η συνδρομή της Ελληνικής Αστυνομίας για να μη δημιουργηθεί κανένα πρόβλημα. Και βέβαια θα ολοκληρωθεί η αποδέσμευση της Ελληνικής Αστυνομίας και από το καθήκον των μεταγωγών μόλις παραληφθούν και τα μέσα στα οποία αναφερθήκατε. Είναι ο διαγωνισμός που διενεργείται από το Υπουργείο Εθνικής ΄Αμυνας και για την προμήθεια των απαραιτήτων οχημάτων αλλά και των ασυρμάτων και όλου του συστήματος της ενδοεπικοινωνίας, όπως λέμε, που πρέπει να αποκτήσει αυτή η ειδική υπηρεσία του Υπουργείου Δικαιοσύνης. Μέχρι τότε, θα χρησιμοποιεί τα μέσα της Ελληνικής Αστυνομίας, όπως χρησιμοποιεί και τον οπλισμό, που είναι πληρέστατος ο οπλισμός αυτός, από τους αστυνομικούς που μέχρι τώρα υπηρετούσαν στην εξωτερική φύλαξη των φυλακών.
Σε ό,τι αφορά τώρα τα αυτοκίνητα θα εννοείτε μάλλον τις κλούβες γιατί ήδη έχουν παραληφθεί και έχουν διατεθεί στα σωφρονιστικά καταστήματα σαράντα τζιπ πετρελαιοκίνητα. ΄Ηδη αυτά έχουν παραληφθεί. Παραλαμβάνονται τον Απρίλιο δέκα κλούβες και μέχρι το τέλος του έτους αυτού ολοκληρώνεται η διαδικασία αυτού του διαγωνισμού για να παραληφθούν και τα υπόλοιπα τριάντα έξι αυτοκίνητα κλούβες που θα διατεθούν στα σωφρονιστικά καταστήματα.
Τέλος, έχουμε κάνει μια λεπτομερέστατη ορθολογική μελέτη η οποία απέδειξε ότι θα χρειαστούν πέραν αυτών που έχουν ήδη προσληφθεί και υπηρετούν όπως ανέφερα, άλλοι χίλιοι εξακόσιοι και γι' αυτό σε ένα από τα επόμενα νομοσχέδια φέρνουμε τη νομοθετική ρύθμιση για τη δημιουργία χιλίων εξακοσίων νέων οργανικών θέσεων προσωπικού του κλάδου ΔΕ εξωτερικής φρούρησης έτσι ώστε να υπάρξει η δυνατότητα ανάληψης όλων των αρμοδιοτήτων που τώρα εν μέρει και για ένα μεταβατικό διάστημα θα καλύπτονται σε συνεργασία με την Ελληνική Αστυνομία.
ΠΡΟΕΔΡΕΥΩΝ (Παναγιώτης Σγουρίδης): Τρίτη και τελευταία επίκαιρη ερώτηση είναι η υπ'αριθμ. 478/19.3.2002 του Βουλευτή του Κομμουνιστικού Κόμματος Ελλάδος κ. Αντώνη Σκυλλάκου προς τον Υπουργό Εσωτερικών Δημόσιας Διοίκησης και Αποκέντρωσης σχετικά με τις προθέσεις του Υπουργείου να μην απολυθούν οι συμβασιούχοι υπάλληλοι του δημοσίου που καλύπτουν πάγιες και διαρκείς ανάγκες κλπ.
Η επίκαιρη ερώτηση του κ. Σκυλλάκου είναι η ακόλουθη:
"Χιλιάδες εργαζόμενοι που απασχολούνται με συμβάσεις ορισμένου χρόνου ή συμβάσεις έργου στο Δημόσιο, τα ΝΠΔΔ και τους ΟΤΑ κινδυνεύουν να απολυθούν ή έχουν ήδη απολυθεί επειδή έληξαν οι συμβάσεις, παρ΄ότι καλύπτουν πάγιες και διαρκείς ανάγκες στις υπηρεσίες αυτές.
Η απαράδεκτη αυτή κατάσταση οφείλεται στην άρνηση των μέχρι σήμερα κυβερνήσεων να καλύψουν τις πάγιες και διαρκείς ανάγκες με μόνιμο προσωπικό για να προωθήσουν τις "ευέλικτες μορφές απασχόλησης" ενώ ταυτόχρονα διατηρούν σε κατάσταση ομηρίας χιλιάδες εργαζόμενους.
Ερωτάται ο κύριος Υπουργός εάν προτίθεται η Κυβέρνηση να πάρει μέτρα και ποια είναι αυτά ώστε κανένας εργαζόμενος από εκείνους που καλύπτουν πάγιες και διαρκείς ανάγκες να μην απολυθεί."
Ο Υφυπουργός Εσωτερικών, Δημόσιας Διοίκησης και Αποκέντρωσης, κύριος Μπένος έχει το λόγο για τρία λεπτά να πρωτολογήσει.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό που προτίθεται να κάνει η Κυβέρνηση, αγαπητέ συνάδελφε, είναι να εξαλείψει οριστικά αυτό το όνειδος του πολιτικού κόσμου, αυτό το παιχνίδι των ελπίδων των νέων παιδιών σε σχέση με την κατάληψη μιας θέσης στο δημόσιο τομέα.
Βλέπετε ότι οι νομοθετικές σας απόπειρες παρ΄ ότι ήταν πάρα πολύ σαφείς δεν απέδωσαν γιατί για πρώτη φορά πολύ σοβαρά ο νόμος 2190 διέκρινε τους εργαζόμενους στο δημόσιο και στον ευρύτερο δημόσιο τομέα σε δύο κατηγορίες, στους μονίμους και στους εποχικούς υπαλλήλους.
Εσείς τώρα μας ζητάτε αυτοί που έχουν προσληφθεί ως εποχικοί υπάλληλοι και καλύπτουν πάγιες και διαρκείς ανάγκες, συλλήβδην να γίνουν μόνιμοι. Μα αυτοί που είχαν την ευθύνη να τους προσλάβουν, αγαπητέ συνάδελφε, είχαν ως προϋπόθεση να είναι εποχικοί υπάλληλοι και να μην καλύπτουν πάγιες και διαρκείς ανάγκες. Και για τις συμβάσεις έργου, γνωρίζετε πολύ καλά ότι υπήρξε νεότερη νομοθετική ρύθμιση που προβλέπει γνωμοδότηση του Νομικού Συμβούλου της οργανικής μονάδας στην οποία γίνεται η πρόσληψη, ότι η συγκεκριμένη σύμβαση δεν υποκρύπτει πάγιες και διαρκείς ανάγκες.
΄Ηρθε, λοιπόν, και το Σύνταγμα και επιτέλους έβαλε έναν τελικό φραγμό σε αυτό το θέμα γιατί ο δημόσιος τομέας χρειάζεται και τους μονίμους υπαλλήλους του, αλλά χρειάζεται και τους εποχικούς υπαλλήλους του.
Ξέρετε ότι υπήρξε μια νομοθετική ρύθμιση, ο ν. 2839/2000, που προσπάθησε να διερευνήσει ποιες κατηγορίες εργαζομένων υποκρύπτουν πάγιες και διαρκείς ανάγκες κι έληξε αυτό το θέμα. Εμείς μελετούμε αυτήν τη στιγμή το πρόβλημα, προκειμένου να δώσουμε τη δυνατότητα σε οριακές περιπτώσεις και πάντα ερμηνευτικά σε σχέση με το ν.2839, -γιατί δεν μπορούμε να πράξουμε διαφορετικά, δεν μπορούμε να παραβιάσουμε το Σύνταγμα, αγαπητέ συνάδελφε- προκειμένου κάποιες νησίδες εργαζομένων, που θα μπορούσαν να ενταχθούν στο πνεύμα του ν. 2839, να τακτοποιηθούν. Δεν νομίζω όμως ότι είναι καλό στην Αίθουσα αυτή αυτές τις προσδοκίες να τις πυροδοτούμε συνεχώς. Αυτό πρέπει να πάρει ένα τέλος, για να απαλλαγεί πια τελεσίδικα το πολιτικό σύστημα, αλλά και οι νέοι της χώρας μας από αυτό το όνειδος που υπήρξε, αν θέλετε, η μεγαλύτερη ντροπή του πολιτικού συστήματος. Κι εγώ θεωρώ ότι η διάταξη αυτή του Συντάγματος που δεν επιτρέπει τη μετατροπή των συμβάσεων ορισμένου χρόνου και συμβάσεων έργου σε αορίστου χρόνου, είναι μια από τις πιο σημαντικές καινοτομίες που νομίζω ότι ο πολιτικός κόσμος πρέπει να τιμήσει. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκυλλάκο, έχετε δύο λεπτά να αναπτύξετε την ερώτησή σας. 
ΑΝΤΩΝΗΣ ΣΚΥΛΛΑΚΟΣ: Το όνειδος για το οποίο μίλησε ο κύριος Υπουργός αφορά τις κυβερνήσεις που χρησιμοποίησαν κατά χιλιάδες δήθεν εποχικούς, χρησιμοποιώντας τους όμως για μακρύ χρονικό διάστημα σε θέσεις που καλύπτουν πάγιες και διαρκείς ανάγκες. Αυτή είναι η ουσία του ζητήματος. Χιλιάδες άνθρωποι με τέτοιου είδους συμβάσεις συνεχίζουν από μικρό χρονικό διάστημα μέχρι και δεκαετία να είναι όμηροι και να θεωρούνται έκτακτοι κι εσείς να μας τους ονομάζετε "εποχικούς".
Από την απάντησή σας κατάλαβα ότι περιορίζετε την αντιμετώπιση του προβλήματος μόνο σ΄ εκείνες τις περιπτώσεις που μπορούν διά της ερμηνείας να μπουν στον τελευταίο νόμο πριν από τις εκλογές. Και ίσως μιλάτε μόνο για τις περιπτώσεις κάποιων, που με ασφαλιστικά μέτρα θα μπορούσαν να ενταχθούν σ' αυτήν την τροπολογία. Αν πάμε μόνο σ' αυτές τις οριακές περιπτώσεις, βεβαίως θα έπρεπε να συμπεριλάβετε κι αυτούς που εργάζονται στο Υπουργείο Πολιτισμού, -που είναι αρκετός κόσμος- οι οποίοι με την έννοια της αυτεπιστασίας δεν καλύπτονται με εκείνη τη διάταξη την προεκλογική. Θα μπορούσαν κι αυτοί να είναι στις οριακές περιπτώσεις, αλλά δεν μιλάμε μόνο γι' αυτούς. Μιλάμε και για πάρα πολλούς άλλους που εσείς κι η Νέα Δημοκρατία -δεν θυμάμαι τι έκανε ο Συνασπισμός- λέγατε στο Σύνταγμα ότι πρέπει να μπει ένα τέρμα. Αλλά μπαίνει τέρμα από κει και πέρα, όχι όταν έχουμε χιλιάδες ανθρώπους.
Όταν ψηφίζαμε το Σύνταγμα, αυτοί οι άνθρωποι είχαν κάμποσο χρόνο και κάλυπταν πάγιες και διαρκείς ανάγκες. Τι σημαίνει "μόνο οριακές περιπτώσεις"; Τους άλλους θα τους απολύσετε; Απαντήστε μας ευθέως. Θα τους απολύσετε όταν τελειώσει η σύμβαση έργου ή η σύμβαση εργασίας; 
Η δική μας άποψη είναι ότι χρειάζεται νομοθετική ρύθμιση για να καλυφθεί το θέμα. Και αν επικαλείστε συνταγματικό πρόβλημα, το οποίο εσείς το δημιουργήσατε, θα μπορούσαμε να συζητήσουμε και μέσω του ΑΣΕΠ, αλλά κατά τρόπο που οι προκηρύξεις θα εξασφαλίζουν τέτοια μοριοδότηση γι' αυτούς που ήταν στο δημόσιο ή στον ευρύτερο δημόσιο τομέα, ώστε να εξασφαλίζεται σίγουρα ότι αυτοί θα προσληφθούν. Θα είναι μόνο για να μην μπαίνουν εμπόδια συνταγματικά. Και αν υπάρχει και πρόβλημα με το όριο ηλικίας, γι' αυτές τις περιπτώσεις να ψηφίσουμε τροπολογία στη Βουλή ώστε να μπουν και μεγαλύτεροι σε ηλικία και έτσι να τελειώσει αυτό το όνειδος, όχι να τους απολύσετε. Διότι λέτε ότι θα τελειώσει αυτή η υπόθεση. Θα τους απολύσετε; Απαντήστε μας. Θα φέρετε ρύθμιση στη Βουλή ή θα τους απολύσετε;
ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Μπένο, έχετε δύο λεπτά να δευτερολογήσετε.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, είστε νομικός και γνωρίζετε κάλλιον εμού ότι δεν μπορούμε να ξεφύγουμε και από το Σύνταγμα και από τον τελευταίο νόμο. Αυτόν πρέπει να ερμηνεύσουμε. Προφανώς θα χρησιμοποιήσουμε όλα τα εργαλεία, και το εργαλείο της προϋπηρεσίας που είπατε θα το χρησιμοποιήσουμε ως ένα προβάδισμα αυτών των παιδιών που δουλεύουν για αρκετό χρονικό διάστημα στο δημόσιο και τα όρια ηλικίας θα τα χρησιμοποιήσουμε, αλλά δεν μπορούμε να φέρουμε έναν καινούριο νόμο, γιατί τροφοδοτούμε αυτά τα παιδιά με ελπίδες ότι δήθεν θα λύσουμε το πρόβλημα σε όλους και τους δημιουργούμε και την αίσθηση ότι νομικά μπορεί να επιλυθεί. 
Σε όλα τα άλλα που αναφέρατε, αγαπητέ συνάδελφε, εγώ δεν έχω πρόβλημα να πω ότι και η παράταξη μας και εμείς που κυβερνάμε έχουμε μεγάλες ευθύνες γι' αυτό. Δεν έχω κανένα πρόβλημα να το πω! Άλλο όμως είναι αυτό και άλλο να συνεχίζουμε να πυροδοτούμε την κατάσταση.
ΑΝΤΩΝΗΣ ΣΚΥΛΛΑΚΟΣ: Δεν συνεχίζουμε!
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Γιατί γνωρίζετε πολύ καλά ότι αυτό το όνειδος δεν διαμορφώθηκε μόνο από την κεντρική εξουσία. Δυστυχώς σε μεγαλύτερο βαθμό διαμορφώθηκε και από την Αυτοδιοίκηση -και λυπάμαι που το λέω αυτό- όπου χρησιμοποιούσαν όλα αυτά τα τερτίπια προκειμένου να απασχολούν δήθεν εποχικό προσωπικό σε μόνιμες θέσεις.
Εγώ θεωρώ και σας το ξαναλέω -γιατί είδα να το αμφισβητείτε αυτό- ότι ήταν μία από τις πιο σημαντικές διατάξεις του Συντάγματος. Διότι επιτέλους θα μπει ένα τέλος σ΄ αυτήν την υπόθεση που αρκετά ταλαιπώρησε και το πολιτικό σύστημα και τους νέους της χώρας.
ΠΡΟΕΔΡΕΥΩΝ (Παναγιώτης Σγουρίδης): Περαιώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Δημοκρατίας της Τσεχίας για οικονομική, επιστημονική και τεχνική συνεργασία στον τομέα της γεωργίας".
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης "Κύρωση του Πρωτοκόλλου που καταρτίστηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση EUROPOL) για την τροποποίηση του άρθρου 2 και του Παραρτήματος της εν λόγω Σύμβασης"
Αυτό το σχέδιο νόμου στην Επιτροπή ψηφίστηκε κατά πλειοψηφία. Τα δύο κόμματα της Ελάσσονος Αντιπολίτευσης, το Κομμουνιστικό Κόμμα Ελλάδας και ο Συνασπισμός, είπαν όχι. Το σχέδιο νόμου θα συζητηθεί σύμφωνα με το άρθρο 108 του Κανονισμού, που σημαίνει ότι οι έχοντες αντίρρηση θα πάρουν το λόγο, αλλά κατ' οικονομίαν της συζήτησης εάν κάποιος θέλει να πάρει το λόγο -έστω και ο εισηγητής της Αξιωματικής Αντιπολίτευσης- θα μπορεί να το κάνει.
ΒΥΡΩΝ ΠΟΛΥΔΩΡΑΣ: Κύριε Πρόεδρε, το εκτιμούμε αυτό.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει για πέντε λεπτά ο κ. Βασιλείου.
ΘΕΟΦΙΛΟΣ ΒΑΣΙΛΕΙΟΥ: Μήπως πρέπει να προηγηθούν οι αντιλέγοντες;
ΠΡΟΕΔΡΕΥΩΝ (Παναγιώτης Σγουρίδης): Όχι, όχι. 
Ορίστε, κύριε Βασιλείου.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, με το ν. 2605/1998 κυρώθηκε η Σύμβαση για την ίδρυση της Ευρωπαϊκής Αστυνομικής Υπηρεσίας υπό την επωνυμία EUROPOL βάσει του άρθρου Κ3 της Συνθήκης για την Ευρωπαϊκή Ένωση. Μετά την πάροδο διετίας διαπιστώθηκε ότι χρειάζεται τροποποίηση και έτσι υπεγράφη το σχετικό Πρωτόκολλο στις 30-11-2002, που καταρτίστηκε βάσει του άρθρου 43, παράγραφος 1 της συγκεκριμένης Σύμβασης.
Στο άρθρο 1 του υπό κύρωση Πρωτοκόλλου προβλέπεται ότι πέρα από τις ήδη προβλεπόμενες από τη Σύμβαση περιπτώσεις παράνομης δράσης η ευρωπαϊκή αστυνομία EUROPOL έχει ως αποστολή την πρόληψη και καταστολή δραστηριοτήτων νομιμοποίησης εσόδων από παράνομες δραστηριότητες.
Είναι δεδομένο ότι η EUROPOL έχει καταρχήν ως αποστολή την πρόληψη και την καταπολέμηση της παράνομης διακίνησης ναρκωτικών και ψυχοτρόπων ουσιών, την πρόληψη και την καταπολέμηση της διακίνησης πυρηνικών και ραδιενεργών ουσιών, των κυκλωμάτων λαθρομετανάστευσης, της εμπορίας ανθρώπων και του εμπορίου κλαπέντων οχημάτων.
Στην παράγραφο 3 του άρθρου 2 της Σύμβασης περιγράφεται η έκταση των αρμοδιοτήτων της EUROPOL για ορισμένες μορφές εγκληματικότητας ή για συγκεκριμένες εκφάνσεις ορισμένης μορφής εγκληματικότητας.
Το άρθρο 2 του Πρωτοκόλλου έχει σχέση με την αποδοχή από τα κράτη - μέλη σύμφωνα με τους αντιστοίχως ισχύοντες συνταγματικούς κανόνες. Στη συνέχεια περιγράφεται η δυνατότητα προσχώρησης στο Πρωτόκολλο και στη Σύμβαση από τα κράτη που επιθυμούν να γίνουν μέλη.
Κύριε Πρόεδρε, με τη συζήτηση αυτή γεννάται το εξής ερώτημα: Τι είδους Ευρώπη θέλουμε; Θέλουμε μια Ευρώπη "ναι, μεν, αλλά", θέλουμε μια Ευρώπη, στην οποία εμείς μίζερα πάντα θα στεκόμαστε απέναντί της ή πράγματι όντας στον σκληρό της πυρήνα θα μπορούμε και θα έχουμε το δικαίωμα να αξιώνουμε μια δυναμική της εξέλιξη, όπως την ονειρεύονται οι λαοί της;
Αν αποδεχόμαστε μία τέτοια Ευρώπη, μία Ευρώπη που οδηγείται προς την πλήρη και απόλυτη ενοποίησή της, είμαστε υποχρεωμένοι να αποδεχθούμε και την ύπαρξη αυτού του είδους των συναφών υπηρεσιών, οι οποίες είναι σύμφυτες προς αυτήν την κατεύθυνση.
Εμείς ως Νέα Δημοκρατία είμαστε ταυτισμένοι μ΄ αυτήν την ιδέα και μ΄ αυτόν το στόχο. Κατά συνέπεια ενισχύουμε ένα ενιαιοποιημένο δικαιικό σύστημα προστασίας των ελευθεριών του πολίτη. Πάμε προς την κατεύθυνση της ουσιαστικής οικονομικής, πολιτικής και κοινωνικής ενοποίησης της Ευρώπης. Στοχεύουμε στην εμπέδωση της νοοτροπίας της κοινής πορείας. Όπως δεχόμαστε έναν ευρωστρατό -ακόμη και με τον τρόπο που εξελίσσεται αυτή η υπόθεση, που αφορά την εξωτερική πολιτική και την άμυνα της Ευρώπης- αντίστοιχα πρέπει να αποδεχθούμε και δομές που σχετίζονται με την κοινή πολιτική για την καταπολέμηση του οργανωμένου εγκλήματος.
Πρέπει να τονίσω ότι η Σύμβαση της EUROPOL προϋποθέτει την ύπαρξη κρατών στο πλαίσιο της Ευρωπαϊκής Ένωσης που είναι οργανωμένα, έτσι ώστε να προστατεύουν αποτελεσματικά τις συνταγματικά κατοχυρωμένες ελευθερίες γιατί όσο ωφέλιμη είναι η EUROPOL άλλο τόσο ενέχει κινδύνους από την καταχρηστική εφαρμογή ορισμένων διατάξεων αυτής της Σύμβασης. 
Εμείς δεν είμαστε από αυτούς που λέμε ότι για να αποφύγουμε τους κινδύνους να μην υπάρχει EUROPOL, λέμε να συμβάλουμε ώστε αυτοί οι κίνδυνοι να εξαλειφθούν. Βέβαια στην Ελλάδα προς αυτήν την κατεύθυνση νομίζω ότι βρισκόμαστε σε τέτοια κατάσταση που δεν μπορεί να μας κάνει ιδιαίτερα ευτυχισμένους. Δεν λειτουργεί, όπως πρέπει να λειτουργεί σωστά, η προστασία του πολίτη από καταχρηστική εις βάρους του άσκηση της διοίκησης ή άλλης μορφής. Βέβαια εναποθέτουμε τις ελπίδες μας όχι τόσο πολύ στην εκτελεστική εξουσία, όσο στη δικαστική εξουσία. 
Είμαστε υποχρεωμένοι ως δημοκρατία να ενισχύσουμε θεσμούς οι οποίοι θα προστατεύουν τις ατομικές ελευθερίες και τα συνταγματικά κατοχυρωμένα δικαιώματα του πολίτη, παραλλήλως όμως να συνεισφέρουμε στην καθ' οιονδήποτε τρόπο προστασία, στην Ελλάδα και στην Ευρώπη, του πολίτη από το οργανωμένο έγκλημα και από τις κάθε μορφής παράνομες δραστηριότητες. 
Προς αυτήν την κατεύθυνση κινούμενη η Νέα Δημοκρατία ψηφίζει το Πρωτόκολλο, όπως άλλωστε έγινε και με τη ψήφιση της σχετικής Συνθήκης για την ίδρυση και λειτουργία της Ευρωπαϊκής Αστυνομίας.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Βασιλείου.
Κύριε Σκυλλάκο, έχετε το λόγο.
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, όλοι είμαστε ενάντια στην εγκληματικότητα και θα θέλαμε αυτό το μεγάλο πρόβλημα να αντιμετωπιστεί. Βλέπουμε όμως ότι όλο και το πρόβλημα διογκώνεται και στην Ελλάδα και στην Ευρώπη και γενικότερα. 
Υπήρχαν άλλες χώρες που είχαν δείξει ότι υπάρχει δυνατότητα αποτελεσματικής αντιμετώπισης, ίσως όχι παντελούς εξάλειψης, αλλά μεγάλου περιορισμού και ιδιαίτερα του οργανωμένου εγκλήματος. Υπάρχουν και σήμερα χώρες με άλλο κοινωνικό σύστημα στις οποίες έχει βασικά αντιμετωπιστεί αυτό το πρόβλημα. Άρα, είναι πρόβλημα πολιτικής βούλησης και τι θέλουμε από τους μηχανισμούς της Αστυνομίας και εν προκειμένω της Ελληνικής Αστυνομίας: ποιος είναι ο προσανατολισμός της, ποια είναι τα μέτρα που παίρνονται, πώς λειτουργεί. Αυτά εισαγωγικά.
Τώρα έρχομαι στην EUROPOL. Εμείς έχουμε αντιταχθεί σε κάθε παραπέρα ενίσχυση κατασταλτικών μηχανισμών και μάλιστα ίδρυσης και λειτουργίας κατασταλτικών μηχανισμών σε ευρύτερο της Ελλάδας επίπεδο, εν προκειμένω στο επίπεδο της Ευρωπαϊκής Ένωσης. Γιατί; Μήπως θέλουμε να μην αντιμετωπιστεί η εγκληματικότητα; Κάθε άλλο. Υπάρχουν μηχανισμοί και θα μπορούσαν να βελτιωθούν και υπάρχει ακόμη η ΙΝΤΕRPOL που θα μπορούσε να υπάρχει συνεργασία για την αντιμετώπιση της εγκληματικότητας. Η EUROPOL κινείται στη λογική ενός κατασταλτικού μηχανισμού στα πλαίσια της Ευρωπαϊκής Ένωσης, στα πλαίσια της πολιτικής ένωσης και να προχωρήσει ο τρίτος πυλώνας και να υπάρξουν κοινές πολιτικές.
Αυτός ο μηχανισμός που λέγεται EUROPOL κινείται αποκλειστικά και μόνο για την αντιμετώπιση της καθαυτό εγκληματικότητας; Δεν υπάρχει δυνατότητα καταχρήσεων; Δεν εννοώ, μάλιστα, μόνο τις καταχρήσεις από κάποιους υπαλλήλους ή κάποιους προϊσταμένους σ' αυτόν τον οργανισμό, σ' αυτήν την αστυνομία, αλλά με την κατεύθυνση που θα δίνει η Ευρωπαϊκή Ένωση και οι κυβερνήσεις μπορεί να υπάρχει ένας τέτοιος μηχανισμός, ο οποίος να αξιοποιείται όχι στην αντιμετώπιση της εγκληματικότητας, αλλά στο να μην ακούγονται οι ενοχλητικές φωνές είτε παίρνουν μαζικό χαρακτήρα στο Γκέτεμποργκ είτε στη Γένοβα είτε προχθές στη Βαρκελώνη!
Το μεγάλο πρόβλημα, λοιπόν, είναι το πώς αντιμετωπίζονται οι λαϊκές κινητοποιήσεις, όταν μάλιστα βλέπουμε σε τέτοιου είδους διαδηλώσεις την προπαγάνδα που γίνεται από αξιωματούχους κυβερνήσεων, από αρχηγούς κρατών ή από δημοσιογραφικούς κύκλους, ότι δηλαδή αυτές οι διαδηλώσεις εμπεριέχουν τα φίλτρα της τρομοκρατίας ως εθνικοαπελευθερωτικά ή επαναστατικά για τη χώρα τους κινήματα, ενώ κατά την άποψή τους έχουν δικαίωμα και καθήκον να παλέψουν για μία άλλη κατάσταση στην εκάστοτε χώρα. 
Δείτε το κουρδικό κίνημα! Υπάρχουν επίσης στην Αφρική και στην Ασία μία σειρά κινημάτων κατά της τυραννίας σ' εκείνη την περιοχή! Δείτε επίσης τι γίνεται στην Κολομβία! Όλα αυτά μπορούν να μετατραπούν μέσω της EUROPOL σε τρομοκρατικά κινήματα με την πολιτική ευθύνη των κυβερνήσεων. Εν μέρει, μάλιστα, ήδη γίνονται τέτοια βήματα στο να χρησιμοποιηθεί αυτός ο μηχανισμός της EUROPOL σε βάρος των διαδηλώσεων, των απεργών και των λαϊκών κινημάτων. 
Ένα παράδειγμα που έγραψαν αναλυτικά οι ελληνικές εφημερίδες είναι αυτό που αφορούσε στο τι γινόταν εν όψει της Γένοβα, δηλαδή τι είδους συνεργασία είχε το δικό μας Υπουργείο Δημοσίας Τάξης με τα άλλα Υπουργεία και σε συνεργασία με την EUROPOL! 
Δεν λειτουργεί, όμως, μόνο η EUROPOL ως κατασταλτικός μηχανισμός, αλλά υπάρχει και μία σειρά από άλλα στοιχεία που αποτελούν ένα ενιαίο σύστημα, όπως η Συμφωνία Σένγκεν που είναι ένα φακέλωμα σε ευρωπαϊκό επίπεδο. Μάλιστα, αυτή η Συνθήκη Σένγκεν αναστέλλεται όταν έχουμε συνόδους κορυφής και διαδηλώσεις διεθνούς χαρακτήρα, για να μην επιτρέπεται η μετακίνηση διαδηλωτών από χώρα σε χώρα!
Σε κάθε κράτος έχουμε τον εθνικό τρομονόμο. Μάλιστα, επί το χειρότερον, ετοιμάζεται ο ευρωτρομονόμος, το ευρωπαϊκό ένταλμα σύλληψης. Έχουμε, επίσης, τις λίστες των υπόπτων για τρομοκρατικές οργανώσεις ή των χωρών που υποθάλπουν την τρομοκρατία. Υπάρχει η αμερικάνικη λίστα, έχει γίνει και η ευρωπαϊκή με τα δικά της στοιχεία.
Φθάσαμε στο σημείο ο Κυβερνητικός Εκπρόσωπος, ο κ. Πρωτόπαπας, να πει -ελπίζουμε να μην επαναληφθεί- ότι το κουρδικό κίνημα, το ΡΚΚ, είναι τρομοκρατική οργάνωση και είναι ενταγμένο σε κάποια λίστα, αλλά όχι ευρωπαϊκή…
ΠΡΟΕΔΡΕΥΩΝ (Παναγιώτης Σγουρίδης): Δεν ειπώθηκε κάτι τέτοιο. Υπάρχει γι' αυτό δήλωση του Πρωθυπουργού.
ΑΝΤΩΝΗΣ ΣΚΥΛΛΑΚΟΣ: Ναι, αλλά όταν υπάρχουν Κούρδοι -και όχι μόνο Κούρδοι, αλλά και από άλλες χώρες- που έχουν πολιτικό άσυλο στη χώρα μας και υπάρχουν και σύλλογοι που λειτουργούν και έχουν και πολιτική δραστηριότητα κατά της τυραννίας στη χώρα από την οποία προέρχονται, τότε τι κάνουμε;
Όταν υπάρχει, λοιπόν, τέτοια λογική, ξέρετε ότι φτάνουμε στο σημείο και η EUROPOL να μπορεί να κινηθεί και ανεξάρτητα ακόμα και από το τι θέλει το δικό μας Υπουργείο Δημόσιας Τάξης! Θα μπορεί, θεωρητικά, ανεξάρτητα από το τι θέλει η ελληνική Κυβέρνηση, να υπάρξουν δραστηριότητες και σε ελληνικό έδαφος από την EUROPOL. Είμαστε εντελώς αντίθετοι σ' αυτό!
Μας λέτε να κυρώσουμε αυτήν τη σύμβαση, ώστε οι δραστηριότητες της EUROPOL να επεκταθούν και στον οικονομικό τομέα, ώστε να μη νομιμοποιούνται έσοδα από παράνομες δραστηριότητες. Εντάξει για την κοινή εγκληματικότητα, αλλά τι γίνεται με αυτά, για τα οποία εμείς ανησυχούμε; Αν, δηλαδή, αύριο μεθαύριο μαζεύει μία ελληνική οργάνωση χρήματα για τους Κούρδους, για το ΡΚΚ, -ήδη μαζεύει χρήματα ο δικός μας πολιτικός χώρος για το επαναστατικό κίνημα στην Κολομβία που οι Αμερικανοί το θεωρούν τρομοκρατική οργάνωση- μπορεί η EUROPOL να έρθει εδώ και να πει: "Κύριε Σκυλλάκο, έδωσες εκατό χιλιάδες γι' αυτό το κίνημα και είσαι υπόδικος, γιατί αυτό είναι συναφής εγκληματική δραστηριότητα"; Είναι δυνατόν να είμαι εγώ υπόδικος ή οποιοσδήποτε θέλει να συμπαρασταθεί σε ένα εθνικοαπελευθερωτικό ή άλλο κίνημα σε μία χώρα;
Μπορεί να διαταχθεί έρευνα, να φακελωθούμε, να αρχίσει κάποια δραστηριότητα από την EUROPOL ή δεν μπορεί; Μπορεί κατά τη γνώμη μας και αυτό είναι το επικίνδυνο. Εκεί μας σέρνουν οι Αμερικάνοι, οι Εγγλέζοι και ορισμένοι Ευρωπαίοι οι οποίοι επιδιώκουν ένα μεγάλο χτύπημα σε κάθε έναν που αντιστέκεται.
Πέρα απ' αυτά, υπάρχουν και οι γνωστές σε τέτοιες περιπτώσεις ασάφειες στις λέξεις και στους όρους, ώστε να υπάρχει η δυνατότητα μεγάλης, χωρίς περιορισμούς, διεύρυνσης του κύκλου, για ποιες πράξεις μιλάει η σύμβαση αυτή, δηλαδή ουσιαστικά να υπάρχει η δυνατότητα να αντιμετωπίζονται ως έγκλημα και πράξεις πολιτικού χαρακτήρα. 
Αυτή είναι η άποψή μας και γι' αυτό καταψηφίζουμε το πρωτόκολλο, τη σύμβαση. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, φοβάμαι ότι δίνουμε τη μάχη του αυτονοήτου. 
Ποιος, επί παραδείγματι, κύριοι συνάδελφοι, δεν συμφωνεί ότι χρειάζεται η διευρωπαϊκή αστυνομική συνεργασία ή και η παγκόσμια συνεργασία για την καταπολέμηση και αντιμετώπιση του εγκλήματος; Νομίζω ότι όλοι είμαστε σύμφωνοι.
Αλλά, όταν αγαπητέ κύριε συνάδελφε της Νέας Δημοκρατίας, αναφέρεσθε στην Ευρώπη, θέλω να σας βεβαιώσω ότι σφάλετε όταν διεκδικείτε την Ευρώπη αναφορικά με την Ελλάδα, ως μία διαδικασία εξελισσόμενη ερήμην του δημοκρατικού ελέγχου. Και απουσιάζει ο δημοκρατικός έλεγχος ιδιαίτερα τον τελευταίο καιρό, αναφορικά με ζητήματα που σχετίζονται με τη διαμόρφωση του ενιαίου θεσμικού ευρωπαϊκού χώρου.
Η Ευρώπη, αγαπητοί συνάδελφοι, δεν θα προκύψει από παρθενογένεση δημοκρατική, δεν θα προκύψει εν κενώ ως η Ευρώπη των δικαιωμάτων των Ευρωπαίων πολιτών. Θα προκύψει από τις επιμέρους διεκδικήσεις των κρατών-μελών της Ευρωπαϊκής Ένωσης, αλλά και των ίδιων των πολιτών.
Πρέπει να δεχτείτε ότι το τελευταίο χρονικό διάστημα, κύριε Υφυπουργέ, υποχωρεί ο πολιτισμός δικαίου της Ευρωπαϊκής Ένωσης. Στο όνομα βραχυπρόθεσμων σκοπιμοτήτων πλήττονται βασικές αρχές και βασικές κατακτήσεις, που αν θέλετε, αφετηριάζονται στην εποχή του διαφωτισμού. 
Κύριε συνάδελφε που υπερασπιστήκατε με τόση άνεση το συγκεκριμένο πρωτόκολλο, θέλω να σας ρωτήσω και σας και τον κάθε καλόπιστο συνάδελφο -και σας το λέω από θέση ευρωπαϊκού προσανατολισμού- τα εξής: Υπηρετείται ο δικαιικός πολιτισμός, υπηρετείται η Ευρώπη των δικαιωμάτων, όταν για παράδειγμα στο συγκεκριμένο πρωτόκολλο αναφέρεται η ασαφής διατύπωση ότι η αρμοδιότητα της EUROPOL για ορισμένη μορφή εγκληματικότητας ή για τις συγκεκριμένες εκφάνσεις -ακούστε κύριε Πρόεδρε!- μιας μορφής εγκληματικότητας περιλαμβάνει και συναφείς αξιόποινες πράξεις; 
Εγώ σας ερωτώ, κύριε Υπουργέ, τι θα πει "εκφάνσεις" και τι θα πει "συναφείς πράξεις", όταν γνωρίζετε πάρα πολύ καλά ή οφείλετε να γνωρίζετε ότι η συνάφεια κάποιων πράξεων όταν κρίνονται στο πλαίσιο, όχι μόνο του ελληνικού, αλλά του ευρωπαϊκού δικαιικού συστήματος, απαιτούν κρίση δικαστηρίου. 
Θα έρχεται, κατά συνέπεια, κύριε Πρόεδρε η EUROPOL με τα όργανά της και θα αποφαίνεται αυτή κυριαρχικά ότι πρόκειται για πράξεις συναφείς προς ορισμένο έγκλημα και ότι κάποιες άλλες πράξεις αποτελούν έκφανση εγκληματικής πράξεως που τυχαίνει να ανήκει στην αρμοδιότητα της EUROPOL και από κει και πέρα θα διευρύνεται το πεδίο, αγαπητοί συνάδελφοι, των αρμοδιοτήτων και των εξουσιών της EUROPOL και μάλιστα προς κατευθύνσεις, οι οποίες έχουν σχέση με επιλογές -επισημασμένες και διαπιστωμένες- για την καταστολή, για τον περιορισμό, αν θέλετε, των συλλογικών δικαιωμάτων των Ευρωπαίων πολιτών.
Συμφωνείτε, κύριε συνάδελφε, ότι η Ευρώπη, που διεκδικούμε, είναι η Ευρώπη, όπως ακούστηκε από επίσημα χείλη στη Βαρκελώνη, όπου θα πρέπει να φακελώνονται ηλεκτρονικά όλοι εκείνοι οι οποίοι αμφισβητούν ή έχουν αντίθετη άποψη με τα όσα οι συναντήσεις κορυφής αποφασίζουν κάθε φορά; Προφανώς όχι. 
Κατά συνέπεια, εμείς, κύριε Πρόεδρε, καταψηφίζουμε το συγκεκριμένο πρωτόκολλο, διότι θεωρούμε ότι προστίθεται αρνητικά στην επιλογή, η οποία διαπιστώνεται ότι υπάρχει τον τελευταίο καιρό για την περιστολή των συλλογικών δικαιωμάτων των Ευρωπαίων πολιτών. 

Θα ήταν αναιδής λόγος να διατυπωθεί η άποψη ότι εμείς, που καταψηφίζουμε αυτό το Πρωτόκολλο, δεν θέλουμε την ενωμένη Ευρώπη. Την θέλουμε, αλλά την διεκδικούμε ως Ευρώπη των δικαιωμάτων, κύριε συνάδελφε της Νέας Δημοκρατίας, των ανθρωπίνων ελευθεριών και των συλλογικών δικαιωμάτων, αλλά και των διεκδικήσεων, που βεβαιωθείτε ότι προάγουν επί της ουσίας την πολιτική ενοποίηση της Ευρώπης. 
ΠΡΟΕΔΡΕΥΩΝ (Παναγιώτης Σγουρίδης): Κατ' οικονομίαν, θα δώσω και σε εσάς, κύριε Πολύδωρα, το λόγο. Θέλω να πω, πριν σας δώσω το λόγο, ότι έχω επιστολή από το Γραμματέα του κόμματός σας, τον κ. Σιούφα, ότι σας ορίζει Κοινοβουλευτικό Εκπρόσωπο για τη σημερινή συζήτηση.
Ορίστε, κύριε Πολύδωρα.
ΒΥΡΩΝ ΠΟΛΥΔΩΡΑΣ: Αισθάνομαι, κύριε Πρόεδρε, ίσως από μία deformasion professionelle, επαγγελματική διαστροφή, την ηθική υποχρέωση να απαντήσω ευθέως στον αγαπητό φίλο και εκλεκτό συνάδελφο, τον κ. Κουβέλη.
Οργάνωσε έναν άρτιο νομικό συλλογισμό, ο οποίος -κατά τη γνώμη μου- δεν αφορά το αντικείμενό μας. 
Ο Χωραφάς, ο αείμνηστος καθηγητής του Ποινικού Δικαίου μας εδίδαξε και γράφει στο εκτενές κεφάλαιο της ποινικής προδικασίας γράφοντας ότι πρέπει να δίνουμε ανεκτικότητα στην έννοια των εκφάνσεων του εγκλήματος και στην έννοια της συναφείας των εγκλημάτων. 
ΦΩΤΗΣ ΚΟΥΒΕΛΗΣ: Κύριε Πολύδωρα, μου επιτρέπετε;
ΒΥΡΩΝ ΠΟΛΥΔΩΡΑΣ: Βεβαίως.
ΠΡΟΕΔΡΕΥΩΝ (Παναγιώτης Σγουρίδης): Θα σας αφαιρέσω το χρόνο, κύριε συνάδελφε.
ΦΩΤΗΣ ΚΟΥΒΕΛΗΣ: Ο αείμνηστος Χωραφάς δεν αναφέρεται πουθενά σε εκφάνσεις. Ο Χωραφάς αναφέρεται σε μορφές της εγκληματικής πράξης.
ΒΥΡΩΝ ΠΟΛΥΔΩΡΑΣ: Θα σας το πω τώρα. Ζητώ την προσοχή του κ. Κουβέλη και των συναδέλφων στην εξής εκλεπτισμένη -θα έλεγα- αξιολόγηση του νομικού υλικού, που έχουμε μπροστά μας. Ομιλεί ο Χωραφάς περί εκφάνσεων και με την παραλλαγή των μορφών του εγκλήματος, όπου δεν τίθεται θέμα, αλλά και της συναφείας των εγκλημάτων. Μάλιστα, ανατίθεται αυτή η ευχέρεια της σπουδής των εκφάνσεων, επαναλαμβάνω, και της συναφείας των εγκλημάτων εις την προανακριτική διαδικασία. 
Αυτά γράφονται στην προδικασία του Χωραφά. Δηλαδή, αν ήταν να στήσουμε κατηγορητήριο, ισχύει απολύτως ο συλλογισμός του Φώτη Κουβέλη. Αλλά, όταν έχουμε αστυνομική δράση κανένας αστυνόμος στην πρόληψη ή στην καταστολή δεν θα κινηθεί με το nullum crimae nulla penna sine lege. Θα κινηθεί -αυτή είναι η αντίρρησή μου σε καθαρά νομικό επίπεδο- με τη σπουδή του εγκληματικού πράγματος, του περίφημου res, ότι εδώ έχουμε κάτι κακό, κάτι απαξιωτικό. Και ύστερα θα υπαχθεί το κεφάλαιο του πραγματικού μέρους του εγκλήματος εις τον προσήκοντα κανόνα δικαίου, για να λειτουργήσει η αρχή nullum crimae nulla penna sine lege. Δεν υπάρχει, δηλαδή έγκλημα, δεν υπάρχει ποινή χωρίς νόμος να ορίζει τα στοιχεία, τα αντικειμενικά και τα υποκειμενικά, που έρχονται από το γενικό μέρος.

Αυτό ήθελα να επισημάνω. Η ποινική δικονομία στην προανάκριση θα κατοχυρώσει ουσιαστικά και επιβεβαιωτικά γραμμές άμυνας, όπως συντελείται σε κάθε δικαιικό σύστημα για την κατοχύρωση και προάσπιση των δικαιωμάτων. Άλλη ιστορία, να μην εισβάλλει δηλαδή προανακριτής ή το όργανο της διώξεως στον πυρήνα των ανθρωπίνων δικαιωμάτων. 
Ήθελα από τη διαστροφή του επαγγέλματος να εκθέσω αυτά, ως αντίλογο, στην καλή νομική σύλληψη του κ. Κουβέλη, που αφορά όμως, τα επέκεινα της προδικασίας μετά την αστυνομία, όταν θα πάει δηλαδή να συνταγεί κατηγορητήριο και θα χρειαστούν αυτά τα προαπαιτούμενα που είπε ο κ. Κουβέλης. Στο έγκλημα, αν είναι παραδείγματος χάρη μεταφορά λαθρομεταναστών ή αν είναι πολιτικό άσυλο, είμαστε στον ευρύτατο χώρο της ποινικής συναφείας. Θα αναταμούν όλα αυτά και θα φανούν αποδεικτικά όταν θα ολοκληρωθεί η προανάκριση και εκεί θα γίνει η σύνταξη του κατηγορητηρίου και ο χαρακτηρισμός της πράξεως. Αυτά ήθελα να εκθέσω. 
ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Κουβέλη, και θα πάρετε το λόγο.
Δηλαδή στο θέμα της μετακίνησης λαθρομεταναστών…
ΒΥΡΩΝ ΠΟΛΥΔΩΡΑΣ: Έχουμε μια αοριστία εξ ορισμού.
ΠΡΟΕΔΡΕΥΩΝ (Παναγιώτης Σγουρίδης): …που συλλήβδην τους μεταφέρουμε εφόσον τους συλλάβουμε εκτός συνόρων, δεν εξετάζουμε αν κάποιοι απ' αυτούς εκεί που θα τους μεταφέρουμε πιθανόν να τους εκτελέσουν. 
ΒΥΡΩΝ ΠΟΛΥΔΩΡΑΣ: Όχι, όχι δεν το ξέρει ο αστυνόμος εάν είναι άσυλο ή παράνομη είσοδος.
ΠΡΟΕΔΡΕΥΩΝ (Παναγιώτης Σγουρίδης): Είναι λεπτό το σημείο.
ΒΥΡΩΝ ΠΟΛΥΔΩΡΑΣ: Μα αυτό ακριβώς σας λέω. 
ΠΡΟΕΔΡΕΥΩΝ (Παναγιώτης Σγουρίδης): Κύριε Κουβέλη, θέλω τώρα που θα πάρετε το λόγο να δώσετε τον ακριβή ορισμό των εκφάνσεων, με ποια έννοια το εννοείτε. 
ΒΥΡΩΝ ΠΟΛΥΔΩΡΑΣ: Θα υπαγορεύσουμε την έκφανση για συνάφεια;
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, είμαι βέβαιος ότι από τον εκλεκτό συνάδελφο και φίλο κ. Πολύδωρα, δεν διαφεύγει η αρχική σύμβαση για την ίδρυση της EUROPOL. Εκεί, κύριοι συνάδελφοι, οι Ευρωπαίοι όταν αποφάσιζαν -μαζί με αυτούς και η χώρα μας- την ίδρυση της EUROPOL, ακριβώς για να αποφεύγονται συγχύσεις, όρισαν με τρόπο συγκεκριμένο τις αρμοδιότητες της EUROPOL και ειδικότερα τις εγκληματικές πράξεις με τις οποίες έχει τη δυνατότητα η EUROPOL να ασχοληθεί. Και πέρα από άλλου τύπου διαφωνίες είναι γεγονός ότι ο ορισμός συγκεκριμένων πράξεων αρμοδιότητας της EUROPOL ήταν ένα θετικό στοιχείο. Με την πάροδο όμως των ετών και των μηνών και υπό το βάρος των τελευταίων γεγονότων, όπως αυτά σημειώθηκαν στη Γένοβα, στο Βέλγιο, στη Βαρκελώνη, έρχεται να προστεθεί μια καινούρια αντίληψη, κύριε Πολύδωρα, στην αρχική σύλληψη για την διευρωπαϊκή αστυνομική συνεργασία και ποια είναι αυτή. Να μην έχουν οριοθετημένη την αρμοδιότητα και τις εξουσίες της EUROPOL, αλλά υπό τη ρύθμιση "συναφείς πράξεις και εκφάνσεις" να αφήσουμε ελεύθερη την EUROPOL να εκτιμά αυτή -και τούτο είναι δημοκρατικό έλλειμμα- που μπορεί να παρεμβαίνει και με ποιες εξουσίες και κατά τούτο η διαφωνία μου. Δεν πρόκειται για την δικαιική κρίση, πρόκειται για μια αρμοδιότητα ασαφώς ορισμένη της EUROPOL, η οποία είναι δυνατόν να εκτραπεί και να οδεύσει σε δρόμους διαφορετικούς από εκείνους που είχαν αποφασιστεί κύριε Πολύδωρα, όταν ιδρυόταν η EUROPOL. Και θα έλεγα -το είπα διακόπτοντας με την άδεια του εκλεκτού φίλου κ. Πολύδωρα- ότι η έννοια των "εκφάνσεων", όταν μάλιστα πρόκειται, κύριε Πρόεδρε, για αστυνομικό όργανο και όχι για δικαιοσύνη, είναι τόσο επικίνδυνη στην ερμηνεία της και στην οριοθέτησή της που πραγματικά τρομάζει ο ασχολούμενος με τη νομική επιστήμη, όχι αφυδατωμένη από την πολιτική της ουσία, όταν καλείται να προσδιορίσει την έννοια των "εκφάνσεων", πολλώ δε μάλλον της "συνάφειας". 
ΠΡΟΕΔΡΕΥΩΝ (Παναγιώτης Σγουρίδης): Δεν δίνετε, όμως, ούτε σεις, κύριε Κουβέλη, τον ορισμό της εκφάνσεως, όπως ακριβώς τον εννοείτε.
ΦΩΤΗΣ ΚΟΥΒΕΛΗΣ: Κύριε Πρόεδρε, εγώ ακριβώς επειδή αγνοώ τον ορισμό της "εκφάνσεως", διότι η έννοια "έκφανση" είναι τόσο γενική και αόριστη, γι' αυτό σεβόμενος, αν θέλετε, την επιστήμη στην οποία θητεύω, αλλά και την πολιτική μου ευαισθησία, αποφεύγω να το κάνω. 
Πράγμα που δεν απέφυγε η Κυβέρνηση ως όφειλε, αλλά και οι Ευρωπαίοι και προσεχώρησαν, αν θέλετε, επικινδύνως και όχι τυχαία στην έννοια των εκφάνσεων, ενώ θα μπορούσαν με ασφαλέστερο τρόπο, κύριε Πολύδωρα, να επιλέξουν κάτι πλέον κατακτημένο, μορφές εγκληματικότητας. Και σεις γνωρίζετε ως έγκριτος νομικός …
ΒΥΡΩΝ ΠΟΛΥΔΩΡΑΣ: Ως συνωνυμία.
ΦΩΤΗΣ ΚΟΥΒΕΛΗΣ: … την ειδοποιό διαφορά μεταξύ των "εκφάνσεων" και των "μορφών" της εγκληματικής πράξης. 
Κύριε Πρόεδρε, η συζήτηση είναι μεγάλη. Αλλά θέλω να σας διαβεβαιώσω ότι διολισθαίνουμε με τα παραμυθίας -διεκπεραιώνοντας εδώ και όχι συζητώντας τέτοιες συμβάσεις- στο να αποδεχόμαστε ρυθμίσεις προσβλητικές των ανθρωπίνων δικαιωμάτων. Και, κύριε Πολύδωρα -σας το λέγω με σχέση εμπιστοσύνης και εκτίμησης- φοβάμαι ότι συμβάλλουμε, στο όνομα κάποιας γενικής και αόριστης έννοιας περί της συμμετοχής μας στην Ευρωπαϊκή Ένωση, σε διαδικασίες προσβλητικές του πολιτισμού δικαίου και θεσμών της Ευρώπης. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, διαπιστώνω ότι τον τελευταίο καιρό η Βουλή καταναλώνεται μόνο σε ένα πεδίο. Πώς θα μειώσουμε την εθνική κυριαρχία. Χθες με τη Νίκαια, προχθές με τον ευρωστρατό, σήμερα με τη EUROPOL. Δηλαδή κάθε μέρα τι κάνουμε; Αφαιρούμε από το κυρίαρχο κράτος στοιχεία κυριαρχίας στον τόπο μας. 
Με άλλα λόγια η διαπίστωση την οποία κάνει κανείς, είναι ότι κάποια στιγμή θα μας εγκαλέσει η επόμενη γενιά, που, ενώ εμείς παραλάβαμε κράτος από τους προηγούμενους, θα τους παραδώσουμε μια επαρχία. 
Ακούστηκε μόλις χθες εδώ από τον Πρωθυπουργό της χώρας για την εξέλιξη του Ευρωπαϊκού Συντάγματος. Και διερωτώμαι: Αυτό το υπό επώαση Σύνταγμα της Ευρώπης δεν θα έχει την τύχη και την ακολουθία των νόμων της Ευρώπης που προηγούνται του ελληνικού δικαίου, των ελληνικών νόμων; Άρα λοιπόν και αυτό το Σύνταγμα θα έρχεται, όπου συγκρούεται, να καταργεί το Ελληνικό Σύνταγμα.
Τώρα μιλάμε για μια ευρωπαϊκή αστυνομία, που σημαίνει ότι αυτομάτως ένα στοιχείο της κυριαρχίας ενός κράτους, όπως η αστυνομία, σιγά σιγά, προοδευτικά, οδηγείται προς ξένα κέντρα, όπως οδηγηθήκαμε προς ξένα κέντρα σε ένα καθοριστικό σημείο, κυριαρχικό στοιχείο, που αν θέλετε δεσπόζει της μορφής ενός ελεύθερου κράτους, με την κεντρική τράπεζα. Καταργήσαμε την κεντρική μας τράπεζα. Η οποιαδήποτε αναφορά γίνεται από μια άλλη τράπεζα, που άλλοι είναι οι άρχοντές της.
Καταργήσαμε στην ουσία το Υπουργείο Γεωργίας. Οτιδήποτε συμβαίνει στους αγρότες, τους λέμε "πηγαίνετε στις Βρυξέλλες".
Καταργήσαμε στην ουσία την εξωτερική μας πολιτική. Τυπικά υπάρχει το Υπουργείο Εξωτερικών. Βλέπετε ότι η οποιαδήποτε πράξη γίνεται, είναι σαφώς πράξη η οποία αναφέρεται στις Βρυξέλλες, στον τομέα της εξωτερικής μας πολιτικής.
Και έρχομαι στο μεγάλο ερώτημα. Γιατί αυτό το οποίο σήμερα συζητάμε είναι αμιγώς ευρωπαϊκή αστυνομία, ενώ το άλλο είναι ευρωπαϊκός στρατός με αμερικανική κατεύθυνση; Για ποιο λόγο, λοιπόν, υπάρχει αυτή η διαφορά Αστυνομία-Στρατός. Όταν μιλάμε για αστυνομία είναι σαφώς Ευρωπαϊκή αστυνομία και δεν έχει καμία σχέση με το Αμερικάνικο FBI, ενώ όταν μιλάμε για ευρωστρατό, μιλάμε για ΝΑΤΟ που σημαίνει ότι κηδεμόνας είναι ο αμερικάνος. 
Πολύ φοβούμαι λοιπόν, ότι ολισθαίνουμε σε μια επικίνδυνη ατραπό. Εγώ βεβαίως όλα όσα αφορούν τη μείωση της εθνικής κυριαρχίας τα καταψηφίζω και γι' αυτό βεβαίως το λόγο καταψηφίζω και αυτήν τη σύμβαση, γιατί θέλω ο 'Ελληνας να είναι άρχοντας στο σπίτι του.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "εκατόν ογδόντα χρόνια από την Ελληνική Επανάσταση", σαράντα οκτώ μαθητές και δύο συνοδοί καθηγητές από το ιδιωτικό γυμνάσιο Ιωάννου Παναγιωτοπούλου.
Η Βουλή τους καλωσορίζει.
(Χειροκροτήματα)
Το λόγο έχει ο Υφυπουργός Δημόσιας Τάξης κ. Μαλέσιος.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, αισθάνομαι άσχημα που δεν είμαι και εγώ νομικός αυτήν τη στιγμή -είμαι γιατρός- για να συμβάλω στην -ουσιαστική και βαθιά συζήτηση- με την οποία προσπαθούν να προσεγγίσουν- κάποια συγκεκριμένη πλευρά της ορολογίας αυτής της σύμβασης. 
Παρ' ότι, όπως θυμάμαι, ο μεγάλος τραγουδοποιός Σαββόπουλος στον Μπάλο, σ΄ εκείνον τον πολίτη που είχε μπερδευτεί και φώναζε "ωχ πηδώ, χοροπηδώ κι έχω ένα τσίρκο ηλεκτρικό μεσ΄ το μυαλό μου" τον συμβούλευε να πάει "σε γιατρό και δικηγόρο να του δώσουνε γραμμή". Ως γιατρός κι εγώ να τολμήσω να πω ότι οι εκφάνσεις θεωρώ ότι είναι ένας επιστημονικός όρος, με τον οποίο επιδιώκεται να καταδειχθεί πλέον η πολυμορφία, το ποικιλότροπο, οι πάρα πολλοί δρόμοι που παίρνει σήμερα ένα έγκλημα, μια παρανομία. 
Όσο για τις συναφείς πράξεις, στο σημείο αυτό η τροποποίηση της σύμβασης στο άρθρο 2 δεν έρχεται να προσθέσει τίποτα. Παραμένει ακριβώς, όπως οριζόταν στην αρχική συνθήκη της Κύρωσης της Σύμβασης της EUROPOL. Κι αυτό δεν πρέπει να διαφεύγει της προσοχής μας. Και θεωρώντας ότι μπορώ να βοηθήσω, ιδιαίτερα τον κ. Κουβέλη, μπορώ να θυμίσω ότι στο άρθρο 2 της σύμβασης, το οποίο παραμένει αναλλοίωτο, απλά μνημονεύεται ο όρος "συναφείς πράξεις", εκεί ορίζονται καταλεπτώς το ποιες είναι αυτές οι συναφείς πράξεις. Και ορίζονται ως συναφείς πράξεις πρώτον, οι αξιόποινες πράξεις με σκοπό την απόκτηση των μέσων για την τέλεση των πράξεων που εμπίπτουν στο πεδίο αρμοδιότητος της EUROPOL, δεύτερον, οι αξιόποινες πράξεις με σκοπό τη διευκόλυνση ή την ολοκλήρωση της εκτέλεσης των πράξεων που εμπίπτουν στο πεδίο αρμοδιότητος της EUROPOL -και στο συγκεκριμένο θέμα ασφαλώς είναι το ξέπλυμα του βρώμικου χρήματος- όπως και οι αξιόποινες πράξεις με σκοπό την εξασφάλιση της ατιμωρησίας των πράξεων, που εμπίπτουν στο πεδίο αρμοδιότητός της, δηλαδή στο ξέπλυμα και πάλι του βρώμικου χρήματος. 
Γιατί σήμερα με την τροποποίηση του άρθρου 2 δεν κάνουμε τίποτε άλλο, παρά να ενισχύουμε αυτήν την ευρωπαϊκή αστυνομία να επιληφθεί της αντιμετώπισης του εγκλήματος σ΄ αυτόν τον κρίσιμο τομέα που λέγεται ξέπλυμα του βρώμικου χρήματος. Και όπως γνωρίζουμε κι εδώ στη χώρα μας, το 1995 με το ν. 2331, στο άρθρο 7 ορίσαμε εισαγγελέα προκειμένου να ασχολείται διαρκώς με την αντιμετώπιση του ξεπλύματος βρώμικου χρήματος. Αισθανόμαστε ότι ο εισαγγελέας αυτός έχοντας την υποστήριξη και τη συνεργασία πλέον της EUROPOL, μια και κυρώνουμε το άρθρο 2, όπου επιτρέπουμε στην Ευρωπαϊκή Αστυνομία να επιλαμβάνεται αυτών των υποθέσεων, θα κάνει πιο αποτελεσματικά τη δουλειά του. 
Από εκεί κι έπειτα είναι φανερό ότι σε όλες τις άλλες υποθέσεις που επιλαμβάνεται η EUROPOL, κανένας δεν μπορεί και δεν θέλει να απαξιώσει την κρισιμότητα της αποστολής της. Μέχρι σήμερα η Ελληνική Αστυνομία για το έτος 2000 και μόνο είχε χίλιες εννιακόσιες πενήντα υποθέσεις κοινής συνεργασίας. Η συντριπτική πλειοψηφία των υποθέσεων αυτών ήταν υποθέσεις που αφορούσαν τα ναρκωτικά. Ποιος πράγματι θα ήθελε να δημιουργήσει την οποιαδήποτε ανάσχεση στην προσπάθεια του να αντιμετωπιστεί αυτή η μάστιγα; Το ότι υπάρχουν κάποιοι κίνδυνοι καταχρηστικής, ενδεχομένως, διαχείρισης της όποιας εξουσίας εναποτίθεται στη EUROPOL, δεν πρέπει να μας βγάλει από την κατεύθυνση του να στηρίξουμε το έργο αυτής της Ευρωπαϊκής Αστυνομίας επιχειρώντας την ίδια στιγμή να εξασθενίσουμε ή να απαλείψουμε τις όποιες τέτοιες υποθέσεις καταχρηστικής συμπεριφοράς.
Και θέλω να πω ότι ιδιαίτερα στον τομέα της καταπάτησης των ελευθεριών του ατόμου, έχει ενισχυθεί το έργο της ειδικής εποπτικής αρχής, η οποία συστήθηκε στο EUROPOL και στην οποία μετέχουν και δύο Έλληνες εμπειρογνώμονες. Η εποπτική αρχή έχει ακριβώς αυτήν την αποστολή, προκειμένου να επιλαμβάνεται όλων αυτών των υποθέσεων, που είναι υποθέσεις καταπάτησης των δικαιωμάτων του ανθρώπου. 
Τελειώνοντας, κύριε Πρόεδρε, θα ήθελα να επισημάνω και να γνωστοποιήσω ότι στην Ελλάδα το Ειδικό Τμήμα της EUROPOL, στο οποίο μετέχει η ΣΔΟΕ, το Λιμενικό, τα Τελωνεία και ασφαλώς η Ελληνική Αστυνομία, τα τελευταία χρόνια, από το 1998 που κύρωσε η χώρα μας τη Συνθήκη της EUROPOL, έχει σοβαρές επιτυχίες στον τομέα της αντιμετώπισης του εγκλήματος. Αυτή η προσπάθεια πιστεύουμε ότι μπορεί να ενισχυθεί και γι' αυτό θεωρούμε ως θετική την ψήφιση της κύρωσης αυτού του Πρωτοκόλλου με το οποίο δίνουμε τη δυνατότητα στην EUROPOL να ασχοληθεί και με το ξέπλυμα του βρώμικου χρήματος.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, κηρύσσεται περαιωμένη η συζήτηση επί του σχεδίου νόμου του Υπουργείου Δημόσιας Τάξης: "Κύρωση του Πρωτοκόλλου που καταρτίστηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση EUROPOL) για την τροποποίηση του άρθρου 2 και του Παραρτήματος της εν λόγω Σύμβασης". 
Ερωτάται το Σώμα: Γίνεται δεκτό το νομοσχέδιο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Δημόσιας Τάξης "Κύρωση του Πρωτοκόλλου που καταρτίστηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση EUROPOL) για την τροποποίηση του άρθρου 2 και του Παραρτήματος της εν λόγω Σύμβασης", έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.
Κύριοι συνάδελφοι, έχουν διανεμηθεί τα Πρακτικά της Τρίτης 5 Μαρτίου 2002, της Τετάρτης 6 Μαρτίου 2002, της Πέμπτης 7 Μαρτίου 2002 και ερωτάται το Σώμα αν τα επικυρώνει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 5 Μαρτίου 2002, της Τετάρτης 6 Μαρτίου 2002 και της Πέμπτης 7 Μαρτίου 2002 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 12.30', λύεται η συνεδρίαση για την προσεχή Τρίτη 26 Μαρτίου 2002 και ώρα 18.00' με αντικείμενο εργασιών του Σώματος κοινοβουλευτικό έλεγχο.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ






 


