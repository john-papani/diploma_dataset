Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ H'

Παρασκευή 18 Οκτωβρίου 1996

Αθήνα, σήμερα στις 18 Οκτωβρίου, ημέρα Παρασκευή και ώρα 10.35', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. AΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης):Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Βουλευτή Αχαϊας κ. Κώστα Σπηλιόπουλο, τα ακόλουθα:

Α' ΥΠΟΥΡΓΙΚΕΣ ΑΠΟΦΑΣΕΙΣ

1. Ανακοινώνεται ότι ο Υπουργός των Οικονομικών με την υπ' αριθμ. 2044093/6138/1.7.96 απόφασή του αυξάνει το ανώτατο όριο έκδοσης εγγυητικών επιστολών από την ARAB- BANK PLC.

2. Ανακοινώνεται ότι ο Υπουργός των Οικονομικών με την υπ' αριθμ. 2051045/7054/26.7.96 απόφασή του καθορίζει το ανώτατο όριο έκδοσης των εγγυητικών επιστολών της Τράπεζας Αθηνών Α.Ε..

3. Ανακοινώνεται ότι ο Υπουργός των Οικονομικών με την υπ' αριθμ. 2047124/6586 απόφασή του αυξάνει το ανώτατο όριο έκδοσης εγγυητικών επιστολών από την ΙΟΝΙΚΗ ΤΡΑΠΕΖΑ.

4. Ανακοινώνεται ότι ο Υπουργός των Οικονομικών με την υπ' αριθμ. 2041724/6138/0025/21.6.96 απόφασή του αυξάνει το ανώτατο όριο έκδοσης εγγυητικών επιστολών από την Ευρωεπενδυτική Τράπεζα.

5. Ανακοινώνεται ότι ο Υπουργός των Οικονομικών με την υπ' αριθμ. 2060277/8448/0025 απόφασή του καθορίζει το ανώτατο όριο έκδοσης των εγγυητικών επιστολών της Γενικής Τράπεζας Ελλάδος Α.Ε..

Β' ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις προσπάθειες της κυβέρνησης να βρει χρήματα από τη φορολόγηση των πολιτών.

2.. Οι Βουλευτές κύριοι ΙΩΑΝΝΗΣ ΧΩΜΑΤΑΣ και ΝΙΚ. ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Μπατσίου 'Ανδρου ζητεί τη δρομολόγηση πλοίου στην γραμμή Πειραιώς - Γαυρίου 'Ανδρου.

3. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται την ανάγκη προώθησης του αιολικού πάρκου στα Αστερούσια όρη.

4. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο κ. Γεώργιος Ν. Ιακωβάκης τ. Ανθ/στης Χωροφυλακής ζητεί τη ρύθμιση των συνταξιοδοτικών θεμάτων των αποστράτων αστυνομικών.

5. Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Κοινότητα Θουρίας Μεσσηνίας ζητεί την βελτίωση της ορατότητας στη διασταύρωση της εθνικής οδού Καλαμάτας - Αθήνας με την επαρχιακή οδό προς Μικρομάνη.

6. Η Βουλευτής Πέλλας κυρία ΠΟΠΗ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια 'Ενωση Ποντίων Επιστημόνων ζητεί να συμπεριληφθούν και τα αιτήματα των Ποντίων προσφύγων στις προγραμματικές δηλώσεις.

7. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνια 'Ενωση Ποντίων Επιστημόνων ζητεί να συμπεριληφθούν και τα αιτήματα των Ποντίων προσφύγων στις προγραμματικές δηλώσεις.

8. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια 'Ενωση Ποντίων Επιστημόνων ζητεί να συμπεριληφθούν και τα αιτήματα των Ποντίων προσφύγων στις προγραμματικές δηλώσεις.

9. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Ομοσπονδία Ποντιακών Σωματείων Νότιας Ελλάδας διαμαρτύρεται για την ανάρμοστη συμπεριφορά οργάνων της τάξης.

10. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ομοσπονδία Ποντιακών Σωματείων Νότιας Ελλάδας διαμαρτύρεται για την ανάρμοστη συμπεριφορά οργάνων της τάξης.

11. Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Κοινότητα Κλειτορίας Αχαϊας διαμαρτύρεται για την συγχώνευση του Ειρηνοδικείου της στο Ειρηνοδικείο Αροανίας.

12. Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η Πανελλήνιος 'Ενωσις Διπλωματούχων Μηχανικών Εργοληπτών Δημοσίων 'Εργων υποβάλλει θέσεις και προτάσεις της ΠΕΔΜΕΔΕ για τα Δημόσια 'Εργα.

13. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία Αθλητικοί Σύλλογοι Μαγνησίας Ακαδημία KYOKUSHINKAI διαμαρτύρονται για την επιβολή προστίμου από την Α' ΔΟΥ Βόλου.

14. Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Εξωραϊστικός Σύλλογος Ν. Βουτζά ζητεί την άμεση λήψη μέτρων για την απομάκρυνση των λαθρομεταναστών από το Ν. Βουτζά Αττικής.

15. Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία υπάλληλοι του Οργανισμού Λιμένος Θεσ/νίκης (ΟΛΘ) ζητούν τη ρύθμιση του εργασιακού τους καθεστώτος.

16. Oι Βουλευτές κύριοι ΝΙΚΟΛΑΟΣ ΚΑΤΣΑΡΟΣ και ΝΙΚ. ΓΚΕΛΕΣΤΑΘΗΣ κατέθεσαν αναφορά με την οποία το Εργατοϋπαλληλικό Κέντρο Νομού Λάρισας ζητεί την επίλυση του στεγαστικού προβλήματος των πολύτεκνων οικογενειών της Βερδικούσας Ελασσόνας Νομού Λάρισας.

17. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δρ. Αναστάσιος Παπαλιάγκας προτείνει τη σύσταση οργάνου εξέτασης αποφάσεων των διοικήσεων Οργανισμών που αφορούν σε άδικη μεταχείριση των υπηρετούντων δημοσίων υπαλλήλων.

18. Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία ο Δήμος Ψαρών του Νομού Χίου ζητεί τη δημιουργία μικρού αεροδιαδρόμου στα Ψαρά Χίου.

19. Οι Βουλευτές κύριοι ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ και ΝΙΚ. ΓΚΕΛΕΣΤΑΘΗΣ κατέθεσαν αναφορά με την οποία το Συμβούλιο της περιοχής Αυλωναρίου της 8ης Εδαφικής Περιφέρειας του Νομού Εύβοιας ζητεί την επαναλειτουργία του αγροτικού κτηνιατρείου Αυλωναρίου.

20. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Πλατανιστού του Νομού Εύβοιας ζητεί την τοποθέτηση τηλεφωνικών θαλάμων με καρτοτηλέφωνο στην περιοχής της.

21. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Αμαρύνθου Επαρχίας Χαλκίδας του Νομού Εύβοιας ζητεί να μην απομακρυνθεί το γραφείο του ΟΤΕ από την περιοχή της.

22. Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία ο Δήμος Ψαρών του Νομού Χίου ζητεί την επιτάχυνση των εργασιών για την εκτέλεση του έργου "Λιμενικές εγκαταστάσεις Ψαρών".

23. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύνδεσμος Υδρεύσεως Δήμου Κύμης και Κοινοτήτων περιοχής Κύμης ζητεί χρηματοδότηση για την κατασκευή του Φράγματος Μανικίων για την επίλυση του προβλήματος της υδροδότησης της περιοχής του και της ευρύτερης περιοχής Αλιβερίου Νομού Ευβοίας.

24. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Εργατοϋπαλληλικό Κέντρο Νομού Λάρισας ζητεί άμεση χρηματοδότηση για την ανέγερση βρεφονηπιακού σταθμού και δημοτικού σχολείου στον οικισμό Γιάννουλης του Νομού Λάρισας.

25. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας του Νομού Εύβοιας ζητεί την παράταση της λειτουργίας του δημοτικού σφαγείου Ιστιαίας.

26. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Κοινότητες Μαρμαρίου, Καλυβίων, Γραμπιάς, Καρυστίας του Νομού Εύβοιας ζητούν οικονομική ενίσχυση για την εκτέλεση κοινοτικών έργων.

27. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο των Λατομείων Καρύστου Νομού Εύβοιας ζητεί τη ρύθμιση του ιδιοκτησιακού καθεστώτος των λατομείων για τη συνέχιση της λειτουργίας τους.

28. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Γιαννιτσίου του Νομού Εύβοιας ζητεί χρηματοδότηση για την ασφαλτόστρωση κοινοτικού δρόμου.

29. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Γιαννιτσίου του Νομού Εύβοιας ζητεί χρηματοδότηση για την υδροδότησή της.

30. Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Μάνδρας Νομού Αττικής ζητεί τη λήψη μέτρων δασοπροστασίας της περιοχής του.

31. Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Εξωραϊστικός, ο Εκκλησιαστικός και ο Αθλητικός Σύλλογος Νέου Βουτζά ζητούν τη λήψη μέτρων για την απομάκρυνση των εγκληματιών λαθρομεταναστών από το Νέο Βουτζά Νομού Αττικής.

32. Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ασπροπύργου Αττικής ζητεί την ένταξη του οικισμού Νεοκτίστων της περιοχής του στο σχέδιο πόλης.

33. Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία ο Σύλλογος Μουσικών Συμφωνικής Ορχήστρας Δήμου Θεσ/νίκης ζητεί την κατοχύρωση του νομικού πλαισίου λειτουργίας της.

34. Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία η 'Ενωση Καταναλωτών ΙΝΚΑ Μακεδονίας ζητεί τη δημιουργία αυτόνομου Υπουργείου αγοράς - προστασίας του καταναλωτή.

35. Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία οι Αστικοί και Παραθεριστικοί Οικοδομικοί Συν/σμοί Δασολόγων "ΤΟ ΔΑΣΟΣ" και Τεχνολόγων Δασοπονίας ΣΥΝ.Π.Ε. ζητούν να συμπεριληφθεί στο σχέδιο καθορισμού Ζ.Ο.Ε. η περιοχή Σάρτης Χαλκιδικής.

36. Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η 'Ενωση Αγροτικών Συνεταιρισμών Ορεστιάδας 'Εβρου ζητεί τη χρηματοδότησή της για την εμπορία καλαμποκιού εσοδείας 1996.

37. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Επαρχος Μήλου ζητεί τον άμεσο έλεγχο από ειδικούς επιστήμονες του οικισμού "Κλήμα Μήλου" στον οποίο παρουσιάζονται αποκολλήσεις βράχων.

38. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινότητα Ελαιοφύτου του Νομού Αιτωλ/νίας που συνενώθηκε με δύο κοινότητες στο Δήμο Νεάπολης Αιτωλ/νίας ζητεί ενισχυμένη χρηματοδότηση για την κάλυψη των λειτουργικών αναγκών του Δήμου Νεάπολης.

39. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορές με τις οποίες ο Πανελλήνιος Σύλλογος Φυσικοθεραπευτών ζητεί την άμεση ανάκληση των αποφάσεων του ΟΕΕΚ που αφορούν στην καθιέρωση των ειδικοτήτων Ειδικού Κινησιοθεραπείας και Ειδικού Υδροθεραπείας - Λουτροθεραπείας και ζητεί να υπάρξει η ειδικότητα του βοηθού Ιαματικών Λουτρών.

40. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Νομαρχιακό Συμβούλιο Αιτωλ/νίας ζητεί την ένταξη του Νομού Αιτωλ/νίας στη Δ' ζώνη κινήτρων του Αναπτυξιακού Νόμου 1892/1990.

41. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Ιατρικός Σύλλογος Αγρινίου ζητεί τη λήψη μέτρων για τη βελτίωση της νοσοκομειακής περίθαλψης στο Αγρίνιο.

42. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινότητα Καραϊσκάκη Επαρχίας Ξηρομέρου του Νομού Αιτωλ/νίας διαμαρτύρεται για τη μελετώμενη εγκατάσταση μονάδας ιχθυοκαλλιέργειας στη θέση Ασβεσταριά της περιοχής της.

43. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Σωματείο Αυτοκινητιστών "Ραδιοταξί Αγρινίου" διαμαρτύρεται για την παρεμπόδιση της άσκησης του επαγγέλματος των μελών του από τους εργαζόμενους του ΚΤΕΛ Αιτωλ/νίας.

44. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Συμβούλιο Περιοχής 2ας Ε.Π.Ν. Αιτωλ/νίας με έδρα τον Πλάτανο Ναυπακτίας ζητεί οικονομική ενίσχυση για την εκτέλεση κοινοτικών έργων στο Νομό Αιτωλ/νίας.

45. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινότητα Μύτικα του Νομού Αιτωλ/νίας διαμαρτύρεται για την μελετώμενη ίδρυση μονάδας ιχθυοκαλλιέργειας στη θέση "Σκοτεινή" στην περιοχή της.

ΠΡΟΕΔΡΟΣ (Απόστολος Κακλαμάνης):Κυρίες και κύριοι συνάδελφοι, έχω την τιμή να ανακοινώσω στο Σώμα, ότι 79 Βουλευτές του Πανελλήνιου Σοσιαλιστικού Κινήματος κατέθεσαν πρόταση για τη σύσταση Εξεταστικής των Πραγμάτων Επιτροπής, κατά το άρθρο 68, παράγραφοι 2 και 3 του Συντάγματος και κατά τα άρθρα 144 και 148 του Κανονισμού της Βουλής, προκειμένου να διευκρινιστούν όλες οι βασικές πτυχές της υπόθεσης της χορήγησης άδειας στο Καζίνο της περιοχής Φλοίσβου της Αθήνας.

Η πρόταση αυτή, κατά τον Κανονισμό, θα συζητηθεί σε ημέρα κοινοβουλευτικού ελέγχου με τη διαδικασία της γενικευμένης επερώτησης, όπως ορίζει -επαναλαμβάνω- ο Κανονισμός. 

Κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Τρίτης 22 Οκτωβρίου 1996.

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου.

1. Η με αριθμό 23/16-10-96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής Οικονομίας, σχετικά με τις ενέργειες της Κυβέρνησης για την επαναλειτουργία του Οργανισμού Βελλίδη και την επανέκδοση των εφημερίδων "ΜΑΚΕΔΟΝΙΑ" και "ΘΕΣΣΑΛΟΝΙΚΗ".

2. Η με αριθμό 24/16-10-96 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων επίλυσης του προβλήματος των επειγουσών αερομεταφορών από τις νησιωτικές περιοχές και την υλοποίηση του προγράμματος προμήθειας των ελικοπτέρων.

3. Η με αριθμό 20/16-10-96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με τα μέτρα που πρόκειται να πάρει η Κυβέρνηση για να αποσυρθεί το σχέδιο κανονισμού λειτουργίας των Φοιτητικών και Σπουδαστικών Εστιών.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου.

1. Η με αριθμό 26/16-10-96 επίκαιρη ερώτηση του Βουλευτή της Νέας Δημοκρατίας κ. Λεωνίδα Λυμπερακίδη προς τον Υπουργό Εθνικής 'Αμυνας, σχετικά με την κατάταξη εθελοντών πενταετούς υπηρεσίας στο Στρατό Ξηράς και τη δυνατότητα απορρόφησης των καταγομένων από το Νομό 'Εβρου.

2. Η με αριθμό 21/16-10-96 επίκαιρη ερώτηση της Βουλευτού του Κομμουνιστικού Κόμματος Ελλάδος κας Μαρίας Μπόσκου προς τους Υπουργούς Ανάπτυξης, Γεωργίας, σχετικά με τη λήψη των αναγκαίων μέτρων για τον εκσυγχρονισμό και ανάπτυξη της λιπασματοβιομηχανίας.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Πρώτη στην ημερήσια διάταξη πρώτου κύκλου είναι η επίκαιρη ερώτηση με αριθμό 22/16-10-96 του Βουλευτή της Νέας Δημοκρατίας κ. Γεωργίου Σούρλα προς τους Υπουργούς Εθνικής Οικονομίας και Ανάπτυξης, σχετικά με τις προθέσεις της Κυβέρνησης για την εκχώρηση μετοχών της Τσιμεντοβιομηχανίας ΑΓΕΤ-ΗΡΑΚΛΗΣ από την Εθνική Τράπεζα της Ελλάδος σε ιταλική εταιρεία και τις επιπτώσεις από την ενέργεια αυτή.

Η ερώτηση του κ. Σούρλα έχει ως εξής:

"'Οπως είναι γνωστό, το ΠΑ.ΣΟ.Κ. ανέλαβε δεσμεύσεις επαναφοράς της Ανώνυμης Γενικής Εταιρείας Τσιμέντων στο Δημόσιο, γιατί όπως χαρακτηριστικά υποστήριζε, εκτός όλων των άλλων λόγων πρόκειται για βιομηχανία στρατηγικής σημασίας. O Πρωθυπουργός της Κυβέρνησης του ΠΑ.ΣΟ.Κ. κατά τις προγραμματικές δηλώσεις από το Βήμα της Βουλής τόνιζε ότι το ζήτημα της Ανώνυμης Γενικής Εταιρείας Τσιμέντων αντιμετωπίζεται σύμφωνα με τις γνωστές και δεδομένες θέσεις του ΠΑ.ΣΟ.Κ.".

Αυτές οι δεσμεύσεις όχι μόνο δεν υλοποιήθηκαν, αλλά σήμερα όλες οι πληροφορίες συγκλίνουν προς την κατεύθυνση της μεταβίβασης μετοχών της Εθνικής Τραπέζης Ελλάδος στην ιταλική εταιρεία, πράγμα που σημαίνει ότι ο έλεγχο της Ανώνυμης Γενικής Εταιρείας Τσιμέντων περιέρχεται σε ξένη εταιρεία με ό,τι αυτό συνεπάγεται για τη Χώρα μας.

Τα περί των υποχρεώσεων που προκύπτουν από το συμβόλαιο πώλησης, που διατείνεται η Κυβέρνηση, δεν ευσταθούν, διότι αυτό προηγήθηκε των δεσμεύσεων που ανέλαβε το ΠΑ.ΣΟ.Κ. και όφειλε να το γνωρίζει. Σε κάθε άλλη περίπτωση πρέπει να θεωρηθεί ως επικίνδυνη άγνοια ή εμπαιγμός.

Επίσης, απαντήσεις Υπουργών, όπως κατά το παρελθόν, ότι δεν εμπίπτει η εταιρεία στην αρμοδιότητά τους, γιατί είναι ιδιωτική επιχείρηση, δεν ευσταθούν, γιατί έρχονται σε αντίθεση με τις γνωστές δεσμεύσεις της Κυβέρνησης, όταν η Ανώνυμη Γενική Εταιρεία Τσιμέντων ήταν ήδη ιδιωτική επιχείρηση.

ΕΡΩΤΩΝΤΑΙ οι κύριοι Υπουργοί και παρακαλούνται να ενημερώσουν τη Βουλή, τους εργαζόμενους στη βιομηχανία και τους κατοίκους της Μαγνησίας, πώς θα διασφαλισθεί ο έλεγχος από ελληνικής πλευράς, της βιομηχανίας".

Ο Υφυπουργός Ανάπτυξης κ. Μιχαήλ Χρυσοχοϊδης έχει το λόγο.

ΜΙΧΑΗΛ ΧΡΥΣΟΧΟΪΔΗΣ (Υφυπ. Ανάπτυξης): Κύριε Πρόεδρε, η Κυβέρνηση και ο Πρωθυπουργός στις πρόσφατες προγραμματικές τους δηλώσεις τόνισαν ότι το ζήτημα της Ανώνυμης Γενικής Εταιρείας Τσιμέντων αντιμετωπίζεται σύμφωνα με τις γνωστές και δεδομένες θέσεις του ΠΑ.ΣΟ.Κ.

Αυτό σημαίνει καλή διαχείριση, σημαίνει εξασφάλιση των θέσεων εργασίας και σημαίνει ακόμα εξασφάλιση των συμφερόντων του Δημοσίου. 'Ολα αυτά έχουν επιτευχθεί και θα διατηρηθούν και στο μέλλον.

Το δεύτερο που θέλω να επισημάνω είναι ότι η ιταλική εταιρία ζητά να αγοράσει μερίδιο από την Εθνική Τράπεζα και όπως τόνισε σε παρόμοια ερώτηση προχθές η συνάδελφος κα Διαμαντοπούλου -παρότι η διαχείριση της ΑΓΕΤ με την εποπτεία της ΕΤΕ έχει θετικά αποτελέσματα- τονίζω κι εγώ σήμερα πάλι, ότι αν ξεκινήσει η διαπραγμάτευση, ξεκινά με το δεδομένο ότι η Εθνική Τράπεζα διατηρεί το σύνολο των δικαιωμάτων της, από τα οποία απορρέει η πλήρης διασφάλιση της τράπεζας, των εργαζομένων και των συμφερόντων του Ελληνικού Δημοσίου.

Οι παλαιότερες απαντήσεις Υπουργών, ότι η εταιρία δεν εμπίπτει στην αρμοδιότητά τους σαν ιδιωτική επιχείρηση, δεν έρχονται σε αντίθεση με τις δεσμεύσεις της Κυβέρνησης, διότι όπως προαναφέρθηκε, αυτές αφορούν τη διασφάλιση των συμφερόντων των εργαζομένων, της τράπεζας, η οποία όπως είναι γνωστό, έχει δικαίωμα βέτο στο Διοικητικό Δυμβούλιο για θέματα υψίστης σημασίας.

Τέλος, ο έλεγχος της βιομηχανίας με τη στενή έννοια του όρου διασφαλίζεται με τη συμμετοχή της Εθνικής Τράπεζας στο Διοικητικό Συμβούλιο, αλλά και τα συμβατικά της δικαιώματα και με την ευρεία έννοια, μέσα από μέτρα και πολιτικές της Κυβέρνησης γενικότερα, για την αντιμετώπιση των θεμάτων που αφορούν την ελληνική βιομηχανία και ειδικότερα την τσιμεντοβιομηχανία.

ΠΡΟΕΔΡΟΣ (Απόστολος Κακλαμάνης): Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, όφειλε να είναι σήμερα εδώ η αρμόδια Υπουργός κα Παπανδρέου, για να απαντήσει στη Βουλή για το μέλλον της Α.Γ.Ε.Τ..

ΠΡΟΕΔΡΟΣ (Απόστολος Κακλαμάνης): Κύριε συνάδελφε, γνωρίζετε -διότι είστε και παλιός κοινοβουλευτικός- ότι κατά τον Κανονισμό, η Κυβέρνηση απαντά δια του Υπουργού που εκείνη κρίνει.

ΓΕΩΡΓΙΟΣ ΣΟΥΡΛΑΣ: Δε με αφήσατε να ολοκληρώσω.

'Ηθελα να πω, ότι δεν υποτιμώ τον κύριο Υφυπουργό, αλλά πρόκειται για ένα θέμα, το οποίο, ως γνωρίζετε εσείς καλύτερα από μένα, έχει ταλανίσει την πολιτική ζωή του Τόπου, με παραπομπές για το Ειδικό Δικαστήριο. Υπήρξαν δεσμεύσεις ρητές και κατηγορηματικές από το Βήμα της Βουλής, του τότε Πρωθυπουργού Ανδρέα Παπανδρέου, ότι θα επανέλθει στο δημόσιο τομέα η Α.Γ.Ε.Τ. και σήμερα, στην πόλη του Βόλου, υπάρχει έντονη και εύλογη ανησυχία, κινητοποιήσεις για την πορεία της Α.Γ.Ε.Τ.

ΠΡΟΕΔΡΟΣ (Απόστολος Κακλαμάνης): Δεν αμφισβητώ τη μεγάλη σημασία που έχει το θέμα. Λέγω ότι κατά τον Κανονισμό δεν υπάρχει πρόβλημα που δεν παρευρίσκεται η Υπουργός Ανάπτυξης, αλλά ο αρμόδιος Υφυπουργός.

ΓΕΩΡΓΙΟΣ ΣΟΥΡΛΑΣ: Σαφώς.

Δώστε μου, παρακαλώ, ένα- δύο λεπτά παραπάνω, για να μπορέσω να ολοκληρώσω.

Θα ήθελα να πω ότι είναι προφανές, με τα όσα είπε ο κύριος Υφυπουργός σήμερα, αλλά και προ ημερών η συνάδελφός του, ότι η Κυβέρνηση συνηγορεί για την πώληση των μετοχών της Α.Γ.Ε.Τ. από την Εθνική στην ιταλική εταιρεία.

Θέλω να ξεκαθαρίσουμε, ότι καμία δέσμευση δεν προκύπτει από το συμβατικό χαρακτήρα αυτής της συμφωνίας, που έγινε κατά το παρελθόν, ότι δεν μπορεί να πειστεί κανένας ότι υπάρχει οικονομική ωφέλεια. 'Οταν κι εσείς τονίσατε, κύριε Υφυπουργέ, ότι είναι κερδοφόρος επιχείρηση και ότι προκύπτουν οφέλη περίπου 12 δισ, τι είναι εκείνο που κάνει την Εθνική να πουλάει σήμερα τις μετοχές και να ενισχύει έτσι την ιταλική εταιρεία να φτάσει στο 54%;

Βεβαίως, σε καμία περίπτωση δεν πείθει η αναφορά σας ότι εξασφαλίζεται ο έλεγχος, διότι είναι τυπικά όλα αυτά που είπατε αφού υπάρχει η δυνατότητα στην ΚΑΛΤΣΕΣΤΡΟΥΤΣΙ ή σε οποιαδήποτε άλλη εταιρεία, να μεταβιβάσει μετοχές στο καρτέλ και από εκεί και πέρα να μειωθεί η παραγωγή ή να χάσει η εταιρεία τον εξαγωγικό της χαρακτήρα, που είναι το μεγάλο ζητούμενο.

Εδώ, λοιπόν, θα μου επιτρέψετε να πω ότι πρόκειται για ένα ξεπούλημα για 7-8 δισ, γιατί αυτή είναι η διαφορά της τιμής που προκύπτει, αν πωληθούν οι μετοχές της Εθνικής στην ΚΑΛΤΣΕΣΤΡΟΥΤΣΙ και αν δε διατεθούν μέσω Χρηματιστηρίου. Είναι λάθος και απαράδεκτη η πολιτική σας απόφαση.

Τελειώνοντας, θέλω να πω ότι από υπέρμαχοι της επαναφοράς της Α.Γ.Ε.Τ. στο Δημόσιο, από σκληροί κατήγοροι της Νέας Δημοκρατίας, γιατί αποκρατικοποίησε την εταιρία αυτή, έρχεστε σήμερα και κινείστε εντελώς σε διαμετρικά αντίθετη πορεία.

Αυτό βέβαια βαρύνει εσάς σαν ασυνέπεια πολιτική. Αλλά εκείνο το οποίο εγώ θα ζητούσα ως Βουλευτής της Μαγνησίας, πιστεύω εκφράζοντας και το σύνολο των κατοίκων και των εργαζομένων της Α.Γ.Ε.Τ., είναι να επανεξετάσετε τη θέση σας να μην είστε συνήγοροι της πώλησης των μετοχών της Εθνικής στην ΚΑΛΤΣΕΣΤΡΟΥΤΣΙ.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΜΙΧΑΗΛ ΧΡΥΣΟΧΟΪΔΗΣ (Υφυπ.Ανάπτυξης): Κύριε Πρόεδρε, η καθ'ύλην αρμοδία συνάδελφος, η κα Διαμαντοπούλου,έφυγε χθες το βράδυ εκτάκτως στη Χαλκιδική,για την αντιμετώπιση των προβλημάτων που προέκυψαν από τις κινητοποιήσεις των κατοίκων της περιοχής της Ολυμπιάδας και είναι αναγκασμένη να παρευρίσκεται σήμερα εκεί και εγώ εδώ.

Θέλω να προσθέσω σε αυτά που ο κύριος συνάδελφος ανέφερε, ότι η επιχείρηση πράγματι είναι πλήρως ανταγωνιστική, ότι ο κλάδος της τσιμεντοβιομηχανίας τα τελευταία χρόνια έχει διεθνή προσανατολισμό και εξαγωγικό χαρακτήρα και είναι από τους λίγους κλάδους που δεν επηρεάστηκε η ανταγωνιστικότητά του μετά τη συμμετοχή μας στην εσωτερική αγορά. Και συνεχίζει και πετυχαίνει σήμερα η Α.Γ.Ε.Τ., να εξάγει πολύ σημαντικές ποσότητες τσιμέντου, που ανέρχονται στο 50% περίπου της παραγωγής τους. Εξάλλου το Υπουργείο Ανάπτυξης με το επιχειρησιακό πρόγραμμα βιομηχανίας για την περίοδο 1994-1999 σε συνδυασμό με τις νομοθετικές ρυθμίσεις του ν.2234, που τροποποίησε με τον 1892, έχει σαν στόχο την ύπαρξη των καλύτερων συνθηκών και προϋποθέσεων για νέες πρωτοβουλίες, νέα επενδυτικά σχέδια, βελτίωση της ανταγωνιστικότητας με νέες τεχνολογίες κ.λπ.

Ακόμη, πρέπει να σας πω ότι το επιχειρησιακό πρόγραμμα της Α.Γ.Ε.Τ έχει υπαχθεί στον αναπτυξιακό νόμο 1892 με ένα ύψος επένδυσης 3 δισ. δραχμών. Ευχαριστώ.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην έκθεση της αίθουσας Ελευθερίου Βενιζέλου, είκοσι έξι μαθητές και δύο συνοδοί-καθηγητές τους από το Τεχνικό Λύκειο Νέων Λιοσίων.

(Χειροκροτήματα απ'όλες τις Πτέρυγες)

Οι Βουλευτές κύριοι Νίκος Σηφουνάκης, Γεώργιος Αλεξόπουλος και η κα Ντόρα Μπακογιάννη ζητούν την άδεια του Σώματος για ολιγοήμερη απουσία τους στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.

Ακολουθεί η με αριθμό 15/16-10-96 δεύτερη στην ημερήσια διάταξη επίκαιρη ερώτηση πρώτου κύκλου, του Βουλευτή του Κομμουνιστικού Κόμματος Ελλάδος, κ. Ευστρατίου Κόρακα προς τον Υπουργό Εθνικής Παιδείας και Θρησκευμάτων, σχετικά με τη λήψη των αναγκαίων μέτρων ώστε να διαφυλαχθεί και ενισχυθεί ο δωρεάν και δημόσιος χαρακτήρας των Ανωτάτων Εκπαιδευτικών Ιδρυμάτων (Α.Ε.Ι.).

Η επίκαιρη ερώτηση του κ. Κόρακα έχει ως εξής:

"Σοβαρότατη αμφισβήτηση του δημόσιου χαρακτήρα της Ανώτατης Παιδείας είναι το θέμα που δημιουργήθηκε με αφορμή προσφυγή, η οποία υποβλήθηκε στο Σ.τ.Ε. εναντίον απόφασης του Δ.Ι.Κ.Α.Τ.Σ.Α., που σωστά δεν αναγνώριζε σαν πανεπιστημιακό, "πτυχίο" που αποκτήθηκε με φοίτηση σε "Κολλέγιο" και στη συνέχεια σε συνεργαζόμενο με αυτό πανεπιστήμιο του εξωτερικού. Ο εισηγητής και το αρμόδιο τμήμα του Σ.τ.Ε. ούτε λίγο ούτε πολύ ζητά από το Ευρωπαϊκό Δικαστήριο να ερμηνεύσει το άρθρο 16 του Ελληνικού Συντάγματος και να δώσει απάντηση σε προδικαστικό ερώτημα σχετικά με το ποιο δίκαιο υπερισχύει: Το εθνικό ή το κοινοτικό! Και αυτό την ώρα που είναι γνωστή η τοποθέτηση του Ευρωπαϊκού Δικαστηρίου υπέρ του Κοινοτικού Δικαίου.

Ερωτάται ο κύριος Υπουργός να δηλώσει καθαρά τη θέση της Κυβέρνησης για το θέμα αυτό και επιπλέον να διευκρινιστεί αν είναι στις προθέσεις της να πάρει, και πότε, τα νομοθετικά και άλλα αναγκαία μέτρα ώστε:

Να αντιμετωπιστεί οποιαδήποτε αρνητική κατάσταση σε βάρος του δημόσιου χαρακτήρα της Ανώτατης Παιδείας που θα δημιουργήσει μία πιθανή απόφαση του Σ.τ.Ε.

Να θωρακιστεί η Ανώτατη Παιδεία από κάθε άποψη και να διαφυλαχθεί, αλλά και να ενισχυθεί ο δωρεάν και δημόσιος χαρακτήρας της".

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ.Εθνικής Παιδείας και Θρησκευμάτων): Κύριε Πρόεδρε, είναι σαφές ότι η Κυβέρνηση θεωρεί conditio sine qua non το δημόσιο και δωρεάν χαρακτήρα της εκπαίδευσης, όπως αυτός κατοχυρώνεται και διασφαλίζεται από τα άρθρα 8 και 16 παρ. 5 του Συντάγματος με τα οποία επιτρέπεται μόνο σε Νομικά Πρόσωπα Δημοσίου Δικαίου να ιδρύουν Ανώτατα Εκπαιδευτικά Ιδρύματα και δεν επιτρέπεται σε ιδιώτες να ιδρύουν πανεπιστημιακά ιδρύματα.

'Οσον αφορά το θέμα της εισήγησης του συγκεκριμένου συμβούλου του Συμβουλίου της Επικρατείας, η Κυβέρνηση δε σχολιάζει το περιεχόμενό της. Απλούστατα επισημαίνει, ότι αφορά στην πανεπιστημιακή αναγνώριση μέσω του Δ.Ι.Κ.Α.Τ.Σ.Α. αυτών των τίτλων και όχι στην ίδρυση Ανώτατων Επιστημονικών Ιδρυμάτων από ιδιώτες στην Ελλάδα.

Ωστόσο, για τη διασφάλιση αυτού του δημόσιου και δωρεάν χαρακτήρα της Ανώτατης Εκπαίδευσης, η Κυβέρνηση, όπως ακούσθηκε σε αυτήν την Αίθουσα από τις προγραμματικές δηλώσεις που ανέπτυξε ο Υπουργός Παιδείας, ετοιμάζει δέσμη μέτρων.

Το εθνικό απολυτήριο αποτελεί ένα μέσο που θα οδηγήσει στη σταδιακή αύξηση του αριθμού των εισακτέων και μεσοπρόθεσμα στην κατάργηση των εισαγωγικών εξετάσεων στα Ανώτατα Ιδρύματα. Η αναβάθμιση της μεταλυκειακής εκπαίδευσης και η θέσπιση ενός σταθερού πλαίσιου λειτουργίας, κυρίως για τα εργαστήρια ελευθέρων σπουδών, έτσι ώστε να αποφεύγεται η ανεξέλεγκτη λειτουργία της, είναι ένα δεύτερο μέτρο και, τρίτον, η χρηματοδότηση της τριτοβάθμιας εκπαίδευσης και για τις λειτουργικές της δαπάνες και για την έρευνα.

'Ολα αυτά τα μέτρα πιστεύουμε ότι θα ενισχύσουν το δημόσιο και δωρεάν χαρακτήρα της εκπαίδευσης και θα αποτρέπουν τους 'Ελληνες φοιτητές να καταφεύγουν σε ιδρύματα της αλλοδαπής, αλλά και σε εργαστήρια ελευθέρων σπουδών που με το τέχνασμα της εν μέρει φοίτησης στα πανεπιστήμια της αλλοδαπής και της εν μέρει φοίτησης εδώ, να διεκδικούν, προκειμένου να κατοχυρώσουν επαγγελματικά δικαιώματα, την αναγνώριση αυτών των τίτλων από το Δ.Ι.Κ.Α.Τ.Σ.Α. Ορθότατα βέβαια το ΔΙΚΑΤΣΑ αρνήθηκε να τους αναγνωρίσει.

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, φέραμε για συζήτηση αυτήν την επίκαιρη ερώτηση, γιατί ανησυχούμε ιδιαίτερα, και όχι μόνον εμείς, ολόκληρος ο Ελληνικός Λαός, από τις συνεχείς προσπάθειες που γίνονται, ανεπίσημες, αλλά και έμμεσα επίσημες ορισμένες φορές, για την προώθηση ιδιωτικών επιχειρήσεων δήθεν πανεπιστημιακών εκπαιδευτηρίων. Και είναι γεγονός ότι τα τελευταία χρόνια, τέτοιου είδους επιχειρήσεις ξεφυτρώνουν σαν μανιτάρια στη Χώρα μας. Τελευταία έχει δημιουργηθεί αυτός ο θόρυβος που αναφέρουμε στην επίκαιρη ερώτησή μας, με τη συζήτηση που έγινε στο 'Εκτο Τμήμα του Συμβουλίου της Επικρατείας, προσφυγών ιδιωτών κατά του Δ.Ι.Κ.Α.Τ.Σ.Α., γιατί δεν αναγνώρισε τα πτυχία που αποκτήθηκαν με δύο χρόνια φοίτησης σε ιδιωτικά πανεπιστήμια εδώ και δύο χρόνια φοίτησης σε ιδιωτικά του εξωτερικού. Αποτελεί πρόκληση το προδικαστικό ερώτημα που απευθύνει το Συμβούλιο της Επικρατείας στο Ευρωπαϊκό Δικαστήριο, για το αν υπερισχύει το Κοινοτικό Δίκαιο. Ουσιαστικά δηλαδή ζητάει την κατάργηση του Ελληνικού Συντάγματος. Και βεβαίως μπορεί η Δικαιοσύνη να είναι ανεξάρτητη, αλλά η Κυβέρνηση, πρέπει να πάρει θέση πάνω σ'αυτό το συγκεκριμένο θέμα που μπαίνει. Εάν το Συμβούλιο της Επικρατείας αποφασίσει να δεχθεί τις προσφυγές κατά του Δ.Ι.Κ.Α.Τ.Σ.Α., τι θα κάνει η Κυβέρνηση; Είναι διατεθειμένη να προχωρήσει και σε νομοθετική ρύθμιση, ώστε να αποκλείσει το ενδεχόμενο τέτοιων απαράδεκτων καταστάσεων; Και τι μέτρα θα πάρει για να σταματήσει η εξαπάτηση του Ελληνικού Λαού από την παραπλανητική συνεχή διαφήμιση ακόμα και από κρατικά Μέσα Μαζικής Ενημέρωσης για δήθεν χορήγηση ισότιμων με τα Ελληνικά Ανώτατα Εκπαιδευτικά Ιδρύματα πτυχίων, όπως τελευταία διαβάσαμε γι'αυτήν την Ακαδημία Μουσικής παράρτημα της Ακαδημίας της Σόφιας, στην οποία προεδρεύει μάλιστα και η κα Σοφία Παπανδρέου-Κατσανέβα, ότι δίνει πτυχία Α.Ε.Ι. Και βεβαίως, τι μέτρα θα πάρει για να μην προχωρήσει η ίδρυση ιδιωτικών πανεπιστημίων υπό το κάλυμμα της Τοπικής Αυτοδιοίκησης και χρηματοδότηση ιδιωτών.

Η δήλωση του κυρίου Υπουργού, ότι επιμένει η Κυβέρνηση στο δημόσιο και δωρεάν χαρακτήρα της Παιδείας, είναι κάτι, αλλά ταυτόχρονα και η δήλωσή του, ότι θα οριστεί ειδικό πλαίσιο για τη λειτουργία των ελευθέρων κέντρων σπουδών κ.λπ. μας δημιουργεί πρόσθετες ανησυχίες.

Εμείς θέλουμε να πούμε αποκλειστικά και μόνο η Ανώτατη Παιδεία, όπως λέει το άρθρο 16 του Συντάγματος, ανήκει στο Δημόσιο και πουθενά αλλού.

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)

Βέβαια, τα θέματα των δαπανών κ.λπ. είναι ένα ευρύτερο πρόβλημα, δε θα το ανοίξουμε εδώ πέρα, όμως, θέλουμε μία δέσμευση συγκεκριμένη από την Κυβέρνηση, τι θα κάνει αν το Συμβούλιο της Επικρατείας προχωρήσει.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, είναι γεγονός ότι αυτά τα εργαστήρια ελευθέρων σπουδών έχουν το δικαίωμα να αυτοδιαφημίζονται, όχι όμως, αναληθώς. Γι'αυτόν ακριβώς το λόγο, επειδή μέχρι σήμερα δεν παίρνουν άδεια από τη δημόσια αρχή, δεν αξιολογούνται από κανέναν δημόσιο οργανισμό και η επιτροπή του ν.1966/91 δεν έχει επιβάλλει μέχρι σήμερα παρά μόνο μία κύρωση, οδηγείται η Κυβέρνηση στη σκέψη, ότι πρέπει οπωσδήποτε να θεσμοθετηθεί ένα πλαίσιο λειτουργίας ελέγχου και κυρώσεων, έτσι ώστε να μην παραπλανούν την κοινή γνώμη.

Νομίζω ότι αυτή είναι η σωστότερη πολιτική, είναι ένα μέτρο ουσίας, και είναι ένα μέτρο που θα αποδώσει μακροπρόθεσμα σε συνδυασμό με όλα τα άλλα μέτρα της συνολικής δέσμης για την τριτοβάθμια εκπαίδευση, που πραγματικά θα κάνουν πολύ πιό ανταγωνιστική τη δημόσια τριτοβάθμια εκπαίδευση. Και εκεί παίζεται το στοίχημα, εάν η δημόσια τριτοβάθμια εκπαίδευση είναι πιό ανταγωνιστική από οποιονδήποτε άλλο ιδιώτη που προσπαθεί με νόμιμα ή όχι μέσα να παραπλανήσει την κοινή γνώμη.

Επίσης, είμαι υποχρεωμένος να επισημάνω κάτι, ότι αφενός μεν η Κυβέρνηση δε σχολιάζει το περιεχόμενο των δικαστικών αποφάσεων, αφ'ετέρου ότι βρισκόμαστε στην φάση της παραπομπής του θέματος στην ολομέλεια, όχι με το ερώτημα αν επιτρέπεται ιδιώτης να ιδρύσει ιδιωτικά πανεπιστήμια στην Ελλάδα, αλλά με το αν δύναται να αναγνωριστεί ως ισότιμος ο τίτλος μιας τέτοιας εν μέρει εκπαίδευσης στη Χώρα μας σε αυτά τα ιδρύματα και εν μέρει εκπαίδευσης στο κυρίως πανεπιστήμιο, του οποίου παράρτημα είναι το ελεύθερο εργαστήριο σπουδών.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Τρίτη στην ημερήσια διάταξη είναι η με αριθμό 12/16-10-96 επίκαιρη ερώτηση πρώτου κύκλου, του Βουλευτή του Συνασπισμού της Αριστεράς και της Προόδου κ.Φώτη Κουβέλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τα μέτρα αντιπλημμυρικής προστασίας της Αττικής, τα ποσά που δόθηκαν ως επιχορήγηση στους Οργανισμούς Τοπικής Αυτοδιοίκησης του Πειραιά για έργα καθαρισμού φρεατίων, αγωγών κ.λπ.

Η επίκαιρη ερώτηση έχει ως εξής:

"Η πρόσφατη δυνατή βροχή στην ευρύτερη περιοχή του Πειραιά ανέδειξε για πολλοστή φορά την έλλειψη προετοιμασίας και του επαρκούς μηχανισμού άμεσης αντίδρασης. Μία δυνατή βροχή εξελίχθηκε σε θεομηνία.

Τα αποτελέσματα γνωστά. Πλημμύρες, καταστροφές σε επαγγελματίες και νοικοκυριά, αναστάτωση της οικογενειακής και επιχειρηματικής ζωής, πρόσθετες δαπάνες αποκατάστασης των ζημιών κ.λπ.

Τους τελευταίους μήνες και στην προεκλογική περίοδο, από το Υ.Π.Ε.ΧΩ.Δ.Ε. έγινε εκτεταμένη διαφημιστική εκστρατεία για την αντιπλημμυρική προστασία της Αττικής.

Ερωτάται ο κύριος Υπουργός ΠΕ.ΧΩ.Δ.Ε.:

1. Ποια ποσά δόθηκαν ως επιχορήγηση στους ΟΤΑ του Πειραιά για έργα καθαρισμού φρεατίων και αγωγών εν όψει της φθινοπωρινής περιόδου 1996;

2. Πόσα δαπανήθηκαν από την ΕΥΔΑΠ για έγκαιρο καθαρισμό φρεατίων και αγωγών ομβρίων την περίοδο Σεπτεμβρίου-Οκτωβρίου 1996;

3. Ποιο το κόστος (πρόβλεψη) στην περιοχή αποζημιώσεων (χαμηλότοκα δάνεια) και βοήθειας (δωρεάν βοήθεια) προς τους πληγέντες;

4. Τι άμεσα μέτρα θα λάβει για την προστασία της Αττικής από τις πλημμύρες και τις καταστροφές;

5. Πόσα δαπανήθηκαν για την διαφήμιση των αντιπλημμυρικών έργων;"

Ο Υφυπουργός ΠΕ.ΧΩ.ΔΕ. κ. Χρήστος Βερελής έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.ΔΕ.): Κύριε Πρόεδρε, έρχεται σε μία επίκαιρη στιγμή η ερώτηση του συναδέλφου κ. Κουβέλη, μετά και τη σημερινή βροχή.

Γνωρίζετε ότι μέχρι το 1994 δεν υπήρξε καμία μέριμνα για την αποκατάσταση ζημιών στους κατοίκους επαγγελματίες-βιοτέχνες που επλήγοντο από πλημμύρες.

Από το 1994 και εφεξής υπάρχει μία συγκεκριμένη πολιτική, η οποία εφαρμόζεται και η οποία εφαρμόστηκε και στις πρόσφατες πλημμύρες της περιοχής του Πειραιά.

'Ηθελα να πω ότι οι επιχορηγήσεις προς τους ΟΤΑ από το Υ.ΠΕ.ΧΩ.Δ.Ε. ή την ΕΥΔΑΠ δε δίδονται. 'Εχουν δοθεί, όμως, 2,5 δισ. στις κοινότητες και τους δήμους της Αττικής και του Πειραιά για εκτέλεση έργων προστασίας και εξυγίανσης περιβάλλοντος και στις περιοχές που υπάρχουν ρέματα.

Επίσης, υπάρχει μία έντονη προσπάθεια καθαρισμού ρεμάτων, με αποτέλεσμα, συγκρίνοντας την περίοδο 1994 μέχρι σήμερα, με την περίοδο '90-'93, να έχουμε καθαρισμό στην πρόσφατη περίοδο διακοσίων ογδόντα πέντε (285) χιλιομέτρων ρεμάτων, από τα οποία ενενήντα (90) χιλιομ. το πρώτο εξάμηνο του 1996, έναντι εκατόν εξήντα ενός (161) χιλιομ. στην τριετία 1990-1993.

Πρέπει να γνωρίζουμε ότι υπάρχουν εβδομήντα χιλιάδες φρεάτια σε όλη την Αττική. Στα πενήντα πέντε χιλιάδες από αυτά, απαιτείται ετήσιος καθαρισμός και στο 40% από αυτά απαιτείται καθαρισμός δύο και τρεις φορές κατ' έτος, με αποτέλεσμα να υπάρχει ένα κόστος για την ΕΥΔΑΠ περίπου 1,5 δισ. δραχμών κατ' έτος.

Στο τέλος Αυγούστου του 1996 είχαν καθαριστεί περίπου πενήντα πέντε χιλιάδες φρεάτια με κόστος δώδεκα χιλιάδες δρχ. ανά φρεάτιο. Σύνολο λοιπόν της δαπάνης για εκατόν είκοσι χιλιάδες φρεατοκαθαρισμούς, που απαιτούνται κατ' έτος, γύρω στο 1,5 δισ. δραχμές.

Για το θέμα των αποζημιώσεων, όπως σας είπα προηγουμένως, υπάρχει συγκεκριμένη πολιτική. Υπάρχουν αιτήσεις, οι οποίες έχουν κατατεθεί. Η κατάθεση των αιτήσεων συνεχίζεται και εξετάζονται από επιτροπές, οι οποίες δεν έχουν ολοκληρώσει το έργο τους. Εν πάση περιπτώσει, σαράντα δύο αιτήσεις έχουν υποβληθεί στη Διεύθυνση Βιομηχανίας, εβδομήντα οκτώ αιτήσεις στη Διεύθυνση Εμπορίου και σαράντα οκτώ αιτήσεις στη Διεύθυνση Κοινωνικής Πρόνοιας.

Για το θέμα της διαφήμισης, που αναφέρθηκε στην ερώτηση του κ. Κουβέλη, η ΕΥΔΑΠ πληροφορεί ότι έχει δαπανήσει 85 εκατ. δρχ. για τη διαφήμιση αντιπλημμυρικών έργων σε έντυπο υλικό, καταχωρήσεις και ραδιοφωνικά μηνύματα. Οι διαφημίσεις αυτές έγιναν μετά από διαγωνισμό, όπου μετείχαν δέκα τέσσερις εταιρίες και η διαφήμιση ανατέθηκε σε δύο εταιρίες.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.

Ο κ. Φώτης Κουβέλης έχει το λόγο για δύο λεπτά.

ΦΩΤΗΣ ΚΟΥΒΕΛΗΣ: Κύριε Πρόεδρε, φοβάμαι ότι δεν έχει γίνει κατανοητό από τον κύριο Υφυπουργό το περιεχόμενο της επίκαιρης ερώτησής μου. Εγώ δε ζήτησα να πληροφορηθώ ούτε τον αριθμό των φρεατίων ούτε των ρεμάτων ούτε των αγωγών που πρόκειται ή πρέπει να καθαριστούν.

Εγώ ρώτησα συγκεκριμένα, πόσα δαπανήθηκαν από την ΕΥΔΑΠ για τον έγκαιρο καθαρισμό φρεατίων και αγωγών ομβρίων, σε συγκεκριμένη μάλιστα περίοδο και ειδικότερα στην περίοδο Σεπτεβρίου-Οκτωβρίου 1996.

'Οπως επίσης, κύριε Υφυπουργέ, σας ερώτησα πάρα πολύ συγκεκεκριμένα και δεν έλαβα απάντηση, ποιο είναι το κόστος, η πρόβλεψη για τις αποζημιώσεις που πρόκειται να καταβληθούν προς τους πληγέντες και βεβαίως πότε θα καταβληθούν αυτές, μετά από την προσήκουσα εξέταση των αιτήσεων από τις επιτροπές που έχετε συστήσει.

Και βεβαίως, κύριε Πρόεδρε, έχει μείνει αναπάντητο το ερώτημά μου, ποια είναι τα άμεσα μέτρα που πρόκειται να λάβει η ΕΥΔΑΠ ή και η Κυβέρνηση, με αρμόδιο το εποπτεύον Υπουργείο, προκειμένου να μην έχουμε τις γνωστές καταστροφές από την πρώτη βροχή που πέφτει και δημιουργεί τα γνωστά σε όλους ζητήματα.

Αυτό ήταν το περιεχόμενο της επίκαιρης ερώτησής μου, κύριε Υφυπουργέ, σε αυτό σας παρακαλώ να απαντήσετε, διότι εκείνο για το οποίο εμείς σας ελέγχουμε, είναι ότι τα χρήματα που δώσατε δεν είναι επαρκή. Γνωρίζετε ότι υπάρχουν δήμοι, ειδικότερα στη Δυτική Αττική, που διαμαρτύρονται γιατί δεν τους έχετε δώσει χρήματα ικανά για την κατασκευή έργων, για να αποφεύγονται οι καταστροφές από τις πρώτες βροχοπτώσεις. 'Οπως επίσης, το ερώτημα είναι: Χρειαζόνταν αυτές οι διαφημίσεις για τα λεγόμενα αντιπλημμυρικά έργα και μάλιστα χρειάζονταν η δαπάνη των 85 εκατομμυρίων; Να διαφημίσουν τι;

Δικαιούμαι να κάνω αυτό το ερώτημα τι χρειάζεται αυτή η διαφήμιση; Η καλύτερη διαφήμιση είναι η εκτέλεση των έργων, που αποτρέπουν ζημιές και καταστροφές.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για να δευτερολογήσει.

ΧΡΗΣΤΟΣ ΒΕΡΕΛΗΣ (Υφυπ.ΠΕ.ΧΩ.Δ.Ε.): Από μελέτη που έχει κάνει η ΕΥΔΑΠ, κύριε Πρόεδρε, έχει διαπιστωθεί ότι τετρακόσια ογδόντα χιλιόμετρα ρεμάτων έχουν μπαζωθεί.

Για να υπάρξει δυνατότητα να έχουμε μια αποτελεσματική ροή των ομβρίων θα έπρεπε να έχουμε τη δυνατότητα να κάνουμε άμεσα έργα, συνολικής αξίας 250 δισ. δραχμών. Από τα έργα αυτά, μέχρι σήμερα έχει ολοκληρωθεί μόνο το 25%.

Η Κυβέρνηση έχει εξασφαλίσει, έχει μελετήσει και έχει ξεκινήσει τη διαδικασία, στην 4ετία 1996-1999, έργων αξίας 100 δισ. δραχμών.

'Ηθελα να πω στον κ. Κουβέλη, ότι η προσπάθεια που έχει γίνει από το Υπουργείο στο τελευταίο διάστημα, την οποία ανέφερα και στην πρωτολογία μου ήταν να καθαριστούν πενήντα πέντε χιλιάδες φρεάτια, με συνολικό κόστος 1,5 δισ. δραχμών.

Επίσης, ήθελα να αναφέρω ότι οι αιτήσεις, που έχουν γίνει και οι οποίες ακόμα κατατίθενται και είναι σε επεξεργασία, θα έχουν ένα κόστος που αυτήν τη στιγμή δεν μπορεί να υπολογιστεί, διότι δεν έχει τελειώσει η διαδικασία υποβολής των αιτήσεων. Παρ' όλα αυτά, το 30% από την επιβάρυνση για βιοτεχνίες, καταστήματα και βιομηχανίες, θα είναι δωρεάν επιχορήγηση, το 70% δάνειο με δέκα μονάδες επιδοτούμενο επιτόκιο. Για δε τις οικοσκευές θα υπάρχει κόστος αντικατάστασης 2 εκατ. δρχ. και έκτακτο ποσό 200.000 δραχμών.

Συγκεκριμένο στοιχείο είναι ότι αυτήν τη στιγμή υπάρχουν 40 εκατ. δρχ. στο λογαριασμό των κοινωνικών βοηθειών του νομαρχιακού διαμερίσματος Πειραιά και αυτό λαμβάνοντας υπόψη ότι μέχρι το 1994 ουδεμία μέριμνα υπήρχε.

Σε ό,τι αφορά τα άμεσα αντιπλημμυρικά έργα ιδιαίτερα στη περιοχή του Πειραιά, γιατί είναι ένας πολύ μακρύς κατάλογος, ήθελα να ενημερώσω ότι αυτήν τη στιγμή έχουν δημοπρατηθεί έργα αξίας 11 δισ. στην περιοχή του Πειραιά.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό. 

Τέταρτη στην ημερήσια διάταξη είναι η επίκαιρη ερώτηση πρώτου κύκλου με αριθμό 14, κατατεθείσα στις 16-10-96 του Βουλευτού του ΔΗ.Κ.ΚΙ. κ. Ι. Δημαρά προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης να καλύψει τα κενά σε διδακτικό προσωπικό, κατά τη νέα σχολική χρονιά.

Η επίκαιρη ερώτηση έχει ως ακολούθως: 

"Η νέα σχολική χρονιά άρχισε με τεράστιες ελλείψεις σε διδακτικό προσωπικό και αίθουσες.

Σχετικά με εκτιμήσεις της ΟΛΜΕ, τη φετινή χρονιά θα χαθούν 80.000 ώρες διδασκαλίας και αυτό, διότι υπάρχουν ελλείψεις σε αίθουσες που ξεπερνούν τις 27.000, ενώ από το εκπαιδευτικό δυναμικό λείπουν περίπου καθηγητές και δάσκαλοι.

Επειδή η κατάσταση αυτή ταλαιπωρεί εκπαιδευτικούς και μαθητές και περιορίζει σημαντικά τη δυνατότητα επαρκούς διδασκαλίας.

Επειδή το θέμα είναι κατεπείγον, γιατί άρχισε η σχολική χρονιά 

Ερωτάται ο κύριος Υπουργός Εθνικής Παιδείας και Θρησκευμάτων, για τα μέτρα που σχεδιάζει να πάρει η Κυβέρνηση, ώστε να καλυφθούν άμεσα τα κενά.

Ο κύριος Υφυπουργός Εθνικής Παιδείας και Θρησκευμάτων έχει το λόγο, για 3 λεπτά για να πρωτολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπ.Εθνικής Παιδείας και Θρησκευμάτων): Κύριε Πρόεδρε, αν ο αγαπητός συνάδελφος κ. Δημαράς απευθυνόταν στις υπηρεσίες του Υπουργείου Παιδείας θα είχε ακριβέστερα νούμερα.

Για παράδειγμα έχουμε λιγότερες ανάγκες σε νέες αίθουσες, αλλά έχουμε πολύ περισσότερες των κενών για αναπλήρωση σε δασκάλους και καθηγητές. Είναι περίπου δεκαπέντε χιλιάδες το νούμερο των νέων αιθουσών που απαιτείται, αλλά είναι περίπου έξι χιλιάδες ο αριθμός δασκάλων και καθηγητών, τρεις χιλιάδες και τρεις χιλιάδες πεντακόσιες αντίστοιχα, που απαιτούνται για την κάλυψη των κενών.

Πρώτα απ' όλα θα ήθελα να απαντήσω στο ερώτημα των αυξανόμενων αναγκών της σχολικής στέγης. Αυτό δεν χρειάζεται να το αντιμετωπίζουμε με μια στατική αντίληψη. Εδώ θα έλεγε κανείς ότι επαληθεύεται το "ουδέν καλόν αμιγές κακού". 'Ενα νέο μέτρο της Κυβέρνησης, όσον αφορά στην κατάτμηση των μεγάλων τμημάτων, όπως το κάναμε για την 1η Γυμνασίου και για την 1η Λυκείου, οδηγεί στην ανάγκη πολλαπλασιασμού των αιθουσών.

Βέβαια, έχουμε μια θετική εξέλιξη, έχουμε μια αρνητική επίπτωση, χρειάζονται και άλλες αίθουσες, αλλά για μας αποτελεί μια διαρκή πρόκληση, στην οποία πρέπει να απαντήσουμε.

Και πράγματι ως Κυβέρνηση απαντούμε. Διότι απ'ό,τι βλέπω έχει εξασφαλιστεί το Δεκέμβριο του '95 ένα πρόγραμμα-μαμούθ 5ετίας, για την αντιμετώπιση των αναγκών της σχολικής στέγης, με στόχο όχι το μπάλωμα κάποιων εκτάκτων καταστάσεων, αλλά τη λύση του προβλήματος της διπλής βάρδιας σε πανελλαδικό επίπεδο. Είναι 360 περίπου τα δισεκατομμύρια από το πρόγραμμα δημοσίων επενδύσεων αλλά και από το δάνειο, το μεγαλύτερο ίσως δάνειο που έχει συνάψει κυβέρνηση της Ευρωπαϊκής 'Ενωσης με το Κοινωνικό Ταμείο του Συμβουλίου της Ευρώπης, ύψους περίπου 144 δισ., για να αντιμετωπιστεί αυτό το πρόβλημα της σχολικής στέγης και, κυρίως, της διπλής βάρδιας, εκεί όπου -εννοώ τους νομούς- είναι εντονότερη η εκδήλωσή του.

Σχετικά τώρα με το θέμα της κάλυψης των κενών, έχει γίνει ήδη διάβημα προς το Υπουργείο Οικονομικών. Ζητούμε περίπου ένα κονδύλι 18.400 εκατομμυρίων. Τα 2.800 εκατ. αφορούν στους δύο μήνες που υπολείπονται για να κλείσει το έτος 1996 και άλλα 15.600 εκατ. για το επόμενο έτος 1997. Είναι πολλαπλοί και σύνθετοι οι λόγοι που οδήγησαν σ'αυτήν την αυξημένη εκδήλωση κενών προς αναπλήρωση. Υπενθυμίζω, επίσης, ότι ο αναπληρωτής στοιχίζει στο Ελληνικό Δημόσιο 400.000 δρχ. το μήνα. Ενδεικτικά αναφέρω...

Κύριε Πρόεδρε, θα ήθελα λίγη παρέκταση του χρόνου, γιατί το θέμα καίει. Απαντούμε σε πάρα πολλά κανάλια και ραδιόφωνα και νομίζω ότι πρώτα απ' όλα πρέπει να ενημερώσουμε τη Βουλή.

ΠΡΟΕΔΡΕΥΩΝ(Παναγιώτης Σγουρίδης): Θα σας τον δώσω. Παρακαλώ, όμως σ' ένα λεπτό να τελειώσετε.

ΙΩΑΝΝΗΣ ΑΝΘΟΠΟΥΛΟΣ(Υφυπ. Εθνικής Παιδείας και Θρησκευμάτων): Είχαμε την ικανοποίηση ενός συνδικαλιστικού αιτήματος, τη μείωση του ωραρίου των καθηγητών που έχουν πέραν των είκοσι ετών διδασκαλίας και υπηρεσίας. Μια ώρα από την 1/9/96 και μια ώρα από την 1/1/97. Τι σημαίνει αυτό; Ανάγκη για χιλίους οκτακοσίους επιπλέον αναπληρωτές στη δευτεροβάθμια εκπαίδευση. Μειώσαμε τον αριθμό του πληθυσμού μιας αίθουσας, των διδασκομένων, από τριάντα πέντε σε τριάντα. Αυτό οδήγησε στην αύξηση των καθηγητών περίπου στους χίλιους διακοσίους ογδόντα οκτώ.

ΠΡΟΕΔΡΕΥΩΝ(Παναγιώτης Σγουρίδης): Συγνώμη, κύριε Υφυπουργέ.

Θα παρακαλούσα τους συναδέλφους Βουλευτές, να μην κάνουν χρήση των κινητών τηλεφώνων εντός της Αίθουσας. Τα κινητά τηλέφωνα θα πρέπει να μένουν κλειστά εντός της Αίθουσας. Ευχαριστώ πολύ.

ΣΤΡΑΤΗΣ ΚΟΡΑΚΑΣ: Σωστά!

ΙΩΑΝΝΗΣ ΑΝΘΟΠΟΥΛΟΣ(Υφυπ. Εθνικής Παιδείας και Θρησκευμάτων): Καθιερώσαμε τα επίπεδα στο μάθημα της Αγγλικής γλώσσας. Προέκυψε υπέρβαση του αριθμού και ανάγκη για κάλυψη συν πεντακοσίων ακόμη θέσεων. Βγαίνει έτσι ο αριθμός των τριών χιλιάδων πεντακοσίων. Εδώ βέβαια, πρέπει να πούμε ότι στην πρωτοβάθμια εκπαίδευση, όπου είχαμε και αύξηση των αρχικώς διοριζομένων σε οργανικές θέσεις δασκάλων, αυτό οδήγησε και στην αύξηση των κενών προς αναπλήρωση, σε ποσοστό 7%, διότι, όσο αυξάνει ο αριθμός των οργανικά διορισμένων, τόσο αυξάνει και ο αριθμός των κενών προς αναπλήρωση, διότι υπάρχουν εγκυμοσύνες, υπάρχουν αναρρωτικές άδειες και χίλια δυο άλλα αίτια.

Επίσης, ένας μεγάλος αριθμός εκπαιδευτικών εδώ και αρκετά χρόνια απορροφάται σε άλλες δραστηριότητες του δημόσιου τομέα και, όπως ξέρουμε όλοι μας σχεδόν, ένας μεγάλος αριθμός καταλήγει στα βουλευτικά γραφεία, σε άλλες υπηρεσίες. Διότι από το χώρο της εκπαίδευσης, κυρίως, αντλείται το περισσότερο επιστημονικό δυναμικό που στελεχώνει αυτά τα γραφεία και τις υπηρεσίες.

Προφανώς, εάν πούμε ότι δεν θα αποσπούμε και εμείς και οι άλλοι δημόσιοι... 

ΠΡΟΕΔΡΕΥΩΝ(Παναγιώτης Σγουρίδης): Σας παρακαλώ, κύριε Υφυπουργέ, τελειώνετε.

ΙΩΑΝΝΗΣ ΑΝΘΟΠΟΥΛΟΣ(Υφυπ. Εθνικής Παιδείας και Θρησκευμάτων): Τελειώνω, τελειώνω.

Εάν δεν αποσπούν λοιπόν καθηγητές και δασκάλους, οπωσδήποτε θα υπάρξουν κενά σε άλλους τομείς της Δημόσιας Διοίκησης, αλλά τουλάχιστον να υπάρξει μια ισόρροπη διασπορά, ώστε να μην αντλούνται οι περισσότεροι από το χώρο.

ΠΡΟΕΔΡΕΥΩΝ(Παναγιώτης Σγουρίδης): Κύριε Ανθόπουλε, νομίζω ότι γίνατε κατανοητός.

Ο κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κύριε Πρόεδρε, θέλω να ευχαριστήσω τον Υφυπουργό Παιδείας, κ.Ανθόπουλο, που πριν λίγο προσπάθησε να με νουθετήσει δείχνοντάς μου το δρόμο μέσω του οποίου θα προσπαθούσα να βρω -και θα έβρισκα- τα στοιχεία που αφορούν την Παιδεία. Θέλω λοιπόν να πληροφορήσω και σας και το Σώμα, ότι εγώ τη δουλειά μου την έκανα. Απευθύνθηκα στο Γραφείο Τύπου του Υπουργείου Παιδείας, δύο μέρες πριν.

Μιλήσαμε με τον κ. Τσεκούρα, ο οποίος είναι εκεί και ο οποίος μας είπε ότι δεν είναι σε θέση αυτήν την στιγμή να μας δώσει τα στοιχεία, διότι έτοιμα θα τα έχει την επόμενη εβδομάδα. Επομένως είμαι υποχρεωμένος να καταφύγω στις πηγές πληροφόρησης εκείνες, οι οποίες και αξιόπιστες είναι και τις οποίες θα θέσω υπόψη σας. 'Ο,τι στοιχεία έχω στα χέρια μου, τα βρήκα από την ΟΛΜΕ.

Οι καθηγητές λοιπόν της Ομοσπονδίας Λειτουργών Μέσης Εκπαίδευσης λέει ότι πρέπει να προσληφθούν τούτη την ώρα τρεις χιλιάδες περίπου καθηγητές μόνο στο Λεκανοπέδιο της Αττικής ότι το σύνολο των καθηγητών, οι οποίοι λείπουν είναι εξ χιλιάδες πεντακόσιοι και ότι διαπιστώνει -ακούστε τρομακτικό αριθμό- πως περισσότερες από ογδόντα χιλιάδες ώρες διδακτικές χάνονται κάθε βδομάδα σε γυμνάσια και λύκεια της Χώρας λόγω της έλλειψης των καθηγητών. Μόνο στον Πειραιά -τα στοιχεία, κύριε Υπουργέ, τα βρήκα από την ΕΛΜΕ- λένε ότι αυτήν τη στιγμή λείπουν πενήντα επτά σχολικά κτίρια και επτακόσιες σαράντα πέντε σχολικές αίθουσες. Υπάρχει έλλειψη διακοσίων πενήντα καθηγητών και χάνονται πέντε χιλιάδες διδακτικές ώρες την εβδομάδα.

Μας αναφέρατε νούμερα και δισεκατομμύρια, τα οποία είστε διατεθειμένοι βάσει ενός προγράμματος να διαθέσετε, ώστε να καλύψετε τις ανάγκες στο χώρο της δημοτικής, της μέσης και της ανώτερης εκπαίδευσης.

Αναρωτιέμαι, όμως, αν έχετε και σεις διαπιστώσει τις τεράστιες ελλείψεις, τις σχεδόν δραματικές συνθήκες που επικρατούν στα σχολεία της Χώρας. Επίσης τι έχετε αλήθεια να απαντήσετε στους μαθητές και στους γονείς τους. Η κατάσταση έχει ξεπεράσει την ανοχή των απλών συμπολιτών και συμπατριωτών μας και ξέρετε πολύ καλά πως ετούτη την ώρα που μιλάμε στο 3ο Λύκειο του Κορυδαλλού γονείς και μαθητές απεργούν, δεν μπαίνουν μέσα. Στο Περιστέρι πριν από δυο μέρες οι γονείς με τα παιδιά, στο μεγάλο θέμα προγραμμάτων δημιουργικής απασχόλησης, έκλεισαν τρία δημοτικά σχολεία. Η εκπληκτική παρατήρηση ενός δασκάλου από αυτούς που έχετε εσείς διορίσει, διότι τους άλλους τους πληρώνουν οι γονείς -δεν ξέρετε το θέμα-λέει πως αυτά είναι φαινόμενα μαύρης αγοράς και οι δάσκαλοι είναι ανασφάλιστοι.

Τελειώνω, λέγοντας την παρατήρηση της πρώτης παγκόσμιας συνδιάσκεψης διεθνούς οργάνωσης εκπαιδευτικών που λέει τα εξής: 'Ενα 'Εθνος που δεν επενδύει στην εκπαίδευση του λαού του δεν μπορεί να ελπίζει, ούτε καν να ονειρεύεται ότι θα είναι οικονομικά ή πολιτικά σταθερό.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δυο λεπτά να δευτερολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευματων): Δεν είχα την πρόθεση καθόλου να ελέγξω τον αγαπητό συνάδελφο, ούτε για τη Βουλευτική του, ούτε για τη δημοσιογραφική του δραστηριότητα. Απλούστατα τον ενημερώνω, ότι δεν απευθύνθηκε σε εκείνον ο οποίος θα μπορούσε να του δώσει πραγματικά τις χρήσιμες πληροφορίες και τα νούμερα, διότι η ερώτηση έχει ημερομηνία 15.4.96. Η διεύθυνση της πρωτοβάθμιας και η διεύθυνση της δευτεροβάθμιας εκπαίδευσης μου έδωσαν τα στοιχεία που προανέφερα με τα έγγραφά τους με ημερομηνία 4 Οκτωβρίου η μία και 7 Οκτωβρίου η άλλη. Επομένως υπήρχαν αυτά αλλά ο κ. Τσεκούρας αγνοούσε απλούστατα την ύπαρξή του. Από εκεί και πέρα θα ήθελα να σας πω ότι το Υπουργείο Παιδείας αναγνωρίζει το πρόβλημα που υπάρχει. Γι' αυτό ακριβώς και καταβάλει όλες εκείνες τις προσπάθειες, προκειμένου να αντιμετωπισθούν με τον καλύτερο και τον ταχύτερο τρόπο. 'Ηδη έχουμε ζητήσει μια προέγκριση πιστώσεων, προκειμένου να καλυφθούν κάποια κενά με πυροσβεστικό βέβαια χαρακτήρα. Από εκεί και πέρα, όμως, θα πρέπει να εξαντλήσουμε όλες τις οικονομικές δυνατότητες για να καλύψουμε τα περισσότερα...

ΠΡΟΕΔΡΕΥΩΝ(Παναγιώτης Σγουρίδης): Τι σας απήντησε ο κύριος Υπουργός Εθνικής Οικονομίας.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): 'Εχω επικοινωνήσει πρώτα απ' όλα με τον αρμόδιο Υφυπουργό επί του προϋπολογισμού τον κ. Χριστοδουλάκη, ο οποίος υποσχέθηκε ότι εντός των ημερών θα εξασφαλίσει αφ ενός την προέγκριση, αφ' ετέρου την οριστική επίλυση του θέματος, ίσως και σε μια σύσκεψη του Υπουργείου Παιδείας, του Υπουργείου Οικονομικών, ίσως και του ιδίου του Πρωθυπουργού.

ΠΡΟΕΔΡΕΥΩΝ(Παναγιώτης Σγουρίδης): Διότι αυτή είναι η ουσία του πράγματος.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Πιστεύω ότι στα θέματα της παιδείας όλοι διαθέτουμε την ίδια ευαισθησία. 

Επίσης θα ήθελα να πω ότι συνήθως τα νούμερα που δίδονται για τις ελλείψεις και τα κενά των καθηγητών και δασκάλων είναι κατ' αρχήν υπερβολικά. Ξεκινήσαμε με οκτώ χιλιάδες πεντακόσια και μετά από κάποιους ελέγχους που κάναμε τα κατεβάσαμε στα εξ χιλιάδες πεντακόσια. 'Εδωσα την εντολή να συγκροτηθεί και μια επιτροπή, όχι ελέγχου των προϊσταμένων με την έννοια του αστυνομικού ελέγχου, αλλά μιας ενδελεχούς καταγραφής επί τόπου των αναγκών, διότι από τη στιγμή κατά την οποία δεν υπάρχει η αναγκαία μηχανοργάνωση, που να μας δίνει μια αληθή αποτύπωση της πραγματικής εικόνας, τουλάχιστον με επιτόπια επίσκεψη παραγόντων του Υπουργείου Παιδείας και συνεργασίας τους με τους κατά τόπους αρμοδίους.

Διότι, αγαπητοί συνάδελφοι, υπάρχουν και καταχρηστικά φαινόμενα, τα οποία πρέπει να ελέγξουμε και να πατάξουμε.

Εγώ απλούστατα ως νέος Υφυπουργός απ'αυτήν τη θέση, μπορώ να πω ότι του χρόνου δε θα υπάρξει το πρόβλημα με τις διαστάσεις που εκδηλώθηκε φέτος και πιστεύω ότι από το 1998 θα μπούμε σε μία ομαλή πορεία με προέλεγχο, προληπτική πολιτική πάνω σε αυτό το θέμα...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού)

Συγνώμη, κύριε Πρόεδρε. 'Ενα λεπτό.

...διότι, υπάρχει συνήθως εδώ και χρόνια μία έλλειψη συντονισμού. Λαμβάνει δηλαδή, το Υπουργείο κάποια μέτρα για την εκπαίδευση χωρίς εκ προοιμίου ή προηγουμένως, να έχει εξασφαλίσει και από το Υπουργείο Οικονομικών -και τα ξέρει πολύ καλά ο κ. Τσοβόλας- μία προέγκριση ή οπωσδήποτε μία έγκριση δαπανών που πρόκειται να γίνουν.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα Δυτικά Γενικά Θεωρεία, αφού προηγουμένως ξεναγήθηκαν στην 'Εκθεση της Αίθουσας Ελευθερίου Βενιζέλου, τριάντα οκτώ μαθητές και δύο συνοδοί καθηγητές από το Τεχνικό Επαγγελματικό Λύκειο Ν. Λιοσίων και άκουσαν και αυτοί με τα ίδια τους τα αυτιά το τι ακριβώς συμβαίνει με τα θέματα της Παιδείας.

(Χειροκροτήματα από όλες τις Πτέρυγες)

Επίκαιρες Ερωτήσεις Δεύτερου Κύκλου: 

Η πρώτη στην ημερήσια διάταξη με αριθμό 10/14-10-96 Επίκαιρη Ερώτηση της Βουλευτού της Νέας Δημοκρατίας κυρίας 'Αννας Ψαρούδα-Μπενάκη προς τον Υπουργό Εθνικής Παιδείας και Θρησκευμάτων, σχετικά με τις κινητοποιήσεις των μελών του Διδακτικού και Ερευνητικού Προσωπικού (Δ.Ε.Π.), των Πανεπιστημίων και τη λήψη των αναγκαίων μέτρων για την αποκατάσταση της λειτουργίας των, έχει ως ακολούθως:

"Η νέα ακαδημαϊκή χρονιά άρχισε με κύμα κινητοποιήσεων και απεργιών, καθώς οι σύλλογοι των μελών Δ.Ε.Π. (Διδακτικού και Ερευνητικού Προσωπικού) των Πανεπιστημίων αποφασίζουν ο ένας μετά τον άλλον την αποχή από τα διδακτικά τους καθήκοντα.'Ηδη έχει ματαιωθεί η έναρξη των μαθημάτων στο Εθνικό Μετσόβιο Πολυτεχνείο, στο Πανεπιστήμιο Ιωαννίνων, στο Πάντειο Πανεπιστήμιο, στη Νομική Σχολή Αθηνών και αναμένεται η γενίκευση της αποχής. Αιτία είναι η αιφνιδιαστική και παντελώς αδικαιολόγητη, με τροπολογία της τελευταίας στιγμής, στο ν.2413/96 ('Αρθρο 58) κατάργηση του άρθρου 7 παρ. 1 ν.2083/92 με την οποία καταργήθηκε αυθαίρετα η δυνατότητα εξέλιξης των μελών του Διδακτικού και Ερευνητικού Προσωπικού.

Επειδή η κατάσταση αυτή παραλύει την Ανώτατη Εκπαίδευση, ταλαιπωρεί αφάνταστα τους διδασκομένους και αποκαρδιώνει τους πρωτοετείς φοιτητές, ερωτάται ο κύριος Υπουργός Παιδείας σε ποιές ενέργειες θα προβεί για την αποκατάσταση της λειτουργίας των Πανεπιστημίων και ειδικότερα, αν θα δηλώσει ότι θα επαναφέρει τη δυνατότητα εξέλιξης των μελών του Διδακτικού Επιστημονικού Προσωπικού, δήλωση που ασφαλώς θα τερματίσει τις κινητοποιήσεις."

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος, έχει το λόγο για 3 λεπτά για να πρωτολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, πραγματικά είναι καλοπροαίρετη η Επίκαιρη Ερώτηση της κας Ψαρούδα-Μπενάκη και θα έλεγα ότι κάνει μία σωστή παραίνεση προς την Κυβέρνηση, αλλά και μία ατυχή πρόβλεψη συγχρόνως, με την έννοια ότι ζητά από τον Υπουργό να δηλώσει τι μέτρα πρόκειται να λάβει για την αντιμετώπιση του προβλήματος και προβλέπει ατυχώς, ότι, αν δηλώσει τα καλά μέτρα, τότε ασφαλώς θα τερματιστούν οι κινητοποιήσεις. Η δήλωση έγινε αλλά οι κινητοποιήσεις δεν τερματίστηκαν.

Υπενθυμίζω ότι πολύ πριν από την κατάθεση της Επίκαιρης Ερώτησης της αξιότιμης συναδέλφου στις 14-10-96, ο κύριος Υπουργός στις 4-10-96 με δελτίο τύπου ανακοινώνει ότι ύστερα από συνάντηση που είχε με τους εκπροσώπους της Π.ΟΣ.Δ.Ε.Π., της Πανελλήνιας Ομοσπονδίας Διδακτικού και Επιστημονικού Προσωπικού, συνεφώνησε στην ανάγκη αναθεώρησης μεταρρύθμισης του θεσμικού πλαισίου των Πανεπιστημίων και σε εύλογο χρονικό διάστημα θα επιδιωχθεί η ευρύτερη δυνατή συναίνεση όλων των ενδιαφερόμενων φορέων όσον αφορά την περισσότερο ευέλικτη λειτουργία των Α.Ε.Ι.

Επίσης, δήλωσε κατηγορηματικά ότι θα προβεί στην ταχύτερη δυνατή άρση της τροπολογίας που κατάργησε τις μεταβατικές ρυθμίσεις του άρθρου 7 παρ.1 του ν. 2083/92, με την ταυτόχρονη επίλυση του προβλήματος των χρονοβόρων διαδικασιών κρίσης των μελών Δ.Ε.Π.

Επίσης, στις 13.10.96, μετά τη συνάντηση που είχε με τη Σύνοδο των Πρυτάνεων στην Πάτρα, δήλωσε ότι θα καταθέσει το συντομότερο δυνατόν νομοθετική ρύθμιση στη Βουλή, με την οποία θα επαναφέρεται το δικαίωμα εξέλιξης των μόνιμων μελών ΔΕΠ, σύμφωνα με τις μεταβατικές ρυθμίσεις του άρθρου 7 παρ. 1 του ν. 2083/92. 

Με τη ρύθμιση αυτή θα αρθούν επίσης τυχόν αδικίες, που έχουν δημιουργηθεί από την καθυστέρηση των διαδικασιών κρίσης μελών ΔΕΠ στα πανεπιστήμια. Η ρύμιση αυτή αναμένεται ότι θα έχει ψηφισθεί έως τις 15 Δεκεμβρίου. Παρά, όμως, τις δηλώσεις, τις συγκεκριμένες δεσμεύσεις του Υπουργού, η κρίση δεν παρήλθε. Ελπίζουμε και με τη δική σας συνεργασία να πεισθεί ο πανεπιστημιακός χώρος ότι η ειλικρινής πρόθεση της Κυβέρνησης είναι να διευθετήσει αυτό το ζήτημα, σύμφωνα με τις συγκεκριμένες δεσμεύσεις και να αρθούν αυτές οι κινητοποιήσεις. 

ΠΡΟΕΔΡΕΥΩΝ (Παναγιώτης Σγουρίδης): Η κα Μπενάκη έχει το λόγο για δύο λεπτά.

ΑΝΝΑ ΜΠΕΝΑΚΗ - ΨΑΡΟΥΔΑ: Είναι ευχάριστο, κύριε Πρόεδρε, ότι ο Υπουργός Παιδείας ρητά και απερίφραστα αναιρεί ένα ακόμη μέτρο, το οποίο έλαβε ο προκάτοχός του Υπουργός, και επομένως συμπληρώνει όλη αυτή την αλυσίδα των καταργήσεων και αναιρέσεων, την οποία παρακολουθούμε στο Υπουργείο Παιδείας και η οποία όμως, έχει αναστατώσει τα πανεπιστήμια, αλλά και γενικότερα το χώρο της παιδείας.

Δέχομαι ευχαρίστως τη διαβεβαίωση ότι μέχρι τις 15 Δεκεμβρίου θα έχει επανέλθει η καταργηθείσα διάταξη, η οποία καταργήθηκε τελείως αμελέτητα και αυθαίρετα με τροπολογία της τελευταίας στιγμής. Αλλά το γεγονός ότι δεν σταματούν οι κινητοποιήσεις των μελών του διδακτικού και ερευνητικού προσωπικού είναι πολύ χαρακτηριστικό και ασφαλώς σημαίνει, ότι το πρόβλημα δεν είναι μόνο η άνετη εξέλιξη μιας ορισμένης κατηγορίας μελών ΔΕΠ, εκείνων που υπηρετούσαν κατά την ψήφιση του Ν. 2083/92, αλλά είναι πολύ γενικότερο και οφείλεται πραγματικά στην ανάλγητη, θα έλεγα, στάση του Υπουργείου Παιδείας τα τελευταία τρία χρόνια.

Πληροφορώ το Σώμα -και είναι γνωστό σε όλους τους εργαζόμενους στα πανεπιστήμια- ότι κατά τα τρία τελευταία χρόνια δεν προκηρύχθηκε ούτε μία θέση ΔΕΠ και μόλις τον Ιούλιο του 1996 εγκρίθηκαν πιστώσεις για τριακόσιες περίπου θέσεις.

'Αρα το θέμα δεν είναι μόνο ότι μπλοκαρίστηκαν τελείως οι θέσεις των μελών ΔΕΠ και επομένως η εξέλιξή τους, -άρα και να δοθεί αυτή η επαναφορά της καταργηθείσας διαταξης πάλι δε λύνει το πρόβλημα- το πρόβλημα είναι ότι αυτήν τη στιγμή υπάρχει σωρεία αξιολογοτάτων επιστημόνων, που, είτε περιμένουν την εξέλιξή τους, είτε είναι έξω από τα πανεπιστήμια και θέλουν να μπουν μέσα και δε δίνονται θέσεις από το Υπουργείο Παιδείας. Είναι χαρακτηριστικό άλλωστε, ότι και ο προγραμματισμός των θέσεων, που συνήθως χρησιμοποιείται ως επιχείρημα γιατί δε δίδονται θέσεις, προγραμματισμός που πρέπει να γίνει από τα πανεπιστήμια, έχει γίνει ήδη, εκκρεμεί στο Υπουργείο Παιδείας και ούτε και αυτό το θέμα προχωρεί, έτσι ώστε να φτάνουμε στην πλήρη απόφραξη της εξέλιξης των μελών ΔΕΠ, με συνέπεια να μην μπορεί να εισέλθει νέο αίμα στα πανεπιστήμια.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Για να μη δημιουργούνται εντυπώσεις και μέσα σ' αυτήν την Αίθουσα, δεν υπήρξε διάσταση απόψεων, ούτε ανακολουθία μεταξύ του πρώην και του νυν Υπουργού Παιδείας στο συγκεκριμένο θέμα. 'Ηταν δέσμευση και του κ. Γεωργίου Παπανδρέου, ότι επρόκειτο πραγματικά να άρει τις συνέπειες του άρθρου 7, παρ. 1, του ν. 2083/92, που είχε ανακληθεί.

Επομένως, ο κ. Αρσένης πολύ καλά έκανε και δεσμεύθηκε να ανακαλέσει την κατάργηση του άρθρου 7, παρ. 1 και να επανέλθει το παλαιότερο καθεστώς.

Αλλά εκτός από αυτό, που νομίζω ότι δεν μπορεί να αποτελεί ύστερα από τη ρητή δέσμευση του Υπουργού, λόγω κινητοποιήσεων στον πανεπιστημιακό χώρο και με τις προγραμματικές δηλώσεις, αλλά και στις δηλώσεις που προηγουμένως ανέγνωσα στο Σώμα έχει καταστεί σαφές ότι προχωρεί η Κυβέρνηση σε μια αναθεώρηση-μεταρρύθμιση του νομοθετικού νομικού πλαισίου για τα ΑΕΙ, έτσι ώστε να διασφαλισθεί η περισσότερη ευελιξία τους, αλλά και η αυτονομία τους και η περισσότερη χρηματοδότησή τους. Δε θέλω να χαρακτηρίσω τους λόγους που παρατείνουν αυτό το φαινόμενο της κινητοποίησης στα πανεπιστήμια, παρά τις σχετικές δεσμεύσεις του Υπουργού, αλλά συνήθως δίδεται και ένας ελάχιστος χρόνος πίστωσης από τη δήλωση έως την υλοποίηση. Εδώ δεν υπήρξε ούτε αυτός.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.

Δεύτερη είναι η με αριθμό 16/16.10.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Γεωργίας, σχετικά με τα μέτρα προστασίας των γαλακτοπαραγωγών.

Η Επίκαιρη Ερώτηση έχει ως ακολούθως:

"Τα τελευταία χρόνια ένα από τα πιο οξυμμένα προβλήματα στην κτηνοτροφία είναι η δραστική μείωση της τιμής του γάλακτος στον παραγωγό (μείωση 30%-40%) με ταυτόχρονη αύξηση του κόστους παραγωγής (ζωοτροφές, φάρμακα, ενέργεια και άλλα).

Εξ αιτίας της πολιτικής της Κυβέρνησης οι κτηνοτρόφοι είναι στο έλεος των εμπόρων και 3-4 γαλακτοβιομηχανιών που μονοπωλούν τον τομέα του γάλακτος, κερδοσκοπώντας σε βάρος των κτηνοτρόφων, αλλά και των καταναλωτών, ενώ ταυτόχρονα συνεχίζονται οι αθρόες και ανεξέλεγκες εισαγωγές που εκτοπίζουν την εγχώρια παραγωγή. Ωστόσο, αντί η Κυβέρνηση να προχωρήσει στη λήψη μέτρων προστασίας της εγχώριας παραγωγής, των κτηνοτρόφων, αλλά και των καταναλωτών, καλούνται οι κτηνοτρόφοι να πληρώσουν πρόστιμα συνυπευθυνότητας για το αγελαδινό γάλα πέρσι 1,3 δισ. δραχμές και φέτος, όπως προβλέπεται, πάνω από 1 δισ. δραχμές.

Ερωτάται ο κύριος Υπουργός:

Τι μέτρα θα πάρει για τη στήριξη της τιμής του γάλακτος στα χέρια του παραγωγού, ώστε να διασφαλισθούν τιμές μεγαλύτερες κατά 20% από τις τιμές του 1994;

Τι ενέργειες θα κάνει για να μην πληρωθεί το πρόστιμο συνυπευθυνότητας στο αγελαδινό γάλα, όταν η ποσόστωση δεν καλύπτει καν τις ανάγκες της Χώρας μας;

Τι μέτρα θα πάρει για την προστασία της εγχώριας παραγωγής από τις αθρόες εισαγωγές και από την ασυδοσία και κερδοσκοπία των γαλακτοβιομηχανιών;

Πώς σκοπεύει η Κυβέρνηση να ρυθμίσει τα χρέη προς την ΑΤΕ που πνίγουν τους κτηνοτρόφους;

Ο Υπουργός Γεωργίας κ. Τζουμάκας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, θα προσπαθήσω να αναφερθώ επιγραμματικά στα θέματα, γιατί σε τρία λεπτά δεν μπορεί να αναπτυχθεί ένα τόσο σοβαρό ζήτημα.

Το θέμα της τιμής του γάλακτος έχει πάρα πολλές όψεις και τα θέματα που θέτει ο συνάδελφος κ. Μπούτας έχουν βάση. Αγνοεί όμως έναν παράγοντα, ότι έχουμε ελεύθερη αγορά και έχουμε προσφορά και ζήτηση. Η τιμή δεν μπορεί να διαμορφωθεί από την Κυβέρνηση.

Παρ'όλα ταύτα, για το γάλα έχουμε κάνει μέχρι τώρα δύο διεπαγγελματικές συσκέψεις με όλους όσους εμπλέκονται στο προϊόν και δηλώσαμε ότι αποδεχόμαστε τη θέση όλων των παραγωγών και των άλλων που έχουν σχέση με τη μεταποίηση, ότι φέτος δεν θα υπάρξει τιμή γάλακτος κάτω από 220 δραχμές για το αιγοπρόβειο. Και δεν πρέπει κανένας κτηνοτρόφος, κανένας παραγωγός να δώσει γάλα κάτω από 220 δραχμές.

Δεύτερον, είναι αλήθεια ότι οι γαλακτοβιομηχανίες ανέβασαν την τιμή στο αγελαδινό γάλα σε απαράδεκτα ύψη. Οι τιμές αυτές είναι προκλητικές, ενώ την ίδια ώρα στον παραγωγό η τιμή παραμένει καθηλωμένη, γιατί αυτή είναι η διαδικασία της αγοράς.

Εμείς θέλουμε να το συνομολογήσουμε αυτό και να μπορέσουμε και εμείς από τη δική μας πλευρά, παρ'ότι δεν έχουμε τη δυνατότητα ως Κυβέρνηση να επέμβουμε σ'αυτήν τη διαδικασία να ασκήσουμε τη δική μας επιρροή, τη δική μας πίεση για το θέμα της τιμής του αγελαδινού γάλακτος σε σχέση με την αγορά.

Το τρίτο, πως μπορούμε ακόμα περισσότερο, όχι με τη λογική της προσφοράς και της ζήτησης, να κτυπήσουμε περαιτέρω τη νοθεία. Υπάρχει μεγάλη νοθεία στα γαλακτομικά και τυροκομικά προϊόντα. 

(Στο σημείο αυτό ακούγεται ο προειδοποιητικός ήχος λήξης του χρόνου της ομιλίας του κυρίου Υπουργού)

Τι να πούμε, κύριε Πρόεδρε, σε τρία λεπτά για αυτό το τεράστιο θέμα;

ΓΕΩΡΓΙΟΣ ΣΟΥΡΛΑΣ:Ούτε να αρμέξουμε τα πρόβατα δεν προλαβαίνουμε.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Το λιγότερο.

ΜΟΣΧΟΣ ΓΙΚΟΝΟΓΛΟΥ:Αυτός είναι ο Κανονισμός και μετά γίνονται παράπονα ότι δεν ερχόμαστε εδώ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Μετά θα λέει ο κ. Μπούτας ότι δεν έμεινε ικανοποιημένος.

Το δεύτερο έχει σχέση με τη σπέκουλα που γίνεται στην αγορά. Θα θυμάστε ότι πέρσι όλοι αυτοί οι κύριοι, που θέλουν να εκβιάσουν τον παραγωγικό κόσμο της Χώρας και τους κτηνοτρόφους, έλεγαν ότι έχουν σαράντα χιλιάδες τόνους απόθεμα φέτας. Και όταν κάναμε δύο εξονυχιστικούς ελέγχους, αποδείχθηκε ότι ένα μεγάλο τονάζ ήταν νοθεία, από σκόνη γάλα που δεν άντεχε στην αγορά και ένα υπόλοιπο ήταν απλώς μια αναγγελία, ένα ψεύδος. Και το απόθεμα της φέτας περιορίστηκε κάτω από τις δέκα πέντε χιλιάδες τόνους.

'Εχουμε ήδη ένα πρόγραμμα από την Ευρωπαϊκή 'Ενωση, να μοιράσουμε πάνω από τρεις χιλιάδες τόνους φέτα. Φέτα, όμως, γιατί ορισμένοι πιέζουν έξω, η σπέκουλα, να βγάλουν τη "φέτα" που είναι από σκόνη γάλακτος, δηλαδή που δεν έχει καμία σχέση ούτε καν με τυρί που παράγεται από γάλα.

Επίσης, σχετικά με τις εισαγωγές θα ήθελα να πω ότι υπάρχει το καθεστώς των ελευθέρων ζωνών συναλλαγών με τρίτες χώρες, στις οποίες δεν μπορούμε να απαγορεύσουμε εντελώς τις εισαγωγές. 'Ομως, κάνουμε τέτοιους ελέγχους που το τελευταίο εξάμηνο δεν έχει εισαχθεί ούτε ένα γραμμάριο λευκού τυριού, αυτό που λέμε ή σε άρμη, ή αυτό που είναι το ελληνικό, η φέτα. Και θα συνεχιστούν οι έλεγχοι.

Τέλος, για τα χρέη που είπατε, κύριε συνάδελφε, έχουν γίνει κατ' επανάληψη ρυθμίσεις χρεών για τον κόσμο της κτηνοτροφίας. Ως ένα βαθμό είναι τραπεζικές ρυθμίσεις, δηλαδή διευκολύνεται και η Αγροτική Τράπεζα που έχει σημαντικά προβλήματα. Αλλά τον τελευταίο χρόνο έχουμε ρυθμίσει όλα τα θέματα που αφορούν τις υπερημερίες και τους συμβατικούς τόκους. 'Εχουμε δώσει διάρκεια δέκα ετών για να υπάρξει ρύθμιση και να πληρώνονται τα χρέη ένα χρόνο μετά από τη λήξη. Υπάρχουν διευκολύνσεις. Δεν θα έλεγα ότι είναι οι καλύτερες. Πρέπει να υποστηριχθεί η κτηνοτροφία. Χρειάζεται μια άλλη γενικότερη συζήτηση για την κτηνοτροφία. Δε γίνεται να συζητάμε ένα τόσο σοβαρό θέμα μέσα σε τρία λεπτά.

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης):Ακριβώς. 

Ο κ. Μπούτας έχει το λόγο για δύο λεπτά.

ΕΥΑΓΓΕΛΟΣ ΜΠΟΥΤΑΣ:Κύριε Πρόεδρε, ο κύριος Υπουργός μας είπε ότι δίκιο έχουμε, αλλά που να το βρούμε. Νομίζουμε ότι τα μέτρα που μπορεί να πάρει η Κυβέρνηση και δεν τα παίρνει είναι η χρηματοδότηση των συνεταιριστικών οργανώσεων με χαμηλό επιτόκιο, για να έχουν τη δυνατότητα να παρέμβουν στην αγορά, έτσι που να διαμορφώσουν την τιμή του γάλακτος πάνω από τις 220 δραχμές, οι οποίες δεν είναι εξασφαλισμένες. Επίσης, είναι και πολύ χαμηλή όταν πρόπερσι είχε 290 δραχμές το αιγοπρόβειο γάλα.

Τα μέτρα τα οποία παίρνετε, κύριε Υπουργέ, δεν βοηθούν την ανάπτυξη της κτηνοτροφίας παρά συμβάλλουν στην καταστροφή. Και αυτοί οι άνθρωποι οι οποίοι δέχονται όλες τις καιρικές συνθήκες έξω, τις αντίξοες, καταστρέφονται. Δεν μπορούμε να κάνουμε επίκληση των συμφωνιών της GATT, της ΚΑΠ και να μην παίρνουμε εθνικά μέτρα για να στηρίξουμε αυτό το κομμάτι του Ελληνικού Λαού, που τελικά κατοικεί στην ύπαιθρο. 'Ετσι γεμίζει η ύπαιθρος, αλλιώς δε θα υπήρχε άνθρωπος, κύριε Υπουργέ.

Γι' αυτό, λοιπόν, εμείς θεωρούμε σαν Κομμουνιστικό Κόμμα, ότι πρέπει να παρθούν εθνικά μέτρα. Πρέπει να παρθούν μέτρα για τη γαλακτοβιομηχανία, για τις τρεις έως τέσσερις γαλακτοβιομηχανίες, οι οποίες λυμαίνονται το κύκλωμα και στην τελική ανάλυση δεν εκμεταλλεύονται μόνο τους κτηνοτρόφους, αλλά και όλο το καταναλωτικό κοινό. Η Κυβέρνηση, δυστυχώς, δεν παρεμβαίνει στο να πάρει μέτρα για να σταματήσει αυτή η αισχροκέρδεια που γίνεται εις βάρος των κτηνοτρόφων.

Πιστεύουμε ότι οι ίδιοι οι κτηνοτρόφοι, κύριε Υπουργέ, με τους αγώνες τους θα επιβάλλουν τη λύση των προβλημάτων και θα έχουν δίκιο και εμείς σαν κόμμα θα τους στηρίξουμε και θα πρωτοστατήσουμε.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Κύριε Πρόεδρε, θα ήθελα να συνεχίσω την τοποθέτησή μου, σχετικά με το ερώτημα του κυρίου συναδέλφου, για την ποσόστωση στο αγελαδινό γάλα και τι θα γίνει που έχουν έλθει τα πρόστιμα. Είναι σαφές, ότι υπάρχει μια συναποδοχή, ότι έχουμε ένα ορισμένο όριο ποσόστωσης και επειδή το έχουμε υπερβεί -σημαίνει ότι έχουμε ανάγκη από φρέσκο γάλα αγελαδινό- θα πρέπει να πληρωθούν πρόστιμα.

Η θέση μου είναι η εξής: Επειδή από την 1η Ιανουαρίου 1997 αρχίζει μια νέα συζήτηση, που ανακοίνωσε ο ίδιος ο επίτροπος ο κ.Φίσλερ, ότι θα αλλάξει το ποσό των ποσοστώσεων και θα ξαναμοιραστεί όλο το πακέτο -εκεί η Ελλάδα διεκδικεί εκατόν είκοσι πέντε χιλιάδες τόνους αγελαδινό γάλα και το έχουμε θέσει και έχει γίναι αποδεκτό το αίτημα και θα αρχίσει η συζήτηση- γιατί μέσα στο 1997 θα ξαναδωθούν ποσοστώσεις και θα υπάρξει νέο σύστημα. Πρέπει να βρούμε έναν τρόπο για να καθυστερήσουμε τις πληρωμές για τα πρόστιμα εν όψει της συζητήσεως του νέου καθεστώτος.

Δεύτερον, η χρηματοδότηση στις Συνεταιριστικές Οργανώσεις, νοθεύει τον ανταγωνισμό. Σύμφωνα με το μάθημα για την ελεύθερη αγορά, για τον ανταγωνισμό..

ΣΤΡΑΤΗΣ ΚΟΡΑΚΑΣ: Ποιά ελεύθερη αγορά; Ελεύθερη λεηλασία είναι αυτό.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Δεν αμφισβητώ ότι στην αγορά υπάρχει απάτη, κομπίνα, κερδοσκοπία, σπέκουλες, ότι δεν έχουμε καθαρή αγορά, δεν έχουμε κανόνες. Αλλά στην Ευρωπαϊκή 'Ενωση όποιος αναγγέλλει χρηματοδότηση Συνεταιριστικών Οργανώσεων, πάει στο Ευρωπαϊκό Δικαστήριο και πληρώνει διπλό το πρόστιμο της χρηματοδότησης που έδωσε.

ΣΤΡΑΤΗΣ ΚΟΡΑΚΑΣ: Να μην πληρώσουμε, να πούμε και μια φορά, όχι.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Εσείς δεν σώζεσθε με τίποτα.

ΣΤΡΑΤΗΣ ΚΟΡΑΚΑΣ: Πέστε και εσείς μια φορά, όχι.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Το τρίτο που θα ήθελα να πώ είναι ότι πρόπερσι που η τιμή του γάλακτος ήταν 290 δρχ. το κιλό, ήταν ένα όνειρο. Δεν είχε καμία σχέση με την πραγματική κατάσταση στην αγορά. Δεν μπορεί να υπάρξει τέτοια τιμή όταν γύρω μας στη Βαλκανική είναι υποτριπλάσια η τιμή. Δεν μπορεί να παραχθεί με τέτοια τιμή. Δε θα υπάρξει αγορά.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτές, εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η επερώτηση των Βουλευτών κυρίων Ε.Μπασιάκου, Θ.Σκρέκα, Α.Νάκου, Ν.Κατσαρού και Γ.Σούρλα κατά του Υπουργού Γεωργίας με αντικείμενο την πολιτική της Κυβέρνησης και τα μέτρα προστασίας των βαμβακοπαραγωγών.

Ο πρώτος επερωτών, ο κ.Ε.Μπασιάκος, έχει το λόγο για είκοσι λεπτά.

ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, η Νέα Δημοκρατία κατέθεσε και συζητά, σήμερα, την πρώτη επερώτησή της, που αναφέρεται στα προβλήματα της βαμβακοκαλλιέργειας, προβλήματα που δεν έχουν κανένα προηγούμενο στην ιστορία της Χώρας.

Οι βαμβακοπαραγωγοί βρίσκονται σε απόγνωση, διαπιστώνοντας την ολιγωρία της Κυβέρνησης στην αντιμετώπιση των πολύ σημαντικών προβλημάτων που έχει ο 'Ελληνας βαμβακοπαραγωγός. Μια δυναμική καλλιέργεια, όπως είναι η βαμβακοκαλλιέργεια, κατάντησε μια καλλιέργεια που οδηγείται σε αφανισμό, βρίσκεται στο χείλος του γκρεμού. Και η Κυβέρνηση αρέσκεται στο να θριαμβολογεί κάθε φορά που θέτει το θέμα στις Βρυξέλλες, να ωραιοποιεί την κατάσταση και να καθησυχάζει τους αγρότες, με στόχο να αποφύγει τις δυναμικές κινητοποιήσεις που κατά καιρούς έχουν λάβει χώρα και ετοιμάζονται για την επόμενη περίοδο.

Ο βαμβακοκαλλιεργητής απελάμβανε ένα ικανοποιητικό εισόδημα τα τελευταία χρόνια, μέχρι πρόπερσι, αν εκτιμήσει κανείς ότι τα δύο τρίτα της τελικής τιμής προήρχοντο από κοινοτικούς πόρους, εδίδοντο από την Κοινότητα. 'Ετσι διαμορφωνόταν ένα πάρα πολύ ικανοποιητικό εισόδημα, το οποίο αυξανόταν στο διπλάσιο από το 1988 μέχρι το 1993. Αναφέρομαι ενδεικτικά στην περίοδο αυτή, επικαλούμενος τα στοιχεία που υπάρχουν, ότι η μέση τιμή παραγωγού το 1988-1989 ήταν 139 δραχμές και ανέβηκε στα επόμενα τέσσερα χρόνια μέχρι 1993-1994 στις 280 δραχμές. Πολλές φορές υπερέβαινε και αυτήν την τιμή. Αυξήθηκε λίγο περισσότερο τα επόμενα χρόνια για να καταλήξει πρόπερσι στην τιμή των 320 δραχμών που ήταν ένα ικανοποιητικό επίπεδο τιμής και εξασφάλιζε ένα πολύ ικανοποιητικό εισόδημα.

Η Κυβέρνηση του ΠΑ.ΣΟ.Κ., εκπροσωπούμενη από τον κ. Μωραϊτη, τότε Υπουργό Γεωργίας, αποδέχθηκε στις Βρυξέλλες μία ιδιαίτερα δυσμενή για τη Χώρα μας ρύθμιση, που προέβλεπε εξασφάλιση για τη Χώρα μας μόνο του 60% της εκτιμώμενης τότε ποσότητας παραγωγής. Η εκτίμηση ήταν για έκα εκατομμύριο, διακόσιες πενήντα χιλιάδες τόνους. Στη συνέχεια και λόγω των διπλοζυγισμάτων και λόγω των σκανδάλων που παρατηρήθηκαν που δεν μπόρεσε να τιθασεύσει η Κυβέρνηση η παραγωγή αυτή ανέβηκε στο ένα εκατομμύριο, τριακόσιες εξήντα πέντε χιλιάδες τόνους.

Την ίδια στιγμή η Ισπανία εξασφάλισε πολύ μεγαλύτερη προστασία με την κατοχύρωση από την Κοινότητα ποσότητας δυόμισι φορές μεγαλύτερης από την παραγόμενη. Δηλαδή, με παραγωγή εκατόν μία χιλιάδες τόνους και τελικώς παραχθείσας εκατόν τέσσερις χιλιάδες τόνους η Ισπανία κατοχυρώνει ποσότητα διακοσίων πενήντα μία χιλιάδων τόνων. Αυτή η διαφορετική μεταχείριση οδήγησε σε διαφορετική τιμή το προϊόν. Οι Ισπανοί καρπώνονται τιμή 320 δραχμές το κιλό, όταν οι 'Ελληνες συνάδελφοί τους δεν ξεπερνούν -μιλώ για τη φετινή περίοδο- σύμφωνα με τις εκτιμήσεις της Κυβέρνησης τις 220 δραχμές. Αυτή η εξέλιξη οδηγεί σε αδυναμία κάλυψης και αυτού του κόστους παραγωγής.

(Στο σημείο αυτή την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ)

Θεωρώ απαράδεκτη αυτήν τη διαπραγμάτευση και αυτή τη συμφωνία της Κυβέρνησης του ΠΑ.ΣΟ.Κ.. Η σημερινή Κυβέρνηση δεν αποτελεί παρά συνέχεια των προηγούμενων κυβερνήσεων της τελευταίας τριετίας. Γι'αυτό υπάρχει ευθύνη και στη σημερινή πολιτική ηγεσία. Μάλιστα, μετά από αυτή την καταστρεπτική ρύθμιση, ο Υπουργός Γεωργίας θριαμβολογούσε, τόσο ο κ. Μωραϊτης, όσο και ο κ. Στάθης στη συνέχεια, ο οποίος προσπαθώντας να επιλύσει τα προβλήματα που δημιούργησε αυτή η ρύθμιση του Ιουνίου του 1995, μετέβη στις Βρυξέλλες, λέγοντας ότι θα επιλύσει το πρόβλημα και ιδιαίτερα αυτό της προκαταβολής. Αντέκρουσε δε τον Αρχηγό της Αξιωματικής Αντιπολίτευσης λέγοντας ότι δημαγωγεί αναφερόμενος στα προβλήματα των βαμβακοκαλλιεργητών.

'Ομως, τρεις ημέρες αργότερα, ακριβώς γιατί αγνοούσε την πραγματικότητα επέστρεψε και ομολόγησε την αποτυχία του. Είπε ότι δεν μπόρεσε να κάνει τίποτα στις Βρυξέλλες. Και δεν μπορεί κανείς να ξεχάσει τις διαβεβαιώσεις, τόσο του τότε Υπουργού Γεωργίας Στάθη, όσο και του Υφυπουργού κ. Ακριβάκη ότι οι αγρότες την περσινή περίοδο θα εισπράξουν 320 δραχμές το κιλό. Γνωρίζουμε όλοι μας ότι, αν συνεκτιμήσουμε και την τελική εξόφληση, το λεγόμενο 15%, η τελική τιμή δεν υπερέβη σε καμία περίπτωση τις 265 δραχμές. Η μέση τιμή ήταν λίγο πιο κάτω.

Με αυτές τις εμπειρίες, κύριε Υπουργέ της Γεωργίας, κανείς από τους αγρότες δεν πιστεύει τις φετινές σας διαβεβαιώσεις, ότι λόγω καιρικών συνθηκών, ενδεχομένως να καρπωθούν μεγαλύτερη τιμή. 'Εχει πολύ άσχημες εμπειρίες ο 'Ελληνας αγρότης-βαμβακοπαραγωγός και δεν έχει καμιά εμπιστοσύνη στην Κυβέρνηση του ΠΑ.ΣΟ.Κ. όταν αυτή προσπαθεί να αντιμετωπίσει και να επιλύσει τα προβλήματα της ελληνικής γεωργίας.

Δεν είναι όμως, μόνο αυτό, το ότι δεν εξασφαλίσαμε εγγυημένη ποσότητα ανάλογη της παραγόμενης και μάλιστα με την πρόβλεψη μιας προοπτικής έξι ετών ισχύος του κανονισμού. Είναι ότι αποδεχθήκαμε την κατάργηση της ειδικής στρεμματικής ενίσχυσης για τους μικρούς παραγωγούς που ανήρχετο μέχρι τότε στις 3.000 και που λογικά θα έπρεπε να αναπροσαρμοστεί στα σημερινά δεδομένα και να προσεγγίσει τις 7.000 ή τις 10.000 δρχ. ανά στρέμμα.

Επίσης η Κυβέρνησή σας απεδέχθη την καθιέρωση της προκαταβολής για πρώτη φορά στα χρονικά, με αποτέλεσμα οι αγρότες την περσινή χρονιά, αλλά και με τη φετινή εσοδεία να εισπράττουν ένα πολύ μικρό μέρος της αξίας του προϊόντος που σε καμιά περίπτωση δεν καλύπτει το κόστος παραγωγής.

Αντιλαμβάνεσθε, τι σημαίνει να εισπράττουν για την περσινή εσοδεία οι παραγωγοί ένα ποσό της τάξεως των 220 δραχμών το κιλό, όταν την αμέσως προηγούμενη χρονιά εισέπρατταν την ίδια εποχή 320 δραχμές το κιλό; Και δεν έχετε λάβει καμία μέριμνα για τα ληξιπρόθεσμα χρέη της Α.Τ.Ε., αλλά και για την εξόφληση κάθε μορφής υποχρεώσεων που αντιμετωπίζουν τον τελευταίο καιρό οι αγρότες.

Φέτος οι εξελίξεις είναι ιδιαίτερα αρνητικές. Η τελική τιμή, σύμφωνα με τις εκτιμήσεις της Κυβέρνησης, δεν πρόκειται να υπερβεί τις 220 δραχμές. Και οι αγρότες δεν ξεχνούν τη διαβεβαίωση που δόθηκε από τον κύριο Πρωθυπουργό, προεκλογικά, ότι η Κυβέρνηση θα εξασφαλίσει το σύνολο της τιμής, στις 220 δραχμές, αφήνοντας έμμεσα να εννοηθεί ότι μπορεί να δώσει και εθνικές ενισχύσεις.

Και κάνατε το λάθος, κύριε Υπουργέ Γεωργίας, στις προγραμματικές δηλώσεις, απαντώντας στην κα Παπαρήγα, να μιλήσετε για εθνικές επιδοτήσεις και να δώσετε έτσι ένα παραπάνω επιχείρημα στην Κοινότητα για να αναζητήσει το ποσό αυτό, υπό τη μορφή καταλογισμών. Βέβαια, κάποια στιγμή ξεκαθαρίσατε ότι δεν πρόκειται να δώσετε τίποτα παραπάνω, παρά μόνο άτοκο δάνειο οι τόκοι του οποίου θα επιβαρύνουν την ΑΤΕ και κατ'επέκταση τον κρατικό Προϋπολογισμό.

Αυτό αντιμετωπίστηκε με ιδιαίτερο σκεπτικισμό από τους αγρότες, οι οποίοι είδαν ότι τελικώς δεν πρόκειται για καμιά ενίσχυση. Πρόκειται απλώς για εξασφάλιση του υπολοίπου του 15% που θα κατεβάλετο δέκα μήνες αργότερα, όπως έγινε και πέρυσι, δηλαδή το Σεπτέμβριο του 1996. Θα κατεβάλετο λίγο νωρίτερα.

Αυτό, για να αποφύγετε τις έντονες αντιδράσεις που αντιμετωπίζετε απο τους αγρότες.

Είναι γεγονός ότι οι βαμβακοπαραγωγοί βλέπουν το εισόδημά τους να συρρικνώνεται και δεν μπορούν να ανεχθούν ότι την ίδια στιγμή που εισπράττουν τελική τιμή, σύμφωνα με τις δικές σας εκτιμήσεις 220 δραχμές το κιλό, οι Ισπανοί μπορεί να εισπράττουν 320 δραχμές και έτσι υφιστάμεθα αυτήν την καταλυτική διαφοροποίηση σε σχέση με τους Ισπανούς.

Αποτέλεσμα αυτών των καταστροφικών ρυθμίσεων τις οποίες απεδέχθητε, είναι η απώλεια, την πρώτη χρονιά εφαρμογής του κοινοτικού Κανονισμού 80 δισ. δραχμών και η απώλεια περαιτέρω 65 δισ. δραχμών, συνολικά 145 με 150 δισ. τη δεύτερη χρονιά εφαρμογής.

Κύριε Υπουργέ της Γεωργίας, μέχρι σήμερα από αυτή τη ρύθμιση η Χώρα μας έχει χάσει ένα ποσό γύρω στα 230 δισ. δραχμές στα δύο πρώτα χρόνια εφαρμογής του Κανονισμού και έπεται συνέχεια, γιατί δεσμεύεσθε με την υπογραφή σας για τα επόμενα τέσσερα χρόνια ισχύος του Κανονισμού.

Αλλά διαπράξατε και ένα ακόμα λάθος, γιατί συμφωνήσατε με την Κοινότητα να μειωθεί η προκαταβολή, γιατί η Κοινότητα δεν έχει εμπιστοσύνη στις εκτιμήσεις σας, οι οποίες ήταν πλασματικές και ανακριβείς την περασμένη χρονιά και σας υποχρέωσε να υπολογίσετε με 15% παραπάνω την παραγόμενη ποσότητα και επ' αυτού σας περιορίζει στην προκαταβολή. 'Ετσι οι παραγωγοί παίρνουν προκαταβολή φέτος ποσό μέχρι 183 δραχμές, σύμφωνα με την εκτίμησή σας.

Προσπαθείτε τώρα με αφορμή τις καιρικές συνθήκες και την καταστροφή που υφίστανται ορισμένοι βαμβακοπαραγωγοί, να πείσετε την Κοινότητα ότι η παραγωγή είναι μικρότερη. Δεν ξέρω αν θα το καταφέρετε, πάντως ευχή και ελπίδα μας είναι ότι θα πετύχετε στις Βρυξέλλες να αυξηθεί τελικώς η τελική τιμή η οποία είναι πάρα πολύ χαμηλή.

Σήμερα πάντως υπάρχει μία σύγχυση. Κανένας αγρότης δε γνωρίζει ποια θα είναι η τελική τιμή, κανείς δεν γνωρίζει πώς θα καταβάλλεται και πότε θα καταβάλλονται οι σαράντα δραχμές που ο κύριος Πρωθυπουργός υποσχέθηκε, καλλιεργώντας φρούδες ελπίδες στους αγρότες και δε γνωρίζει ποιο θα είναι το μέλλον της βαμβακοκαλλιέργειας στη Χώρα.

Δεν μπορεί να ξεχάσει ο 'Ελληνας βαμβακοπαραγωγός τις συμβουλές σας τον Απρίλη του 1996, όταν ήδη οι περισσότεροι από τους καλλιεργητές είχαν ολοκληρώσει την προετοιμασία της καλλιέργειας, να φύγουν απο το βαμβάκι και να πάνε στα καρπούζια, τα οποία και πέρυσι και φέτος κατέστρεψαν. Οι περισσότεροι από αυτούς γελούσαν, κάποιοι άλλοι έκλαιγαν απο τις συμβουλές σας. Αποτέλεσμα είναι ότι και αυτοί που έβαλαν καρπούζια υποφέρουν και οι βαμβακοκαλλιεργητές επίσης αντιμετωπίζουν μεγάλη κρίση.

Επίσης, μεγάλο πρόβλημα έχει δημιουργηθεί σε ορισμένες περιοχές, από την αδυναμία ορισμένων εκκοκκιστικών επιχειρήσεων να εξοφλήσουν είτε περυσινές τιμές για το 15% είτε να εξοφλήσουν ολόκληρο το τίμημα, το οποίο οφείλουν στους βαμβακοπαραγωγούς. Η Κυβέρνηση δεν κάνει απολύτως τίποτα για να εξοφλήσει το εισόδημα των βαμβακοπαραγωγών και ο Υπουργός διένειμε ένα δελτίο Τύπου όπου αναφέρεται στις επιχειρήσεις αυτές, χωρίς όμως να εξηγεί τι μέτρα έλαβε η Κυβέρνηση, για την εξασφάλιση του εισοδήματος των βαμβακοπαραγωγών αυτών των περιοχών.

Αλλά δεν κάνατε, κύριε Υπουργέ της Γεωργίας, τίποτα για την πάταξη των σκανδάλων. Δεν έκανε τίποτα η Κυβέρνησή σας τα τελευταία δύο χρόνια που βρίσκεται στην εξουσία. Τους καταλογισμούς που επέβαλε η κυβέρνηση της Νέας Δημοκρατίας την άνοιξη του 1993, τους μειώσατε κατά το ήμισυ και δεν έχετε εισπράξει τίποτα μέχρι σήμερα. Δεν έχετε κάνει τίποτα απολύτως για τη διευκόλυνση των δικαστικών αρχών, για την πάταξη των σκανδάλων, για τη στήριξη των στοιχείων που περιλαμβάνοντο στους φακέλους που κατατέθηκαν από τότε και όχι μόνο αυτό, αλλά πρόσφατα το Μάιο του 1996, ψηφίσατε το ν.2408 με βάση τον οποίο αμνηστεύετε τα σκάνδαλα, αφού χαρακτηρίζεται ως πλημμέλημα κάθε διασπάθιση του δημόσιου χρήματος μέχρι ποσού 50 εκατομμυρίων δραχμών απο πέντε εκατ. που ήταν προηγουμένως.

Είναι δυνατόν με τέτοιες ρυθμίσεις, κύριε Υπουργέ της Γεωργίας, να πατάξετε τα σκάνδαλα; Είναι δυνατόν έτσι να αποτρέψετε τους επίδοξους καταχραστές του δημοσίου χρήματος από το να επαναλάβουν το εγχείρημά τους; Πάντοτε όλοι αυτοί οι άνθρωποι θα ελπίζουν ότι κάποιος άλλος Υπουργός της Γεωργίας ή της Δικαιοσύνης, θα αμνηστεύσει τα νέα σκάνδαλα. Αυτό συμβαίνει.

Τι μέτρα έχετε πάρει για να πατάξετε τα σκάνδαλα τα οποία είναι αιτία σε μεγάλο βαθμό και τα οποία συμβάλλουν αποφασιστικά στη συρρίκνωση του εισοδήματος των βαμβακοπαραγωγών; Δεν έχετε ανακοινώσει τίποτε ουσιαστικό, αντίθετα χαρακτηρίζεσθε από παλινωδίες στη βελτίωση της διαδικασίας, στη διακίνηση και την παράδοση του προϊόντος. Υπάρχουν κάποιες σπασμωδικές κινήσεις και κάποιες αποσπασματικές δηλώσεις τις οποίες ανακαλείτε από τη μια μέρα στην άλλη. Σήμερα συζητάτε ακόμα το πώς θα βελτιώσετε τη διαδικασία. Εξαγγείλατε τη διενέργεια ελέγχων για τον ισολογισμό σε ορισμένα εκκοκκιστήρια, το πήρατε πίσω μετά δύο μέρες. Τώρα εξαγγείλατε νέους εκτάκτους ελέγχους, αφού το έχετε αναγγείλει ήδη από πολλές μέρες και ουσιαστικά διευκολύνετε ορισμένους εκκοκκιστές και όλους όσους εμπλέκονται στα σκάνδαλα να προετοιμαστούν κατάλληλα για να συγκαλύψουν τα σκάνδαλά τους. Και δεν έχετε να μας πείτε τίποτε απολύτως στο θέμα της πάταξης των διπλοζυγισμάτων και της πάταξης των ατασθαλιών που γίνονται στον τομέα αυτό.

Εκείνο που θέλω να τονίσω είναι ότι είναι ευθύνη της κάθε Κυβέρνησης να πατάξει σκάνδαλα που διαπράττουν ορισμένοι εκκοκκιστές και ορισμένοι ιδιώτες και ορισμένοι παραγωγοί και ορισμένοι γεωπόνοι. Γιατί για να γίνει ένα σκάνδαλο εμπλέκονται πάρα πολλοί παράγοντες και όχι μόνο εκκοκκιστές. Δεν μπορούμε συλλήβδην να κατηγορούμε όλες αυτές τις κοινωνικές τάξεις και όλους αυτούς, των οποίων ένα ποσοστό, ένα μέρος μόνο, εμπλέκεται ενδεχομένως στα σκάνδαλα.

H Kυβέρνηση όφειλε να ακούσει προτάσεις που η Νέα Δημοκρατία πολύ έγκαιρα είχε καταθέσει στην Κυβέρνηση, στα πλαίσια της τακτικής της, να καταθέτει προτάσεις για να διευκολύνει την Κυβέρνηση ώστε να επιλύει καλύτερα τα προβλήματα. Λυπάμαι κύριε Υπουργέ της Γεωργίας, που η Κυβέρνησή σας τρία ολόκληρα χρόνια ουδέποτε ασχολήθηκε με τις προτάσεις της Νέας Δημοκρατίας που σωρηδόν κατετίθεντο όχι μόνο με τη μορφή κυβερνητικού προγράμματος αλλά και μέσα στα πλαίσια του κοινοβουλευτικού ελέγχου με την κατάθεση επερωτήσεων, μέσα στα πλαίσια της κατάθεσης προτάσεων νόμου, και γι'αυτό το λόγο αποστερήθηκε από μία σημαντική υπηρεσία που θα της προσέφερε η Αξιωματική Αντιπολίτευση.

Είχαμε προτείνει, λοιπόν, και είχε δεσμευθεί ο Πρόεδρος της Νέας Δημοκρατίας ότι αν εκλεγόμασταν στην Κυβέρνηση θα έθετε το θέμα στο Συμβούλιο Κορυφής, αφ' ενός, στη συνέχεια στο Συμβούλιο Υπουργών της Γεωργίας αλλά και στον αρμόδιο Πρόεδρο της Επιτροπής της Ευρωπαϊκής 'Ενωσης. Φοβάμαι ότι πολύ πρόσφατα στις εκλογές και για λόγους εντυπωσιασμού θέσατε το θέμα αυτό μόνο στο Συμβούλιο Υπουργών της Γεωργίας μαζί με πέντε ή έξι σοβαρά θέματα, ενώ γνωρίζατε ότι δεν μπορεί να είναι αποτελεσματική η παρέμβασή σας γιατί ήταν εκτός ημερησίας διατάξεως και χωρίς την κατάλληλη προετοιμασία στα αρμόδια κοινοτικά όργανα, όπως άλλωστε συμβαίνει και για μια σειρά αγροτικά προϊόντα των οποίων το μέλλον έχετε υποθηκεύσει και έχετε υπονομεύσει.

Η Νέα Δημοκρατία είχε προτείνει συγκεκριμένα μέτρα για τις εκκρεμούσες υποθέσεις χρεών των εκκοκκιστών για την περίοδο 1995-1996. Είχε πει συγκεκριμένα μέτρα για τις διοικητικές και ποινικές κυρώσεις που έπρεπε να επιβληθούν σε αυτούς οι οποίοι ενέχονται για τα σκάνδαλα. Θα έπρεπε η Κυβέρνηση ακόμα να έχει βελτιώσει τη διαδικασία ελέγχου διακίνησης και παράδοσης των προϊόντων και δεν το έκανε. Θα έπρεπε να είχε ανακοινώσει συγκεκριμένα μέτρα για την ολοσχερή εξόφληση του τιμήματος έγκαιρα και όχι τώρα που περίπου ολοκληρώνεται η διαδικασία της συλλογής του προϊόντος. Θα έπρεπε ακόμα να έχει λάβει συγκεκριμένα μέτρα διευκόλυνσης των δοσοληψιών με την Αγροτική Τράπεζα, ιδιαίτερα σε περιοχές που έχουν πληγεί και από τις φυσικές καταστροφές, όπως είναι η Θεσσαλία, που πρόσφατα αντιμετώπισε καιρικές συνθήκες ιδιαίτερα δυσμενείς. Θα έπρεπε δηλαδή να λάβει μέτρα για να διευκολύνει τους αγρότες εκείνους που καλόπιστα δεν εξοφλούν ληξιπρόθεσμα τις οφειλές στην Τράπεζα ή στη ΔΕΗ και γενικότερα δεν μπορούν να εκπληρώσουν τις υποχρεώσεις τους ως αποτέλεσμα του μειωμένου εισοδήματος που εισέπραξαν λόγω των λαθών της Κυβέρνησης και λόγω της κακής έκβασης της εφαρμογής αυτού του Κανονισμού. 'Οπως, επίσης, η Κυβέρνηση θα έπρεπε να έχει φροντίσει να αναπροσαρμόσει τα ποσά των άδικων φορολογικών κριτηρίων σας, έστω και με την εφαρμογή αυτή και να μην εκτιμά ότι το εισόδημα του παραγωγού για τη χρονιά 1995-1996 είναι αντίστοιχο του εισοδήματος της προηγούμενης χρονιάς. Δεν είναι δυνατόν να έχουμε ίδιο εισόδημα, ίδιο κέρδος με τιμή βαμβακιού 320 και με τιμή βαμβακιού 260 ενώ έχει μεσολαβήσει και μια ραγδαία αύξηση του κόστους παραγωγής; Δεν είναι δυνατόν να έχουμε τέτοιου είδους φορολογικά κριτήρια; Και βέβαια θα έπρεπε να έχει αποδεχτεί και να έχει εφαρμόσει και να έχει υλοποιήσει μέτρα που αφορούν τη μείωση του κόστους παραγωγής, ανάλογα εκείνων των μέτρων που η Νέα Δημοκρατία πολύ έγκαιρα από το Δεκέμβριο του 1994 έχει καταθέσει ως προτάσεις και ως μέτρα της και τα έθεσε υπό την κρίση και του Κοινοβουλίου με την πρόσφατη πρόταση νόμου αλλά και στα πλαίσια του κοινοβουλευτικού ελέγχου.

Νομίζω ότι η πορεία σας στον τομέα του βάμβακος είναι μία κλασική περίπτωση πορείας κυβερνητικής ολιγωρίας και λαθών, που δημιούργησε ένα τεράστιο αδιέξοδο στον βαμβακοπαραγωγό. Σκεφθείτε πώς επιδεινώνεται η θέση του βαμβακοκαλλιεργητή, εάν κανείς γνωρίζει ότι ιδιαίτερα για τις στρεμματικές ενισχύσεις των σιτοπαραγωγών, έχετε συμφωνήσει να μειωθεί η επιδότηση κατά 2.000 το στρέμμα και έχετε αποδεχθεί τη μείωση των ενισχύσεων από εννέα εκατομμύρια στρέμματα που ίσχυε μέχρι τώρα, στα έξι εκατομμύρια στρέμματα, με αποτέλεσμα να μην παρέχεται καμιά ασφαλιστική δικλείδα, να μην προσφέρεται καμιά εναλλακτική λύση καλλιέργειας στους βαμβακοκαλλιεργητές εκείνους, οι οποίοι βλέποντας ότι δεν υπάρχει κανένα μέλλον στη βαμβακοκαλλιέργεια, θα ήθελαν να επιστρέψουν στην καλλιέργεια σιτηρών, για να αποκομίσουν τουλάχιστον αυτήν την επιδότηση, την ιδιαίτερα πενιχρή, αν σκεφθεί κανείς ότι και αυτή η επιδότηση στην τετραετία της Νέας Δημοκρατίας τριπλασιάστηκε σχεδόν και ανήλθε από τις 4.500 το 1988-1989 στις 11.500 το 1993 και περιορίζεται στις 12.500 μετά πάροδο τεσσάρων ετών. Δεν παρέχεται, λοιπόν, καμιά λύση σ' αυτούς τους καλλιεργητές, οι οποίοι βρίσκονται σε αδιέξοδο.

Επίσης, πρέπει να τονίσω ότι υπάρχει μία δυστοκία μέτρων και αποφάσεων από την Κυβέρνηση, όσον αφορά τον αγροτικό τομέα. Εγώ είμαι ιδιαίτερα απογοητευμένος, ακούγοντας τον κ. Σημίτη στις προγραμματικές δηλώσεις να μην αναφέρεται καθόλου στον αγροτικό τομέα. Ανεφέρθη μόνο σ' ένα σχέδιο νόμου του οποίου το περιεχόμενο δεν το γνωρίζει κανείς και το οποίο πρόκειται να φέρει στη Βουλή, λέει, σύντομα. Αλλά δεν μπορεί να ξεχάσει και κανείς αυτό το οποίο είπε στη Γενική Συνέλευση της ΠΑ.ΣΕ.ΓΕ.Σ. ο κύριος Πρωθυπουργός, ότι "δεν είμαι μάγος να επιλύσω τα προβλήματα του αγροτικού τομέα". Σαν να μην υπάρχουν προβλήματα στον αγροτικό τομέα και σαν να μην υπάρχουν μέτρα και προτάσεις, τόσο σε επίπεδο Βρυξελλών, τόσο με την παρέμβασή μας, αν θεωρούμε ότι το βαμβάκι είναι εθνικό προϊόν, ότι είναι μια δυναμική καλλιέργεια, η οποία αφορά εκατόν είκοσι χιλιάδες αγροτικές εκμεταλλεύσεις της Χώρας μας, αν δεν ληφθούν συγκεκριμένα μέτρα εθνικά μέσα στη Χώρα μας, ώστε να γίνει ανταγωνιστική αυτή η καλλιέργεια.

Πιστεύω ότι η Κυβέρνηση έχει καθυστερήσει πολύ στο να συζητήσει τα μέτρα αυτά. Τώρα τελευταία κάνατε ένα διάλογο μέσα στηνν κρίσιμη περίοδο της συλλογής, για να ρίξετε στάχτη στα μάτια των βαμβακοκαλλιεργητών και να τους πείτε μην ανησυχείτε, εμείς θα βρούμε μία καλή λύση, εμείς θα τα πάμε σε καλλιεργητές που αρέσει και στους αγρότες και εμείς θα δώσουμε λύση στα προβλήματα και μην ανησυχείτε καθόλου. Ουσιαστικό μέτρο δεν έχετε πάρει, κύριε Υπουργέ της Γεωργίας. Οι βαμβακοπαραγωγοί βρίσκονται σε τραγική απόγνωση. Ο τομέας της βαμβακοκαλλιέργειας βρίσκεται στο χείλος του κρημνού και οφείλετε να λάβετε, έστω και τώρα, συγκεκριμένα μέτρα στήριξης του εισοδήματός τους, αν θέλετε να μην είναι πλέον πολύ αργά.

Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Δημήτριος Β. Κωστόπουλος): Εκ μέρους της Κοινοβουλευτικής Ομάδας του ΚΚΕ ορίζεται ως ειδικός Κοινοβουλευτικός Εκπρόσωπος ο κ. Ευάγγελος Μπούτας για τη συζητούμενη επερώτηση.

Ο κ. Θεόδωρος Σκρέκας έχει το λόγο για πέντε λεπτά.

ΘΕΟΔΩΡΟΣ ΣΚΡΕΚΑΣ: Κυρίες και κύριοι συνάδελφοι είναι προφανές ότι η επερώτησή μας έρχεται σε μία περίοδο κατά την οποία οι βαμβακοπαραγωγοί της Xώρας μας περνάνε μια βαθιά κρίση. Είμαστε βέβαιοι ότι η κρίση αυτή αν δεν παρθούν μέτρα θα οδηγήσει τους παραγωγούς στη χρεοκοπία και την εξαθλίωση ενώ η δυναμική αυτή καλλιέργεια θα καταστεί ασύμφορη για τη Xώρα μας.

Ειδικότερα για τη φετινή χρονιά, οι χαμηλές τιμές, η μειωμένη παραγωγή και η υποβαθμισμένη ποιότητα λόγω των άσκημων καιρικών συνθηκών προβλέπεται να δημιουργήσει σωρεία οικονομικών και κοινωνικών προβλημάτων. Αυτή μας την ανησυχία έρχεται να ενισχύσει και ένα άλλο στοιχείο, η ανυπαρξία αγροτικής πολιτικής από τη σημερινή Kυβέρνηση και αυτό φάνηκε κατά την ανάγνωση των προγραμματικών δηλώσεων από τον κύριο Πρωθυπουργό και τον Υπουργό Γεωργίας την προηγούμενη εβδομάδα. Φάνηκε ακόμη και κατά την προχθεσινή σύσκεψη που πραγματοποιήθηκε στο Υπουργείο Γεωργίας με τους εκπροσώπους των ενώσεων και των αγροτών.

Σε μία σειρά θέματα που έθεσαν οι φορείς ο Υπουργός απάντησε αόριστα και θολά κάνοντας αναφορές και αποδίδοντας ευθύνες σε παλαιότερες κυβερνήσεις σε συντεχνίες αλλά και σε κλέφτες και έδωσε την εντύπωση σε όλους μας ότι ο Υπουργός δεν γνωρίζει ότι είναι Υπουργός της σημερινής Κυβέρνησης, μιας Κυβέρνησης η οποία έχει συνέχεια δεκαπέντε χρόνων σε αυτό το Εθνικό Κοινοβούλιο από το 1981 μέχρι σήμερα με μία μικρή διακοπή το 1990-1993.

Δεν έδωσε απάντηση ο κύριος Υπουργός πως σκέπτεται να αντιμετωπίσει το πρόβλημα των διπλοζυγισμάτων στα εκκοκκιστήρια.

Τι θα κάνει με το θέμα της ρύθμισης των χρεών αφού είναι απολύτως βέβαιο ότι εξαιτίας της μειωμένης φετεινής παραγωγής κατά 30%-40% σε σχέση με τις προηγούμενες χρονιές και των χαμηλών τιμών το σύνολο των παραγωγών δεν θα είναι σε θέση να ανταποκριθεί στις υποχρεώσεις προς την Αγροτική Τράπεζα. Τα έσοδά τους από τη συγκομιδή του βαμβακιού σε καμία περίπτωση δεν θα ξεπεράσουν τις 40.000 δρχ. ανά στρέμμα.

Με δεδομένο ότι το κόστος καλλιέργειας ανά στρέμμα ανέρχεται σήμερα στις 40.000-50.000 δρχ. και σε αυτό αν προστεθεί και το μίσθωμα των 25.000 δρχ. περίπου ανά στρέμμα για τις ενοικιαζόμενες εκτάσεις, βγαίνει αβίαστα το συμπέρασμα ότι υπάρχει παντελής αδυναμία εξόφλησης των χρεών των αγροτών προς την Αγροτική Τράπεζα.

Ερωτάται ο κύριος Υπουργός: Θα προχωρήσει η Κυβέρνηση σε ρύθμιση των χρεών, βάσει της υπ' αριθμόν 50/96 εγκυκλίου της Αγροτικής Τράπεζας; Αν ναι, θα συμπεριλάβει και τα χρέη που δημιουργήθηκαν μέχρι 31.12.95;

Τι θα κάνει η Κυβέρνηση και ο Υπουργός για τις οφειλές των βραχυπροθέσμων και μεσοπροθέσμων δανείων 1996; Θα παγώσει τις οφειλές; Αν ναι, για πόσο διάστημα και πως; 'Ατοκα; 

Θα μειώσει τα επιτόκια της Αγροτικής Τράπεζας για τα χορηγούμενα δάνεια, βραχυπρόθεσμα και μεσοπρόθεσμα τα οποία καλύπτουν έξοδα των καλλιεργειών; 

Θα πάρει άμεσα μέτρα και ποια για την αντιμετώπιση των πλασματικών αυξήσεων παραγωγής πέραν της πραγματικής ποσότητας; 

Θα προχωρήσει η Κυβέρνηση στην επαναδιαπραγμάτευση με τα αρμόδια όργανα της Ενωμένης Ευρώπης για την αύξηση του πλαφόν παραγωγής του βαμβακιού και την αύξηση του ποσού των 770.000.000 ECU που δίνονται σήμερα για την Ελλάδα και την Ισπανία;

Θα προχωρήσει το μητρώο αγροτών, ώστε οι επιδοτήσεις να καταβάλλονται στους πραγματικούς παραγωγούς; Τι προτίθεται να κάνει η Κυβέρνηση για τη μείωση του κόστους παραγωγής των αγροτικών προϊόντων; Θα προχωρήσει στη μείωση του πετρελαίου, στη μείωση του ηλεκτρικού ρεύματος, στη μείωση του ΦΠΑ για την αγορά γεωργικών μηχανημάτων; Θα προχωρήσει η Κυβέρνηση το θέμα των επιδοτήσεων απευθείας στον παραγωγό, όπως συμβαίνει σε άλλα αγροτικά προϊόντα;

Εκτός από τις ερωτήσεις -και τελειώνω, κύριε Πρόεδρε, υπάρχει και πρόταση. Η Κυβέρνηση οφείλει, γιατί είναι επιτακτική ανάγκη, μέσω του Υπουργείου Γεωργίας να προχωρήσει στην κατάρτιση ενός δυναμικού προγράμματος προς την κατεύθυνση μιας νέας αγροτικής μεταρρύθμισης μέσα από αυξημένες επενδύσεις και σε μέτρα που λύνουν μία πληθώρα προβλημάτων υποδομής και διαρθρώσεων του αγροτικού τομέα και επιτρέπουν τη δημουργία βιώσιμων και ανταγωνιστικών αγροτικών εκμεταλλεύσεων. Σας ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Δημήτριος Β.Κωστόπουλος): Ο δεύτερος επερωτών Βουλευτής κ.Αθανάσιος Νάκος, έχει το λόγο για πέντε λεπτά.

ΑΘΑΝΑΣΙΟΣ ΝΑΚΟΣ: Κύριοι συνάδελφοι, τόσο ο κ.Μπασιάκος, όσο και ο κ.Σκρέκας αναφέρθηκαν στα βασικά σημεία του ιστορικού στο θέμα του βαμβακιού. Αναφέρθηκαν και στη μεγάλη χαμένη ευκαιρία, όταν η Χώρα μας είχε την Προεδρία στην Ευρωπαϊκή 'Ενωση. Ενώ έπρεπε το πρώτο της μέλημα να ήταν να κατοχυρώσει αυτά τα αγροτικά προϊόντα, τα οποία αποτελούν τις ελάχιστες πλουτοπαραγωγικές πηγές της Χώρας μας, άφησε ανεκμετάλλευτη την Προεδρία, τη στιγμή μάλιστα που το βαμβάκι είναι ελλειμματικό στην Ευρωπαϊκή 'Ενωση και παράγεται μόνο το ένα τέταρτο της ποσότητας που καταναλώνει.

Αποκαλύφθηκε, δηλαδή, η αδιαφορία και η παραπληροφόρηση, διότι τι άλλο ήταν ο προεκλογικός εμπαιγμός από τον κύριο Πρωθυπουργό. Να σας τον θυμίσω. Ο ίδιος ο κύριος Πρωθυπουργός μοίραζε αφειδώς διαβεβαιώσεις προεκλογικά ότι θα εξασφαλίσει προκαταβολή μεγαλύτερη απ'αυτή που θα καθορίσει η Κοινότητα και τελικές τιμές ίδιες με τις περσινές.

Τόσο ο κύριος Πρωθυπουργός, όσο και ο κύριος Υπουργός αναφέρθηκαν στις προγραμματικές δηλώσεις στις 40 δραχμές. Και ερωτώ, κύριε Υπουργέ: Με δεδομένη την παραγωγή ενός εκατομμυρίου διακοσίων πενήντα χιλιάδων τόνων οι 40 δραχμές, με έναν απλό πολλαπλασιασμό κάνουν 50 δισ. δραχμές. Τα τέσσερα δισ. δραχμές τα οποία αναφέρετε, μήπως είναι οι τόκοι που θα απωλεσθούν από την άτοκη προκαταβολή; Ευτυχώς που η κα Παπαρήγα διευκρίνισε και απάντηση βέβαια καθαρή δεν δώσατε ότι δεν πρόκειται περί επιδοτήσεως, αλλά περί προκαταβολής ατόκου και ουσιαστικά δεν υπάρχει δυνατότητα ενίσχυσης του εισοδήματος του βαμβακοπαραγωγού. Είναι προκαταβολές. Και αν πράγματι η παραγωγή εμφανιστεί πέρα από τα όρια, τότε ασφαλώς είναι επιδότηση, είπε ο κύριος Υπουργός απαντώντας στην κα Παπαρήγα. Ποια είναι τα όρια κύριε Υπουργέ; Το ένα εκατομμύριο εξακόσιες τριάντα τέσσερις χιλιάδες τόνοι, όσο ήταν πέρυσι, το ένα εκατομμύριο διακόσιες πενήντα χιλιάδες τόνοι; Πώς επιδοτείτε; Μπορούσατε να επιδοτήσετε και πέρυσι και δεν το κάνατε; Δε φοβάστε τους καταλογισμούς; Πρέπει, επιτέλους, να πείτε την αλήθεια, τι σημαίνουν οι 40 δραχμές, ούτως ώστε ο 'Ελληνας βαμβακοπαραγωγός να ξέρει με το τι έχει να κάνει. Και αν είναι έτσι, γιατί δεν δίνετε τις 20 δραχμές-30 δραχμές που είχατε υποσχεθεί με την εκκαθάριση, αλλά αντίθετα πρέπει να επιστραφούν 0,35 δραχμές έως 0,65 δραχμές ανά κιλό, που σημαίνει άλλη μία επιβάρυνση 7 δισ., διότι το τελικό βάρος του ενός εκατομμυρίου εξακόσιες τριάντα τέσσερις χιλιάδων τόνων υπερβαίνει και αυτές τις προκαταβολές. Δηλαδη η τιμή, λόγω της συνυπευθυνότητας, οδηγείται σε μείωση και από τις προκαταβολές που έχουν πάρει.

'Αρα, λοιπόν, τη μία φορά μπορείτε να επιδοτήσετε και δεν μπορείτε να επιδοτήσετε γι' αυτά που είχατε υποσχεθεί για την παραγωγή 1995-1996;

Θα ήθελα, όμως, να σας πω και τούτο: Πέρα από το θέμα των τιμών αυτό που απομένει στην τσέπη του 'Ελληνα αγρότη είναι η διαφορά μεταξύ εσόδων και εξόδων. 'Οπως ξέρουμε, το βαμβάκι για να καλλιεργηθεί χρειάζεται νερό. Ποια είναι λοιπόν τα έργα υποδομής που η Κυβέρνηση του ΠΑ.ΣΟ.Κ. προγραμμάτισε ή πραγματοποίησε τα τρία χρόνια που πέρασαν; Μειώνοντας τη δαπάνη από το δεύτερο Πακέτο Ντελόρ από το 15% στο 11,5%; Μειώνοντας το ποσόν από τα 985 δισ. στα 805 σε τιμές 1992;

Γνωρίζετε ότι μία γεώτρηση για να κατασκευαστεί κοστίζει μαζί με το ρεύμα, την ηλεκτροδότηση, τη χαλίκωση, τη σωλήνωση, περίπου 10 εκατ. δραχμές. Με ένα ελάχιστο επιτόκιο, αν βάλω, κύριε Υπουργέ, του 20% σαν τοκοχρεωλυτική δόση, τότε ο βαμβακοπαραγωγός αναγκάζεται να πληρώνει είτε στην Αγροτική Τράπεζα είτε από ίδια κεφάλαια, 2 εκατ. δραχμές το χρόνο. Αν κάνουμε τη διαίρεση των 2 εκατ. δραχμών τον χρόνο και με 260 δραχμές την τιμή του βαμβακιού ανά κιλό, τότε θα δούμε ότι εννέα χιλιάδες εξακόσια κιλά το χρόνο ξοδεύει ο βαμβακοπαραγωγός για το νερό το οποίο χρησιμοποιεί από τη γεώτρηση. Δηλαδή, τριάντα οκτώ στρέμματα -και σας παρακαλώ, προσέξτε τον λογαριασμό-πηγαίνουν χαμένα για το νερό που χρησιμοποιεί ο βαμβακοπαραγωγός. 'Αρα, λοιπόν, τα αναπτυξιακά έργα...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κάθε πέντε χρόνια κάνει γεώτρηση;

ΑΘΑΝΑΣΙΟΣ ΝΑΚΟΣ: 'Οχι, κύριε Γεωργακόπουλε...

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Γεωργακόπουλε, δεν έχετε το λόγο. Παρακαλώ!

ΑΘΑΝΑΣΙΟΣ ΝΑΚΟΣ: Εάν δανεισθώ πέντε εκατ. για να κάνω γεώτρηση στα τριάντα χρόνια με 20% περίπου τόκο, που ζητάει η Αγροτική Τράπεζα, πόσα χρήματα είναι το χρόνο;

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Νάκο, μην απευθύνεσθε στον κ. Γεωργακόπουλο. Παρακαλώ ολοκληρώστε την παρέμβασή σας.

ΑΘΑΝΑΣΙΟΣ ΝΑΚΟΣ: Απορώ που έκανε αυτή την ερώτηση και διετέλεσε και Υφυπουργός Οικονομικών, εκτός αν πιστεύει ότι τα χρήματα τα παίρνει κανείς τσάμπα από την Αγροτική Τράπεζα και δεν έχει αυτά τα εξουθενωτικά επιτόκια για τον 'Ελληνα αγρότη.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

'Αρα, λοιπόν, τα αναπτυξιακά έργα μπορούν να δώσουν ανακούφιση στον 'Ελληνα βαμβακοπαραγωγό. Ξέρετε ότι φθάσαμε στον κάμπο της Θεσσαλίας να αντλούμε νερά από τα τετρακόσια μέτρα στην περιοχή της Νίκαιας Λαρίσης; Ξέρετε ότι κάτω από διακόσια είκοσι μέτρα βρίσκει κανείς νερό;

ΠΡΟΕΔΡΕΥΩΝ (Δημήτριος Β. Κωστόπουλος): Ολοκληρώνετε, αν έχετε την καλωσύνη.

ΑΘΑΝΑΣΙΟΣ ΝΑΚΟΣ: Μισό λεπτό, κύριε Πρόεδρε. Να μου δώσετε το χρόνο της διακοπής.

Ξέρετε ότι ο μεγάλος κίνδυνος, επιστημονικά αποδεδειγμένα, είναι να αλμυρίσει ο υδροφόρος ορίζοντας της Θεσσαλίας και να μετατραπεί σε Σαχάρα; Και μας λέτε ότι από το Πρόγραμμα Επενδύσεων του Β' Πακέτου Ντελόρ για τον αγροτικό τομέα ξοδεύτηκαν 110 δισ. για το 1994-1996; Και έτσι να ήταν τα 110 δισ. στα 1000 δισ. πόσο ποσοστό είναι;

Ξέρετε ότι ο ταμιευτήρας της Κάρλας, το έργο ζωής για το Θεσσαλικό κάμπο, δεν έχει καν αναγραφεί στα έργα που πρόκειται να γίνουν από το Β' Πακέτο Ντελόρ;

Θα μπορούσαμε να πούμε πολλά.

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Νάκο, έχετε και δευτερολογία όπως γνωρίζετε.

ΑΘΑΝΑΣΙΟΣ ΝΑΚΟΣ: Θα τα πούμε στη δευτερολογία μου, κύριε Πρόεδρε. Αν και καινούριος, είσθε λιγότερο ανεκτικός.

(Χειροκροτήματα από την Πτέρυγα της Νέας Δημοκρατίας)

ΓΕΩΡΓΙΟΣ ΣΟΥΡΛΑΣ:Κατάγεστε και από τη Μαγνησία, κύριε Πρόεδρε.

ΠΡΟΕΔΡΕΥΩΝ (Δημήτριος Β. Κωστόπουλος): Κατάγομαι από τη Μαγνησία, αλλά υπάρχει και ο Κανονισμός.

Ο κ. Κατσαρός Νικόλαος, Βουλευτής Λάρισας της Νέας Δημοκρατίας, έχει το λόγο.

ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Κύριε Πρόεδρε, το βαμβάκι είναι το προϊόν -το χαρακτηριστικότερο θα έλεγα- στο οποίο κατά την εμπορία του και κατά τον τρόπο που καταβάλλονται οι επιδοτήσεις και με όλα τα άλλα ζητήματα τα οποία έχουν δημιουργηθεί με ευθύνη της Κυβέρνησης, αποδεικνύεται η πλήρης ανικανότητά της να προστατεύσει τον 'Ελληνα αγρότη.

Δεν είναι μεγάλη κουβέντα αυτήν την οποία λέω αυτήν τη στιγμή. Το πιστεύω απολύτως και το στηρίζω σε πάρα πολύ σοβαρά επιχειρήματα. Ξέραμε την άνοιξη του 1995 ποια ήταν η πρόταση της αρμόδιας επιτροπής για τον καινούριο κανονισμό για το βαμβάκι.

Υποδείξαμε στον κ. Μωραϊτη οι Βουλευτές της Νέας Δημοκρατίας, σταλμένοι από το Kόμμα μας, να μην υπογράψει εκείνον τον κανονισμό και ακριβώς του προβλέψαμε ότι αν υπέγραφε τον κανονισμό, αυτό θα σήμαινε 50 έως 100 δραχμές κατά κιλό μείωση της τιμής του βαμβακιού. Μας έγραψε στα παλιά του τα παπούτσια. Τον υπέγραψε τον Ιούλιο του 1995 και ακριβώς ό,τι ακολούθησε, επιβεβαιώνει εκείνα, τα οποία του είχαμε επισημάνει και επιβεβαιώνει και την ανικανότητα της Κυβέρνησης να σκεφθεί και να πάρει σωστές αποφάσεις.

Κύριε Πρόεδρε, έχει πάρα πολύ μεγάλη σημασία το ότι οι 320 δραχμές του βαμβακιού του 1993 έγιναν 270 στην παραγωγή του 1994-1995 και τώρα μιλούμε πλέον για 220 δραχμές. Και καυχάται ο κύριος Πρωθυπουργός, κατά την προεκλογική ομιλία του στη Λάρισα, λέγοντας "μην ανησυχείτε, όχι οι 183 που σας λέει η Νέα Δημοκρατία και ο Οργανισμός Βάμβακος, αλλά η τιμή εκκίνησης θα είναι 220 δραχμές". Προσέθεσε τότε ο κύριος Πρωθυπουργός "από εθνικούς πόρους". Και εσείς, κύριε Υπουργέ, μιλήσατε για εθνικές επιδοτήσεις, το αλλάξατε μετά, είπατε για άτοκο δάνειο κ.λπ.

Θα ήθελα, κύριε Υπουργέ, να μου πείτε, όταν σας επισκέφθηκαν οι κτηνοτρόφοι και σας είπαν ότι οι 300 δραχμές για το γάλα έγιναν 180 και σας ζήτησαν ενίσχυση από εθνικούς πόρους, τι τους είπατε. 'Οτι είναι αδύνατη αυτή η ενίσχυση. 'Οταν σας επισκέφθηκαν οι καρπουζοπαραγωγοί της περιοχής μου, επαναλάβατε τα ίδια. 'Οταν παλαιότερα είδατε τους καπνοπαραγωγούς, είπατε και σε εκείνους τα ίδια.

Μόλις, όμως, ο κύριος Πρωθυπουργός είδε την εντύπωση που έκαναν τα επτά μέτρα που εξήγγειλε η Νέα Δημοκρατία στη Λάρισα και στη Θεσσαλία, ανέφερε εκείνο το ψευδές γεγονός, κατά το σκέλος κυρίως που είπε ότι θα ληφθούν από εθνικούς πόρους, ακριβώς για να δημιουργήσει εντυπώσεις.

Υπάρχει και κάτι άλλο, το οποίο μου κάνει πάρα πολύ μεγάλη εντύπωση και στο οποίο θεμελιώνω την ανικανότητα της Κυβερνήσεως του ΠΑ.ΣΟ.Κ. να προστατεύσει τον 'Ελληνα αγρότη.

Κύριε Υπουργέ μιλήσατε πρόσφατα για "κλέφτες" σχετικά με τα διπλοζυγίσματα. Το Μάϊο του 1996 είπατε ότι διαπράττεται μία "απάτη μεγάλης έκτασης" σχετικά με τα διπλοζυγίσματα. Διατάξατε έκτακτους ελέγχους στα εκκοκιστήρια τώρα, για να ξέρουμε πόσο βαμβάκι μπήκε σε κάποιες δεδομένες στιγμές και τους αναστείλατε με επεμβάσεις, δεν ξέρω τίνων.

Η ΠΑΣΕΓΕΣ, η πασοκική κατά πλειοψηφία, με καταγγελία την οποία έκανε στις 10 Ιουνίου 1996, με Πρόεδρο τον οπαδό της παράταξής σας, τον κ. Λιόλιο, αναφέρει τα εξής: "Η εγκληματική αδιαφορία της Πολιτείας, με κύριο εκφραστή τον υποτιθέμενο προστάτη του προϊόντος, τον Οργανισμό Βάμβακος και με τη συνέργεια ενός αριθμού εκκοκιστών και άλλων ενδιαμέσων, έφτασε κατά 150.000 παραπάνω με τα διπλοζυγίσματα το βαμβάκι". Επιρρίπτει ευθύνες στον Οργανισμό Βάμβακος.

Κύριε Υπουργέ, ύστερα από όλες αυτές τις καταγγελίες, κατατέθηκαν μηνύσεις. Με τον κ. Σούρλα καταθέσαμε μήνυση, ακριβώς στηριζόμενοι στην καταγγελία αυτή της ΠΑΣΕΓΕΣ. Υπάρχουν εκκρεμείς ένα σωρό υποθέσεις στην Εισαγγελεία Αθηνών. Εσείς τι κάνετε απέναντι σε όλα αυτά;

Απλώς ήρθε η Κυβέρνηση την 'Ανοιξη του 1996 και το κακούργημα το έκανε πλημμέλημα, διότι όλες αυτές οι απάτες κατά εκκοκιστήριο δεν μπορεί να είναι παραπάνω από 50 εκατομμύρια. Δηλαδή, παραγράψατε ουσιαστικά όλα εκείνα τα εγκλήματα, τα οποία έγιναν το 1987, το 1988, το 1989, το 1990, το 1991 και στις αρχές του 1992.

Τα παραγράψατε, κύριε Υπουργέ, διότι τα κάνατε πλημμελήματα. Λοιπόν, είστε ή δεν είστε ανίκανοι να προστατέψετε τον 'Ελληνα βαμβακοπαραγωγό; Εν πάση περιπτώσει, αφού ξέρουμε ότι γίνονται απάτες και τις ομολογείτε ο ίδιος, ποιο είναι το καινούριο σύστημα ελέγχου των διπλοζυγισμάτων; Δεν υπάρχει τίποτα.

Να είσθε σίγουροι ότι φέτος με την ανυπαρξία μέτρων για την αντιμετώπιση αυτής της απάτης, η οποία γίνεται, θα έχουμε πολύ περισσότερα διπλοζυγίσματα -μη σας μένει καμία αμφιβολία- διότι, αφού δεν κάνατε τίποτα και τις παραπομπές τις οποίες έκανε η Νέα Δημοκρατία και τα πρόστιμα τα οποία επέβαλε, εσείς τα σταματήσατε και δεν εισπράξατε ούτε μία δραχμή, τι περιμένετε;

ΠΡΟΕΔΡΕΥΩΝ (Δημήτριος Β. Κωστόπουλος): Ολοκληρώστε, κύριε Κατσαρέ.

ΝΙΚΟΛΑΟΣ ΚΑΤΣΑΡΟΣ (Δ' Αντπρόεδρος Βουλής): Τελειώνω, κύριε Πρόεδρε.

Δεν μπορείτε να προστατεύσετε τον 'Ελληνα βαμβακοπαραγωγό, αλλά και τους λοιπούς, οι οποίοι παίρνουν επιδοτήσεις και γίνονται ανάλογες κομπίνες και σε άλλα προϊόντα. Εκείνο που έχετε να κάνετε, είναι, μάλλον, να φύγετε όσο μπορείτε γρηγορότερα. Μόνον έτσι θα ανακουφιστεί ο αγροτικός κόσμος.

Μη γελάτε, κύριε Υπουργέ...

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): 'Εχετε χιούμορ.

ΝΙΚΟΛΑΟΣ ΚΑΤΣΑΡΟΣ (Δ' Αντπρόεδρος Βουλής): Εγώ στη θέση σας, ειλικρινά, αν ομολογούσα ότι διαπράττονται απάτες και παραδεχόμουνα ότι εγώ δεν μπορώ να κάνω τίποτα, ξέρετε ποια θα ήταν η ενέργειά μου; Την άλλη μέρα θα έλεγα: "Δυστυχώς, έγιναν απατεώνες οι πάντες, δεν μπορώ να τους ελέγξω, κάθομαι στην άκρη".

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Δημήτριος Β. Κωστόπουλος): Από τους επερωτώντες Βουλευτές ο κ. Γεώργιος Σούρλας, Βουλευτής Μαγνησίας, έχει το λόγο.

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, μετά την αναλυτική παρουσίαση των προβλημάτων των βαμβακοπαραγωγών από τους συναδέλφους, που μίλησαν πριν από μένα, την επισήμανση παραλείψεων και τον καταλογισμό ευθυνών με τεκμηριωμένα στοιχεία στην Κυβέρνηση, θέλω στον ελάχιστο χρόνο που έχω στη διάθεσή μου να πω μερικά πράγματα για ένα προϊόν, που προσωπικά ασχολήθηκα στα νεανικά μου χρόνια.

Θέλω να πω ότι είναι άλλο να παράγεις βαμβάκι και άλλο να απολαμβάνεις το βαμβακερό στο σπίτι σου, όπως είναι άλλο να παράγεις γάλα και άλλο να το πίνεις στο ποτήρι, έτσι όπως είναι ωραίο, απολαυστικό και δροσερό.

Θέλω, λοιπόν, γι' αυτό το προϊόν και γι' αυτό το πρόβλημα να κάνω ορισμένες παρατηρήσεις, να θέσω μερικά ερωτήματα και ακόμα και προτάσεις στον κύριο Υπουργό, ο οποίος σε λίγο θα πάρει το λόγο για να μας πει την κυβερνητική πολιτική που άσκησε μέχρι τώρα.

'Ηταν σωστό πρώτα-πρώτα αυτό που κάνατε, κύριε Υπουργέ, να διατάξετε ελέγχους ισοζυγίων στα εκκοκκιστήρια. Αλλά όμως, ενώ αυτό το πράξατε, αμέσως ανακλήθηκαν αυτές οι αποφάσεις. Λέτε "κατόπιν προτάσεων των παραγωγών δια των εκπροσώπων των συνεταιριστικών -προφανώς- οργανώσεων".

Δεν το γνωρίζω. Δε θέλω να αμφιβάλω ότι έτσι είναι τα πράγματα. Θέλω να επισημάνω, όμως, ότι, ενώ δόθηκε η εντολή, που στη συνέχεια ανακλήθηκε, οι γεωπόνοι δε γνώριζαν ότι πρόκειται να γίνει ο έλεγχος και το Σαββατοκύριακο που ακολούθησε μετά την Παρασκευή που δόθηκε η εντολή σας, οι γεωπόνοι έκαναν τους ελέγχους στα εκκοκκιστήρια, που έπρεπε ουσιαστικά να σταματήσουν. Αυτό σημαίνει ότι δεν υπήρξε συστηματική, οργανωμένη προσπάθεια και έτσι κατέστη αναποτελεσματική και σπασμωδική. Αυτό πιστεύω ότι πολλές φορές ενθαρρύνει όλους εκείνους, οι οποίοι έχουν οργανώσει αυτά τα κυκλώματα και λυμαίνονται τον ιδρώτα των παραγωγών και εμείς όλοι, οι της Πολιτείας παράγοντες, φαινόμαστε αδύναμοι και ανίσχυροι να αντιμετωπίσουμε κάτι που είναι ορατό στον απλό παραγωγό και γενικότερα στους καλλιεργητές.

Θέλω ακόμα να θέσω ένα πρακτικό ζήτημα, για να είναι και πιο χρήσιμη η συζήτησή μας. Πολλοί, βέβαια, παραγωγοί που έχουν στρεμματικές αποδόσεις παραπάνω από αυτό που έχει καθοριστεί αντιμετωπίζουν πρόβλημα αποθήκευσης και λόγω των συνθηκών που επικρατούν -όπως οι βροχερές και αντίξοες συνθήκες που επιδεινώνουν την κατάσταση- δεν μπορούν να βρουν λύση στο πρόβλημά τους. Δεν παραλαμβάνουν τα εκκοκκιστήρια, εκείνοι δεν έχουν τρόπο να τα αποθηκεύσουν και πιστεύω ότι μία λύση, ίσως, θα ήταν να διαθέσετε περισσότερους γεωπόνους για να κάνουν τους ελέγχους στο βαθμό που μπορεί να γίνει αυτό. Είναι ένα οξύ πρόβλημα, που επιτακτικά προβάλλεται η ανάγκη να δοθεί λύση.

Τώρα με τη μειωμένη παραγωγή που γενικώς προβλέπεται, με τις μειωμένες τιμές που σαφώς θα υπάρξουν, με την ποιοτική υποβάθμιση που προκύπτει από τις βροχοπτώσεις, που θα καταστήσει αδύνατη και τη συλλογή σ' ένα μεγάλο μέρος, η αγωνία των παραγωγών είναι πάρα πολύ μεγάλη. Δε βγάζουν τα έξοδά τους και αυτό είναι γνωστό. Η Κυβέρνηση θα πρέπει να προετοιμαστεί να αντιμετωπίσει αυτά τα οικονομικά αδιέξοδα των βαμβακοπαραγωγών και ίσως σήμερα είναι μία ευκαιρία να πείτε τι προτίθεσθε να κάνετε για την οικονομική ανακούφιση αυτού του κλάδου, που τόσα έχει προσφέρει και τόσα προσδοκά η εθνική οικονομία: Ρύθμιση χρεών ή τι άλλα μέτρα πρόκειται να πάρετε για τους βαμβακοπαραγωγούς.

Αλλά και βέβαια εδώ τίθεται γενικότερο πρόβλημα για τον αγροτικό κόσμο. Και όσοι ζούμε σε αγροτικές περιοχές γνωρίζουμε, ότι πλέον δεν έχει κανένα νόημα να καλλιεργεί κανείς σιτάρι. Και αν δεν υπήρχαν οι επιδοτήσεις από την Κοινότητα θα ήταν πέρα για πέρα ζημιογόνος αυτή η καλλιέργεια.

Το γεωργικό πρόβλημα είναι οξύτατο και το έθεσε το Κόμμα μας και ο Πρόεδρός μας κατ' επανάληψη.

Ανακοινώσατε, κύριε Υπουργέ, ότι θα δώσετε 40 δρχ. κατά κιλό για ενίσχυση στους παραγωγούς, η οποία στη συνέχεια φυσικά θα επιστραφεί, δηλαδή προφανώς θα κρατηθεί. Απ' ό,τι γνωρίζω υπάρχει πρόβλημα επιστροφής ΦΠΑ. Θα ήθελα, λοιπόν, να πείτε σήμερα εδώ τι θα γίνει μ' αυτές τις 40 δραχμές. Θα τις δώσετε; Και πώς πρόκειται να αντιμετωπίσετε το πρόβλημα επιστροφής Φ.Π.Α.; Εδώ μιλάμε για πολύ μεγάλα ποσά, αν λάβουμε υπόψη τις ποσότητες, οι οποίες έχουν παραχθεί ή πρόκειται να παραχθούν.

Πρόβλημα υπάρχει ακόμα σχετικά με τα αντικειμενικά κριτήρια. Να μας πείτε, αν πρόκειται να αναθεωρήσετε τη φορολογική σας πολιτική -μιλάω για το συγκεκριμένο θέμα, δεν μιλάω γενικότερα- των αντικειμενικών κριτηρίων. θα αναθεωρηθεί η τιμή του ενοικίου 25.000 δρχ., όταν μειώνεται δραματικά η παραγωγή των βαμβακοπαραγωγών; Θα μπορεί κανείς να χρεώνεται με νοίκι 25.000 δραχμές;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

'Ενα λεπτό, κύριε Πρόεδρε, αν έχετε την καλοσύνη.

Επιτακτικά προβάλλει η ανάγκη να αναθεωρηθεί αυτή η φορολογική πολιτική και ιδιαίτερα αυτό που λέγεται νοίκι και αντικειμενικά κριτήρια για τους παραγωγούς γενικότερα, όχι μόνο για το βαμβάκι. Αλλά αφού μιλάμε γι' αυτό σήμερα, περιορίζομαι από τον Κανονισμό να μην επεκταθώ. 'Οσον αφορά τα διπλοζυγίσματα, είναι γνωστό πώς λειτουργεί το κύκλωμα. Δεν τιμά κανέναν, ούτε τη Κυβέρνηση ούτε εσάς προσωπικά να μην μπορούμε να εξαρθρώσουμε τα δίκτυα των απατεώνων που λυμαίνονται τους βαμβακοπαραγωγούς, που μετακινούν από εργοστάσιο σε εργοστάσιο, από χώρο σε χώρο βαμβάκι, για να μπορούν έτσι να καρπούνται τα ωφέλη και τον ιδρώτα των άλλων που τιμίως αγωνίζονται.

Εδώ, λοιπόν, υπάρχει λύση. Πρόχειρα το λέω, δεν έχω εκείνα τα στοιχεία που θα μου επέτρεπαν να κάνω μια ολοκληρωμένη εισήγηση. Απ' ό,τι γνωρίζω όμως -ιδιαίτερες ευαισθησίες έχουμε πιστεύω όλοι μας για το θέμα αυτό- θα πρέπει να γίνεται ταυτόχρονος έλεγχος σε όλα τα εκκοκκιστήρια, να μην υπάρχει δυνατότητα μεταφοράς. Εκεί θα ελεγχθεί το ισοζύγιο, τι προϊόν εισήλθε και τι προϊόν εκκοκκίστηκε και είναι στις αποθήκες. Θα μπορούσαν γι' αυτόν το λόγο να συσταθούν και να λειτουργήσουν, με συνθέσεις που να εξασφαλίζουν το αδιάβλητο, τοπικές επιτροπές σε κάθε νομό, όπου υπάρχουν τα εργοστάσια, επιτροπές σε περιφερειακό επίπεδο, όπου υπάρχουν περιφέρειες που καλλιεργούν βαμβάκι. Και βεβαίως να υπάρχει μια κεντρική επιτροπή η οποία θα εισβάλει, όταν κρίνεται απαραίτητο, για να κάνει αιφνιδιαστικά τον έλεγχο.

Πιστεύω, ότι είναι στις προθέσεις σας και στις υποχρεώσεις σας και θα περιμένουμε να το δούμε

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Δημήτριος Β.Κωστόπουλος): Ο Υπουργός Γεωργίας κ. Στέφανος Τζουμάκας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, κυρίες και κύριοι συνάδελφοι, ασφαλώς και σήμερα συζητούμε ένα από τα πολύ σοβαρά θέματα της πρωτογενούς παραγωγής της Χώρας μας, την καλλιέργεια του βαμβακιού και όλη την εξέλιξη, τη διαμόρφωση των τιμών, τον όγκο της παραγωγής και της σχέσης του προϊόντος αυτού με το κοινοτικό καθεστώς.

'Εχουν τεθεί πάρα πολλά θέματα από τους συναδέλφους της Νέας Δημοκρατίας, που πήραν την πρωτοβουλία γι' αυτήν την επερώτηση σήμερα. Μεθοδολογικά πρώτον, θα κάνω ένα σχόλιο για ορισμένα γενικά θέματα που τέθηκαν, στη συνέχεια θα απαντήσω στα θέματα της επερωτήσεως και θα πω και ορισμένες σκέψεις, ορισμένες προτάσεις.

Ειπώθηκε ένα σχόλιο ότι η Κυβέρνηση -που ασφαλώς και αποδέχομαι ότι είναι ενιαία και συνεχίζει τη πολιτική της- δεν έπρεπε να υπογράψει τον Κανονισμό της Ευρωπαϊκής 'Ενωσης για το βαμβάκι. Αυτό το παίρνω ως παράδειγμα για να πω -χωρίς να θέλω να θίξω κανέναν- ότι υπάρχει μια προχειρότητα, με την οποία τίθενται θέματα στο Κοινοβούλιο. Με τέτοια προχειρότητα τέθηκαν θέματα και κατά την συζήτηση των προγραμματικών δηλώσεων.

Είναι πάρα πολύ απλό. Εάν ο Υπουργός Γεωργίας δεν υπέγραφε τον κανονισμό, θα τον υπέγραφαν οι εκπρόσωποι των άλλων 14 χωρών και ο κανονισμός θα ίσχυε. Δε θέλω να αφήσω αιχμές. Αυτές είναι απλές τοποθετήσεις που θέλουν να δημιουργήσουν εντυπώσεις και απευθύνονται σε ένα τμήμα του πληθυσμού μας που δεν είναι ενήμερο. Κύριοι συνάδελφοι, γιατί δεν υπάρχει αναστάτωση και ένταση γύρω από την καλλιέργεια του καπνού και από τα καθεστώτα που ισχύουν; Γιατί υπάρχει ηρεμία; Γιατί ύστερα από πολλά χρόνια επιτέλους πέτυχε η Κυβέρνηση του ΠΑ.ΣΟ.Κ. να πηγαίνουν οι επιδοτήσεις κατ'ευθείαν στους παραγωγούς. Υπήρχε ένα δίκτυο που το ελυμαίνοντο διάφοροι παράγοντες στο χώρο αυτού του προϊόντος και ασφαλώς γιατί ανέβηκε η τιμή του με βάση ορισμένες διεθνείς εξελίξεις που υπήρχαν. Για να υπάρχει τόση ένταση για το βαμβάκι -διότι πρέπει να σκεφθούμε ένα επίπεδο πιο πάνω- υπάρχουν προβλήματα. Τα προβλήματα αυτά δεν είναι σημερινά.

Εάν θέλουμε να μιλήσουμε, χωρίς ν'αναφερθούμε στα δύο Κόμματα, γιατί τόσα χρόνια δεν υπήρχε προσπάθεια για να πάει η επιδότηση για το βαμβάκι κατευθείαν στους παραγωγούς; Γιατί τόσα χρόνια δεν υπήρχε προσπάθεια για να πάει κατευθείαν η επιδότηση για τη βιομηχανική ντομάτα στους παραγωγούς και πηγαίνει στους βιομήχανους; Γιατί τόσα χρόνια δεν έγινε το ίδιο για τους χυμούς και για άλλα προϊόντα; Είναι σαφές το γιατί. Γιατί υπήρχε ένα τέτοιο δίκτυο πολιτικών και κοινωνικών πιέσεων και δεν υπήρχε μια πολιτική που θα έβγαινε μπροστά να πει, αυτό θα κάνουμε και δε θα κάνουμε πίσω, μέχρι να τελειώσει αυτό.

ΑΠΟΣΤΟΛΟΣ ΑΝΔΡΕΟΥΛΑΚΟΣ:Μα, κυβερνάτε δεκαπέντε χρόνια...

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): Αυτό εγώ δεν το αμφισβητώ, κύριε Ανδρεουλάκο, μπορεί να προσθέσω και άλλα δεκαπέντε.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Τότε, τι συζητάμε;

ΣΤΕΦΑΝΟΣ ΤΖΟΥΜΑΚΑΣ(Υπ. Γεωργίας): Συζητάμε γιατί και σεις έχετε δεκαπέντε χρόνια στην Αντιπολίτευση. Δεν έχει νόημα αυτό. Εγώ από τέτοιες πολιτικές εξυπνάδες ξέρω, στην ίδια περιφέρεια είμαστε.

ΜΙΛΤΙΑΔΗΣ ΕΒΕΡΤ(Πρόεδρος της Νέας Δημοκρατίας): 'Εχετε βαμβάκι στην περιφέρειά σας;

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): Ασφαλώς, έχουμε πάρα πολύ, κύριε Πρόεδρε της Νέας Δημοκρατίας, γιατί ασχολούμαστε μ'αυτήν την πολιτική πάρα πολλά χρόνια, όσοι έχουμε σχέση με το Κοινοβούλιο είκοσι χρόνια. Αυτό, για το δικό σας χιούμορ.

'Ετσι, λοιπόν, να δούμε σε βάθος τα πράγματα, διότι ακούστηκε -και πολύ σωστά ειπώθηκε- ότι υπάρχουν αποφάσεις σχετικά με την απάτη και τις παρανομίες που έχουν διαπραχθεί στα εκκοκιστήρια, για να μην αναφερθούμε σε πρόσωπα, γιατί αυτά είναι κάποια θέματα που βρίσκονται σε εξέλιξη δικαστικά. Και ήλθε η Κυβέρνηση για ένα γενικότερο θέμα, που δεν είναι στο χώρο και τα ανήγαγε σε πλημμελήμματα και αυτό είχε σαν συνέπεια να παραγραφούν.

Θα ελύνετο το θέμα; 'Οχι, γιατί πρέπει να εξυγιάνουμε όλο το δίκτυο που έχει σχέση με το βαμβάκι.

ΕΥΑΓΓΕΛΟΣ ΜΠΑΣΙΑΚΟΣ: 'Αρα, τους αμνηστεύετε;

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Εγώ δε διακόπτω, μη με διακόπτετε, θα μιλήσω γι'αυτό το θέμα. Θέλω να θέσω μερικές γενικότερες σκέψεις, να λύσουμε προβλήματα, τα οποία μένουν άλυτα στη Χώρα για πολλά χρόνια και κάθε φορά υπάρχει ένας κλεφτοπόλεμος, ετήσιος, διετής κ.ο.κ.

Θα ήθελα, λοιπόν, να πω εδώ ότι έχουμε ένα μεγάλο πρόβλημα. Από τη στιγμή που το 48% του αγροτικού εισοδήματος παράγεται στις Βρυξέλλες, αρχίζει μια μάχη σε όλα τα σοβαρά προϊόντα, να εμφανίζονται εικονικές παραγωγές για να ανέρχονται οι επιδοτήσεις. Δηλαδή, έχουμε μια τάση στον κόσμο της πρωτογενούς παραγωγής, όχι τόσο μεγάλου ενδιαφέροντος για την ίδια την παραγωγή, αλλά για την εικονική της εκδοχή. Και αυτό, αφορά όλη την ελληνική κοινωνία και έχει μεγάλη σημασία για το ΠΑ.ΣΟ.Κ., για τη Νέα Δημοκρατία και για τα άλλα πολιτικά Κόμματα, τις κοινωνικές οργανώσεις, τους παραγωγούς και τη Χώρα μας.

Σ'αυτό το δίκτυο -επειδή αναφέρθηκε ο Πρόεδρος κ. Κατσαρός στον Οργανισμό Βάμβακος- είναι και όσα στελέχη έχουν σχέση με την παραγωγή, δηλαδή δεν είναι έξω απ'αυτήν τη διαδικασία. Προσωπικά, μπορώ να ομολογήσω ότι διαπίστωσα στελέχη της παραγωγής που έπρεπε να νουθετούν, να καθοδηγούν, να εκπαιδεύουν, ενδιαφέρονται λιγότερο για την εξέλιξη ενός προϊόντος, την καλλιέργειά του, τις ποικιλίες του, τις αποδόσεις του, και περισσότερο για το δίκτυο που έχει σχέση με τον έλεγχο, την απόδοση των επιδοτήσεων και τους καταλογισμούς.

Και αυτό είναι μεγάλης σημασίας κοινωνικό θέμα. Θέμα δηλαδή δημοκρατίας, διαφάνειας, διαχείρισης. Είναι πρωτοφανές, ότι η μεγάλη πλειοψηφία και το λέω μετά γνώσεως, κύριε Πρόεδρε, του στελεχιακού μας δυναμικού στο χώρο της παραγωγής, ενδιαφέρεται λιγότερο για τις παραγωγές και από την άποψη της διάταξης και της προώθησης και διεκδίκησης θέσεων. Σε όλο αυτό το δίκτυο δεν ενδιαφέρεται για την ίδια την παραγωγή, αλλα περισσότερο για το δίκτυο των καταλογισμών, για το δίκτυο των ελέγχων, γιατί σήμερα η γεωργία δεν είναι αυτό που ξέραμε, δεν είναι καλλιέργεια, ποικιλίες, προϊόντα, αποδώσεις αλλά είναι το μέρος, οι δημοσιονομικές προοπτικές που αφορούν τις εισροές και όπου βλέπουμε μια πρωτοφανή μετατόπιση ενδιαφέροντος από όλο το στελεχιακό δυναμικό. Να πω ένα παράδειγμα; Τεράστιο ενδιαφέρον και άμεση απόδοση και επίδοση όταν ιδιωτικός τομέας επιζητεί βεβαιώσεις από τα στελέχη του Δημοσίου για κάποια θέματα παραγωγικά. Επίλυση μέσα σε δυο-τρείς μέρες, ταχύτατη. Και όταν αφορά βεβαιώσεις και παραστατικά για ευρύτερα θέματα που αφορούν μεγαλύτερα τμήματα του πληθυσμού και των αγροτών μας, καθυστερήσεις δεν υπάρχει προσωπικό, δεν έχουμε χρόνο. Θα έπρεπε να κάνουμε μια συζήτηση άλλου τύπου στη Βουλή ίσως και κεκλεισμένων των θυρών για να δουμε τί θα γίνει με το πραγματικό γεγονός της πρωτογενούς παραγωγής και τι θα γίνει με τη διαχείριση και τι αποτέλεσμα θα έχει στον αγροτικό πληθυσμό, στις τιμές, στο εισόδημά του, στην ποιότητα της ζωής του. Μα αν ήταν εύκολο να ρίξουμε μερικές ντουφεκιές με δυο ερωτήσεις και επερωτήσεις θα είχε λήξει το θέμα. Σας βεβαιώ, κύριε Πρόεδρε, και θέλω να το συζητήσουμε γιατί έμεινε προεκλογικά μια εκκρεμότητα αυτό το θέμα. Είμαι στη διάθεσή σας.

Το τρίτο θέμα που ήθελα να θέσω. Οσο λιγότερο η Κυβέρνηση και κάθε κυβέρνηση επεμβαίνει στις παραγωγικές διαδικασίες τόσο το καλύτερο. Πέρα από την προσωπική μου πεποίθηση εκφράζω και εκ της ιδιότητός μου αυτή τη θέση εδώ. Είναι θέση της Κυβερνήσεως. Δηλαδή, ακούστηκαν τόσα πολλά από τους συναδέλφους για το τι κάνει ή δεν κάνει η Κυβέρνηση που νομίζω ότι δεν μπορούμε να φτιάξουμε έτσι παραγωγή. Ασφαλώς και υπάρχει προστατευτισμός στη γεωργία. Και η Θάτσερ, που η πολιτική της στην Αγγλία ήταν η πιο σκληρή εκδοχή ήταν η πιο σκληρή εκδοχή του νεοφιλελευθερισμού, μιλούσε για προστασία στον αγροτικό τομέα. Δεν το αμφισβητώ ότι πρέπει να υπάρχει προστασία. Αλλά δεν μπορεί να έχουμε μια κρατική πολιτική στη γεωργία και σε άλλους τομείς; Η Κυβέρνηση δεν έπραξε το ένα, η κυβέρνηση δεν έπραξε το άλλο. Πρέπει να δούμε ποια είναι τα όρια της Κυβερνήσεως και ποια είναι τα όρια των παραγωγών και όλου του δικτύου που αναφέρεται στην παραγωγή. Γιατί για παράδειγμα ειπώθηκε ακόμη περισσότεροι γεωπόνοι τώρα να πάνε στους ελέγχους. Στη διυπουργική απόφαση λέμε; 'Οσοι γωπόνοι υπάρχουν, όσοι άνεργοι, όσοι εποχιακοί, όσοι τεχνολόγοι. "Δεν εφείσθημιν επ' αυτού. Μπορεί να υπάρξουν παρατηρήσεις. Αλλά η τάση είναι αυτή. Θέλουμε να αντιμετωπίσουμε το θέμα.

Αντιμετωπίζεται; Οχι.

Θα αρχίσω πρώτα από την παρατήρηση του κ. Μπασιάκου. Σημείωσα την παρατήρηση και θα προβώ σε περαιτέρω ενέργειες, αλλά στη φάση που υπάρχουν και προσωπικές ευθύνες των πολιτικών, που έχω την ευθύνη, πήραμε κάποιες αποφάσεις που τις γνωρίζετε από τη διϋπουργική απόφαση που είναι πολύ σημαντικές. Για παράδειγμα ο κ. Τσιπλάκος. Και εγώ συμφωνώ με το συνάδελφό μου του ΠΑ.ΣΟ.Κ. ότι εννοούσε με τον επιχειρηματία Τσιπλάκο και σε καμιά περίπτωση τον πρώην Υπουργό κ. Τσιπλάκο. Ο επιχειρηματίας Τσιπλάκος με επισκέφθηκε πολλές φορές.

Συνομιλήσαμε και είπαμε, ότι αν δεν καταβάλλει όσα μέχρι τώρα οφείλει, δεν πρόκειται να ξαναϋπάρξει εκκοκκιστήριο γι'αυτόν. Πήρε το μήνυμα και ας πάρει την απόφασή του να επανέλθει. Διότι διέπραξε τόσες απάτες και τόσες ατασθαλίες και εισέβαλε στο χώρο αυτό των παραγωγικών δραστηριοτήτων τέτοιες νοοτροπίες και τέτοιες αντιλήψεις, που είναι πρωτοφανείς.

Εγώ θα ήθελα να πώ, ότι εξεπλάγην απ'αυτά που είδα. 'Ετσι, λοιπόν, ως παράδειγμα θέλω να πω ...

ΣΑΒΒΑΣ ΤΣΙΤΟΥΡΙΔΗΣ: Τί κάνατε;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Τι κάναμε στην αρχή; Στην αρχή δείξαμε αυτό που λέμε όλοι "την καλή πίστη"....

ΣΑΒΒΑΣ ΤΣΙΤΟΥΡΙΔΗΣ: Τον είπατε απατεώνα ...

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Παρακαλώ, ακούστε με πρώτα, κύριε συνάδελφε. Σας άκουσα και προχθές και είπατε πράγματα τα οποία γνωρίζετε και μπορείτε να τα ξαναπείτε. Αλλά αυτό δε λέει τίποτα. Είπατε πράγματα που γνωρίζετε. Το θέμα είναι να έχουμε και λύσεις. Και ασφαλώς, γνωρίζετε αρκετά πράγματα τα οποία είπατε και πολύ σωστά κατά τη γνώμη μου.

Καλέσαμε, λοιπόν, όλους με καλή πίστη και τους είπαμε, φέρτε εγγυήσεις και εμείς με την εγγύηση του Οργανισμού Βάμβακος θα σας δώσουμε τη δυνατότητα να πάρετε δάνεια από το τραπεζικό σύστημα για να πληρώσετε τους παραγωγούς αυτά που τους οφείλετε. Υπάρχουν επιχειρηματίες που έδρασαν θετικά, με καλή πίστη, ήλθαν, έφεραν εγγυήσεις, πήραν δάνεια και άρχισαν οι πληρωμές.

Το "απατεώνας" δεν έχει σχέση με το ότι τον συλλαμβάνω επ'αυτοφώρω ή ύστερα από μήνες ή ύστερα από καταγγελίες ότι διέπραξε απάτες. Μας εμπαίζει σχεδόν επί δύο δεκαήμερα για να κερδίσει χρόνο και να δημιουργήσει εντυπώσεις. Νοίκιασε τη μία επιχείρησή του σε μια άλλη εικονική, που είναι ο ίδιος ξανά μέσα και αυτό ήρθε και μας το είπε με ένα θράσσος πρωτοφανές. Απειλούσε ότι θα κλείσει το εργοστάσιο στο Βόλο...

ΑΘΑΝΑΣΙΟΣ ΝΑΚΟΣ: Δεν απειλούσε, το έκλεισε.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Το γνωρίζω ότι το έκλεισε. Αφήστε με να ολοκληρώσω. Μη με διακόπτετε. Αυτό διέδιδε ο "φίλος" των εργαζομένων, ο Τσιπλάκος. Δεν ενδιαφέρεται δήθεν η Κυβέρνηση για τους εργαζόμενους. Δηλαδή εξεβίαζε ένας απαράδεκτος επιχειρηματίας μέσω από τη λειτουργία ενός άλλου εργοστασίου. Υπάρχουν φαινόμενα βαθύτατης διαφοράς που δεν έχουν τέλος.

Οι επιχειρηματίες, λοιπόν, που φέρνουν τις εγγυήσεις θα παίρνουν δάνεια για να πληρώνουν τους παραγωγούς. Αυτοί που δε φέρνουν εγγυήσεις, έχετε δίκιο, τι θα γίνει γιατί θα πρέπει να πληρωθούν οι παραγωγοί. Ανακοινώσαμε όμως στην Διεπαγγελματική συνάντηση ότι θα πληρώσει ο Οργανισμός Βάμβακος και θα στραφεί για να διεκδικήσει αυτή την απαίτηση- για να μπορεί να καταβάλλει προς τους παραγωγούς- σε κάθε περιουσιακό στοιχείο που υποτίθεται ότι διαθέτουν ακόμα αυτοί οι κύριοι.

ΕΥΑΓΓΕΛΟΣ ΜΠΑΣΙΑΚΟΣ: Τόσο καιρό τι έκανε ο Οργανισμός Βάμβακος;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Μπασιάκο, πρέπει να κάνουμε εδώ συζήτηση υψηλού επιπέδου. 'Ηρθαν προχθές πάρα πολλοί εκπρόσωποι παραγωγών, που με δικά τους χρήματα λειτουργεί ο Οργανισμός Βάμβακος και μου είπαν, με ποιο δικαίωμα τα δικά μας χρήματα θα τα δώσετε για να πληρώσετε παραγωγούς που δεν τους πληρώνει ένας απατεώνας. Εμείς θέλουμε να εξαντλήσουμε τα όρια, κύριε συνάδελφε.

ΕΥΑΓΓΕΛΟΣ ΜΠΟΥΤΑΣ: Γιατί δεν κάνετε χρήση τις εγγυητικές; 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Αφήστε με να ολοκληρώσω.'Ετσι, λοιπόν, δε θα επιτρέπουμε πλέον στο μέλλον και αυτό κάναμε φέτος, να παραλαμβάνουν βαμβάκι όσες επιχειρήσεις δεν έχουν προβεί στην οριστική εξόφληση των παραγωγών.

Αυτό το μήνυμα το πήραν και ξέρουν ότι θα διεκοπεί αμέσως η σχέση αυτή.

Δεύτερον, όσοι δεν καταθέσουν εγγυητικές επιστολές.

Τρίτον, πρόστιμα προς τους ίδιους τους παραγωγούς αν έχουν ψευδείς δηλώσεις.

Τέταρτον, διακοπή έξι μηνών και επιβολή ποινής σε όσους προβαίνουν σε παράνομη διαδικασία, - ιδιοκτήτες εκκοκκιστηρίων. Τα πρόστιμα θα είναι μεγάλα μέχρι 50 εκατομμύρια. Για τα μέτρα δε θα ήθελα να σας πω κάτι παραδοσιακό που λέμε στη Βουλή με το πόσο πόνεσαν ή αντέδρασαν. Ασφαλώς πάρα πολύ.

Στέλνουν γράμματα, απειλούν, διότι ήταν μέσα στο κύκλωμα, αρκετοί εκκοκιστές και ιδιαίτερα μιας ορισμένης κατηγορίας. Γιατί άλλοι που έφτιαξαν χρόνια πολλές περιουσίες τώρα είναι τζέντλεμεν, δεν ασχολούνται καν, δεν είναι καν οι ίδιοι εκεί, είναι σε άλλες χώρες, κάνουν διαπραγματεύσεις, συμμετέχουν σε διεθνές εμπόριο, είναι πια πολύ φτασμένοι, δεν ασχολούνται με αυτά που ξεκίνησαν κάποτε, τα συνεχίζουν τώρα άλλοι. Ξέρετε πολύ καλά εσείς τι λέω.

Ως εκ τούτου, λοιπόν, το κύκλωμα θα εξυγιανθεί με κανόνες και με διαδικασίες που θα τηρηθούν. Δεν μπορείτε να φαντασθείτε η αντίδραση που υπήρχε, όταν επιβάλαμε τη μία πληρεξουσιότητα, τι έκανε αυτός ο κόσμος, ο μεσιτικός, εκεί. Ακόμα χτυπά. Διότι έπαιρναν μέχρι και τριάντα και σαράντα πληρεξούσια και άρχιζε η άγρια εκμετάλλευση στον παραγωγικό κόσμο.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Επίσης, κάνατε μία παρατήρηση για το ότι έδωσα εντολή να αρχίσει το ισοζύγιο. Πράγματι το έκανα την Παρασκευή γιατί λειτουργούν τα εκκοκιστήρια και το Σαββατοκύριακο, δεν υπάρχουν αργίες εκεί αυτό τον καιρό- για να υπάρχει το στοιχείο του αιφνιδιασμού. Και ανέστειλα το μέτρο, γιατί πιστεύω ότι θα συμφωνήσετε για δύο λόγους. Ο πρώτος λόγος είναι ότι τα βαμβάκια βράχηκαν γιατί ήλθε βροχή - κατακλυσμός, τουλάχιστον στις μισές βαμβακοπαραγωγικές περιοχές της Χώρας. Και αν είναι ένα στοιχείο που θέλουμε να αποφύγουμε, είναι να μη ζυγιστεί βρεγμένο βαμβάκι. Γιατί μία από τις απάτες που κάνουν, είναι ότι βρέχουν το βαμβάκι και το ζυγίζουν. Και αυτός ο λόγος που μας ενδιαφέρει όλους εδώ μέσα είναι να μην ανέβει εικονικά η παραγωγή. Γιατί αυτό όλοι επιδιώκουν. Και αυτό το δίκτυο που προανέφερα, των στελεχών που ελέγχουν την παραγωγή με διάφορα μέσα και τρόπους που γνωρίζετε και που δεν πρέπει να επιδοκιμάσουμε στο Κοινοβούλιο, ανεβάζουν, δίνουν αέρα στην παραγωγή και μετά υπάρχει υπέρβαση της ποσοστώσεως. Και ο δεύτερος λόγος είναι, γιατί αμέσως θα έτρεχαν σε διάφορα άλλα εκκοκκιστήρια και θα πίεζαν, ενώ απαγορεύσαμε τη δυνατότητα να μεταφέρουμε από εκκοκκιστήριο σε εκκοκκιστήριο, από περιοχή σε περιοχή, για να μην κάνουν αυτές τις επανειλημμένες απάτες, που γνωρίζουμε.

Δηλαδή εδώ, κύριε Πρόεδρε, δεν έχουμε πια με τον Υπουργό Γεωργίας, έχουμε με ένα μηχανισμό διώξεων που εκφεύγει της λογικής της γνήσιας παραγωγής. Δηλαδή, είναι φαινόμενα αυτά που πρέπει να συζητήσουμε για όλα τα θέματα που έχουν σχέση με επιδοτήσεις και με λογαριασμούς από την Κοινότητα και με τις ενέργειες που κάνουν πάρα πολλοί. Προχθές έδωσα στον εισαγγελέα και στον ανακριτή ένα φάκελο των διωκτικών αρχών και του Υπουργείου Γεωργίας και του Υπουργείου Οικονομικών, όπου είκοσι πέντε επιχειρηματίες στο χώρο του λαδιού, εικονικά, δήλωσαν δέκα εκατομμύρια πεντακόσιες πενήντα μία χιλιάδες δοχεία λαδιού ανύπαρκτα. Και πήραν μέσα σε μία μέρα 6,5 δισ. επιδότηση. 'Εχουμε πρόβλημα. Πρέπει να συζητήσουμε αλλιώς.

Γι' αυτό πρότεινα, κύριε Πρόεδρε, κάθε δεύτερο μήνα, όλοι οι Βουλευτές που ενδιαφέρονται για τη γεωργία, οι Ευρωβουλευτές μας και άλλα στελέχη όλων των πολιτικών Παρατάξεων και των κοινωνικών οργανώσεων να συζητούμε εδώ και να χαράζουμε μία πολιτική γενικότερης σημασίας για τα θέματα αυτά. Δηλαδή, είναι φοβερό το δίκτυο, δεν αντιμετωπίζεται με μέτρα ούτε αστυνομικά. Να σας πω ακόμη, ότι έχουν καταγγελθεί και όργανα της αστυνομίας, που υποτίθεται ότι επόπτευαν τους χώρους. Τα γνωρίζει ο κ. Σιούφας, είναι από την περιοχή αυτή.

ΜΟΣΧΟΣ ΓΙΚΟΝΟΓΛΟΥ: Μήπως τους ενθαρρύνουμε, κύριε Υπουργέ, κάνοντας τα κακουργήματα πλημελήμματα; Ξέρω ότι δεν είναι δική σας απόφαση, αλλά δείτε το αυτό.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Αυτό είναι ένα θέμα, ετέθη από τους συναδέλφους, νομίζω ότι πρέπει να τεθεί γενικότερα στην Κυβέρνηση, γιατί αυτό ήταν γενικότερη ρύθμιση, που αφορούσε στο χώρο της Δικαιοσύνης και όχι στο χώρο εδώ.

Πάμε στο Μητρώο Αγροτών. Εμείς, ως Κυβέρνηση, κάναμε ό,τι έπρεπε να κάνουμε. Δηλαδή, υπογράψαμε τις διυπουργικές αποφάσεις, υπογράψαμε τα συμβόλαια και όλες τις πράξεις που έπρεπε, για να αρχίσει η ΠΑΣΕΓΕΣ, που ανέλαβε το μητρώο, τη διαδικασία σύνταξής του. Δηλαδή και την πρώτη προκαταβολή, όπως ορίζει η σύμβαση και τα 100 εκατ. για την προβολή, κατ' αρχήν, του έργου. Από την πλευρά της Κυβερνήσεως το μόνο που έχουμε να κάνουμε τώρα είναι, να παρακολουθούμε την εξέλιξη της διαδικασίας συντάξεως του μητρώου.

Υπάρχει το θέμα που έθεσε ο κύριος συνάδελφος, σχετικά με την επιστροφή του ΦΠΑ και τις 40 δρχ. 'Εχουμε συνεννοηθεί με το συνάδελφο κ. Σωτηρλή, σε συνεργασία με το Υπουργείο Οικονομικών, να αντιμετωπίσουμε όχι αυτό το ζήτημα του ΦΠΑ, που θα προκύψει, όπως πολύ σωστά παρατηρήσατε, αλλά και το ζήτημα του ΦΠΑ από τις προηγούμενες περιόδους, ακριβώς για τη συνυπευθυνότητα, γιατί υπάρχει ένα πρόβλημα και πρέπει να το αντιμετωπίσουμε.

Επίσης, θα ήθελα να απαντήσω σε παρατηρήσεις για να μην υπάρχουν θέματα αναπάντητα.

Να πω, λοιπόν, για τις 40 δραχμές, γιατί μετά θα έλθω στο μεγάλο θέμα. Από τη στιγμή που βλέπαμε ότι πια η Ισπανία πιάνει την ποσόστωσή της και αμέσως-αμέσως ό,τι και αν έκανε η Ελλάδα ως παραγωγός χώρα θα έπεφτε η τιμή, θα έπρεπε να κάνουμε μια πολιτική που να ενισχύσουμε κατ' αρχήν τις προκαταβολές. Και γι' αυτό ο Πρωθυπουργός ανακοίνωσε στη Θεσσαλία, ότι θα υπάρξει 40 δραχμές ενίσχυση στις προκαταβολές, όχι ως επιδότηση, αλλά ως ενίσχυση στην προκαταβολή, που θα συμψηφιστεί με την τελική τιμή. Αυτή ήταν η θέση και αυτή είναι μέχρι τώρα. Και σωστά όπως τόνισε ο κύριος συνάδελφος από τη Μαγνησία, τα 4 δισεκατομμύρια είναι για το άτοκο της περιόδου. Αλλιώς θα έπρεπε να πούμε για 55 δισ. Αυτή είναι η θέση.

Μπορεί να υπάρχουν διαφωνίες, αλλά αυτή είναι η θέση.

ΕΥΑΓΓΕΛΟΣ ΜΠΑΣΙΑΚΟΣ:Τώρα το λέτε αυτό; 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Το είπα και προχθές, όταν με ερώτησε η κα Παπαρήγα. Παρακαλώ!

ΠΡΟΕΔΡΕΥΩΝ (Παναγιώτης Σγουρίδης):Σας παρακαλώ, κύριοι συνάδελφοι!

Συνεχίστε, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Κύριοι συνάδελφοι, όπως ξέρετε, οι κύριες βαμβακοπαραγωγές χώρες στην Ευρωπαϊκή 'Ενωση είναι η Ελλάδα και η Ισπανία. Κατ' εξοχήν η Ελλάδα.

'Εκανε ο κ. Μπασιάκος μια αντιπαραβολή σχετικά με το τι κέρδισε η Ελλάδα και η Ισπανία. Δεν είναι ακριβής. Η Ισπανία έχει αυτή την αντιμετώπιση από την Ευρωπαϊκή 'Ενωση, γιατί δεν έχει υπέρβαση ποσοστώσεων. Εμείς έχουμε το πρόβλημα. Δεν είμαστε αξιόπιστοι στα κοινοτικά όργανα γι' αυτό και μας επέβαλαν οι άλλοι δεκατέσσερις και είτε το ψήφιζα εγώ είτε όχι, θα ήταν το ίδιο - το 15% συνυπευθυνότητα προκαταβολικά. Ακριβώς γιατί διαπίστωσαν, ότι συνεχώς κάνουμε υπέρβαση ποσοστώσεων και έχουμε ένα δίκτυο το οποίο έχει πολλά στοιχεία παρανομιών και διαφθοράς. Και ήταν σαφής -και το λέω γιατί θα είμαστε και αύριο εδώ- η δήλωση του Επίτροπου Γεωργίας κ. Φίσλερ. Λέει, "κύριε Υπουργέ, εάν πεισθούμε ότι όντως πρόκειται να εξυγιανθεί το δίκτυο και σταματήσουν οι ατασθαλίες και αυτές οι υπερβάσεις οι εικονικές, εγώ ο ίδιος θα το αποσύρω". Αυτά δήλωσε μπροστά στο Συμβούλιο των Υπουργών. Γιατί είχαμε μια διαπραγμάτευση και μια υπαναχώρηση τις πρωινές ώρες. Είναι μια έλλειψη εμπιστοσύνης στο κύρος της Χώρας μας και στις διαδικασίες μας. Ειλικρινά, αυτή είναι η θέση και αυτήν τη θέση υποστήριξαν και άλλα μέλη του Συμβουλίου Υπουργών της Ευρωπαϊκής 'Ενωσης. Αυτό είναι σε βάρος μας; Ασφαλώς. Είναι και σε βάρος της Κυβερνήσεως; Ασφαλώς. Και σε βάρος του Υπουργείου Γεωργίας; Ασφαλώς. Και σε βάρος των διαδικασιών των περιοχών που έχουν σχέση με το βαμβάκι; Ασφαλώς. Και γι' αυτό επιμένουμε σε αυτές τις νέες διαδικασίες.

Ειπώθηκε ένα πράγμα που είναι αντιφατικό. Και δεν αναφέρομαι σ' αυτά τα τραγικά, τις "εκθέσεις των ιδεών", τα οποία δεν έχουν σχέση με την πραγματικότητα. Εδώ με χιούμορ μας απειλούν ότι, επειδή πάει τόσο άσχημα το βαμβάκι θα φτάσουν να φυτεύουν μέχρι τον 'Ολυμπο και μέχρι τις γλάστρες! Δεν πάει άσχημα το βαμβάκι, απλώς υπάρχουν μεγαλύτερες απαιτήσεις στο βαμβάκι.

Κύριοι συνάδελφοι, είπατε την άποψή σας, την άκουσα γι' αυτήν την τραγωδία τη μεγάλη που συμβαίνει, την τεράστια καταστροφή, γι' αυτόν τον όλεθρο! Είναι τέτοιος ο "όλεθρος" και η "καταστροφή", που όλοι επιδιώκουν ακόμη μεγαλύτερες καλλιεργητικές εκτάσεις! Δηλαδή, ενώ έπρεπε να μειώσουμε κατά 500.000 στρέμματα την έκταση που καλλιεργείται το βαμβάκι, την αυξήσαμε. Αυτό έχει σχέση με το καθεστώς του '92 που στην κυβέρνηση ήταν η Παράταξή σας, όταν τότε τα άλλα προϊόντα περιορίστηκαν και δεν έχουν οι αγρότες τη δυνατότητα διεξόδου, είναι ένα συνολικό πακέτο. Γι' αυτό πρέπει να κουβεντιάσουμε εδώ μέσα, τι θα κάνουμε με τη γεωργία, ποια στρατηγική θα έχουμε σε βασικά προϊόντα. Και αφορά όλες τις πλευρές γιατί είναι η παραγωγή της Χώρας και δεν είναι το θέμα στενά παραταξιακό.

'Ετσι, λοιπόν, η Χώρα έπαιρνε διπλή ποσόστωση. Εάν δε -να πούμε τα πράγματα με το όνομά τους- δεν υπήρχε διαπράγματευση το '95, που ανεβάσαμε το πλαφόν -γιατί έτσι είναι η αλήθεια- θα ήταν, πέρσι που ήταν 67 δραχμές μειωμένη η τιμή, συν 40 από το προηγούμενο καθεστώς. Λόγω του ότι ανέβασε τότε το πλαφόν ο Μωραϊτης, συνέχεια ασκούμε μια κριτική σ' ένα πρόσωπο που νοικοκύρεψε τα πράγματα ύστερα από τη διάλυση της ελεύθερης αγοράς. Ελεύθερη αγορά ναι, αλλά δεν υπήρχε καμιά διαδικασία κανόνων. Και επεκράτησε απόλυτη ασυδοσία. Διελύθη ο χώρος. Αυτή είναι η αλήθεια. Και πρέπει να πούμε στο Γιώργο το Μωραϊτη, ότι βοήθησε στην ανασυγκρότησή του. Ασφαλώς και έπρεπε να προχωρήσουμε σε ριζοσπαστικές λύσεις, αυτές που προανέφερα στην αρχή, ούτως ώστε να μην επεμβαίνουν οι κυβερνήσεις, οι οργανισμοί, το Υπουργείο. Να υπάρξουν παραγωγές. Είναι σαφές ότι τώρα που πιάνει η Ισπανία την ποσόστωσή της, αρχίζουν τα δύσκολα. Και έχουμε το φαινόμενο, ότι τα στελέχη που αναγνωρίζουν τις παραγωγές και κάνουν τις εκτιμήσεις, δηλαδή την ηρτημένη παραγωγή, την πρόβλεψη, μίλησαν για διακόσια ογδόντα με διακόσια ενενήντα κιλά ανά στρέμμα.

Εμείς το αποδεχθήκαμε και κάναμε αναγγελία ως ελληνικές αρχές τον Αύγουστο, η οποία έγινε δεκτή για 1.220.000 τόνους. 'Ομως αν ακούσουμε όλη τη Χώρα, τα πράγματα είναι πάρα πολύ άσχημα.

'Ηρθαν οι εκπρόσωποι των Τρικάλων και είπαν μέχρι 50% κάτω, η παραγωγή λόγω καιρικών συνθηκών όπως και εκπρόσωποι άλλων πολιτικών και κοινωνικών απόψεων που δείχνουν όλη τη ζημιά, όπως από την Καρδίτσα, τη Λάρισα, τη Φθιώτιδα, και είπαν 30% κάτω η παραγωγή. Και συναποδέχθηκαν όλοι, ότι ο Υπουργός Γεωργίας πρέπει να εκδόσει απόφαση, που να αναγνωρίζει την πραγματική ηρτημένη παραγωγή. Αυτό το ανέλαβα να το πράξω και όπως είπα και πριν λίγο έστειλα έγγραφο στις Αρχές των είκοσι νομών που παράγουν το βαμβάκι να συγκροτηθούν πενταμελείς επιτροπές: 'Ενας από τη διεύθυνση αγροτικής πολιτικής του νομού, ένας από την ΑΤΕ, ένας από τον ΕΛΓΑ, ένας από τον Οργανισμό Βάμβακος και ένας από την ΠΑΣΕΓΕΣ, που να κρίνουν και να στείλουν μέσα σε πέντε μέρες στο γραφείο μου το πρακτικό, για να ορίσουμε τώρα την πραγματική ηρτημένη παραγωγή που είναι πάρα πολύ χαμηλή. Και είναι σαφές, γι' αυτό μίλησα για την αντίφαση πριν, ότι όταν έχουμε χαμηλή παραγωγή, αμέσως αυξάνει, όχι ευθύγραμμα βέβαια, η τιμή. Και θα πάμε σε καλή τιμή φέτος.

Αλλά δε θέλω να κάνω αυτό το λάθος και δεν πρέπει να κάνουμε αυτά τα λάθη που έκαναν οι συνάδελφοι πριν, που ανήγγειλαν τιμές εδώ. Γιατί η τιμή του βαμβακιού προκαθορίζεται και από τη διεθνή τιμή και από το τι θα κάνει η Ισπανία και από άλλες συγκυρίες.

Ειπώθηκαν μερικές παρατηρήσεις για το τι θα κάνει η Κυβέρνηση. Και ιδιαίτερα ο συνάδελφος μιλούσε, μη αντιλαμβανόμενος σε ποια έδρανα κάθεται. Γιατί όλα αυτά, κύριε συνάδελφε, που μου είπατε, δεν ισχύουν για μια χώρα της Ευρωπαϊκής Ενώσεως. Είμαστε σ' ένα καθεστώς συναποδοχών και συμφωνιών και δεν υπάρχουν ερωτήματα ρητορικά για το τι θα κάνει ο Υπουργός εδώ ή εκεί. Πρέπει να δείτε ποια είναι η κοινοτική πολιτική και όχι τι μαζεύουμε για να κάνουμε υποσχέσεις παλαιών πολιτευτών της δεκαετίας του '50.

Δεν ισχύουν αυτά στα καθεστώτα παραγωγής. Είπα και προχθές στην επαγγελματική σύσκεψη, ότι σχετικά με τη δυσκολία που αντιμετωπίζουν δύο, τρεις νομοί, ειδικά η Καρδίτσα, τα Τρίκαλα και άλλοι παραγωγοί, υπάρχει όντως μεγάλο πρόβλημα, μεγάλη πίεση.

Σε ορισμένες περιοχές της Λάρισας αποδέχθηκα διαγραφή των υπερημεριών και των συμβατικών τόκων, που σηκώνουν τα δάνεια και το ξέρουμε όλοι πάρα πολύ καλά. 

Να συζητήσουμε, όμως- και δεν συνεχίστηκε η συζήτηση να - αναλάβουμε την ευθύνη αυτήν την εβδομάδα, μέχρι και ποιο χρόνο; Γιατί ζητούσαν μέχρι και το 1996. Εάν πάμε και το 1996 δεν ισχύει το τραπεζικό σύστημα. Δεν θα πληρώνει κανένας. Δηλαδή, τώρα που τρέχουν οι λογαριασμοί, θα κάνουμε ρυθμίσεις; Αυτό δεν είναι σωστό. Να κουβεντιάσουμε, πού σταματήσαμε στο 1993, μέχρι πού θα πάμε.

Εμείς έχουμε κάποιες σκέψεις να αντιμετωπίσουμε το πρόβλημα.

Κύριε Πρόεδρε, θα ήθελα κλείνοντας, γιατί ο χρόνος έφυγε, να πω ότι δεν είμαστε σε μια ορισμένη τιμή. Θα υπάρξει εξέλιξη, την οποία θα πρέπει να περιμένουμε. Εμείς από την πλευρά μας θα κάνουμε τις προσπάθειες εκείνες, που πρέπει να κάνει μία Κυβέρνηση, για να υπερασπίζεται ορισμένα καθεστώτα και την προσπάθεια που κάνουν οι 'Ελληνες αγρότες σ' ένα σημαντικό εθνικό προϊόν, όπως είναι το βαμβάκι.

Θα επανέλθω στη δευτερολογία μου. 

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος της Νέας Δημοκρατίας κ. 'Εβερτ ζήτησε το λόγο.

Πόσο χρόνο θέλετε, κύριε 'Εβερτ.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Θα δούμε. 'Οχι πολύ.

Κύριε Υπουργέ, πιστεύετε ότι όσοι βαμβακοπαραγωγοί παρακολουθούν τη συζήτηση από την τηλεόραση έμειναν ικανοποιημένοι από τις απαντήσεις που δώσατε;

Θα σας έλεγα, ότι μπορεί να έχετε δημιουργήσει τίτλους στις εφημερίδες, για τους κλέφτες και τους απατεώνες, οι οποίοι εκκοκκίζουν το βαμβάκι και σε άλλα προϊόντα εμπορεύονται τον πρωτογενή τομέα και κλέβουν.

Αυτή, όμως, δεν είναι δουλειά ούτε δική σας ούτε δική μας. Είναι δουλειά της Εισαγγελίας, να τους στείλετε εδώ και τώρα στον Εισαγγελέα για να υπάρξει μια διαλεύκανση όλων αυτών των κυκλωμάτων, που χρειάστηκε να μας μιλάτε επί είκοσι λεπτά, για να ξεφύγετε από την ουσία το θέματος.

Η ουσία του θέματος είναι, ότι ο παραγωγός του βαμβακιού βλέπει το εισόδημά του να μειώνεται ραγδαία. Από 320 δρχ. το κιλό να πέφτει πέρσι στις 250 δρχ. και τώρα στις 220 δραχμές. Μείωση, δηλαδή, πάνω από 33%. Αυτή είναι η πραγματικότητα και αυτό είναι το ζητούμενο. Απάντηση σ'αυτό το μεγάλο πρόβλημα δεν δώσατε. Δεν θα έπαιρνα το λόγο τώρα, αλλά πιστεύω ότι δεν έχετε δικαίωμα ως Υπουργός Γεωργίας να εμπαίζετε το Λαό, όπως κανένας μέσα σ'αυτήν την Αίθουσα δεν έχει δικαίωμα να εμπαίζει τον Ελληνικό Λαό και ιδιαίτερα τους αγρότες. Τι λύση δώσατε στα προβλήματα των βαμβακοπαραγωγών με την ομιλία την οποία κάνατε; Τίτλους ειδήσεων αναζητήσατε και θα τους έχετε αύριο. Αυτή, όμως, τη μεθοδολογία την ακολουθείτε εδώ και καιρό. Θα πιάσω τους κλέφτες, θα πιάσω τους εγκληματίες, ξεχνάτε τους κλέφτες, ξεχνάτε τους εγκληματίες, δεύτερη ερώτηση, τρίτη ερώτηση, νέος χρόνος παραγωγής, νέες τιμές και προχωρούμε πηγαίνουμε με αυτήν την αντίληψη και αυτήν τη νοοτροπία.

Η ουσία είναι ότι σήμερα συζητάμε για ένα προϊόν, το βαμβάκι, στο οποίο η Ελλάδα -αν δεν κάνω λάθος- έχει το 85%-90% της ευρωπαϊκής παραγωγής. Θα έπρεπε με τη δική σας ευθύνη να ασκηθεί μια πίεση στην Ευρώπη, ώστε αυτό το εθνικό προϊόν, που ταυτόχρονα είναι και ευρωπαϊκό, να κρατηθεί. Και έρχεσθε και μου λέτε, τι κάνουν οι Ισπανοί και οι Πορτογάλοι, δηλαδή τι κάνει το 15% της παραγωγής του βάμβακος. Αυτό είναι το ζητούμενο; Θα έπρεπε να δώσετε την πρώτη και τη μεγαλύτερη μάχη. Διότι εμείς έχουμε το μονοπώλιο του βάμβακος μέσα στην Ευρώπη. Και δεν είναι μόνο το μονοπώλιο του βάμβακος. Από εκεί και πέρα είναι όλη η καθετοποίηση της βιομηχανίας, στην οποία, όπως γνωρίζετε, εργάζονται δεκάδες χιλιάδες εργάτριες και εργάτες με ένταση. 'Ετσι, λοιπόν, με αυτόν τον τρόπο καταστρέφεται όλο το κύκλωμα.

Οι προκάτοχοί σας και εσείς επί 3 χρόνια υπήρξατε διαχειριστές του αγροτικού τομέα και έρχεσθε να μας πείτε τι θα κάνετε από εδώ και πέρα. Τι κάνατε επί τρία χρόνια; Θέτετε το θέμα: "Ξέρετε αυτές οι διαδικασίες ίσχυαν και στα τρία χρόνια της Νέας Δημοκρατίας". Θέλετε να σας πω ότι έπρεπε και τότε να πάνε στον Εισαγγελέα όσοι έκαναν αυτές τις διαδικασίες, τις οποίες αναφέρατε και κακώς δεν επήγαν. Τότε όμως η τιμή ήταν 320 δρχ. και τα περιθώρια ήταν πολύ μεγάλα για τον αγρότη και δεν έθιγαν ούτε τον αγρότη και την αγροτική παραγωγή.

Είναι συμπεριφορά να έρχεσθε την τελευταία στιγμή και να λέτε στο βαμβακοπαραγωγό να φυτέψει καρπούζια και στη συνέχεια να τα πετάει στο δρόμο;

Είναι χαρακτηριστικό μιας νοοτροπίας, μιας μακροπρόθεσμης αγροτικής πολιτικής ή μοναδικής επιπολαιότητας;

Κυρίες και κύριοι συνάδελφοι, σήμερα συζητούμε για το βαμβάκι. Πιστεύω ότι, έτσι που πάει η αγροτική παραγωγή, κάθε μήνα, κάθε εξάμηνο, θα συζητούμε για ένα νέο αγροτικό προϊόν, το οποίο θα μπαίνει στη διαδικασία του αφανισμού. Το πρόβλημα είναι πολύ μεγαλύτερο.

Κύριε Υπουργέ, δεν μπορέσατε με την ομιλία σας να δείτε ούτε καν τα δέντρα του δάσους, όχι το δάσος. Πώς αντιμετωπίζετε μακροπρόθεσμα το θέμα της αγροτικής παραγωγής, του πρωτογενούς τομέα; Είμαστε αποφασισμένοι να αφήσουμε μοιρολατρικά αυτήν την διαδικασία, που έχει ξεκινήσει εδώ και τρία-τέσσερα χρόνια, να χαθεί ο πρωτογενής τομέας στην Πατρίδα μας, είτε λέγεται αγροτικός τομέας είτε λέγεται κτηνοτροφία;

Διότι εκεί οδηγούμεθα. Και ξέρετε ποιο θα είναι το αποτέλεσμα, το οποίο δεν το έχουν καταλάβει όλοι οι 'Ελληνες που μένουν στα μεγάλα αστικά κέντρα; 'Οτι στο τέλος της δεκαετίας, το 2000, θα υπάρξουν περίπου 250.000 άνεργοι από τον αγροτικό τομέα και είναι φυσικό αυτοί οι άνεργοι να έλθουν στα μεγάλα αστικά κέντρα. Και τότε θα δείτε τη μεγάλη κοινωνική έκρηξη η οποία θα υπάρξει και στα αστικά κέντρα.

Γι' αυτό η επερώτηση η σημερινή και το μήνυμα που πρέπει να περάσει προς όλον τον Ελληνικό Λαό, δεν είναι ότι απλά και μόνο συζητάμε για την πολιτική στο βαμβάκι, δεν συζητάμε για το πρόβλημα των αγροτών. Συζητάμε για ένα τεράστιο εθνικό θέμα με εθνική διάσταση και δεν το έχετε αντιληφθεί.

Δύο είναι τα σκέλη της πολιτικής: Πρώτο, αγώνας μέσα στην Ευρώπη για να κρατήσετε όσο μπορείτε περισσότερο τις τιμές ψηλά και όσον αφορά την ποσόστωση και όσον αφορά τις τιμές. Και αν αποτυγχάνετε σ'αυτήν τη διαδικασία και ο Ισπανός ή ο Πορτογάλος κατορθώνει να κερδίζει μεγαλύτερες τιμές, γι' αυτό ευθύνεστε εσείς. Ποιος άλλος ευθύνεται; Οι υπηρεσιακοί παράγοντες, οι εκκοκκιστές;

Δεύτερον, αγώνας για τη μείωση του αγροτικού κόστους. Είναι δεδομένο, κυρίες και κύριοι συνάδελφοι, ότι εδώ δεν είναι δυνατόν, δεν είναι εύκολο να επηρεάσουμε σε σημαντικό βαθμό τις τιμές, τουλάχιστον βέβαια να τις συγκρατούμε στα επίπεδα των προηγουμένων ετών και να μην επαναληφθεί αυτή η ραγδαία πτώση. Η διατήρηση, όμως, του κόστους σε χαμηλά επίπεδα είναι υπόθεση εθνική, είναι υπόθεση δική μας και μπορούμε να το πετύχουμε αυτό το πράγμα.

Γι'αυτό η Νέα Δημοκρατία έκανε αυτές τις επτά προτάσεις, ούτως ώστε να κρατηθεί χαμηλά το αγροτικό κόστος για τέσσερα-πέντε χρόνια, έως ότου αρχίσουν οι μεγάλες επενδύσεις στον αγροτικό τομέα και βελτιωθεί έτσι η παραγωγικότητα και η ανταγωνιστικότητα του πρωτογενούς τομέα.

Γνωρίζετε ότι το 1981 το συσσωρευμένο κεφάλαιο των επενδύσεων στον πρωτογενή τομέα ήταν το 19%. Δηλαδή σε 100 δραχμές επενδύσεις συσσωρευμένες, οι 19 δραχμές αναφέρονται στον αγροτικό τομέα. Ξέρετε πού έχει φθάσει σήμερα; Στο 8%. Συνεπώς, πώς είναι δυνατόν να υπάρξει ανταγωνιστικότητα; Πείτε μου επί δεκαπέντε χρόνια τώρα ποιο φράγμα έγινε -όχι της ΔΕΗ για να καλύψει τις ανάγκες της Χώρας για ηλεκτρική ενέργεια-αποκλειστικά και μόνο για να καλύψει τον αγροτικό τομέα. Κανένα!

Πώς είναι δυνατόν, συνεπώς, να ερχόμαστε και να λέμε στους αγρότες, προχωρείστε σε αναδιάρθρωση των καλλιεργειών, σε εντατικές καλλιέργειες λόγω του μικρού κλήρου που υπάρχει στη Χώρα, όταν δεν έχουμε κάνει τα αναγκαία έργα υποδομής για να μπορέσει ο αγρότης να προχωρήσεις σε άλλες μορφές καλλιεργειών. Ερχόμαστε στο επιχείρημα "φυτέψτε καρπούζια", σ'αυτήν τη μοναδική επιπολαιότητα.

'Ερχεται ο βιομήχανος και εισάγει μηχανήματα. Και ο βιομήχανος, όταν εισάγει μηχανήματα για να επενδύσει στη βιομηχανία, δεν πληρώνει ούτε μία δραχμή ΦΠΑ και ο αγρότης, ο οποίος εισάγει την αλωνιστική μηχανή ή το τρακτέρ, είναι υποχρεωμένος να πληρώσει 18%. Και επί τρία χρόνια τώρα μας λέγατε ότι δεν μπορεί να μειωθεί ο ΦΠΑ, ενώ μπορεί να μειωθεί, ενώ έχει γίνει σε άλλες χώρες.

Εάν δεν μειώσουμε το κόστος του ρεύματος, εάν δεν μειώσουμε το κόστος του πετρελαίου, το οποίο μέσα σε δύο μήνες έχει αυξηθεί κατά 20-25 δραχμές, εάν δεν δώσουμε τη δυνατότητα να αρχίσουν επενδύσεις, εκεί που μπορούμε πράγματι να επιδοτήσουμε, χωρίς να φαίνεται ότι επιδοτείται ο πρωτογενής τομέας, πώς είναι δυνατόν να μειωθεί το κόστος;

Σας ερωτώ: Επί δεκαπέντε χρόνια ποιες επενδύσεις έχουν γίνει στις βιομηχανίες λιπασμάτων, ούτως ώστε να πέσει το κόστος της παραγωγής των λιπασμάτων; Καμιά!

Εάν πάτε σε οποιαδήποτε βιομηχανία λιπασμάτων, είτε στη Νέα Καρβάλη είτε στα χημικά λιπάσματα ή ακόμα χειρότερα στο Κερατσίνι, θα δείτε ότι πρόκειται για τη μεγαλύτερη παλαιοντολογία η οποία μπορεί να υπάρχει σε μία χώρα. Και λέμε ότι έτσι θα κρατήσουμε τον αγροτικό τομέα;

Επαναλαμβάνω ότι, είναι θέμα εθνικό, αν θέλουμε να κρατήσουμε τη μορφή της ελληνικής οικονομίας και αν θέλουμε να μη συγκεντρώσουμε όλο τον πληθυσμό πλέον της Χώρας στα μεγάλα αστικά κέντρα.

'Εχει μειωθεί ο πληθυσμός της Θράκης και του 'Εβρου τα τελευταία πέντε χρόνια και ξέρετε τι έχει γίνει ταυτόχρονα; Στην πόλη της Αλεξανδρούπολης ο πληθυσμός έχει αυξηθεί. Η μετανάστευση δεν αφορά μόνο τη μετακίνηση των πολιτών απο το χωριό, από την κοινότητα για να πάνε στο εξωτερικό. Είναι και αυτοί οι οποίοι φεύγουν για να έρθουν στην Αθήνα ή στη Θεσσαλονίκη και ακόμα χειρότερα είναι και αυτοί οι οποίοι φεύγουν από το χωριό, φεύγουν από την κοινότητα, για να πάνε στην πρωτεύουσα του νομού. Και αυτή είναι η σκληρή πραγματικότητα την οποία αντιμετωπίζει η ελληνική ύπαιθρος. Τι θα κάνουμε; Μία κοινωνία του τσιμέντου και της περιθωριοποίησης με τα ναρκωτικά; Αυτή είναι η φιλοδοξία της ελληνικής κοινωνίας;

Εγώ δεν συμφωνώ σε καμία περίπτωση, ότι το αυριανό μοντέλο είναι αυτό το οποίο υπάρχει σε ορισμένες ανεπτυγμένες χώρες, όπου ο αγροτικός τομέας είναι το 4% του ΑΕΠ. Εάν αυτή είναι η αντίληψη και μοιρολατρικά τραβάμε προς αυτήν την κατεύθυνση, είναι βέβαιο όπως σας είπα, ότι θα αντιμετωπίσουμε περίπου διακόσιες πενήντα με διακόσιες εξήντα χιλιάδες ανέργους στο τέλος της δεκαετίας αυτής. Και ποιος θα το αντέξει αυτό το πράγμα;

Τι γίνεται στον τομέα της εκπαιδεύσεως και της μετεκπαιδεύσεως των αγροτών; Τι γίνεται για να φύγουν τελικά ορισμένοι φορείς, οι οποίοι βρίσκονται στην Πλατεία Συντάγματος, όπως είναι ο Οργανισμός Βάμβακος κ.λπ., για να πάνε στις περιοχές, εκεί όπου υπάρχει το πρόβλημα;

'Ηρθατε να μας αναλύσετε για το πώς είναι το βρώμικο κύκλωμα το οποίο υπάρχει. Στον εισαγγελέα εδώ και τώρα, με μία παρατήρηση: Ο κάθε ένας από μας, κύριοι συνάδελφοι, μπορεί να έχει ένα συγγενή, μπορεί να έχει ακόμα και κάποιο συνεργάτη ή κάποιο φίλο του. Θα πρέπει να γίνεται σαφέστατος διαχωρισμός όταν αναφερόμεθα σε ονόματα, ποιους εννοούμε. Διότι η πολιτική ζωή του Τόπου, περισσότερο από κάθε άλλη φορά, έχει ανάγκη της αναβάθμισης και όχι της υποβάθμισης. Και δεν μπορεί να σπιλωνεται η τιμή ανθρώπων, οι οποίοι δεν βρίσκονται μέσα σ' αυτήν την Αίθουσα.

Τέλος, για την ασυνέπεια. 'Οταν μίλησε ο κ. Σημίτης στη Θεσσαλία για την επιδότηση του βάμβακος -μίλησε για επιδότηση- δημιουργήθηκε η εντύπωση, ότι θα έρθει μέσα από εθνικούς πόρους και θα δώσει μία αύξηση. 'Εγραψαν οι εφημερίδες χαρακτηριστικά- δεν διαψεύσθηκε προεκλογικά -και κατηγορήθηκε γι' αυτό ο κ. Σημίτης από ορισμένες εφημερίδες- ότι θα δώσει 45 δισ. δραχμές για το βαμβάκι και πού θα τα βρει αυτά τα 45 δισ. Και σήμερα ήρθατε με μία άνεση να μας πείτε ότι είναι μία προκαταβολή.

Το ερώτημα για τον παραγωγό του βάμβακος δεν είναι πόσα χιλιάρικα θα πάρει σταδιακά στην τσέπη του, αλλά είναι πόσα τελικά, συνολικά, χιλιάρικα θα πάρει στην τσέπη του για το κιλό, για την παραγωγή την οποία παραδίδει. Γιατί τελικά με αυτά τα λεφτά τα οποία θα πάρει συνολικά θα προχωρήσει τον επόμενο χρόνο, εάν μπορεί και του το επιτρέπει το κόστος, στη νέα παραγωγική διαδικασία.

Μην εμπαίζουμε, λοιπόν, τους αγρότες, γιατί οι αγρότες δεν είναι ούτε υποανάπτυκτοι ούτε ανόητοι. Είναι πολύ πιο έξυπνοι από τον καθέναν από εμάς και γνωρίζουν πολύ καλά πως τους εμπαίζουμε εμείς οι πολιτικοί.

Είναι αδιανόητο συνεπώς να έρχεσθε εδώ και αντί να μπαίνετε επί της ουσίας, να μας πείτε τι θα κάνετε στην Κοινότητα, τι θα κάνετε με τη μείωση του αγροτικού κόστους, τι θα κάνετε με νέες επενδύσεις, πώς θα προχωρήσετε σε αναδιάρθρωση καλλιεργειών, να αναφέρεσθε στο κύκλωμα εκκοκκιστών-παραγωγών και πώς βρέχεται το βαμβάκι. Είσαστε βρεγμένοι στα ψέματα, τα οποία είπατε προεκλογικά!

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κυρίες και κύριοι συνάδελφοι, έχω το θλιβερό προνόμιο να είμαι ο ίδιος αγρότης βαμβακοπαραγωγός και να εκπροσωπώ τους αγρότες, ως πρόεδρος της Ομοσπονδίας Αγροτικών Συλλόγων Καρδίτσας.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Είσαστε ο πιο ειδικός.

ΕΥΑΓΓΕΛΟΣ ΜΠΟΥΤΑΣ:Τα προβλήματα που δημιουργήθηκαν στους παραγωγούς βαμβακιού από το νέο Κανονισμό που υπογράφηκε πριν από ενάμιση χρόνο από τους Υπουργούς Γεωργίας της Ευρωπαϊκής 'Ενωσης και τροποποιήθηκε προς το χειρότερο το καλοκαίρι που πέρασε, είναι αυτά που αναπτύσσονται στην επερώτηση. Αυτό άλλωστε το παραδέχτηκαν από την πρώτη στιγμή, κύριε Υπουργέ και οι προκάτοχοί σας, αλλά και εσείς ο ίδιος.

Η Κυβέρνηση του ΠΑ.ΣΟ.Κ. διά του τότε Υπουργού κ. Μωραϊτη δέχτηκε και υπέγραψε έναν Κανονισμό που βάζει ταφόπετρα στη βαμβακοκαλλιέργεια και αυτό γιατί δέχτηκε τον περιορισμό στην παραγωγή από 1.200.000 τόνους σε 782.000 τόνους. Δέχτηκε να μπαίνει ελεύθερα το πρόστιμο συνυπευθυνότητας. Δέχτηκε τη μείωση της ελάχιστης τιμής κατά 13% σε ECU. Δέχτηκε την κατάργηση της επιστροφής της συνυπευθυνότητας στους μικρούς παραγωγούς. Δέχτηκε να δίνεται η επιδότηση στους εκκοκκιστές και όχι στον παραγωγό. Αυτό είναι χρόνιο αίτημα του αγροτικού κινήματος, κύριε Υπουργέ, και επί Νέας Δημοκρατίας και επί ΠΑ.ΣΟ.Κ. από την αρχή.

Για όλα αυτά τα καταστροφικά μέτρα πανηγυρίζατε και καλούσατε τους αγρότες να επενδύσουν στη βαμβακοκαλλιέργεια. Πολλοί αγρότες σας πίστεψαν και καταστράφηκαν. Πολλοί εκκοκκιστές επένδυσαν και θησαύρισαν. Αυτά τα αποτελέσματα είχε η δημαγωγική σας τακτική που εξαπάτησε τους αγρότες, κάνοντας το άσπρο, μαύρο.

Ανάγκασε η Κυβέρνηση τις ενώσεις συνεταιρισμών με διάφορους τρόπους, να παίξουν το ρόλο του κυματοθραύστη στον αγώνα της αγροτιάς, δίνοντας μεγαλύτερες τιμές στο βαμβάκι και χρεώθηκαν με 10 δισεκατομμύρια.

Παροτρύνατε τους αγρότες να βάλουν καρπούζια, κύριε Υπουργέ. Ευτυχώς που οι αγρότες είναι πιο υπεύθυνοι από σας και δεν σας άκουσαν. Αλλιώς, θα είχαμε μαζική χρεοκοπία.

Αφήσατε ασύδοτους τους εκκοκκιστές και ορισμένοι απ' αυτούς δεν πλήρωσαν ακόμα τους παραγωγούς.

Δεν αποδίδεται από το κράτος ο ΦΠΑ συνυπευθυνότητας από το 1990 στους παραγωγούς και από αυτήν την υπόθεση χάθηκαν μερικά δισεκατομμύρια.

Μεθοδεύετε το χάρισμα εκατοντάδων εκατομμυρίων από την εφαρμογή του Εθνικού Παραρτήματος Β'.

Μελετάτε την κατάργηση του Παραρτήματος Β', για να μην εγγυάται την ελάχιστη τιμή στον παραγωγό και να είναι οι αγρότες έρμαια των εκκοκκιστών. 

Προωθείτε την ατομική ποσόστωση που είναι καταστροφή για τους μικρούς και μεσαίους αγρότες και θα έχουν την τύχη των καπνοπαραγωγών, που ξεκληρίστηκαν.

Και μην αναρωτιέσθε, κύριε Υπουργέ, γιατί δεν έχουμε καπνοπαραγωγούς. Τους διώξατε. Η πολιτική σας τους έστειλε στη Γερμανία να πλένουν πιάτα, τους έστειλε στις πόλεις, τους έστειλε στην ανεργία. Αν εφαρμόσετε την ίδια πολιτική και στο βαμβάκι, θα έχουμε τα ίδια αποτελέσματα.

Σχεδιάζετε τις ζώνες καλλιέργειας και εξαπατάτε τους αγρότες λέγοντας ότι έτσι θα λυθεί το πρόβλημα. Πάρτε θέση τώρα κύριε Υπουργέ. Σε ποια περιοχή θα επιτρέψετε και σε ποια θα απαγορεύσετε την καλλιέργεια του βαμβακιού; Διότι στη Θεσσαλία διαδίδεται ότι, θα απαγορεύσετε στη Θράκη να καλλιεργείται το βαμβάκι. Θα το κάνετε; Πάρτε θέση.

Στην πρόσφατη συνάντηση με τους φορείς της Θεσσαλίας είπατε ότι θα επιδιώξετε την τροποποίηση του Κανονισμού. Το Κ.Κ.Ε. πιστεύει ότι αν βάλετε θέμα και γίνουν οι πιο κάτω αλλαγές, τότε μόνο θα υπάρξουν θετικά αποτελέσματα για τους παραγωγούς.

Πρώτον, να καταργηθεί το πλαφόν.

Δέυτερον, να καταργηθούν τα πρόστιμα συνυπευθυνότητας.

Τρίτον, να αυξηθούν τα κονδύλια της Ευρωπαϊκής 'Ενωσης σε 1,5 δισ. από 770 εκατ. ECU.

Tέταρτον, να αυξηθεί η τιμή εγγύησης από 15% σε ECU για να φτάσει η τιμή στις 350 δραχμές το κιλό το βαμβάκι. 

Πέμπτον, η επιδότηση να δίνεται στον παραγωγό.

Τότε μόνο θα δείξετε πραγματική μεταμέλεια για το λάθος που κάνετε. Αλλιώς, όσα λέτε είναι υποκριτηκά.

Κύριε Πρόεδρε, κυρίες και κύριοι συνάδελφοι, τη στιγμή που συζητάμε, το βαμβάκι, παραδοτέο στο εκκοκκιστήριο, παίρνει τιμές από 168 δραχμές έως 183 δραχμές που είναι η μεγαλύτερη. Εδώ είναι τα παραστατικά. Παρακαλώ να κατατεθούν για τα Πρακτικά.

(Στο σημείο αυτό ο Βουλευτής κ. Ε. Μπούτας καταθέτει για τα Πρακτικά τα προαναφερθέντα παραστατικά που βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Η παραγωγή σε πολλές περιοχές, Καρδίτσα, Τρίκαλα, Φάρσαλα, Δομοκός και αλλού, είναι μειωμένη κατά 50% περίπου σε σχέση με πέρυσι. Πολύ φοβούμαστε, ότι με το καινούριο έγγραφο που στείλατε για επανέλεγχο, κύριε Υπουργέ, είναι η αρχή για να κτυπηθούν αυτές οι περιοχές, που είναι κατ' εξοχήν βαμβακοπαραγωγικές, όπως της Θεσσαλίας.

Για τους αγρότες αυτών των περιοχών και ίσως και άλλων που είναι στην ιδια μοίρα, η χρεοκοπία είναι δεδομένη. Δεν είναι μόνο η τιμή, είναι το πρόβλημα του εισοδήματος που θα εισπράξουν, κύριε Υπουργέ.

Κύριε Πρόεδρε, ως νέος Βουλευτής παρακολούθησα ότι γίνεται πολύ κουβέντα χωρίς να υπάρχουν συγκεκριμένες δεσμεύσεις από τους Υπουργούς. Ακούσαμε άλλωστε τον κύριο Υπουργό σε μία απεραντολογία προηγουμένως, που εστίασε το ζήτημα μόνο στα διπλοζυγίσματα, που είναι υπαρκτό ζήτημα και πρέπει να κτυπηθεί. Υπάρχουν προτάσεις και από το ΚΚΕ και από το Αγροτικό Κίνημα.

Θα ήθελα να ρωτήσω, κύριε Υπουργέ, συγκεκριμένα, πρακτικά -γιατί από τη φύση μου και ως παραγωγός που είμαι συνηθισμένος να παράγω στο χωράφι, είμαι πρακτικός άνθρωπος- αν θα αποκαταστήσει η Κυβέρνηση το χαμένο εισόδημα με δικιά της ευθύνη, από εθνικούς πόρους. Θα ενισχύσει τους βαμβακοπαραγωγούς που καταστρέφονται αυτή τη στιγμή και λόγω της τιμής του βαμβακιού, αλλά και λόγω των καιρικών συνθηκών; Θα ρυθμίσει τα χρέη στην ΑΤΕ χωρίς τόκους υπερημερίας με τριετή χάρη και με ρυθμίσεις για δεκαπέντε χρόνια; Θα επιστραφεί ο ΦΠΑ επί της συνυπευθυνότητας από το 1990; Θα πληρωθούν πότε και πόσοι απλήρωτοι βαμβακοπαραγωγοί όχι μόνο του Τσιπλάκου, αλλά και του Χατζηχαραλάμπους και του Τσακιράκη; Θα πληρωθούν τα συμπληρωματικά τιμολόγια από το Παράρτημα Β; Θα δοθούν οι εγγυήσεις για την εμπορική αξία από τους εκκοκιστές, ιδιαίτερα τους ιδιώτες; Θα χαριστούν τα χρέη στους συνεταιρισμούς από την περσινή χρονιά που προήλθαν στο βαμβάκι με κύρια ευθύνη της Κυβέρνησης; Θα δανειοδοτηθούν οι ενώσεις αγροτικών συνεταιρισμών για να μπορέσουν να παρέμβουν στην αγορά; Θα εξασφαλισθεί η εγγυημένη τιμή στους βαμβακοπαραγωγούς;

Αν η Κυβέρνηση αρνηθεί τα παραπάνω μέτρα, τότε η παραδοχή του προβλήματος δείχνει υποκρισία, σκοπιμότητα και προσπάθεια να κατευνάσει την αγανάκτηση των αγροτών και να προλάβει τις κινητοποιήσεις.

Η κατάσταση, κύριε Υπουργέ και κύριοι συνάδελφοι, είναι εκρηκτική, τα προβλήματα υπαρκτά και μεγάλα. Η πολιτική που η Κυβέρνηση υποτακτικά ακολουθεί και είναι αυτή των Βρυξελλών πρέπει να αλλάξει. Πρέπει να αλλάξετε πολιτική, κύριε Υπουργέ. Επιτέλους κοιτάξτε και το φτωχό λαό. Καταστρέφεται ο αγροτικός πληθυσμός. Μεταφέρω, κύριοι συνάδελφοι, κραυγή απόγνωσης και αγωνίας των αγροτών.

Η βιομηχανία μηνύσεων που έστησε η Κυβέρνηση για τη συμμετοχή των αγροτών στις περσινές κινητοποιήσεις, δεν τους φοβίζει. Αλλά μην τους ταλαιπωρείτε, κύριε Υπουργέ, και τους στέλνετε μαζικά στα δικαστήρια.

Θα ήθελα να σταθώ λίγο στην τοποθέτηση της Νέας Δημοκρατίας και θα ήθελα να πω, κύριοι συνάδελφοι, ότι μόνο η ηγεσία της Νέας Δημοκρατίας δεν έχει το ηθικό δικαίωμα να κάνει αυτήν την επερώτηση για τους παρακάτω λόγους: 'Οταν υπογράφτηκε ο νέος κανονισμός για το βαμβάκι, πέρυσι το καλοκαίρι, χειροκροτούσε και εγκαλούσε το ΚΚΕ και το "ΡΙΖΟΣΠΑΣΤΗ" σ' αυτήν εδώ την Αίθουσα γιατί έκαναν κριτική στο νέο κανονισμό.

ΔΗΜΗΤΡΙΟΣ ΣΙΟΥΦΑΣ: Σοβαρολογείτε, κύριε Μπούτα;

ΕΥΑΓΓΕΛΟΣ ΜΠΟΥΤΑΣ: Ναι, αυτό έγινε. Κοιτάξτε τα Πρακτικά. Δεσμεύομαι να σας τα φέρω, κύριε Σιούφα και να τα καταθέσω στα Πρακτικά της σημερινής συζήτησης. 

ΔΗΜΗΤΡΙΟΣ ΣΙΟΥΦΑΣ: Θα σας δώσω την απάντηση.

ΕΥΑΓΓΕΛΟΣ ΜΠΟΥΤΑΣ: Συμφώνησε η Νέα Δημοκρατία για αλλαγές στην ΚΑΠ και πάγωμα των δαπανών στα επίπεδα του 1992, που ήταν όρος του Μάαστριχτ. Η κυβέρνηση της Νέας Δημοκρατίας του 1992 επί Υπουργίας Κοσκινά δέχθηκε τη μείωση του πλαφόν στο βαμβάκι στους επτακόσιους ένα χιλιάδες τόνους από τους επτακόσιους πενήντα δύο χιλιάδες που ήταν το 1992.

Τέταρτον, τις κινητοποιήσεις του περασμένου χρόνου αλλά και φέτος τις υπονόμευσε και μέσω των τριτοβάθμιων οργανώσεων που είχε ως παρακλάδια της με τις δηλώσεις κορυφαίων στελεχών όπως του κ. Μάνου, της κας Μπακογιάννη, του κ. Σουφλιά.

Πέμπτον, είναι υποκριτική η επερώτηση, γιατί πριν από μία εβδομάδα στις προγραμματικές δηλώσεις συναγωνίστηκε η Νέα Δημοκρατία το ΠΑ.ΣΟ.Κ., αλλά και τους άλλους ευρωλάγνους, ποιος θα εκφράσει καλύτερα τις αποφάσεις των Βρυξελλών, ποιος έχει καθαρότερο ευρωπαϊκό προσανατολισμό. Και ξέρουμε ότι στόχος της Ε.Ε. είναι να μειωθεί δραματικά ο προϋπολογισμός για την αγροτική οικονομία και να μειωθεί ο αγροτικός πληθυσμός κατά 30%.

Ποτέ η Νέα Δημοκρατία αλλά ούτε και τώρα αποδέχεται τα αιτήματα των αγροτών που βγαίνουν μέσα από τις κινητοποιήσεις. Και αυτό φαίνεται από τη σημερινή επερώτηση. Γι' αυτό και προεκλογικά οι επτά προτάσεις της δεν κάνουν αναφορά στην κατάργηση του πλαφόν της συνυπευθυνότητας και των άλλων, μέτρων της Ε.Ε. που περιορίζουν την παραγωγή, όπως και τα 11 σημεία του ΠΑ.ΣΟ.Κ., αλλά με δηλώσεις και τοποθετήσεις για τα συγκεκριμένα ζητήματα την εποχή των κινητοποιήσεων και τα άλλα κόμματα όπως ο Συνασπισμός, μέσα από τα συνδικαλιστικά όργανα γιατί τότε δεν εκπροσωπούνταν στη Βουλή, έπαιρνε θέσεις υπονόμευσης στα Δ.Σ. της ΓΕΣΑΣΕ.

Τελειώνοντας, κύριε Πρόεδρε, θέλουμε να δηλώσουμε ότι μαζί με αυτόν τον κόσμο, που ζυμώνεται καθημερινά με τη λάσπη, θα παλέψει το ΚΚΕ για να ανατρέψει στην πράξη την αντιαγροτική πολιτική της Ε.Ε. που εφαρμόζει η Κυβέρνηση, για να μην ξεκληρισθεί. Θα αγωνισθεί για να πάρει μέτρα η Κυβέρνηση, τέτοια που θα ανακουφίζουν τους δοκιμαζόμενους αγρότες. Αν η Κυβέρνηση άμεσα δεν δει το πρόβλημα και δεν πάρει μέτρα, ο μόνος δρόμος που μένει στους αγρότες είναι ο συντονισμός των αγώνων με τα άλλα στρώματα, τους επαγγελματίες τους βιοτέχνες και τους εργάτες. Και το ΚΚΕ θα συμπαρασταθεί και θα συμπορευτεί σε αυτόν τον αγώνα. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Δημοκρατικού Κοινωνικού Κινήματος έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, είναι γνωστό σε όλους μας ότι η Ελλάδα είναι η κατεξοχήν αγροτική χώρα μέσα στα πλαίσια της ενωμένης Ευρώπης.

Είναι επίσης γεγονός ότι σήμερα το 22% του ελληνικού πληθυσμού είναι αγρότες, είτε γεωργοί είτε κτηνοτρόφοι είτε ψαράδες. Αυτό αναδεικνύει τη σοβαρότητα του θέματος, του προβλήματος που λέγεται αγροτικό πρόβλημα. Κατά συνέπεια είναι κατ' εξοχήν εθνικό πρόβλημα με μεγάλες οικονομικές και κοινωνικές διαστάσεις.

Τα τελευταία χρόνια τόσο με την Κυβέρνηση της Νέας Δημοκρατίας όσο και με την Κυβέρνηση του ΠΑ.ΣΟ.Κ. ήδη η αγροτική εκμετάλλευση, αλλά και ο αγροτικός πληθυσμός μειώθηκαν και στράφηκαν νέα ζευγάρια αγροτών, αλλά και αγρότες παραδοσιακοί, είτε στα μεγάλα αστικά κέντρα, είτε στο εξωτερικό. Και έτσι αναπτύχθηκε ένα ρεύμα μετανάστευσης που τείνει να προσομοιάσει με αυτό της δεκαετίας του '60. Και το ζούμε έντονα όταν πάμε κυρίως στη Γερμανία, που βλέπουμε να πλημμυρίζεται από νέα ζευγάρια αγροτικών περιοχών και κυρίως παραμεθόριων περιοχών, που είναι ένα δεύτερο μεγάλο επίσης εθνικό πρόβλημα.

Κατά συνέπεια δεν μπορεί να ισχύσει για την Ελλάδα η διαχειριστική λογική που ανέπτυξε προηγουμένως ο κύριος Υπουργός, διαχειριστική λογική που αναπτύχθηκε άλλωστε μέσα στην ενωμένη Ευρώπη και προηγουμένως από τη Νέα Δημοκρατία. Η λογική δηλαδή "τι να κάνουμε; Αυτά τα αποφασίζει η Ενωμένη Ευρώπη", θεωρώντας ως αυτομάτως συμφέρον για την Ελλάδα ό,τι αποφασίζει η Ευρώπη. Και όταν λέμε Ευρώπη ουσιαστικά εννοούμε την Ευρωπαϊκή τρόικα, Γερμανία-Αγγλία-Γαλλία, που δεν έχει αυτήν την έκταση του προβλήματος, γιατί δεν είναι, όπως είναι η Ελλάδα, κατ'εξοχήν γεωργική χώρα.

Αυτό βάζει τις κυβερνήσεις στην Ελλάδα και τα πολιτικά κόμματα μπροστά στο μεγάλο ερώτημα, αν μέσα στην Ενωμένη Ευρώπη, της οποίας είμαστε μέλη, πρέπει να ακολουθούμε αυτήν τη διαχειριστική λογική και να κάνουμε αυτό που συμφέρει τις μη αγροτικές κατ'εξοχήν χώρες ή αντιθέτως, όπως υποστηρίζει το ΔΗ.Κ.ΚΙ. πρέπει σε όλα τα επίπεδα, τόσο στα Συμβούλια Υπουργών, όσο και στα συμβούλια κορυφής, αφού είναι κατ'εξοχήν εθνικό θέμα για την Ελλάδα, να κάνουμε τους κατάλληλους χειρισμούς ώστε να μην είμαστε ενδοτικοί εκεί που κυρίως η Ευρωπαϊκή τρόϊκα θέλει να περάσει τα συμφέροντά της με συγκεκριμένες πολιτικές. Πρέπει να αξιοποιούμε και να δίνουμε την ψήφο μας σ' αυτά τα θέματα, όταν εμείς παίρνουμε τα ανταλλάγματα που έχουν σχέση είτε με το αγροτικό μας πρόβλημα είτε με άλλα κυρίαρχα για την Ελλάδα θέματα.

'Ηρθε πράγματι η εποχή που η Ελλάδα πρέπει να σηκώσει το κεφάλι μέσα στην Ενωμένη Ευρώπη, διότι ξέρουμε πως λειτουργεί και ποια συμφέροντα εξυπηρετούνται μέσα σ' αυτήν την Ενωμένη Ευρώπη. Είναι κατ'αρχήν τα εθνικά συμφέροντα των τριών μεγάλων χωρών, αλλά και τα συμφέροντα των μεγάλων ευρωπαϊκών και διεθνών οικονομικών συγκροτημάτων.

Η ελληνική γεωργία σήμερα βρίσκεται σε ένα κρίσιμο σταυροδρόμι. Τα προβλήματά της είναι πολλά, πολύπλευρα και πολύπλοκα. Συσσωρεύονται δε και οξύνονται για τους εξής λόγους: Πρώτον, γιατί έγιναν μεγάλες οικονομικές, πολιτικές και κοινωνικές αλλαγές διεθνώς και στο χώρο της Ευρώπης. Δεύτερον, διότι έχουν γίνει μεγάλες τεχνολογικές αλλαγές. Και τρίτον, διότι στην Ελλάδα κατά την άποψή μας δεν υπάρχει μια συγκροτημένη, σχεδιασμένη αγροτική πολιτική που να δίνει προτεραιότητες και βάρος σε έργα υποδομής στον αγροτικό χώρο, όπως π.χ. εγγειοβελτιωτικά έργα, αγροτικούς δρόμους κ.λπ., ώστε να μπορεί να λειτουργήσει και να αναπτυχθεί και να εκσυγχρονιστεί η ελληνική γεωργία και παράλληλα με τον εκσυγχρονισμό και την ανάπτυξή της κατά τρόπο οργανωμένο και σχεδιασμένο να μπορέσει να επιβιώσει αξιοπρεπώς ο 'Ελληνας γεωργός, ο κτηνοτρόφος και ο ψαράς.

Αντιθέτως, τα τελευταία χρόνια η γεωργική έρευνα έχει ατονίσει. Επίσης, οι γεωργικές εφαρμογές έχουν εκφυλιστεί σε μεγάλο βαθμό. Η γεωργική επαγγελματική εκπαίδευση έχει σιγά-σιγά υποβαθμιστεί, όπως και η κατάρτιση και σχεδόν είναι ανύπαρκτη. Οι δε γεωργικοί συνεταιρισμοί θυσιάζονται καθημερινά στο βωμό της εξυπηρέτησης των μεγάλων ιδιωτικών συμφερόντων.

Επίσης οι άλλοι αγροτικοί θεσμοί είναι απηρχαιωμένοι και δεν εκσυγχρονίζονται για να γίνουν αποτελεσματικοί, ώστε να μπορέσουν να δώσουν λύση στα μεγάλα προβλήματα της αγροτικής εκμετάλλευσης και των αγροτών μας. 'Ετσι η ελληνική γεωργία και οι 'Ελληνες αγρότες βρίσκονται σε μεγάλη αδυναμία να αντιμετωπίσουν και να παρακολουθήσουν τις διεθνείς και ευρωπαϊκές εξελίξεις. Και η αδυναμία αυτή θα μεγαλώνει αν δεν χαραχτεί αμέσως μία συγκεκριμένη και αποτελεσματική αναπτυξιακή και παράλληλα εκσυγχρονιστική αγροτική πολιτική.

Επίσης το αγροτικό πρόβλημα στην Ελλάδα, όπως έχουμε κατ'επανάληψη τονίσει, είναι ο μικρός αγροτικός κλήρος και κατά συνέπεια το μεγάλο κόστος παραγωγής των αγροτικών προϊόντων, το οποίο κόστος αυξάνει κάθε χρόνο με ιλιγγιώδεις ρυθμούς, γιατί οι τιμές των περισσοτέρων αγροτικών προϊόντων μειώνονται κατά τρόπο δραματικό, όπως συμβαίνει τα τελευταία χρόνια και με το συγκεκριμένο προϊόν που είναι το βαμβάκι.

Αυτά τα τελευταία δύο προβλήματα βάζουν επιτακτική την ανάγκη της συλλογικής γεωργικής δράσης, το να στηριχθεί ο συνεταιρισμός και να καθετοποιηθεί και παράλληλα η ομάδα παραγωγών βάζει σε επιτακτική βάση το να στηριχθούν χρηματοοικονομικά αυτές οι προσπάθειες εκσυγχρονισμού και ανάπτυξης της αγροτικής εκμετάλλευσης όχι με αυτά τα ληστρικά επιτόκια της Αγροτικής Τράπεζας που από το 1981 επί διακυβέρνησης της Νέας Δημοκρατίας μετατράπηκε σε καθαρά εμπορική τράπεζα και καταληστεύει αντί να υπηρετεί μία συγκεκριμένη πολιτική και τους αγρότες, αφού τους οδήγησε σε καταχρέωση. Ασφαλώς χρειάζεται και συγκεκριμένο πρόγραμμα αναδιάρθρωσης των καλλιεργειών στα προϊόντα που δεν είναι ανταγωνιστικά με βάση πρόγραμμα, που για να μπορέσει όμως να υλοποιηθεί θα πρέπει η Πολιτεία μέσα σ'αυτό το σχεδιασμό να στηρίξει στη μεταβατική φάση μέχρι να αποδώσουν οι νέες καλλιέργειες το εισόδημα του αγρότη για να μπορεί να ζει αξιοπρεπώς έτσι ώστε να συμβάλει στην αναδιάρθρωση της καλλιέργειας.

Ασφαλώς πρέπει να δει άμεσα η Κυβέρνηση το θέμα της ρύθμισης των χρεών γιατί δεν μπορούμε να μιλάμε για εκσυγχρονισμό της γεωργίας όταν ο αγρότης κάθε βράδυ έχει τον εφιάλτη των ενταλμάτων προσωπικής κράτησης και των κατασχέσεων που κοινοποιεί αθρόα η ΑΤΕ, αν θέλουμε βέβαια να μιλάμε σοβαρά. 

(Στο σημείο αυτό την Προεδρική 'Εδρα καταλαμβάνει ο Α'Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Διαφορετικά, κύριοι συνάδελφοι, θα προστεθούν εκατοντάδες χιλιάδες αγρότες στους ήδη ανέργους του αστικού χώρου και αυτό θα δημιουργήσει τεράστια προβλήματα στην οικονομία.

Τέλος, θέλω να πω ότι για το βαμβάκι πρέπει αμέσως η Κυβέρνηση μέσα στην Ενωμένη Ευρώπη να κάνει χρήση της κοινοτικής αρχής της προτίμησης και δεδομένου, ότι η Ενωμένη Ευρώπη είναι ελλειμματική σε βαμβάκι παράγει μόνο περίπου το 1/3 των συνολικών αναγκών θα πρέπει με βάσην αυτή την αρχή να ζητήσει την αύξηση και του στρεμματικού αλλά και του οικονομικού πλαφόν στο βαμβάκι και ασφαλώς να στηρίξει το εισόδημα των παραγωγών.

Ο κύριος Πρωθυπουργός προεκλογικά δεν μίλησε για 40 δραχμές προκαταβολή, μίλησε, όπως έγραφαν οι εφημερίδες τότε, για ενίσχυση της τιμής του βαμβακοπαραγωγού. Τώρα βέβαια πέρασαν οι εκλογές και τα αλλάζει η Κυβέρνηση όπως θα δούμε παραπέρα. Χρειάζεται ακόμα μια άλλη πολιτική, η οποία να δείχνει στοργή στον αγρότη για να μπορεί ο αγρότης να στηριχθεί. Εκείνος που δεν φταίει για την έλλειψη αγροτικής πολιτικής είναι ο ίδιος γιατί πολλές φορές για την αλλαγή κάποιων καλλιεργειών ειδοποιήθηκαν οι αγρότες μας την τελευταία στιγμή και ασφαλώς αντιμετωπίσαμε αστείες καταστάσεις που οι αγρότες μας περιέγραφαν.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Φώτης Κουβέλης έχει τον λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, είναι γεγονός, ότι αυτές τις ώρες που συζητάμε, το γνωρίζουν οι αρμόδιοι Υπουργοί, ο Θεσσαλικός κάμπος βρίσκεται σε απόγνωση.

Μεγάλες ποσότητες βάμβακος δεν πρόκειται να συλλεγούν, διότι οι βροχοπτώσεις στην κυριολεξία κατέστρεψαν το βαμβάκι. 'Ετσι έχουμε μία μείωση της παραγωγής φέτος της τάξεως του 40% και πλέον.

Είναι ακριβές αυτό που ακούστηκε. Δεν μπορεί η Κυβέρνηση να περιμένει και να ελπίζει, ότι η αντιμετώπιση των προβλημάτων της αγροτικής οικονομίας και ειδικότερα της παραγωγής βάμβακος, θα αντιμετωπιστεί μόνο από την παθητική αναμονή των ρυθμίσεων της Κοινής Αγροτικής Πολιτικής της Ευρωπαϊκής 'Ενωσης.

Το ερώτημα κατά συνέπεια, κύριε Υπουργέ, που προβάλλει και τίθεται ευθέως σε εσάς είναι αν αντιμετωπίζει η Κυβέρνηση το ενδεχόμενο να μετακυλήσει πόρους από τον κρατικό προϋπολογισμό προς την αγροτική οικονομία προκειμένου να υπάρξουν, αν μην τι άλλο, έργα υποδομής, για να ελπίζουμε, ότι θα μειωθεί το κόστος των παραγομένων προϊόντων. 'Οπως, επίσης, είναι ακριβές, ότι οι σαράντα δραχμές ανά κιλό, που ακούστηκε ότι θα δοθούν στους αγρότες, προεκλογικά -και έχει δίκιο ο κ. Τσοβόλας- ακούστηκε ότι θα δοθούν με τη μορφή της ενίσχυσης και όχι της προκαταβολής.

Νομίζω, ότι προς την κατεύθυνση αυτή πρέπει να κινηθεί η Κυβέρνηση, να λάβει υπόψη της τα καινούρια δεδομένα, που έχουν σχέση, κύριε Υπουργέ, με την ολοκληρωτική σχεδόν καταστροφή της παραγωγής βάμβακος. 'Οπως, επίσης, πρέπει να δεσμευθείτε και πάλι με συγκεκριμένο τρόπο: Τι θα κάνετε με τη ρύθμιση των χρεών. Οι αγρότες δεν θα έχουν τη δυνατότητα, τουλάχιστον για φέτος, να ανταποκριθούν στοιχειωδώς στις υποχρεώσεις που έχουν έναντι της Αγροτικής Τράπεζας της Ελλάδος.

Κατά συνέπεια, δεν είναι δυνατόν να μιλάμε για την αγροτική οικονομία, να μιλάμε για το δυναμικό αυτό προϊόν που λέγεται βαμβάκι και να μην δεσμεύεται η Κυβέρνηση για τη λήψη συγκεκριμένων μέτρων. Σε αυτά πρέπει να απαντήσετε.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Μπασιάκος έχει το λόγο για να δευτερολογήσει.

ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, ακούσαμε τον Υπουργό της Γεωργίας επί μισή ώρα να μας εκθέτει μία έκθεση ιδεών ουσιαστικά. Γιατί περί αυτού επρόκειτο. Μας περιέγραψε γλαφυρά πως γίνονται τα σκάνδαλα κάτω από τη μύτη του, ότι δεν έχει πάρει κανένα συγκεκριμένο μέτρο για την πάταξη των σκανδάλων αυτών και ότι ουσιαστικά συμφωνεί στην αμνήστευση των σκανδάλων της τελευταίας περιόδου, λέγοντας συγκεκριμένα, ότι με την καταδίκη αυτών που μετείχαν στα σκάνδαλα δεν επιλύεται το πρόβλημα.

Αυτά λέτε, κύριε Υπουργέ της Γεωργίας, και ενθαρρύνετε νέα σκάνδαλα για τη νέα εκκοκκιστική περίοδο και για τις επόμενες.

Είναι δυνατόν ο Υπουργός της Γεωργίας να αναφέρεται με τέτοιες κουβέντες στα σκάνδαλα χωρίς να τα καταδικάζει απερίφραστα, ανεχόμενος τη διάταξη που ουσιαστικά αμνηστεύει τα σκάνδαλα αυτά, προσδιορίζοντας και χαρακτηρίζοντας ως πλημμελήματα τις καταχρήσεις δημοσίου χρήματος μέχρι 50 εκατομμύρια δραχμές; Είναι δυνατόν να μας μιλάτε για συναντήσεις σας με τους επιχειρηματίες εν απουσία υπηρεσιακών παραγόντων;

Σας θυμίζω το περιστατικό με έναν τυρέμπορο. Τον καταγγείλατε, ότι αποπειράθηκε να σας χρηματίσει. Αυτό γιατί κάνατε μία τετ α τετ συζήτηση με τον επιχειρηματία, κύριε Υπουργέ της Γεωργίας, και δεν υπήρχε υπηρεσιακός παράγοντας για να αποτρέψει οποιαδήποτε απόπειρα χρηματισμού σας. Και λέτε ότι τον πετάξατε με τις κλωτσιές. Αν τον πετάγατε με τις κλωτσιές από το γραφείο σας, δεν θα άκουγε ο Γενικός Γραμματέας του Υπουργείου της Γεωργίας, ο οποίος ήταν πάρα πολύ κοντά, ώστε να μην υπογράψει τη σκανδαλώδη επένδυση; Και τι κάνατε, κύριε Υπουργέ της Γεωργίας; Παραπέμψατε κανέναν στον Εισαγγελέα; 'Η μετά από πρόκληση του Αρχηγού της Αξιωματικής Αντιπολίτευσης, κ. 'Εβερτ, αναγκαστήκατε να πείτε ότι θα πάτε στον Εισαγγελέα όταν σας καλέσει, να καταγγείλετε τα περιστατικά;

Προηγουμένως μας είπατε, ότι μιλήσατε με επιχειρηματία. Είκοσι ολόκληρες μέρες μιλάτε με επιχειρηματία χωρίς την παρουσία κανενός, ενώ λίγο πριν τον αποκαλέσατε απατεώνα, είπατε ότι είναι θρασύτατος και οτιδήποτε άλλο.

Αυτή η νοοτροπία πρέπει να διακατέχει έναν Υπουργό της Γεωργίας όταν θέλει να αντιμετωπίσει τα μεγάλα προβλήματα του τομέα του; Είπατε ότι ο Οργανισμός Βάμβακος θα καταβάλει το ποσό, το οποίο δεν κατέβαλαν τα εκκοκκιστήρια στους παραγωγούς και θα τα αναζητήσει εν συνεχεία και στη συνέχεια αμφισβητήσατε την ίδια την πρότασή σας. Κάνετε μία πρόταση που δίνει μία λύση στους παραγωγούς, των οποίων το τίμημα δεν έχει εξοφληθεί και την ίδια στιγμή υπονομεύετε την ίδια σας την πρόταση. Τελικώς θα το κάνει ο Οργανισμός Βάμβακος ή δεν θα το κάνει; Πέστε το να το γνωρίζουν και οι αγρότες, οι οποίοι ανυπομονούν σήμερα να γνωρίσουν και την κυβερνητική πολιτική την οποία αγνοούν τόσο καιρό αφού βρίσκονται σε παντελή σύγχυση με τις αντιφατικές δηλώσεις τις οποίες κάνετε.

Μας είπατε, επίσης και κάτι άλλο, να μην επεμβαίνει η Κυβέρνηση στην αγροτική πολιτική. Γι'αυτό, κύριε Υπουργέ της Γεωργίας, στερείστε παντελώς κυβερνητικής πολιτικής;

Αυτή είναι η νοοτροπία σας; Δεν χρειάζεται, λέτε, κυβερνητική παρέμβαση, δεν χρειάζεται κυβερνητική απόφαση, άρα να μην πάρουμε κανένα κυβερνητικό μέτρο.

ΙΩΑΝΝΗΣ ΚΕΦΑΛΟΓΙΑΝΝΗΣ: Δεν χρειάζεται Υπουργείο Γεωργίας.

ΕΥΑΓΓΕΛΟΣ ΜΠΑΣΙΑΚΟΣ: Δεν χρειάζεται τίποτα. Αυτοκαταργηθήκατε, κύριε Υπουργέ της Γεωργίας, για να αποστείτε των μεγάλων ευθυνών.

Μας είπατε και κάτι άλλο, ότι η ΕΟΚ παρεμβαίνει, η ΕΟΚ έχει κάποια όρια. Γι' αυτό δεν πηγαίνετε στις Βρυξέλλες, κύριε Υπουργέ της Γεωργίας, στα συμβούλια των Υπουργών Γεωργίας; Γι' αυτό συστηματικά απουσιάζετε και εσείς και οι προγενέστεροι Υπουργοί από τις κρίσιμες συζητήσεις στα συμβούλια Υπουργών Γεωργίας;

ΙΩΑΝΝΗΣ ΚΕΦΑΛΟΓΙΑΝΝΗΣ: Εκεί έπρεπε να δίνεται η μάχη.

ΕΥΑΓΓΕΛΟΣ ΜΠΑΣΙΑΚΟΣ: Μας είπατε ακόμη ότι θέλετε δεκαπέντε χρόνια να κυβερνήσετε ακόμη. Τα πρώτα δώδεκα χρόνια, κύριε Υπουργέ της Γεωργίας, έχουν συνδεθεί με τη διόγκωση και την εξέλιξη των μεγάλων σκανδάλων. Αλλοίμονο αν κυβερνούσατε άλλα δεκαπέντε χρόνια και δίνατε την ευκαιρία διογκώσεως των νέων σκανδάλων. Επί των ημερών σας στη δεκαετία του '80 ανεδείχθησαν τα σκάνδαλα στον τομέα της Γεωργίας, κύριε Υπουργέ της Γεωργίας. Η δική σας Κυβέρνηση αποτελεί συνέχεια και των προηγούμενων της δεκαετίας του '80 και της προηγούμενης τριετίας '93-'96.

Βέβαια, φαντάζομαι να έχετε υπόψη σας τις παρατηρήσεις της μονίμου Εθνικής Αντιπροσωπείας στις Βρυξέλλες, που σας περιγράφει τα προβλήματα που αντιμετωπίζει κάθε τομέας και ειδικότερα ο Οργανισμός Βάμβακος. Δεν έχετε λάβει κανένα μέτρο, παρά το ότι επισημάνσεις επίσημα και εμπιστευτικά έχουν γίνει από τις αρχές του χρόνου, κύριε Υπουργέ. 

Μας είπατε για 40 δρχ. εξόφληση. Προεκλογικά αφήσατε την εντύπωση ότι θα είναι εθνική ενίσχυση, μετεκλογικά από προχθές στις προγραμματικές δηλώσεις και σήμερα λέτε πως θα είναι δανεισμός άτοκος. Αυτός είναι εμπαιγμός. 

Σας είπα και προηγουμένως, ότι απαντώντας στην κα Παπαρήγα προχθές είπατε, ότι αν τελικώς η τιμή είναι μικρότερη, η διαφορά αυτή θα αποτελεί εθνική επιδότηση. Δίνετε ευκαιρία στην Κοινότητα να αναζητήσει τα λεφτά πίσω από τη μορφή των καταλογισμών. 'Αρα, δεν θα είναι σίγουροι οι παραγωγοί, ότι θα εισπράξουν ούτε τις 220 δρχ., τις οποίες τους τάζετε ακόμη και σήμερα.

Οι αγρότες βρίσκονται σε μεγαλύτερη σύγχυση, μετά από τη σημερινή συζήτηση. Δεν έχουν καταλάβει τίποτα για το τι θα κάνετε. Ποιος θα επιβαρυνθεί τους τόκους των δέκα μηνών, που μεσολαβούν από την παράδοση του προϊόντος μέχρι την οριστική εξόφληση, όπως έγινε με την περσινή εσοδεία, που εξοφλήθηκαν το Σεπτέμβριο, δηλαδή τον περασμένο μήνα;

Είπατε και κάτι άλλο. Πάει καλά το βαμβάκι, λέτε. Σας ακούνε, κύριε Υπουργέ της Γεωργίας, οι παραγωγοί, σας ακούνε οι Θεσσαλοί, οι Βοιωτοί, οι παραγωγοί της Φθιώτιδας, της Μακεδονίας, της Θράκης. Λέτε, ότι πάει καλά το βαμβάκι. Αυτά λέτε, σας ακούνε οι Βρυξέλλες, δεν σας επιλύει τα προβλήματα και την ίδια στιγμή την ευχαριστείτε, όπως κάνατε με τον κ. Φίσλερ για τη φέτα, κύριε Υπουργέ. Αυτή η νοοτροπία σας διακατέχει, των ευχαριστιών και της αδυναμίας σας. Ουσιαστικά αυτομολείτε, θεωρείτε ότι είσθε ανίκανοι να παρέμβετε στις εξελίξεις. 

Λέτε πριν από λίγες μέρες, ότι η Κοινότητα λαμβάνει υπόψη της τους μέσους όρους της τελευταίας τριετίας. Τότε να μην πάτε καθόλου, να μην πάτε ούτε εσείς, να μην πάμε ούτε εμείς να διαμορφώσουμε τις εξελίξεις, αν είναι προκαθορισμένη η τύχη των κανονισμών, με βάση τους μέσους όρους της τελευταίας τριετίας. Είναι δυνατόν να λέτε τέτοια πράγματα; Είναι δυνατόν η Χώρα μας να αποδέχεται διαφορετική, δυσμενέστερη μεταχείριση σε σχέση με την Ισπανία και να διαμορφώνονται τιμές κατά 40% χαμηλότερες από τις τιμές, που εισπράττει ο Ισπανός παραγωγός;

Πρόσφατα είπατε την ατυχή, για να μην την χαρακτηρίσω διαφορετικά, σύστασή σας στους αγρότες, να βάλουν καρπούζια. Είδατε την τύχη αυτή της δηλώσεως. Πρώτα απ' όλα υπονομεύσατε οποιαδήποτε προσπάθεια για αναδιάρθρωση των καλλιεργειών. Ο αγρότης δεν θα πιστεύει ποτέ Υπουργό της Γεωργίας μετά από όσα συνέβησαν αυτή τη χρονιά. Και βέβαια η δήλωσή σας για εγκατάλειψη της βαμβακοκαλλιέργειας είναι συνέχεια άλλων, προγενεστέρων δηλώσεων, άλλων Υπουργών της προηγούμενης Κυβέρνησης, του κ. Κωνσταντίνου, για παράδειγμα, του τότε Υφυπουργού Γεωργίας "βάλτε βαμβάκι" και του κ. Μωραϊτη, την εποχή που εμπράκτως ενεθαρρύνετο η βαμβακοκαλλιέργεια από την Κυβέρνηση -παρενέβαινε τότε η Κυβέρνηση, είχε άλλη νοοτροπία, παρενέβαινε κάνοντας περισσότερα λάθη βέβαια- ιδρύοντας και κατασκευάζοντας νέα εκκοκκιστήρια στη Χώρα μας. 'Εγιναν αυτά στη Θράκη και στη Μακεδονία και τα γνωρίζετε. Δυο χρόνια μετά έρχεσθε και τους λέτε, προς Θεού, μην βάζετε βαμβάκι, βάλτε καρπούζια. Αυτή είναι η κυβερνητική πολιτική, την οποία χαράσσετε και εξαγγέλετε.

Είπατε και κάτι άλλο, έχουμε ζημιές στη Θεσσαλία, θα μειωθεί η παραγωγή, άρα θα αυξηθεί η τιμή. Ο κ. Μωραϊτης προγενέστερος Υπουργός Γεωργίας, χαιρόταν. Λέει, μην ανησυχείτε, η τιμή θα ανεβεί, διότι έπαθαν ζημιά στην Ισπανία. Ξέρετε τι συνιστάτε, τώρα; Να κάνουμε προσευχές να παθαίνουνε ζημιά κάθε χρόνο, είτε κάποιες άλλες περιοχές εκτός Ελλάδος, είτε άλλες περιοχές μέσα στη Χώρα μας, για να καρπούνται κάποιοι άλλοι μεγάλες τιμές. Αυτό μας λέτε. Δεν λαμβάνετε κανένα μέτρο, για να επιλύσετε το μεγάλο πρόβλημα, που αντιμετωπίζουν οι παραγωγοί των Τρικάλων και της Θεσσαλίας γενικότερα, αλλά και άλλων περιοχών, που έχουν υποβαθμισμένη ποιότητα, χαμηλή παραγωγή, αλλά και χαμηλές τιμές ταυτόχρονα.

Τελικώς καταφέρατε, κύριε Υπουργέ της Γεωργίας, να αντιδρούν όλοι στα μέτρα σας, ακόμη και οι κομμουνιστές αντιδρούν. Πρόσφατα έγινε και αυτό.

Είπατε ορισμένες ανακρίβειες ως προς την τιμή. Την τιμή 220 δραχμές εσείς την είπατε. Κυβερνητική εκτίμηση είναι και όχι της Αντιπολιτεύσεως. Εσείς είπατε -και το είπατε και στις Βρυξέλλες- ότι η τιμή είναι 220 δραχμές. Προσδιορίσατε την ποσότητα, δεν σας πίστεψαν, προσπάθησαν να σας ζητήσουν στοιχεία, εκτίμησαν αυτήν την τιμή και στη βάση αυτής της τιμής προχωρείτε στις προκαταβολές και σε όλα τα άλλα μέτρα που αναφερθήκατε και τις 40 δραχμές κ.λπ. 

Εγώ θα σας πω το εξής, κύριε Υπουργέ. Αν διετηρείτο η σχέση της τιμής με την παραγωγή και αν είχαμε την πορεία που είχαμε στην 4ετία της Νέας Δημοκρατίας, η τιμή του βαμβακιού έπρεπε να διπλασιαστεί μια φορά ακόμη από το 1993 μέχρι σήμερα και από 280 δραχμές, που αφήσαμε την τιμή του βαμβακιού το 1993, να είχε φθάσει σήμερα στις 550 δραχμές. Αυτό έπρεπε να συμβεί. Και αντί γι' αυτό, επί των ημερών σας, η τιμή κατάντησε να είναι πολύ χαμηλότερη και της τιμής του 1993. Τι έχετε να πείτε για όλα αυτά; Θα μου πείτε, ότι αυξήθηκε η καλλιέργεια και η παραγωγή. Θα σας απαντήσω, ότι ουδέποτε εκμεταλλευθήκατε τα ποσά από την Κοινότητα, τα οποία δεν εισπράξαμε γιατί εγκαταλείψαμε κάποιες άλλες καλλιέργειες, όπως την καλλιέργεια των σιτηρών -να προστεθεί το ποσό αυτό στο βαμβάκι και να γίνει ανταγωνιστική η καλλιέργεια- δεν αποκομίσαμε οφέλη από τα κονδύλια τα οποία δεν θα εισπράτταμε και μείναμε με πολύ λιγότερα κονδύλια στο βαμβάκι. Και δεν υπάρχει καμιά προοπτική, όπως είπα και προηγουμένως, να επιστρέψουμε στη βαμβακοκαλλιέργεια ή στη σιτοκαλλιέργεια, όταν δούμε ότι η καλλιέργεια βάμβακος είναι προβληματική, γιατί πλέον έχουν περιοριστεί με δική σας συμφωνία και ανοχή οι προς προστασία εκτάσεις, αλλά και το ποσό των θερμαντικών ενισχύσεων για φέτος κατά 2000.

Μας είπατε ορισμένα άλλα γενικότερα θέματα, όπως το μητρώο αγροτών. Το έχετε υποσχεθεί από την άνοιξη του 1995. Κανείς δεν σας πιστεύει. Τα γνωρίζει ο κ. Μπούτας. 'Εκανε αγώνες και κατηγορηθήκαμε ότι συνεργαστήκαμε τότε. Αλλά, κύριε Μπούτα, ουδέποτε υπήρξε από τη Νέα Δημοκρατία συμφωνία στον Κανονισμό, αντίθετα υπήρξε δριμύτατη κριτική στα λάθη της Κυβέρνησης. 

ΕΥΑΓΓΕΛΟΣ ΜΠΟΥΤΑΣ: Στα πρακτικά...

ΕΥΑΓΓΕΛΟΣ ΜΠΑΣΙΑΚΟΣ: Θα σας θυμίσω μια εκπομπή στην ΕΡΤ με απ' ευθείας σύνδεση με τον Υπουργό κ. Μωραϊτη, όταν του επιτεθήκαμε και οι δύο, συμφωνώντας στα επιχειρήματα σε βάρος του κοινοτικού κανονισμού, τονίζοντας τις δικές μας προτάσεις, τις προτάσεις της Νέας Δημοκρατίας. Δεν είναι δυνατόν να λέτε τέτοιες αναλήθειες, τη στιγμή που έχουμε χαράξει μια πορεία φιλοαγροτική. Μην προσπαθείτε να μας πείτε, ότι είστε μόνος εσείς ο προστάτης των αγροτών. Κάναμε κοινές προσπάθειες, κοινές διαμαρτυρίες, κοινές κινητοποιήσεις για να επιλύσουμε τα θέματα των αγροτών και να ευαισθητοποιήσουμε την Κυβέρνηση. Και παγίως κατηγορήσαμε την Κυβέρνηση και ασκήσαμε καλόπιστη κριτική στα λάθη και στις ολογωρίες που έχει διαπράξει στον τομέα του βάμβακος.

Μας είπατε για τις ρυθμίσεις της ΑΤΕ. Τι θα κάνετε, κύριε Υπουργέ της Γεωργίας, με το θέμα των ρυθμίσεων για τους συνεταιρισμούς και τους μεμονωμένους αγρότες, όταν η αδυναμία εξόφλησης των χρεών αυτών δεν οφείλεται σε δική τους ευθύνη; Δεν μας είπατε τίποτα. Θα μας τα πείτε. Δεν σχολιάσατε καθόλου τις προτάσεις της Νέας Δημοκρατίας.

Η Νέα Δημοκρατία, κύριε εκπρόσωπε του ΚΚΕ, έχει συγκεκριμένες προτάσεις και για το βαμβάκι και για μια σειρά άλλα θέματα με τα 250 μέτρα κυβερνητικής πολιτικής, που ανακοίνωσε έγκαιρα η Νέα Δημοκρατία και ο Πρόεδρός της το Δεκέμβριο του 1994 και τα οποία προφανώς αγνοείτε.

ΠΡΟΕΔΡΕΥΩΝ(Παναγιώτης Ν. Κρητικός): Θα παρακαλέσω να τελειώνετε.

ΕΥΑΓΓΕΛΟΣ ΜΠΑΣΙΑΚΟΣ: Τελειώνω, κύριε Πρόεδρε.

Μας είπατε για την επιστροφή του ΦΠΑ. Ας ελπίσουμε, ότι τελικώς κάποια λύση θα βρείτε για το θέμα αυτό, γιατί έχει και αυτό μεγάλη σημασία.

Θέλω να σας επισημάνω, κύριε Υπουργέ της Γεωργίας, ότι ο τομέας της βαμβακοκαλλιέργειας οδηγείται σε δεινή κρίση, βρίσκεται ένα βήμα πριν από την κατάρρευση. Προς Θεού, μη ξαναπείτε ότι πάει καλά ο τομέας της βαμβακοκαλλιέργειας. Σας ακούν οι αγρότες και γελάνε μερικοί και κάποιοι άλλοι κλαίνε, όπως σας είπα πριν. Ειδικότερα, μην τα πείτε αυτά στις Βρυξέλλες, διότι αυτά ακούν οι Βρυξέλλες και σας προτείνουν μέτρα τα οποία είναι ιδιαίτερα δυσμενή για τη Χώρα μας, στα οποία μέτρα, δυστυχώς, δεν αντιδράτε. Το κάνετε συστηματικά. Δεν πήγατε στην Κοινότητα, ενώ θα έπρεπε να βελτιώσετε τους όρους των κοινοτικών ρυθμίσεων στις Βρυξέλλες και θα έπρεπε να πάρετε συγκεκριμένα μέτρα, σαν αυτά που η Νέα Δημοκρατία προτείνει για τη μείωση του κόστους παραγωγής και τη βελτίωση της ανταγωνιστικότητας της ελληνικής γεωργίας. Σας ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ(Παναγιώτης Ν. Κρητικός): Ο κ. Σκρέκας έχει το λόγο.

ΘΕΟΔΩΡΟΣ ΣΚΡΕΚΑΣ: Θα ήθελα να ρωτήσω τον κύριο Υπουργό: Αλήθεια πιστεύει ότι ο ρόλος του Υπουργού Γεωργίας είναι να ασχολείται με τη δίωξη των καταχραστών και των ανθρώπων οι οποίοι δημιουργούν πρόβλημα στο σύστημα λειτουργίας, συγκομιδής, παραλαβής και εκμετάλλευσης του βαμβακιού; Γιατί αν ο ρόλος του Υπουργού Γεωργίας περιοριστεί σ' αυτό το χώρο τότε αλίμονο στους γεωργούς, αλίμονο στην αγροτική οικονομία, αλίμονο στην εθνική μας οικονομία!

Είπε ο κύριος Υπουργός ότι άκουσε πολλές αναφορές από τους επερωτώντες, σχετικά με το πρόβλημα που αντιμετωπίζει σήμερα η δυναμική αυτή καλλιέργεια του βαμβακιού, και είναι λογικό. Και είναι λογικό γιατί μέχρι τώρα δεν έγινε απολύτως τίποτε να προστατευθεί αυτή η δυναμική καλλιέργεια στη Χώρα μας και την ευθύνη γι' αυτήν την αδράνεια, την αδιαφορία τη φέρει η σημερινή Κυβέρνηση, η οποία είναι συνέχεια των προηγουμένων κυβερνήσεων του ΠΑ.ΣΟ.Κ.

'Ηθελα να πω στον κύριο Υπουργό αν γνωρίζει το πώς διαμορφώνεται το κόστος παραγωγής ενός γεωργικού προϊόντος. Σήμερα αυτή η δυναμική καλλιέργεια, το βαμβάκι με την εντατική μορφή που καλλιεργείται, ήδη έχει δημιουργήσει ένα σοβαρότατο πρόβλημα στις περιοχές οι οποίες εκμεταλλεύονται αυτήν την καλλιέργεια. Και έχει δημιουργήσει αυτό το σοβαρό πρόβλημα γιατί μέσα από την εντατική εκμετάλλευση έχουν υποβαθμιστεί τα χωράφια. Η υποβάθμιση έχει ως αποτέλεσμα να χρησιμοποιείται κάθε φορά περισσότερο λίπασμα και περισσότερα φυτοφάρμακα για να μπορέσει ο παραγωγός να έχει παραγωγή. 

Αυτό σημαίνει ότι έχουμε αύξηση κόστους και αυτό είναι σήμερα το ζητούμενο απ' όλους μας και όχι το ποιούς μηχανισμούς θα βρει ο Υπουργός Γεωργίας για να πατάξει τη κλεψιά και την απάτη. 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Θα ήθελα εδώ, κύριε Πρόεδρε την κατανόησή σας για λίγο, γιατί είναι η πρώτη φορά που μιλάω σ' αυτήν την Αίθουσα και είναι το βάπτισμά μου ως επερωτών. 

ΠΡΟΕΔΡΕΥΩΝ (Παναγιώτης Ν.Κρητικός): Ευτυχώς που για το βάπτισμα ζητάτε υπέρβαση χρόνου. Αν ήταν στο νερό δε θα το επιθυμούσατε!

ΘΕΟΔΩΡΟΣ ΣΚΡΕΚΑΣ: Θα ήθελα εδώ να πω στον κύριο Υπουργό στην αναφορά που έκανε, ότι δεν είμαστε αξιόπιστοι στα κοινοτικά όργανα ότι και βεβαίως δεν είμαστε αξιόπιστοι, διότι δεν έχουμε συγκεκριμένη πολιτική. 'Εχουμε μπερδέψει τους εταίρους με τη συμπεριφορά μας και με την πολιτική που ασκούμε όλα αυτά τα χρόνια που πέρασαν.

Και ένα προσωπικό στο οποίο αναφέρθηκε ο κύριος Υπουργός εντάσσοντάς με σε κάποια προηγούμενη πολιτική δεκαετία. 'Ηθελα να πω στον κύριο Υπουργό ότι εγώ ξέρω σε ποια πολιτική δεκαετία ανήκω, τον κύριο Υπουργό δεν μπορώ να δω σε ποια πολιτική δεκαετία ανήκει.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Νάκος έχει το λόγο.

ΑΘΑΝΑΣΙΟΣ ΝΑΚΟΣ: Κύριε Πρόεδρε, στη πρωτολογία μου ήθελα να επισημάνω τη σημασία των επενδύσεων στη μείωση του κόστους παραγωγής. Ο κύριος Υπουργός στην ομιλία του κατά τη συζήτηση των προγραμματικών δηλώσεων της Κυβερνήσεως αναφέρθηκε μόνο λίγο στις επενδύσεις που έγιναν ή πρόκειται να γίνουν.

Αν δεχθούμε ότι η μείωση του κόστους ειδικά για το βαμβάκι επέρχεται με τη μείωση των εξόδων για το πότισμα των χωραφιών, τότε είναι εύκολο να συμπεράνει κανείς ότι αυτό που χρειάζεται ο βαμβακοπαραγωγός είναι άφθονο φθηνό νερό στο χωράφι του. 

Μπαίνει το ερώτημα, στο οποίο δεν πήρα απάντηση: Με τον κάμπο της Θεσσαλίας που είναι ο κατ'εξοχήν βαμβακοπαραγωγός τόπος της Χώρας μας, τι γίνεται; Περιμένουμε ακόμα τον Αχελώο; 

Με την πτώση των τιμών πρέπει άμεσα να ληφθούν μέτρα για την ανακούφιση του βαμβακοπαραγωγού. Αυτό γίνεται μόνο με εκείνα τα αρδευτικά έργα τα οποία μπορούν να μειώσουν το κόστος. Και έφερα το παράδειγμα ότι κάθε γεώτρηση κάνει 10 εκατ. δραχμές. Τα 10 εκατ. δραχμές έχουν ένα τόκο εξυπηρέτησης αυτού του κεφαλαίου είτε το δανειστείς είτε είναι από δικά σου χρήματα. Αυτός ο τόκος -σας έκανα την αναγωγή- αυτά τα χρηματοοικονομικά έξοδα αντιστοιχούν σε 20-25 στρέμματα βαμβακοπαραγωγού.

'Αρα, λοιπόν, θα είχε σημαντικότατη ανακούφιση ο βαμβακοπαραγωγός εάν είχε νερό στο χωράφι του.'Εχετε το μεγάλο εργαλείο, την τελευταία ευκαιρία, το Β' Κοινοτικό Πλαίσιο Στήριξης. Πέρασαν τρία χρόνια ανεκμετάλλευτα. Είπατε ότι θα ξοδευτούν μέχρι το τέλος του 1996 110 δισ. δραχμές. Εάν αποπληθωρίσουμε το τμήμα του Β' Κοινοτικού Πλαισίου για τη γεωργία, για έργα υποδομής, θα δούμε ότι δεν καλύψατε ούτε το 10%.

Τι σκοπεύετε να κάνετε, κύριε Υπουργέ, προς αυτήν την κατεύθυνση, επισημαίνοντας παράλληλα ότι για τη Θεσσαλία υπάρχει κίνδυνος;'Οταν αντλούν από τα 400 μέτρα ή από τα 250 μέτρα οι αγρότες για να ποτίσουν τα χωράφια, ο κίνδυνος της διάρρηξης των υδατοστεγών στρωμάτων γύρω από τις αποθήκες ύδατος είναι ορατός. Θα αλμυρίσει ο κάμπος της Θεσσαλίας, εάν δε γίνει άμεσα η Κάρλα, εάν δεν γίνουν τα αρδευτικά έργα που θα σταματήσουν τις αντλήσεις από τον υπόγειο υδροφόρο ορίζοντα. Το εργαλείο το έχετε, γιατί δεν προχωράτε; Ποια είναι η δέσμευσή σας σήμερα; Αύριο μπορεί να είναι πάρα πολύ αργά.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κατσαρός έχει το λόγο.

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Υπουργέ, οφείλω να ομολογήσω ότι με απογοήτευσε η απάντησή σας στην επερώτησή μας και είμαι βέβαιος ότι θα απογοητεύσει και όλους τους 'Ελληνες βαμβακοπαραγωγούς, οι οποίοι θα την πληροφορηθούν ή θα την ακούσουν.

Από την απάντησή σας δεν προέκυψε κανένα απολύτως στοιχείο ελπίδας, ότι τα στραβά και ανάποδα τα οποία υπάρχουν στη βαμβακοπαραγωγή μπορεί να διορθωθούν. Αντίθετα, εκείνο το οποίο προέκυψε πάρα πολύ καθαρά είναι ότι είστε αποφασισμένος να συνεχίσετε να διαχειρίζεσθε τη φτώχεια των βαμβακοπαραγωγών και είστε αποφασισμένος να ανέχεσθε τις απάτες των επιτηδίων, οι οποίες συμβάλλουν κατά πολύ σε αυτήν τη φτώχεια του βαμβακοπαραγωγικού κόσμου.

Δεν είπατε απολύτως τίποτα, κανένα μέτρο, για τη βελτίωση της τιμής του βαμβακιού. Θα μου πείτε ότι εξαρτάται από την Ευρωπαϊκή 'Ενωση. Μπορείτε, όμως, να το φέρετε το θέμα και να το επαναδιαπραγματευτείτε, όπως ακριβώς ανέλαβε δέσμευση η Νέα Δημοκρατία στη διάρκεια της προεκλογικής περιόδου. Επαναδιαπραγμάτευση.

Επίσης, δεν είπατε τίποτε για τη μείωση του κόστους παραγωγής των αγροτικών προϊόντων και ιδιαίτερα του βαμβακιού. Σας είπε ο κ. Νάκος ποια είναι η κατάσταση από πλευράς κόστους, κυρίως με τη δαπάνη για το νερό, στη Θεσσαλία. Κινδυνεύει η Θεσσαλία να γίνει Σαχάρα. 'Ηδη στην περιοχή της Κάρλας αντλούνται αλμυρά νερά, γιατί από τον υπόγειο υδροφόρο ορίζοντα εισέρχονται στη Θεσσαλική πεδιάδα νερά από τη θάλασσα.

Επίσης, δεν είπατε τίποτε για κανένα μέτρο για την πάταξη των διπλοζυγισμάτων.

Κύριε Υπουργέ, επειδή δε μου αρέσει να λέω πράγματα γενικά και αόριστα, καταθέτω για τα Πρακτικά της Βουλής, μία επίκαιρη ερώτησή μου της 10-4-1995, προ της υπογραφής του Κοινοτικού Κανονισμού, που υπεγράφη τον Ιούλιο.

Εκεί ακριβώς επισημαίνω στην Κυβέρνηση ότι αν υπογράψει τον Κοινοτικό Κανονισμό, τότε η τιμή του βαμβακιού θα πέσει κατά 60% σε δραχμές και αναλύω ακριβώς γιατί θα φθάσουμε σ' εκείνο το αποτέλεσμα. Εσείς δικαιολογείτε τον κ. Μωραίτη, γιατί υπέγραψε τον Κοινοτικό Κανονισμό, ο οποίος είπε "Μα, θα τον υπέγραφαν οι υπόλοιποι 14".

Κύριε Υπουργέ, αυτό είναι το λάθος σας.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Κύριε Πρόεδρε, δώστε μου ένα λεπτό, σας παρακαλώ. Σπάνια μιλάω, λόγω της ιδιότητός μου ως Αντιπρόεδρου.

Εδώ φαίνεται η νοοτροπία σας η εσφαλμένη. Πιστεύω, ότι έχετε κάποιο κόμπλεξ μέσα σας από εκείνα τα "ΕΟΚ και ΝΑΤΟ το ίδιο συνδικάτο". Μη γελάτε, κύριε Υπουργέ. Τώρα θέλετε να επιδείξετε συμπεριφορά καλού παιδιού. 'Ο,τι λένε οι Ευρωπαίοι, το αποδέχεστε. Δεν το διαπραγματεύεστε, δεν το συζητάτε. 'Η αν πείτε και κάτι, δεν επιμένετε, δεν πιέζετε. 

Γι' αυτό μάλιστα και όταν είχατε για έξι μήνες την Προεδρία της Ευρωπαϊκής 'Ενωσης, δε φέρατε καθόλου τα θέματα για να τα συζητήσετε. Θέλατε να επιδείξετε συμπεριφορά κατά την οποία, "Τώρα που είμαστε στην Ευρωπαϊκή 'Ενωση, εμείς εξευρωπαϊστήκαμε, εκσυγχρονιστήκαμε, δε σας δημιουργούμε προβλήματα με τα ζητήματα της Ελλάδας".

Είπατε και κάτι άλλο, που μου έκανε πραγματικά εντύπωση. Είπατε ότι πρέπει να εξυγιάνουμε όλο το κύκλωμα για το βαμβάκι. Κύριε Υπουργέ, μη μας λέτε "πρέπει". Πείτε μας πώς θα το εξυγιάνουμε. Επίσης, δεν ήταν επαρκείς και πειστικές οι εξηγήσεις για την ιστορία των διπλοζυγισμάτων.

Κύριε Υπουργέ, γελάσατε όταν σας το είπα, αλλά εγώ πράγματι θα έφθανα να παραιτηθώ, αν αντιμετώπιζα τόσους πολλούς κλέφτες και τόσους πολλούς απατεώνες και δεν μπορούσα να τους κάνω κάτι. Θα προτιμούσα, κύριε Υπουργέ, σεβόμενος την αξιοπρέπειά μου, να φύγω και να αφήσω κάποιους άλλους, που ενδεχομένως θα είχαν περισσότερη παλικαριά, για να γλιτώσει ο αγροτικός κόσμος από αυτή την ιστορία των κλεφτών και των απατεώνων.

(Στο σημείο αυτό ο Δ' Αντιπρόεδρος της Βουλής κ. Ν. Κατσαρός καταθέτει για τα Πρακτικά τα προαναφερθέντα έγγραφα, τα οποία έχουν ως εξής:

"ΠΡΟΣ ΤΗ ΒΟΥΛΗ ΤΩΝ ΕΛΛΗΝΩΝ"

ΕΠΙΚΑΙΡΗ ΕΡΩΤΗΣΗ

Για τον Υπουργό Γεωργίας

Ο κίνδυνος που διαγράφεται το ελληνικό βαμβάκι την ερχόμενη χρονιά, να έχει εμπορική αξία συν επιδότηση μαζί μικρότερη κατά 60-100 δρχ. της περυσινής δημιουργεί σοβαρή ανησυχία και αναταραχή στους 'Ελληνες βαμβακοπαραγωγούς, όταν μάλιστα είναι βέβαιο ότι θα είναι αρκετά αυξημένο το κόστος της παραγωγής του.

Κατά τις προτάσεις του αρμόδιου οργάνου της Ευρωπ. 'Ενωσης προς την Επιτροπή:

1. Η ποσόστωση για την Ελλάδα και την Ισπανία που ανέρχεται σήμερα σε 701.000 τον. θα διαχωριστεί σε 698.000 για την Ελλάδα και 294.000 για την Ισπανία. Πρέπει να σημειωθεί ότι η περυσινή παραγωγή της Ελλάδας ανερχόταν σε 1.120.000 τον., της δε Ισπανίας σε 120.000 τον.

Ο διαχωρισμός αυτός σημαίνει ότι ενώ οι Ισπανοί λαμβάνουν ποσόστωση 110% περίπου πάνω από την πραγματική τους παραγωγή, η Ελλάδα λαμβάνει ποσόστωση η οποία υπολείπεται κατά 422.000 τον. της πραγματικής της παραγωγής.

2. Υπέρβαση σε βαμβακοπαραγωγή της ποσόστωσης μέχρι 10% θα βαρύνει τις δύο χώρες κατά 5% εκάστην, πάνω όμως αυτό το ποσοστό θα βαρύνει εξ ολοκλήρου τη χώρα που τη σημαιώνει.

3. Ενώ μέχρι τώρα ίσχυε ο περιορισμός της συνυπευθυνότητας στο 18-23% εκείνης που αναλογούσε στη συνολική ποσότητα κατά την οποία υπερέβαινε το πλαφόν της ποσόστωσης η βαμβακοπαραγωγή, τώρα καταργείται αυτός ο περιορισμός και η συνυπευθυνότητα σχεδόν διπλασιάζεται για τα Ελληνικά δεδομένα.

Τα προτεινόμενα μέτρα αν γίνουν δεκτά από την Επιτροπή θα είναι καταστρεπτικά για τους 'Ελληνες βαμβακοπαραγωγούς.

Ερωτάται

Ο Υπουργός Γεωργίας σε ποιες ενέργειες θα προβεί η Κυβέρνηση για να μη μεταβληθεί το ισχύον καθεστώς εις βάρος της Ελληνικής βαμβακοπαραγωγής, αλλά αντίθετα να βελτιωθεί.

Αθήνα, 10 Απριλίου 1995

Ο ερωτών Βουλευτής

Νικόλαος Κατσαρός

Βουλευτής Λαρίσης

ΠΑΣΕΓΕΣ

ΓΡΑΦΕΙΟ ΠΡΟΕΔΡΟΥ

Αθήνα, 10.6.1996

ΑΝΑΚΟΙΝΩΣΗ

Η ανακοίνωση από τη διαχειριστική Επιτροπή της Ευρωπαϊκής Ενωσης της τελικής ποσότητας παραγωγής βάμβακος για την παρελθούσα διαχειριστική περίοδο στο επίπεδο των 1.364.000 τόνων για την Ελλάδα αποτελεί ένα πραγματικό σκάνδαλο και ένα δυναμίτη στα θεμέλια του πιο δυναμικού τομέα της αγροτικής μας παραγωγής.

Η εγκληματική αδιαφορία της Πολιτείας, με κύριο εκφραστή τον υποτιθέμενο προστάτη του προϊόντος τον Οργανισμό Βάμβακος και τη συνεργία ενός αριθμού εκκοκιστών και άλλων ενδιάμεσων ανέβασαν την πραγματική εθνική παραγωγή βάμβακος κατά τουλάχιστον 150.000 τόνους και μείωσαν έτσι το εισόδημα των Ελλήνων Βαμβακοπαραγωγών κατά τουλάχιστον 30 δισεκατομμύρια δραχμές, υποθηκεύοντας επιπλέον κατ' αυτό τον εγκληματικό τρόπο το μέλλον της ελληνικής βαμβακοπαραγωγής.

Η ΠΑΣΕΓΕΣ διαμαρτύρεται εντονότατα γι αυτήν την εθνικά απαράδεκτη εξέλιξη και απαιτεί την άμεση εφαρμογή των προτάσεών της για άσκηση αυστηρού ελέγχου σε όλα τα εκκοκκιστήρια, τον εντοπισμό των υπευθύνων και την παραδειγματική τιμωρία τους ώστε να εξαληφθεί πια αυτό το καρκίνωμα που αποζυμά κατά προκλητικό και απαράδεκτο τρόπο το εισόδημα και την ευημερία των Ελλήνων παραγωγών. Ο αυστηρός έλεγχος που έχει προτείνει η ΠΑΣΕΓΕΣ με σύγκριση όλων των εισκομιζομένων ποσοτήτων βάμβακος σε ημερήσια βάση, η αυστηρή εφαρμογή των αποδόσεων εκκοκκισμένου βάμβακος σε ημερήσια βάση, η αυστηρή εφαρμογή των αποδόσεων εκκοκκισμένου βάμβακος σύμφωνα με τις αποδόσεις που προβλέπονται από τους κανονισμούς και η αυστηρή εφαρμογή του νόμου για την τιμωρία όλων των υπευθύνων, αποτελεί έστω και τώρα ελάχιστη υποχρέωση του Οργανισμού Βάμβακος.

Για τη νέα εκκοκκιστική περίοδο, η ΠΑΣΕΓΕΣ απαιτεί από τώρα τη λήψη αυστηρών μέτρων ελέγχου με στόχο την εξυγίανση του συστήματος, ώστε να σταματήσει επιτέλους για πάντα αυτός ο επικίνδυνος κατήφορος στον οποίο έχουν οδηγήσει το εθνικό προϊόν βαμβάκι μια χούφτα επικίνδυνων εκκοκκιστικών σε συνεργασία με άλλους ενδιάμεσους και, δυστυχώς, με ορισμένους ασυνείδητους παραγωγούς".

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να ανακοινώσω στο Σώμα ότι από τα Δυτικά Θεωρεία παρακολουθούν τη συνεδρίαση της Βουλής, αφού προηγουμένως ξεναγήθηκαν στην 'Εκθεση της Αίθουσας Ελευθέριος Βενιζέλος, πενήντα μαθητές και τέσσερις συνοδοί καθηγητές από το 1ο Γυμνάσιο Λευκάδας, συμπατριώτες του κυρίου Προέδρου της Βουλής. Είναι και υπό μία έννοια και διάδοχοί του, διότι το Γυμνάσιο Λευκάδας τελείωσε και ο κύριος Πρόεδρος.

Τους καλωσορίζουμε στο Κοινοβούλιο.

(Χειροκροτήματα απ' όλες τις Πτέρυγες)

Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Σαν συνέχεια της ομιλίας του κ. Κατσαρού, θα ήθελα να πω ότι θα τους υποστεί ο Ελληνικός Λαός και ιδιαίτερα οι αγρότες, τους Κυβερνώντες του ΠΑ.ΣΟ.Κ. Στο κάτω κάτω, ήταν επιλογή μιας μερίδας του Ελληνικού Λαού, που δεν θέλησε να πάρει καλύτερες αποφάσεις. Από κει και πέρα, είναι θέμα του κυρίου Πρωθυπουργού, η επιλογή του κ. Τζουμάκα, αλλά αυτό είναι ένα δεύτερο ζήτημα.

Εγώ δευτερολογώντας είμαι υποχρεωμένος να επανέλθω σε ορισμένα προβλήματα που τέθηκαν και σε ερωτήματα, γιατί δεν πήρα απάντηση από την αγόρευση του Υπουργού Γεωργίας. Είναι πρακτικά ζητήματα, που ταλανίζουν σήμερα τους βαμβακοπαραγωγούς, που έχουν σχέση με το εισόδημά τους, με τον αγώνα τους, με την αγωνία τους, με τον ιδρώτα τους, με το μέλλον τους, με το κλέψιμό τους, που δεν το ανέχονται.

Εμείς όλοι στεκόμαστε ανίκανοι και ανήμποροι μέχρι τώρα, αλλά και γενικότερα -μιλάμε, βέβαια, για το τι συμβαίνει σήμερα- για να αντιμετωπίσουμε τα κυκλώματα, για να πατάξουμε όλους εκείνους που λυμαίνονται αυτό το χώρο. Τι άραγε συμβαίνει; Τι είναι εκείνο που μας καθιστά τόσο πολύ ανήμπορους και ανίκανους να το αντιμετωπίσουμε;

Λυπάμαι, που ενώ έδειξε μία τόλμη πριν από καιρό ο κ. Τζουμάκας, βλέπω τώρα ότι, αφού προχώρησε σε κάποιες σπασμωδικές, αναποτελεσματικές, όχι καλά σχεδιασμένες χρονικά, όχι μεθοδευμένες καλά παρεμβάσεις για τον έλεγχο του ισοζυγίου στα εκκοκκιστήρια, σήμερα δεν παίρνουμε καμία απάντηση για το πώς θα αντιμετωπίσει το πρόβλημα.

Να μας πείτε επιτέλους τι θα κάνετε και θα σας βοηθήσουμε. Συμφωνούμε προς την κατεύθυνση αυτή. Δεν αντέχουμε άλλο αυτήν τη διαμαρτυρία των αγροτών, οι οποίοι λένε: "Εμείς παράγουμε βαμβάκι και άλλοι κλέβουν την παραγωγή μας και τον ιδρώτα μας". 

Και αυτό με πονά ιδιαίτερα προσωπικά, γιατί είμαι γόνος μιας τέτοιας οικογένειας, γιατί καλλιέργησα, γιατί το πότισα το βαμβάκι, όχι με τα σύγχρονα μέσα, τα οποία διαθέτουμε σήμερα, αλλά με εκείνες τις βαριές, τις ασήκωτες σωλήνες, όχι από αλουμίνιο, αλλά από βαρύ μέταλλο. Και βρίσκομαι σε δύσκολη θέση να σας αντιμετωπίσω.

Πάρτε αποφάσεις λοιπόν, κάντε διακομματικές επιτροπές. Πρέπει να παταχθούν.

Κύριε Υπουργέ, δεν είπατε προεκλογικά γιατί 40 δραχμές την αλήθεια. Ο κ. Πρωθυπουργός άφησε να πλανάται και να αιωρείται και να εννοείται ότι πρόκειται για μία επιπλέον ενίσχυση και όχι ότι πρόκειται για μία οικονομική διευκόλυνση. Εσεις για πρώτη φορά το είπατε εδώ στις προγραμματικές δηλώσεις, όταν προκληθήκατε από τη Γραμματέα του Κομμουνιστικού Κόμματος Ελλάδος. Αλλά είχατε υποχρέωση, όμως, να το πείτε προεκλογικά.

Αυτή είναι πραγματικά εξαπάτηση. Μα είναι απαράδεκτα αυτά τα πράγματα. Θίγουν όλους μας και θίγουν περισσότερο εσάς αλλά και εμάς που ανήκουμε στην οικογένεια των πολιτικών θιγόμαστε.

Και βεβαίως δε δώσατε διευκρινίσεις ακόμα ή απαντήσεις για το πώς θα γίνει η επιστροφή του ΦΠΑ και ακόμα πλανάται αυτή η αμφιβολία, αν τελικά θα δοθούν. Πέστε πότε θα δοθούν οι 40 δραχμές γιατί αντιμετωπίζουν πολύ μεγάλο πρόβλημα οι αγρότες. Προσδιορίστε περίπου χρονικά.

Και ακόμα: Τι θα γίνει, θα επιμείνετε σ' αυτά τα περιβόητα κριτήρια -να μην τα χαρακτηρίσω αλλιώς- τα αντικειμενικά που χρειάζονται 25.000 δραχμές το στρέμμα να χρεωθεί σαν νοίκι; Είναι δυνατόν μετά από αυτήν την οικονομική εξαθλίωση των αγροτών και τη δραματική μείωση του εισοδήματος να επιμένουμε σ' αυτά τα αντικειμενικά κριτήρια; Δε θέλω να κάνω άλλη κατάχρηση του χρόνου αλλά φεύγω σήμερα πραγματικά χωρίς να έχω πάρει απαντήσεις και με δικαιολογημένη κάθε αμφιβολία για το μέλλον των αγροτών. Πάντως να έχετε υπόψη σας ότι σας περιμένουν όχι ζεστές, όχι θερμές μέρες, ζεματιστές μέρες. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Γεωργίας, έχει το λόγο για να δευτερολογήσει.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, κυρίες και κύριοι συνάδελφοι, ειλικρινά αιφνιδιάστηκα με την τοποθέτηση του αρχηγού της Αξιωματικής Αντιπολιτεύσεως του κ. 'Εβερτ. Τέτοια άγρια δημαγωγία και ανευθυνότητα από Αρχηγό Κόμματος εγώ τουλάχιστον τα τελευταία χρόνια πρώτη φορά αντιμετωπίζω.

Και εξηγούμαι. Μίλησε για τιμή 320 δραχμές το βαμβάκι. Τότε που πήραν την τιμή αυτή οι αγρότες δεν είχαν κάνει υπέρβαση στην ποσόστωση. Αυτό να το μάθει καλά ο κ. 'Εβερτ. 'Οσες φορές θα γίνεται υπέρβαση στην ποσόστωση θα υπάρχει συνυπευθυνότητα, ποινή. Και αυτό το θέμα δε θα το λύσει ούτε η Κυβέρνηση ούτε η Αντιπολίτευση. Πρέπει να το λύσει η παραγωγή. Αυτό ήταν το θέμα ουσίας. Ας κάνει ότι δεν καταλαβαίνει. Δεν μας αφορά επιτέλους.

Δεύτερον, η Ισπανία πήρε καλύτερη τιμή γιατί δεν υπερέβη την ποσόστωση. Είναι ντροπή να λέγονται τα ίδια πράγματα συνεχώς. Πρέπει να σοβαρευθούν ορισμένοι εδώ πέρα. 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Πήρε ποσόστωση μεγαλύτερη απ' ότι είχε παραγωγή. Διπλάσια.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ναι, γιατί η Ισπανία είναι μία χώρα που μπορεί να διαπραγματεύεται με τις δικές της δυνατότητες και η Ελλάδα για τις δικές της. Αλλά έκανε πολύ σωστά ο Πρωθυπουργός που μας έστειλε μία επιστολή χθες κύριε Κατσαρέ ότι κάθε φορά στα συμβούλια να παίρνουμε ένα Βουλευτή μαζί μας για να μην έρχεται να ξαναλέει ανοησίες εδώ πέρα.

ΔΗΜΗΤΡΙΟΣ ΣΙΟΥΦΑΣ: Ποιος λέει ανοησίες κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Πάρα πολλοί συνάδελφοι, κύριε συνάδελφε.

ΔΗΜΗΤΡΙΟΣ ΣΙΟΥΦΑΣ:Σας παρακαλώ, κύριε Υπουργέ, να μην χρησιμοποιείτε τέτοιες εκφράσεις. 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω μην γίνονται διακοπές κατ' αυτόν τον τρόπο.

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής):Σας παραπέμπω στην επερώτηση να δείτε αν λέμε ανοησίες.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν είπα προσωπικά για σας κύριε Πρόεδρε. 'Οχι για σας, αλλά υπάρχουν όρια. Δεν μπορώ να ακούω τόσα ψεύδη επί τόση ώρα.

ΕΥΑΓΓΕΛΟΣ ΜΠΑΣΙΑΚΟΣ:Ακόμα και τώρα δεν καταλαβαίνετε τι είπαμε κύριε Υπουργέ...

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Φυσικά.

ΕΥΑΓΓΕΛΟΣ ΜΠΑΣΙΑΚΟΣ:... και τι λένε οι αγρότες.

ΣΤΕΦΑΝΟΣ ΤΖΟΥΜΑΚΑΣ: (Υπ. Γεωργίας):Δεν σας διέκοψα. Αν με ξαναδιακόψετε...

Κύριε Πρόεδρε παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός):Κύριε Μπασιάκο, σας παρακαλώ.

Ακουστήκατε χωρίς να διακόπτετε και μάλιστα μιλήσατε όσο εδικαιούτο και δε διακοπήκατε. Παρακαλώ, αφήστε τον κύριο Υπουργό να μιλήσει.

Ορίστε, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Το τρίτο θέμα σχετίζεται με τη θέση που πήρα πέρσι για το θέμα της υπερπαραγωγής. Είναι γνωστό ότι μέχρι πέρσι ο Κανονισμός όριζε ότι τελευταία ημέρα που προσκομίζεται βαμβάκι στα εκκοκιστήρια ήταν η 31η Μαρτίου. Μέχρι τότε είχαν γίνει διαβεβαιώσεις λαθεμένες από συναδέλφους μας στην Κυβέρνηση ότι θα υπήρχε υψηλή τιμή στο βαμβάκι, θα υπήρχε μπόνους και όλα θα πήγαιναν καλά. Και από την προσαγωγή στα εκκοκιστήρια απεδείχθη ότι υπήρχε υπερπαραγωγή και θα υπήρχε πρόβλημα προστίμων, συνυπευθυνότητας και μείωση της τιμής. 'Ηδη είχαν αρχίσει οι καλλιέργειες σε σημαντικά προϊόντα και το μόνο που ήθελα να κάνω είναι να στείλω ένα σήμα για να στρίψουμε το τιμόνι και όχι να σταματήσουμε την καλλιέργεια και ανέφερα μία σειρά από προϊόντα. Η δημαγωγία αυτής της Αίθουσας -και όχι μόνο- είναι να συνεχίζει να λέει για το καρπούζι.

Και αυτό να το λέει Αρχηγός Κόμματος. Δικαίωμά του. Κρίθηκε. 'Ηταν ένα παράδειγμα, να στρίψουμε το τιμόνι, όχι να αλλάξουμε κατεύθυνση, γιατί προβλέπαμε ότι έρχεται νέα παράβαση των ποσοστώσεων.

Τέταρτον. Δεν είπα τι έχουμε να κάνουμε και τι θα κάνουμε. Βέβαια. Γιατί ο καθένας έχει το δικό του δρόμο και έχει ορισμένες αντιλήψεις στο μυαλό του.

'Εχει ανακοινωθεί τι θα κάνουμε. Ανακοινώθηκε στο Συμβούλιο των Υπουργών. Είπα, λοιπόν, στο Συμβούλιο των Υπουργών το Σεπτέμβριο, πρώτον ότι η Ελλάδα ζητάει να πηγαίνει κατευθείαν η επιδότηση στους παραγωγούς, δεύτερον ότι η Ελλάδα ζητάει να αρχίσει η συζήτηση του προϋπολογισμού για να υπερβούμε τα 770 MECU, τρίτον ότι η Ελλάδα ζητάει να αυξηθεί το πλαφόν στην παραγωγή.

Από τη συζήτηση που προέκυψε στη συνέχεια, ο επίτροπος της γεωργίας κ. Φίσλερ υπενθύμισε ότι το καθεστώς θα αλλάξει το 1999, αλλά αν είμαστε προετοιμασμένοι, μπορεί να αλλάξει και νωρίτερα. Η Χώρα θα αρχίσει τώρα σε χαμηλό επίπεδο σε όλες τις επιτροπές και τα όργανα να πιέσει, να προβάλλει, να προτείνει και να απαιτήσει να αλλάξουν τα καθεστώτα σ'αυτά τα τρία θέματα. Είμαστε βέβαιοι ότι τουλάχιστον την επιδότηση στους παραγωγούς, θα την πάρουμε κατευθείαν, όσο το δυνατόν συντομότερο. Αλλά είναι θέμα διαπραγματεύσεων.

'Εχουμε λοιπόν πολιτική, πολιτική που δεν ασκήθηκε επί πάρα πολλά χρόνια γι'αυτό το προϊόν και επί των δύο κυβερνήσεων. Η δημαγωγία έχει όρια. 

Επίσης, θα ήθελα να αναφερθώ σχετικά με το ζήτημα που έθεσε ο Αρχηγός της Αξιωματικής Αντιπολιτεύσεως, για τον πρωτογενή τομέα της Πατρίδας μας. Υπάρχουν και ποιήματα για την Πατρίδα. Υπάρχει διεθνοποιημένο περιβάλλον, κύριοι συνάδελφοι, υπάρχει ευρωπαϊκός ανταγωνισμός. Αυτή η νέα λαϊκίστικη δημαγωγία υπέρ της Πατρίδος και των προϊόντων της δεν έχει καμία σχέση με την αγορά, με την Ευρωπαϊκή 'Ενωση και με τη διεθνοποίηση της παραγωγής και της αγοράς και των προϊόντων της και των συναλλαγών. Αυτά είναι πρωτάκουστα πράγματα.

Οφείλουμε, όμως, εμείς από τη δική μας πλευρά, να θέτουμε τις βάσεις και πολύ σωστά ανέφερε ο κύριος συνάδελφος από τη Μαγνησία ότι χρειάζονται υποδομές, χρειάζονται εγγειοβελτιωτικά έργα, για να μειωθεί το κόστος της παραγωγής, να αυξηθεί η παραγωγή. Αυτά πρέπει να φροντίζουμε. Γι'αυτό είπα ότι η Κυβέρνηση, με τη λογική της κρατικής παρέμβασης, δεν πρέπει να είναι ο μόνιμος παράγοντας που θα παρεμβαίνει σε παραγωγικές δραστηριότητες. Γιατί έχει μεγάλη σημασία να αφήσουμε να λειτουργήσουν παραγωγικές δραστηριότητες, αφού τις υποστηρίξουμε και όχι να επεμβαίνουμε συστηματικά στα προϊόντα. Δεν είναι παραγωγός το κράτος. Ο καθένας, μετά απ' αυτό, πήρε ό,τι ήθελε για να δημαγωγήσει. Είναι σωστό -και επιμένουμε σ'αυτό- ότι πρέπει να υπάρξουν οι προϋποθέσεις. Αυτό κάνουν και άλλες χώρες. Διαμορφώνουν προϋποθέσεις και πηγαίνουν καλά τα προϊόντα τους.

Βλέπω μια υπερπατριωτική και λίαν αγωνιστική στάση των δεξιών πολιτικών στην Αίθουσα αυτή, απέναντι στην Ευρωπαϊκή 'Ενωση. Θετικά είναι όλα αυτά, αλλά οι διαπραγματεύσεις εκεί γίνονται σε επίπεδο συζητήσεων, όχι σε επίπεδο συγκρούσεων. Κάθε πλευρά έχει τις ψήφους της και επιμένει σε μία θέση. Εκεί υπάρχουν συμμαχίες και πλειοψηφίες. 'Ολα τα άλλα που λέγονται είναι χωρίς σημασία. Είναι για να λέγονται.

ΕΥΑΓΓΕΛΟΣ ΜΠΑΣΙΑΚΟΣ:'Οταν παρίστανται Υπουργοί στο Συμβούλιο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Κύριε συνάδελφε, προκαλείτε συνεχώς και δείχνετε το ήθος σας. Δεν έλειψα από κανένα Συμβούλιο Υπουργών, εκτός από ένα.

ΕΥΑΓΓΕΛΟΣ ΜΠΑΣΙΑΚΟΣ:Και οι προγενέστεροι Υπουργοί;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Τώρα τι να σας πω; Το λύκειο το τελειώσατε; Ας αρχίσουμε έτσι, να κάνουμε τέτοια συζήτηση.

Είπε ο κ. 'Εβερτ επίσης, ότι την επόμενη δεκαετία του αιώνα που έρχεται θα πάμε στους διακόσους πενήντα χιλιάδες άνεργους που θα προέλθουν από τον αγροτικό τομέα.

Θα πω προσωπική γνώμη. Θα ήταν θετικό να γινόταν, έστω αυτό, γιατί αυτό το θέμα ήδη λύνεται με βίαιο τρόπο. Αυτό είναι που μας απασχολεί όλους και πρέπει να μας απασχολεί, γιατί αυτήν τη στιγμή μόνο το 8% των παιδιών των αγροτών από 18 έως 25 ετών μένουν στον αγροτικό τομέα. Λύνεται τελείως βίαια το θέμα και όταν θα έλθει η ώρα που προβλέπει ο κ. 'Εβερτ δεν θα υπάρχουν, όχι διακόσιες πενήντα χιλιάδες όχι εκατόν πενήντα χιλιάδες όχι πενήντα χιλιάδες αλλά ούτε πέντε χιλιάδες.

Και θα πρέπει να δούμε τι θα κάνουμε όλοι, γιατί αποτελεί πλέον ένα εθνικό ζήτημα, όπως σωστά το τόνισε ο κ. Τσοβόλας, που ανέφερε ορισμένα προκαταρκτικά στοιχεία στην αρχή, με τα οποία συμφωνούμε. 'Εχει γίνει αυτή η έκθεση εκ μέρους μου στην Κυβερνητική Επιτροπή τον Απρίλιο και πρέπει να βρούμε ένα σχέδιο μέσα στα πλαίσια μιας ευρωπαϊκής πολιτικής, δηλαδή ακόμα και στο επίπεδο του συμβουλίου κορυφής, όπως για θέματα μεγάλα.

Θα ήθελα επίσης, κύριοι συνάδελφοι, να πω σχετικά με ένα θέμα που δεν απάντησα στην πρώτη μου τοποθέτηση, ότι υπήρχε ένα καθεστώς πριν για τους μικρούς καλλιεργητές που θα περνούσε απο την Ευρωπαϊκή 'Ενωση. Και αυτό, όμως, καταργήθηκε, γιατί υπήρχε καταστρατήγηση. 'Ολη η κατηγορία εκείνων των "έξυπνων" Ελλήνων, εμφάνιζε διηρημένη την ιδιοκτησία σε γονείς, αδέλφια κ.λπ. και αυτό ήταν μια καταστρατήγηση. 

ΕΥΑΓΓΕΛΟΣ ΜΠΟΥΤΑΣ: Θα μπορούσαν να παρθούν όμως μέτρα, αλλά δεν πάρθηκαν. 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν το αμφισβητώ αυτό, αλλά δεν αφήνουν τίποτα όρθιο οι "έξυπνοι" 'Ελληνες. Ενόχλησε μάλιστα τον κ. 'Εβερτ, γιατί είπα ότι δε μίλησε για το θέμα ουσίας. Και έκανε πολύ καλά ο κύριος Πρωθυπουργός που μίλησε στη Θεσσαλία, ότι θα υποστηρίξουμε την πραγματική παραγωγή. Και εδώ θα συμφωνήσουμε σ' αυτό; Γιατί επέμεναν στην εικονική παραγωγή, που βλάπτει την πραγματική παραγωγή.Είναι μέγα θέμα.

Πώς θα επέμβουμε εμείς στον πραγματικό παραγωγό; Θα επέμβουμε μόνο με τα μέτρα που είπαν οι δύο συνάδελφοι από τη Μαγνησία. Θα αφήσουμε, όμως, τους αεριτζήδες, τους απατεώνες να σηκώνουν την παραγωγή εικονικά και να ρίχνουν την τιμή του προϊόντος, την οποία μετά θα πληρώσουν οι πραγματικοί παραγωγοί; Τι φταίει ο αγρότης της Καρδίτσας, ο μικροκαλλιεργητής, από ένα δίκτυο που φτιάχτηκε πριν από χρόνια και ότι δήθεν ο Υπουργός Γεωργίας ασχολείται μόνο με αυτό το θέμα;

Θα πρέπει να υποστηρίξω την πραγματική παραγωγή. Αυτό είναι το καθήκον μου. 

Ειπώθηκαν και μερικά άλλα ρητορικά, τα οποία, όμως, δε βρίσκω σωστά. Δεν έγιναν φράγματα; Αυτήν τη στιγμή λυπάμαι που δεν έχω εδώ την εισήγηση για να δούμε πόσα φράγματα εγκαινιάσθηκαν το 1994 και το 1995 και πόσα ετοιμάζονται για το 1996. Μη λέτε λοιπόν αυτά τα πράγματα, γιατί δεν είναι αληθή. Θα προσκομίσω στα γραφεία σας δεκάδες καταλόγους με δισεκατομμύρια.

Δεν μπορεί να πει η Χώρα ότι δε θα υπάρξουν καλλιέργειες βαμβακιού στη Θράκη. Αυτά είναι απαράδεκτα πράγματα. Αλλά ασφαλώς με την επέκταση που έγινε χωρίς οργάνωση, στήθηκαν εκκοκκιστήρια, τα οποία σιγά-σιγά χρεωκοπούν. Αυτό είναι ένα άλλο θέμα. 'Οποιος αντέξει. 'Ετσι λέει η αγορά.

ΑΘΑΝΑΣΙΟΣ ΝΑΚΟΣ: Επιδοτούνται αυτά από τον αναπτυξιακό νόμο.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε! Είσθε παλαιός και θα πρέπει να δίνετε το παράδειγμα.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Τον κ. Τσιπλάκο δεν τον συνάντησα προσωπικά. 'Ηταν στη συζήτηση και οι επικεφαλής του Οργανισμού Βάμβακος και στελέχη του Υπουργείου. Και έχω την εμπειρία από ένα συγκεκριμένο παράδειγμα το οποίο θα κρινει η Δικαιοσύνη για τα φαινόμενα αυτών των επιχειρηματιών, τα οποία είχαν μάθει να χρηματίζουν πολιτικούς, να χρηματίζουν στελέχη, να χρηματίζουν κρατικούς παράγοντες και άλλους σ' αυτά τα δίκτυα. Δε θα καθήσουμε, όμως, έτσι. Και μιλήσαμε καθαρά υπηρεσιακά ότι αν δεν έχει τις προϋποθέσεις και δε δίνει τις εγγυήσεις, θα κλείσουν οι επιχειρήσεις του.

Την 'Εκθεση της Μόνιμης Ελληνικής Αντιπροσωπείας για τα προβλήματα την έδωσα εγώ στη δημοσιότητα για να μάθουν όλοι- παρόλο που ήταν έγγραφο που είχε ένα αριθμό διαβαθμίσεως, που δεν το θεωρήσαμε και σημαντικό- ποια είναι τα προβλήματά μας. Και τα προβλήματα αυτά, δεν μπορεί να λυθούν μέσα σε ένα-δύο μήνες, γιατί υπάρχουν δίκτυα, εκτός αν αρχίσουμε και κάνουμε μεγάλα σπασίματα. Και αυτό θα εμποδίσει τις παραγωγικές δραστηριότητες. Δεν είναι πάντα ό,τι γράφεται από ένα στέλεχος που είναι στην Μόνιμη Ελληνική Αντιπροσωπεία, αυτό που θα πρέπει να αποτελέσει μια αποδοχή για μια πολιτική συγκροτημένη που να έχει μία πορεία.

Είπαμε ότι τους τόκους γι' αυτό το δάνειο, γι' αυτήν τη διευκόλυνση των 40 δρχ ανά κιλό θα τους πληρώσει ο Κρατικός Προϋπολογισμός. Είπα ότι είναι 4 δισ. Δεν το λέγω γενικά, κύριε Σούρλα, αλλά και με τον κ. Σιούφα το συνομολογήσαμε, υπάρχει θέμα του ΦΠΑ και για την συνυπευθυνότητα και για τώρα. Θα το αντιμετωπίσουμε. 'Ηδη ο κ. Σωτηρλής, είναι σε συνεργασία με το Υπουργείο των Οικονομικών για να αντιμετωπίσει αυτό το θέμα. Δεν είναι γενική αναφορά αυτή.

Επίσης, σχετικά με τα χρέη, είπα από την αρχή -δεν μπορώ να πω άλλα τώρα γιατί πρέπει να είμαι σωστός. Υπερημερίες και συμβατικοί τόκοι, ναι, αλλά να δούμε σε ποιους χρόνους μετά το 1993, γιατί για το 1996 δεν μπορεί να συζητήσει η Κυβέρνηση. Το αρνήθηκα και προχθές.

ΕΥΑΓΓΕΛΟΣ ΜΠΟΥΤΑΣ: Το πρόβλημα τώρα είναι.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Το πρόβλημα τώρα είναι; Τότε να μην υπάρχει σύστημα τραπεζικό, κύριε Μπούτα.

ΕΥΑΓΓΕΛΟΣ ΜΠΟΥΤΑΣ: Ο κόσμος καταστρέφεται.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Καλά, αυτό εγώ το ακούω από το...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Μπούτα. Το παράδειγμα της διακοπής που ακούσατε προηγουμένως δεν είναι προς μίμηση.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Τι θα κάνουμε ξανά με το ισοζύγιο. Πρέπει να το πω, κύριε συνάδελφε; Αυτά είναι στοιχεία αιφνιδιασμού. Δεν πρέπει να το πω. Θα πάρουμε όμως μέτρα γι' αυτά που λέτε.

Επίσης, είναι σωστό αυτό που είπατε για τις 25.000. Και αυτό είναι μέσα στο πακέτο με το ΦΠΑ, γιατί και αυτό πρέπει να το ερευνήσουμε και μπήκε προχθές στην δια επαγγελματική σύσκεψη.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

Κύριε Πρόεδρε, υπάρχουν πάρα πολλά θέματα που χρειάζονται ακόμα συζήτηση...

ΑΘΑΝΑΣΙΟΣ ΝΑΚΟΣ: Για την Κάρλα;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Να μη συζητήσουμε τώρα γι'αυτό γιατί είναι μεγάλο θέμα. Θα σας πω κάτι: Ο Γάλλος Υπουργός Γεωργίας μας ενημέρωσε πρόσφατα ότι στη Βόρεια Γαλλία, που είναι προς τη θάλασσα της Μάγχης...

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι αντικείμενο της επερώτησης και επ'αυτού μην απαντήσετε, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): 'Ενα δευτερόλεπτο, κύριε Πρόεδρε.

...αφού έπαθαν αυτήν τη ζημιά με το εφάλμυρο και μπήκαν πάρα πολύ βαθιά σε μεγάλες γεωτρήσεις χωρίς άδειες, παράνομα, έχουν τώρα πάνω από 50 χρόνια που προσπαθούν να βελτιώσουν την σύνθεση του υδροφόρου ορίζοντα και να του επαναφέρουν στην προτέρα κατάσταση και δεν μπορούν να το κάνουν.

Αναγνωρίζω ότι είναι από τα μεγαλύτερα προβλήματα, αλλά σε ένα δευτερόλεπτο, όταν σήμερα συζητάμε για το βαμβάκι να θέσουμε όλες τις πλευρές; Δεν προλαβαίνω να το κάνω. 'Η θα κάνουμε πιο οργανωμένες συζητήσεις για μεγάλα θέματα ή δεν γίνεται αλλιώς.

Κύριε Πρόεδρε, θα ήθελα κλείνοντας να πω ότι σε τέτοια θέματα που είναι αρκετά σημαντικά, πρέπει όλες οι Πλευρές να βλέπουμε την ουσία των πραγμάτων. Και όταν είπα ότι πάει καλά το βαμβάκι -και επιμένω σ'αυτό- πάει καλά σε σχέση με άλλα προϊόντα. Παλαιότερα πήγαινε καλά το καλαμπόκι και τώρα δεν πάει καλά. Δεν είναι ανταγωνιστικό. Πήγαιναν καλά τα σιτηρά. Πάντα συγκριτικά ομιλούμε για τα προϊόντα μας. Και ξέρουν οι αγρότες. Συγκριτικά με τα άλλα προϊόντα διαλέγουν το δρόμο του βαμβακιού που είναι δύσκολος δρόμος με πολλές προσπάθειες και με πολύ κόπο. Συγκριτικά όμως, με τα άλλα προϊόντα και αυτό είναι γνωστό. Δηλαδή, τίποτα το καινούριο δεν προστέθηκε.

Αυτό που έχει σημασία είναι ότι πρέπει να συνεχίσουμε την προσπάθειά μας για να υποστηρίξουμε την πραγματική παραγωγή και το εισόδημα. 

'Οταν λέμε για την αναδιάρθρωση των καλλιεργειών, δεν είναι γενικόλογο αυτό. Πάντα σχετίζεται με ένα καθεστώς που υπάρχει. Και αυτό το καθεστώς το συνομολογούμε στην Ευρωπαϊκή 'Ενωση. Και όταν ακόμα για παράδειγμα, κύριε Τσοβόλα, πάμε στο επίπεδο κορυφής του Σαντέρ και του Σημίτη, και εκεί οι συναποδοχές έχουν ορισμένα όρια. Χρειάζονται δηλαδή μεγάλες πλειοψηφίες για να μπορούμε να επιβάλουμε, αλλιώς θα μειοψηφούμε, θα καταψηφίζουμε και χρειάζονται αποδείξεις.

Αυτό που πρέπει να ομολογήσω είναι ότι δεν ήμασταν πάντα έτοιμοι, προετοιμασμένοι ώστε να πείθουμε με τα στοιχεία μας και με τις αποδείξεις μας. Αυτό αποτελεί ένα γεγονός και μία δέσμευση, τουλάχιστον για την Κυβέρνηση, ότι πρέπει να αποδεικνύει, να είναι σοβαρή, να είναι μελετημένη για να μπορεί να αλλάζει τα καθεστώτα, γιατί τα καθεστώτα αλλάζουν κάθε δεύτερο, κάθε τρίτο χρόνο. Δεν είναι μόνιμα τα καθεστώτα, αναθεωρούνται και φθάνει η Χώρα να έχει τις δυνατότητες για να πιέσει.

Ξαναεπαναφέρω εκείνο με το γάλα. Στην αρχή, όταν ζητούσαμε ποσόστωση γάλακτος εκ νέου, δε μας άκουγε κανένας γιατί δεν υπήρχε κατ'αρχήν -να πω ένα απλό- υπέρβαση των ποσοστώσεων. Δεν υπήρχε δηλαδή πρόστιμο. Και όσο δεν έβλεπαν υπέρβαση δε συζητούσαν. Μόλις άρχιζαν οι υπερβάσεις, άρχισαν να ακούνε. Α, η Ελλάδα έχει πρόβλημα.

Χρειάζεται δηλαδή μία πιο οργανωμένη συζήτηση και κυρίως δε χρειάζεται η δημαγωγία ούτε οι μεγάλες διατυπώσεις. Γιατί για παράδειγμα -ειπώθηκε και πριν από ένα συνάδελφο της Νέας Δημοκρατίας- δεν πάτε τώρα τις επιδοτήσεις στον παραγωγό. Χρειαζόμαστε διαπραγμάτευση πάνω από ένα χρόνο κατά τη γνώμη μου. Το να λέμε γενικώς κουβέντες, δεν έχει νόημα.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Δημήτρης Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριοι συνάδελφοι, εκτιμούσα ότι στη διάρκεια της συζήτησης αυτής της πρώτης επερώτησης που γίνεται στο Κοινοβούλιο από το Κόμμα της Αξιωματικής Αντιπολίτευσης, η ηγεσία του Υπουργείου Γεωργίας θα ερχόταν με ιδιαίτερη προσοχή να απαντήσει στα όσα η επερώτηση της Νέας Δημοκρατίας περιλαμβάνει. Εκτιμούσα ότι θα ήταν ιδιαίτερα προσεκτικός ο αξιότιμος κύριος Υπουργός στις τοποθετήσεις του και ότι θα έδινε τουλάχιστον σήμερα εδώ στη Βουλή, κάποιες συγκεκριμένες αποφάσεις, τις οποίες έχει πάρει για να αντιμετωπίσει το δραματικά μεγάλο πρόβλημα που αντιμετωπίζουν 120.000 ελληνικές οικογένειες.

Στη δε δευτερολογία του -στην πρωτολογία του είδαμε μια αμήχανη και περιπεπλεγμένη τοποθέτηση χωρίς να μπαίνει στα καυτά θέματα που ετέθησαν από τους επερωτώντες ομιλητές της Νέας Δημοκρατίας- είδαμε να κάνει μια ευθεία επίθεση στον Αρχηγό της Αξιωματικής Αντιπολίτευσης χωρίς επιχειρήματα, μόνο και μόνο για τις εντυπώσεις, την ώρα που και ιδιαίτερα προσεκτικός ήταν ο κ.'Εβερτ, αλλά και διεξόδους έδωσε στην Κυβέρνηση για να υπάρξουν λύσεις στους βαμβακοπαραγωγούς.

Και τι μας είπε ο κύριος Υπουργός; Μας είπε ότι ο κ.'Εβερτ δημαγώγησε. Δημαγώγησε, κύριε Υπουργέ, ο Αρχηγός της Αξιωματικής Αντιπολίτευσης, όταν σας είπε ότι δεν έχετε πολιτική για το βαμβάκι, όταν δεν έχετε αγροτική πολιτική και ακόμα περιορίζεσθε σε συσκέψεις αντί να πάρετε αποφάσεις; Δημαγώγησε ο Αρχηγός της Αξιωματικής Αντιπολίτευσης, όταν σας είπε ότι πρέπει να προσέξουμε τις υποδομές; Δημαγώγησε ο Αρχηγός της Αξιωματικής Αντιπολίτευσης, επειδή σας είπε ότι ήδη είχαν προμηθευτεί τα γεωργικά εφόδια για να καλλιεργήσουν βαμβάκι οι παραγωγοί; Και έρχεσθε και τους λέτε, να σπείρετε καρπούζια; Εκεί είναι η δημαγωγία ή επισήμανση της ανευθυνότητος που υπήρξε από την πλευρά του Υπουργείου Γεωργίας να λέει ότι βρίσκεται σε εξέλιξη η καλλιεργητική περίοδος, να αλλάξετε την καλλιέργεια και αντί για βαμβάκι να σπείρετε καρπούζι, διότι έχετε χάσει τον έλεγχο. Ποιος έχασε τον έλεγχο της επέκτασης της καλλιέργειας, κύριε Υπουργέ, τα τρία τελευταία χρόνια, η Κυβέρνηση ή οι Βουλευτές τους οποίους κατηγορείτε ότι έρχονται μέσα στο Κοινοβούλιο και λένε ανοησίες; Ποιες είναι οι ανοησίες αυτές, κύριε Υπουργέ; 'Οταν χρησιμοποιείτε λέξεις έτσι γενικά και αόριστα, χωρίς να τις κατευθύνετε στο συγκεκριμένο συνάδελφο που τις είπε, τότε η ανευθυνότητα είναι στον ομιλούντα και εκτοξεύοντα αυτού του είδους την απαράδεκτη για το Εθνικό Κοινοβούλιο τοποθέτηση.

Και σας ρωτώ: Ποιος μείωσε κατά 180 δισ. δραχμές το δεύτερο Κοινοτικό Πλαίσιο Στήριξης, ως πρώτη ενέργεια που έκανε η Κυβέρνηση του ΠΑ.ΣΟ.Κ., όταν ανήλθε στην εξουσία το 1993; Η Νέα Δημοκρατία ή εσείς; Γιατί δεν υπάρχουν υποδομές που να λύνουν το πρόβλημα του κόστους, έτσι όπως εξελίχθηκαν τα πράγματα. Γιατί έκανε δημαγωγία ο Αρχηγός της Αξιωματικής Αντιπολίτευσης, όταν αυτά που πληρώνουν οι βαμβακοπαραγωγοί στο ΠΑ.ΣΟ.Κ. και στη δική σας Κυβέρνηση και στον απαράδεκτο κανονισμό για το βαμβάκι που δέχθηκε στις 19 Ιουνίου του 1995. Εσείς τώρα πάτε να μαζέψετε τις ευθύνες συναδέλφων σας του ΠΑ.ΣΟ.Κ. από τις προηγούμενες κυβερνήσεις. Ποιος δέχθηκε να μην υπάρχει πλαφόν στη συνυπευθυνότητα; Ποιος δέχθηκε για 6 χρόνια να είναι σταθερά τα ποσά τα οποία θα έρχονται από την Ευρωπαϊκή 'Ενωση για τους βαμβακοπαραγωγούς; Ποιος δέχθηκε να καταργηθεί η επιπλέον στρεμματική ενίσχυση για τους μικροκαλλιεργητές στο βαμβάκι, αυτό που με τόσους αγώνες επιτεύχθηκε το 1991; Ποιος δέχθηκε να πληρώνονται σε δύο δόσεις οι βαμβακοπαραγωγοί και μάλιστα υπερηφανευόμενοι όταν ψηφίσατε αυτόν τον Kανονισμό ότι τότε πετύχατε το καλύτερο που θα μπορούσατε να πετύχετε και ότι θα υπήρχαν εκείνη τη χρονιά 310 δραχμές το κιλό; Κατηγορείτε την Αξιωματική Αντιπολίτευση και τον Αρχηγό της ότι εδώ δημαγωγεί και λαϊκίζει;

Εσείς, μάλλον όχι εσείς προσωπικά, αλλά στις προηγούμενες Κυβερνήσεις του ΠΑ.ΣΟ.Κ., πανηγύριζαν οι δύο προηγούμενοι Υπουργοί, ο κ.Μωραϊτης και ο κ.Στάθης για 310 δραχμές το κιλό και για ότι τη δεύτερη δόση θα την πληρώνονταν το αργότερο το Μάϊο μήνα. Είδαμε φέτος να έχει φθάσει Σεπτέμβρης μήνας, να μην έχουν πληρωθεί, και αν δε γίνονταν οι εκλογές, πολύ φοβάμαι ότι δε θα πληρώνονταν ούτε και μέχρι το τέλος του χρόνου.

Κατόπιν αυτών, μας κατηγορείτε γιατί ερχόμαστε σήμερα και σας ελέγχουμε, γιατί ερχόμαστε σήμερα και σας προτείνουμε και σας δίνουμε διεξόδους, την ώρα που βρίσκεσθε μπλεγμένοι; Διότι εσείς τα φτιάξατε όλα αυτά τα πράγματα και κατηγορείτε εμάς για δημαγωγία και για λαϊκισμό;

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Είπατε πριν ότι έγινε ανέλεγκτη επέκταση της παραγωγής του βάμβακος και χωρίς οργάνωση. Ποιος κυβερνάει αυτά τα χρόνια που έγινε αυτό; 

ΠΡΟΕΔΡΕΥΩΝ (Παναγιώτης Σγουρίδης):Μην κτυπάτε το έδρανο, κύριε Σιούφα!

ΔΗΜΗΤΡΙΟΣ ΣΙΟΥΦΑΣ:Ποιος έδωσε δεκαπέντε άδειες νέων εκκοκκιστηρίων; Εμείς ή εσείς, κύριε Υπουργέ; Και πότε λαμβάνονται μέτρα για να ελεγχθεί η κατάσταση; Πολιτική για όλους μας σημαίνει πρόβλεψη, δε σημαίνει καταστολή και εκ των υστέρων να ερχόμαστε να μαζέψουμε τα ασυμμάζευτα όπως πραγματικά τα έχετε κάνει αυτήν την ώρα.

Επίσης, ως θεατές παρακολουθούσατε τα γεγονότα εδώ και τρία χρόνια. Και αν σήμερα σε εικοσιπέντε ημέρες που είναι αυτή η Κυβέρνηση, κάνουμε αυτήν την επερώτηση, το κάνουμε για δύο λόγους. Σας είπαμε τις προγραμματικές δηλώσεις, σας το είπε ο κ. 'Εβερτ, δεν έχετε περίοδο χάριτος. Είστε συνέχεια της προηγούμενης κυβέρνησης και ακόμα κάνετε την ίδια πολιτική που είναι και λανθασμένη και επικίνδυνη. Και όχι μόνο τον αγροτικό τομέα, το σύνολο γενικά της οικονομίας το έχει θέσει σε κίνδυνο, την ώρα που θα έπρεπε, οι κατακτήσεις, με τον ιδρώτα που χύνει ο Ελληνικός Λαός, να είναι σημαντικές και να συμβαδίζει στην πορεία για την ευρωπαϊκή ολοκλήρωση.

Αλλά πρέπει, κύριοι συνάδελφοι, να πούμε και κάτι άλλο. Εδώ σας ετέθησαν ζητήματα, για τα οποία ελέγχεστε και απάντηση δεν υπήρξε. Σας είπα πριν ότι ήσασταν αμήχανος και απολογητικός και έτσι είναι.

Πείτε μας με ποιο σχέδιο προχωράτε, στα ευρωπαϊκά δεδομένα στην αναθεώρηση αυτού του Κανονισμού που ισχύει για έξι χρόνια και φέρει τη δική σας υπογραφή. Τώρα μας λέτε, σας είπε ο Φίσλερ για το 1999 όταν όλοι ξέρουμε ότι αυτός ο Κανονισμός ισχύει μέχρι το 2001. Τι είδους άλλες συνεννοήσεις και προετοιμασίες κάνατε και συμμαχίες, για να αντιμετωπίσετε αυτό το πρόβλημα; Διότι, αν πρόκειται να ενεργήσετε με τον τρόπο που ενεργήσατε όταν είχε την προεδρία η Χώρα μας, η μεγάλη ευκαιρία να λυθούν τα σημαντικότερα των ζητημάτων, δε λύσατε κανένα ελληνικό πρόβλημα. Και μάλιστα υπήρξε πρώτη φορά που προεδρία να μην μπορεί να λύσει το πρόβλημα των τιμών για να έλθει μετά από δεκαπέντε ημέρες η γερμανική προεδρία να λύσει το θέμα των τιμών που η δική σας ανικανότητα δεν μπόρεσε τότε να πετύχει.

Εμείς σας βάλαμε συγκεκριμένα θέματα και σας είπαμε ότι οι βαμβακοπαραγωγοί πέρσι ουσιαστικά σχεδόν το 45%-50% είναι χρεωμένοι ακόμα στην Αγροτική Τράπεζα. Με τα δεδομένα μιας παραγωγής λιγότερης λόγω των κακών καιρικών συνθηκών που θα έχει μια παραγωγή κάτω από 50% και συγχρόνως με τιμές που ξεκινούν από 168 δραχμές μέχρι 183 δραχμές με μάξιμουμ τις 220 δραχμές, πρέπει τώρα να πάρετε μέτρα. Ρύθμιση των χρεών μέχρι 31-12-96 ώστε να μπορέσουν να πάρουν ολόκληρο το λαβείν από την παραγωγή την οποία θα παραδώσουν για να μπορέσουν να αντιμετωπίσουν την κατάσταση που δημιουργήθηκε και να συνεχίσουν την καλλιέργεια για την επόμενη χρονιά. Και δεύτερον, να καθορίσετε την επιδότηση και τη συνυπευθυνότητα, πλέον, με βάση τα καινούρια πραγματικά δεδομένα που διαμορφώνονται στην παραγωγή του βάμβακος και όχι με εκείνα τα οποία είχατε προϋπολογίσει, αφού ο καιρός, που για εσάς ήταν και ευτύχημα που δημιούργησε αυτήν την κατάσταση, αλλάζει τα δεδομένα των τιμών και των προκαταβολών.

Αυτό είναι μια πραγματικότητα, η οποία δεν πρέπει να σας διαφεύγει. Και εσείς κάνετε συσκέψεις και εσείς φωνάζετε τις οργανώσεις αλλά τώρα, κύριε Υπουργέ, είναι ώρα για αποφάσεις, είναι ώρα για μέτρα, είναι ώρα για στήριξη του 'Ελληνα βαμβακοπαραγωγού που πραγματικά υποφέρει. Και αυτήν την έννοια είχε σήμερα η επερώτηση της Νέας Δημοκρατίας, και να σας ελέγξει και να σας θέσει προ των ευθυνών και να δώσει τουλάχιστον με τις προτάσεις τις ιδέες και τις λύσεις που έχει μια κάποια ελπίδα, ότι τα πράγματα δεν έφθασαν στο απροχώρητο. Αλλά όσο θα εξακολουθείτε να θεάσθε τα πράγματα, τόσο χειρότερα αυτά θα γίνονται και τότε θα είναι και για την ίδια την Κυβέρνηση τα πράγματα εξαιρετικά δύσκολα, διότι δε θα μπορέσει να αντιμετωπίσει αυτήν την κοινωνική έκρηξη που διαφαίνεται ότι θα πάρει ανεξέλεγκτες πλέον διαστάσεις.

Σε ό,τι αφορά τη Νέα Δημοκρατία, έχουμε ένα συγκεκριμένο πρόγραμμα, το θέσαμε ξεκαθαρισμένα και εδώ οι πέντε συνάδελφοί μου που μίλησαν και τι λύσεις -τις έχετε έτοιμες, να τις πάρετε και να τις εφαρμόσετε- και εσείς δυστυχώς περί άλλα τυρβάζετε.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

Κύριε Πρόεδρε, τα δύο λεπτά που δώσατε και στους προηγούμενους ομιλητές και κλείνω.

ΠΡΟΕΔΡΕΥΩΝ (Παναγιώτης Σγουρίδης):Θα σας τα δώσω, αλλά μην κτυπάτε το έδρανο.

ΔΗΜΗΤΡΙΟΣ ΣΙΟΥΦΑΣ: Ευχαριστώ, κύριε Πρόεδρε.

Αγωνιώ και εγώ, όπως αγωνιούν εκατόν είκοσι χιλιάδες οικογένειες.

ΠΡΟΕΔΡΕΥΩΝ (Παναγιώτης Σγουρίδης): Και εγώ μαζί σας.

ΔΗΜΗΤΡΙΟΣ ΣΙΟΥΦΑΣ: Δεν είναι δυνατόν, κύριε Πρόεδρε, να αναλίσκεται ο αξιότιμος κύριος Υπουργός στα 3/4 του χρόνου, για το πώς θα αντιμετωπίσει καταστάσεις απάτης και αδιαφάνειας, την ώρα που ένα πρόβλημα θα έπρεπε να είναι λυμένο, η Ελληνική Δικαιοσύνη να το έχει λύσει και ένα πολύ μικρό μέρος της δραστηριότητάς του να αφιερώνεται σ' αυτόν τον τομέα και τον άλλο χρόνο να τον ξοδεύει πώς θα στηρίξει ουσιαστικά στις Βρυξέλλες και εδώ τον 'Ελληνα αγρότη.

'Αλλωστε απ' ό,τι μου έλεγε πριν ο συνάδελφος κ. Κεφαλογιάννης, δεν ήταν της Νέας Δημοκρατίας το σύνθημα, όταν οι τιμές Βρυξελλών δεν υπάρχουν, υπάρχουν τιμές Αθηνών. Δικά σας εφευρήματα ήταν αυτά, με αυτά κοροιδεύατε τον Ελληνικό Λαό, αλλά ως εδώ και μη παρέκει.

Και για να έλθω και στον εκ Καρδίτσης νέο συνάδελφό μου, κ. Μπούτα, είπε κάτι πριν και θα ήθελα να τον παρακαλέσω, σ' αυτήν την Αίθουσα να μιλάμε πάντοτε με στοιχεία.

Επεκαλέσθη κάποια Πρακτικά. Οφείλω να τον διαβεβαιώσω, από τη θέση του Κοινοβουλευτικού Εκπροσώπου της Νέας Δημοκρατίας, ότι ουδέποτε η Νέα Δημοκρατία επιβράβευσε αυτόν τον Κανονισμό για το βαμβάκι.

'Ηταν μήνες νωρίτερα, που προειδοποιούσαμε την Κυβέρνηση πως πρέπει να ενεργήσει. Δεν άκουσε, δυστυχώς, κανέναν και όχι μόνον εμάς, αλλά και άλλα Κόμματα, μέσα και έξω από τη Βουλή, που επισήμαιναν τους κινδύνους, πού πήγαινε το πράγμα με εκείνο τον Κανονισμό. Δεν ακουστήκαμε. Καταγγείλαμε αυτόν τον Κανονισμό και σε καμιά περίπτωση, άλλωστε ο ίδιος προσωπικά το γνωρίζει, γιατί είναι αλλεπάλληλα και τα δημοσιεύματα και οι εμφανίσεις και στα εθνικά και στα τοπικά Μέσα Μαζικής Ενημέρωσης, για καταγγελία αυτού του απαράδεκτου Κανονισμού για το βαμβάκι, που είναι η αιτία για την οποία σήμερα εμείς κουβεντιάζουμε, των μεγάλων προβλημάτων, που έχει η βαμβακοκαλλιέργεια και ο 'Ελληνας βαμβακοπαραγωγός, στον οποίο εμείς, η Νέα Δημοκρατία, είμαστε δίπλα του!

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο να τριτολογήσει για πέντε λεπτά.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, από την αρχή ήθελα να είμαι ευγενής και επί της ουσίας στη συζήτηση. Αυτό ο κ. Σιούφας το εξέλαβε ως αμηχανία. 'Οταν κατάλαβα, όμως, ότι έχω να κάνω με δημαγωγούς, ξέρω να τους αντιμετωπίζω, γιατί τους έχω ξαναβρεί πάρα πολλές φορές σε δημόσιες δραστηριότητες. Και θα είναι αυτή η στάση μου. Στη δημαγωγία θα υπάρχει αυστηρότητα, γιατί η ευγένεια έχει όρια για τους δημαγωγούς. Τι να κάνουμε; Και για όσους λένε ανοησίες, κύριε Σιούφα. Επιμένω. Διότι οι πολιτικοί πρέπει να λένε πράγματα υπεύθυνα.

Επίσης, πρέπει να σας πω ότι στο βαθμό, που το ΠΑ.ΣΟ.Κ. δεν είχε υπεύθυνη πολιτική κατά περιόδους- τα Κόμματα αλλάζουν πολιτική και είναι σωστό αυτό, και πρέπει να το λένε δημόσια- εσείς πήρατε τα χειρότερα μαθήματα από τις χειρότερες περιόδους του ΠΑ.ΣΟ.Κ.. Το λαϊκισμό, τη δημαγωγία μιας περιόδου, τις μεγάλες υποσχέσεις, τα μεγάλα λόγια και τις τιμές Αθηνών και όχι Βρυξελλών. Σας τα χαρίζουμε εμείς.

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής):Ακούστηκαν τέτοια πράγματα;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, ξέρετε ότι σας σέβομαι πάρα πολύ. Τα είπα και προεκλογικά αυτά. 

Είσαστε οι χειρότεροι μαθητές και πρώτος ο κ. Μιλτιάδης 'Εβερτ. Ας ακολουθήσει το δρόμο του. Εγώ, επειδή τα έχω κριτικάρει πάνω από μια δεκαετία, τα γνωρίζω πάρα πολύ καλά και σας αντιλαμβάνομαι. 'Επρεπε να κάθεστε σε διαφορετικά έδρανα και δεν ξέρω εάν υπάρχουν τέτοια έδρανα εδώ μέσα γι' αυτήν την πολιτική.

Σχετικά με τα θέματα, που σχετίζονται με το πρόγραμμά σας, δεν άκουσα κανένα πρόγραμμα για το βαμβάκι και ούτε μπορεί να υπάρξει πρόγραμμα για το βαμβάκι. Απλώς καταγγέλλετε, όπως παλιά κατήγγειλε το ΠΑ.ΣΟ.Κ., η παραδοσιακή και η άλλη Αριστερά, για έναν Κανονισμό. Αυτά τα μαθήματα, τα πήρατε από μας από το 1974. 'Ηταν μια πολιτική, που δεν είχε σχέδιο.

Καταγγέλλετε τον Κανονισμό. Εγώ ακούω από το Βαγγέλη τον Μπούτα, τον οποίο πάρα πολύ εκτιμώ σαν αγωνιστή, που συνεχώς καταγγέλλει τον Κανονισμό, την 'Ενωση, τις Βρυξέλλες κ.λ.π.

ΕΥΑΓΓΕΛΟΣ ΜΠΑΣΙΑΚΟΣ: Την διαπραγμάτευση καταγγέλλουμε.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Τη διαπραγμάτευση. Μάλιστα.

Ειλικρινά, επειδή θα κάνουμε μια πολιτική συνεργασία, για πάρα πολύ καιρό, σε πάρα πολλά θέματα, γιατί είμαστε στο Κοινοβούλιο για μια τετραετία, ανεξάρτητα από τη θέση, που θα βρίσκεται ο καθένας και δε θέλω να σας προκαλέσω, κύριε Μπασιάκο, την ώρα που ο κ. Σιούφας κατέβαινε και έλεγε ότι καταγγέλλει αυτόν τον Κανονισμό, από αυτά τα ολίγα που γνωρίζω από την Ευρωπαϊκή 'Ενωση, δε θέλω να αφήσω καμιά αιχμή, είμαι περισσότερο από βέβαιος, ότι αυτόν τον Κανονισμό θα τον είχε ψηφίσει και ο Υπουργός Γεωργίας της Νέας Δημοκρατίας. Εντελώς βέβαιος, θα έλεγα και ας με κατηγορήσετε γι' αυτό.

ΕΥΑΓΓΕΛΟΣ ΜΠΑΣΙΑΚΟΣ: Τη γνώμη σας θέλουμε. 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Αυτή είναι η γνώμη μου, κύριε Μπασιάκο. Θέλω να τη σεβαστείτε. Δεν αφήνω αιχμές. Είναι εκτίμηση πολιτική. Και γίνεται μια δημαγωγία, ακριβώς επειδή υπάρχει πίεση από τον αγροτικό κόσμο, υπάρχουν αδιέξοδα, υπάρχουν δυσκολίες, υπάρχει το θέμα της αναδιάρθρωσης των καλλιεργειών, όπου και οι δύο Παρατάξεις έχουν μεγάλες ευθύνες.

Γιατί φτιάξαμε το πρότυπο του εργάτη γης και του καλλιεργητή και όχι του παραγωγού που θα παράγει και θα προσέχει τα προϊόντα σαν τα μάτια του και μεις από πάνω να βοηθούμε και να παράγει προϊόντα χαμηλού κόστους και με καλή ποιότητα και να βρίσκει αγορές. Επίσης εγώ θα δεχθώ -και έχετε δίκιο σε αυτό- ότι πρέπει να αυξήσουμε το κόστος των επενδύσεων στη Γεωργία. Πάνω σ' αυτό είναι οι επιστολές που έχω στείλει στον Πρωθυπουργό και σε αυτό γίνεται η διαπραγμάτευση αυτές τις μέρες για τον προϋπολογισμό, να αυξήσουμε τις δαπάνες για τη γεωργία και όλα τα επενδυτικά σχέδια. Αυτή είναι η βάση. Αλλά ο κ. 'Εβερτ δεν είπε μόνο αυτά και γι' αυτό έκανα σαφή τοποθέτηση για δημαγωγία. Δεν μίλησε μόνο γι' αυτά. Είπε για ένα σωρό άλλα πράγματα τα οποία δεν έχουν σχέση με την πραγματικότητα: ότι η τιμή προσδιορίζεται από την Κυβέρνηση. Από την Κυβέρνηση προσδιορίζεται η τιμή του βαμβακιού;

ΔΗΜΗΤΡΙΟΣ ΣΙΟΥΦΑΣ: Δεν είπε αυτό.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Με τον τρόπο του αυτό είπε. "Η Ισπανία πήρε αυτά, εσείς τι πήρατε"; Δεν είναι σοβαρά πράγματα αυτά. 

Και θα κλείσω με το πρόγραμμά σας τουλάχιστον των επτά σημείων. Θα πάρω ένα, για το ΦΠΑ, γιατί ξέχασε ότι το είπε ο Αρχηγός της αξιωματικής Αντιπολίτευσης. Κύριε Σιούφα, είστε παλαιός στο Κοινοβούλιο και στην πολιτική και πριν από τη δεκαετία του '70 και έχετε αγώνες. Ποιος Υπουργός Γεωργίας θα δεχθεί, στο Συμβούλιο Υπουργών, να ξηλώσει ΦΠΑ στα προϊόντα που έχουν σχέση με τη γεωργία, που, όπως ξέρουμε το μεγαλύτερο τμήμα του ΦΠΑ αποτελεί τμήμα του κοινοτικού προϋπολογισμού; Να μου τον δείξετε. 'Αλλο σε επίπεδο κορυφής τι μπορεί να γίνει. 'Ολα αυτά που έλεγε ο κ. 'Εβερτ προεκλογικά, δεν έχουν καμία σχέση με την πραγματικότητα.

ΔΗΜΗΤΡΙΟΣ ΣΙΟΥΦΑΣ: Το λόγο, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σιούφας έχει το λόγο για πέντε λεπτά να τριτολογήσει.

ΔΗΜΗΤΡΙΟΣ ΣΙΟΥΦΑΣ: Να ξεκινήσω από το τελευταίο, κύριε Πρόεδρε, διότι προφανώς ο κύριος Υπουργός ή δεν παρακολουθεί τη συζήτηση ή δεν αντελήφθη και γι' αυτό είπε όσα είπε και ο Αρχηγός της Αξιωματικής Αντιπολίτευσης και οι συνάδελφοί μου.

Εμείς μιλήσαμε για τη μείωση του ΦΠΑ στα αγροτικά μηχανήματα, κύριε Υπουργέ. 'Οχι γενικά την κατάργηση του ΦΠΑ σε όλα τα αγροτικά προϊόντα. Υπάρχει μεγάλη διαφορά του ενός από το άλλο. Αυτό είναι το ένα.

Το δεύτερο : Χαίρομαι γιατί εσείς τουλάχιστον -γιατί για τους άλλους συναδέλφους σας δεν μπορώ να το ξέρω -περνάτε σε μια φάση αυτογνωσίας και αναγνωρίζετε τα εγκληματικά σας συνθήματα, λάθη, παραινέσεις, προτροπές προς τον Ελληνικό Λαό. Ιδιαίτερα δε για το τελευταίο, για εργάτες γης, αυτά ανήκουν στο χώρο του σοσιαλισμού και όχι στο δικό μας χώρο ως προς τους χαρακτηρισμούς αυτούς και για την ταξική διάκριση της Κοινωνίας και για τόσα άλλα πράγματα που χαρακτηρίζουν το δικό σας χώρο, είτε με την ταμπέλα του σοσιαλισμού είτε με την ταμπέλα της κεντροαριστεράς. Αλλά δεν είναι ώρα για ιδεολογική συζήτηση. Εγώ θα μείνω στα συγκεκριμένα θέματα τα οποία σας έβαλα.

Είπατε ότι, και Υπουργός της Νέας Δημοκρατίας να ήταν, θα υπέγραφε αυτόν τον Κανονισμό. Μου δώσατε την εντύπωση πριν ότι κρατούσατε μια επιφυλακτική στάση για τις ευθύνες της Κυβέρνησης, για την υπογραφή αυτού του Κανονισμού. Και τώρα, για να ξεφύγετε από αυτό το θέμα μεταφέρετε και σε τυχόν ύπαρξη τότε Υπουργού Γεωργίας της Νέας Δημοκρατίας. Ε λοιπόν εμείς σας απαντούμε ότι αυτόν τον Κανονισμό δε θα τον υπογράφαμε. Και δε θα φθάναμε τα πράγματα εκεί, διότι οι ρυθμίσεις τις οποίες πετύχαμε για την ελληνική γεωργία ήταν πάντοτε προς όφελος, μαζί με το μεγάλο, το τεράστιο θέμα του νέου δρόμου που άνοιξε η Νέα Δημοκρατία να εντάξει την Πατρίδα μας στις Ευρωπαϊκές Κοινότητες. Και γι' αυτό είμαστε περήφανοι. Σεις ήσασταν εκείνοι που λέγατε τα όσα λέγατε εναντίον της Ευρωπαϊκής Κοινότητας. Και μάλιστα, όχι μόνο δεν ψηφίσατε τη συμφωνία, αλλά δεν ήρθατε και σε αυτήν την όλως τιμητική στιγμή που έλαβε χώρα στο Ζάπειο μέγαρο. 'Οταν οι ηγέτες των ευρωπαϊκών κρατών ήρθαν για να υπογράψουν αυτήν τη συμφωνία, ο τότε Αρχηγός σας και εσείς και το Κόμμα σας είχατε εξαφανιστεί για να μην υπογράψετε την είσοδο της Πατρίδας μας στο "λάκκο των λεόντων".

Αλλά μου δίνετε μία αφορμή, διότι αυτή σας η αιχμή είχε και μία άλλη αιχμή για το σημερινό σας Πρωθυπουργό. Γιατί η "χρυσή εποχή" για την ελληνική γεωργία ήταν η περίοδος 81-85, όταν τότε ο Υπουργός Γεωργίας ήταν ο σημερινός Πρωθυπουργός που με τη λογική της διανομής που διακρίνει το Κόμμα σας περιορίστηκε να παίρνει τα χρήματα και να τα μοιράζει χωρίς να φτιάχνει έργα υποδομής. Γιατί, αν τότε εδημιουργείτο -και ήταν όλες οι προϋποθέσεις εφικτές και δυνατές -η υποδομή στην ελληνική γεωργία, τώρα θα κουβεντιάζαμε για 'Ελληνα αγρότη ισότιμο από πλευράς εισοδημάτων αλλά και επιπέδου ζωής με τους άλλους Ευρωπαίους και όχι να βρίσκεται στα πρόθυρα της κατάρρευσης, όπως βρίσκονται οι 'Ελληνες βαμβακοπαραγωγοί αυτήν την ώρα.

Και θέλω κλείνοντας, κύριε Πρόεδρε, να πω στον κύριο Υπουργό ότι είναι ώρα για αποφάσεις και για μέτρα. Το πρόβλημα το ξέρουν, το ξέρουν πολύ καλά. Από εκεί και πέρα χρειάζεται γενναιότητα για να βοηθηθεί ένας κλάδος 120.000 οικογενειών, όπως είναι οι 'Ελληνες βαμβακοπαραγωγοί να μην καταρρεύσει, να μη χρεωκοπήσει.

Γιατί τότε, όχι μόνο για την ελληνική γεωργία, αλλά για την Πατρίδα μας, αυτό θα είναι ένα τεράστιο πλήγμα και οι ευθύνες της Κυβέρνησης θα είναι ιστορικές.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να κλείσει, με τεταρτολογία.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Ασφαλώς και αναφερόμουνα στο μέτρο για τα μηχανήματα και όχι γενικά στα γεωργικά προϊόντα. Και αυτό αποτελεί τμήμα της ευρωπαϊκής πολιτικής και του Συμβουλίου των Υπουργών. Μόνο σ'αυτό ειδικά αναφερόμουνα. Και ας αφήσω ότι θα υπήρχαν επιστροφές μετά το ΦΠΑ, διότι είναι άλλο θέμα τελικά ποιος θα κέρδιζε από αυτήν την ιστορία.

Δεύτερον, όταν είπα ότι και ο Υπουργός της Γεωργίας θα μπορούσε να υπογράψει αυτόν τον Κανονισμό, αυτό δε σημαίνει ότι συμφωνώ με τον Κανονισμό. Γι'αυτό είναι σαφής η θέση μου και γι'αυτό προτείνω τώρα να αλλάξει όχι ως πρόσωπο, αλλά σαν θέση μιας πολιτικής. 'Ετσι, λοιπόν, βλέποντας εκείνη την περίοδο, όπως και για θέματα που και εγώ υποχρεούμαι τώρα, δεν ήμουνα σύμφωνος με τον Κανονισμό για την κοινή οργάνωση των οπωροκηπευτικών σε πάρα πολλά θέματα. Αλλά, όταν έκανα μία διαπραγμάτευση, η Χώρα κέρδισε ορισμένα πράγματα και έχασε κάποια άλλα. Αυτό γίνεται στις διαπραγματεύσεις, αλλιώς εσύ καταψηφίζεις και ο Κανονισμός ισχύει. Γι'αυτό είπατε τώρα "θα καταψήφιζα τον Κανονισμό" και ο Κανονισμός θα ίσχυε, κύριε Σιούφα.

Και για την "ώρα των αποφάσεων", είναι γενικές διατυπώσεις που κατά τη γνώμη μου δεν έχουν και μεγάλη σημασία. Τι θα πει "η ώρα των αποφάσεων είναι τώρα"; Αυτές είναι ρητορικές εκφράσεις. Εδώ έχουμε πάρα πολλά θέματα να αντιμετωπίσουμε, συμφωνώ μαζί σας ότι τα προβλήματα είναι μεγάλα και πρέπει να τα αντιμετωπίζουμε με λιγότερες ρητορικές εκφράσεις, με λιγότερες δημαγωγίες.

'Οσον αφορά την περίοδο που το ΠΑ.ΣΟ.Κ. έκανε κριτική για την Κοινότητα, αυτή η πολιτική μας είχε μία βάση, ότι σε κεντρικό επίπεδο για τα μεγάλα θέματα πρέπει να υπάρξουν κάποιες προϋποθέσεις και όροι. Αλλά, καθημερινά σε συμβούλια, σε διαχειριστικές επιτροπές, δεν μπορούμε ανά πάσα στιγμή να είμαστε εμείς που θα ανατρέπουμε κάποια πράγματα. Δεν θα έχουμε τις δυνάμεις. Δεν είμαστε αδύνατοι. Ούτε εναντίον της Ελλάδας είναι οι κοινοτικοί γενικά. Είναι ζώνες προίόντων και ζώνες χωρών. Δε γίνονται γενικά. Αυτή είναι η αλήθεια.

Σε κεντρικό, λοιπόν, επίπεδο είχε δίκιο τότε το ΠΑ.ΣΟ.Κ. όταν έλεγε χωρίς όρους όχι και σε ειδική συμφωνία. Γι'αυτό ακολούθησαν τα Μεσογειακά Προγράμματα και ακολουθούν τα προγράμματα που κέρδισε ο κ.Σημίτης -και κακώς αφήνετε αυτήν την αιχμή-υπάρχουν όμως προβλήματα που και τότε έπρεπε να λυθούν. 'Αλλους, ως Υπουργός Γεωργίας πέτυχε σημαντικά πράγματα, όπως και ο επόμενος Υπουργός ο κ.Ποττάκης, για τα κονδύλια που ήρθαν και τις προϋποθέσεις που διαμορφώθηκαν, διότι διαμορφώθηκαν προϋποθέσεις και αυτό δεν πρέπει να το ξεχνάμε. 'Αρα, λοιπόν, για κεντρικά θέματα, για μεγάλα θέματα, εγώ συμφωνώ, ότι πρέπει η Χώρα να θέτει τα θέματα γιατί στα συμβούλια και στις διαχειριστικες επιτροπές -το λέω σοβαρά- δε γίνονται δεκτά. Είναι σε βάρος μας οι εξελίξεις. Σ'εκείνα που είμαστε μαζί ή πλάϊ σε άλλους εφ'όσον υπάρχουν κοινά θέματα, τότε θα έχουμε και εμείς το ανάλογο θετικό μερίδιο. Γι'αυτό πρότεινα, το εννοούμε και πιστεύω ότι και σεις με τον έναν ή με τον άλλο τρόπο και στο Συμβούλιο της Αγροτικής Πολιτικής πιστεύω ότι θα συμμετέχετε, αλλά και εδώ κάθε δεύτερο μήνα- να κάνουμε μία συζήτηση ουσίας, για να δούμε πού θα πηγαίνει το πράγμα από κοινού. Αυτό το εννοούμε. Δεν υπάρχει άλλος δρόμος...

ΠΡΟΕΔΡΕΥΩΝ (Παναγιώτης Σγουρίδης): Και εξάλλου τώρα το δίνει το δικαίωμα αυτό και ο Κανονισμός της Βουλής, σύμφωνα με τον οποίο μπορούν οι Υπουργοί να καλούνται πριν πάνε στα συμβούλια, από τις αρμόδιες επιτροπές, ώστε να μπορούν να συζητούν τα θέματα. Το δίνει το δικαίωμα ο Κανονισμός της Βουλής.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Εσείς έχετε το λόγο, βεβαίως, αλλά το λέω σαν μία πολιτική απόφαση και όπου υπάρχουν διαφωνίες, ασφαλώς υπάρχει ο Τύπος, τα Μέσα Ενημέρωσης...

ΠΡΟΕΔΡΕΥΩΝ (Παναγιώτης Σγουρίδης): Σίγουρα θα συζητιόνται, αλλά δεν σημαίνει ότι και θα περάσουν.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): ...αλλά να μην πει κανείς από μας ότι ξέρετε δεν είχα μία καλή στρατηγική σε αυτά θέματα. Και το κάνουν σε άλλα Κοινοβούλια Υπουργοί πριν πάνε στο Συμβούλιο των Υπουργών. Να φαίνεται καθαρά η διαφωνία των πολιτικών και κοινωνικών δυνάμεων σε ένα θέμα που θα πάει ο εκπρόσωπος της Χώρας να το διαπραγματευτεί.

ΠΡΟΕΔΡΕΥΩΝ (Παναγιώτης Σγουρίδης): Αυτό εννοούμε και με τον Κανονισμό και γι'αυτό κάναμε και αυτήν την τροπολογία.

ΣΤΕΦΑΝΟΣ ΤΖΟΥΜΑΚΑΣ(Υπ.Γεωργίας): Βεβαίως, αλλά κάθε πλευρά έχει τις απόψεις της.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της επερωτήσεως των Βουλευτών της Νέας Δημοκρατίας κυρίων Ε.Μπασιάκου, Θ.Σκρέκα, Α.Νάκου, Ν.Κατσαρού και Γ.Σούρλα κατά του Υπουργού Γεωργίας με αντικείμενο την πολιτική της Κυβέρνησης για τα μέτρα προστασίας των βαμβακοπαραγωγών.

Στο σημείο αυτό δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.05' λύεται η συνεδρίαση για την Τρίτη 22 Οκτωβρίου 1996 και ώρα 18.00' με αντικείμενο εργασιών του Σώματος, πρώτον συζήτηση επικαίρων ερωτήσεων και δεύτερον συζήτηση επερωτήσεως κατά του Υπουργού Εθνικής Παιδείας και Θρησκευμάτων.

Ο ΠΡΟΕΔΡΟΣ
 ΟΙ ΓΡΑΜΜΑΤΕΙΣ
 














































