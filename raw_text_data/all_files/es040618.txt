      Παρασκευή 18 Ιουνίου 2004
      ΣΥΝΕΔΡΙΑΣΗ ΛΓ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Άδεια απουσίας του Βουλευτή κ. Σ. Μάνου, σελ.
      2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Ποσειδωνίας Σύρου Κυκλάδων, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 21 Ιουνίου 2004, σελ.
      4. Συζήτηση επικαίρων ερωτήσεων:
      α) Προς τον Υπουργό Δικαιοσύνης σχετικά με τη μετατροπή εγκαταστάσεων της πρώην αμερικανικής βάσης στον Ασπρόπυργο σε στρατόπεδο συγκέντρωσης ανεπιθύμητων, σελ.
      β) Προς την Υπουργό Εθνικής Παιδείας και Θρησκευμάτων, σχετικά με τη λειτουργία του Πανεπιστημίου Πειραιά, σελ.
      γ) Προς τον Υπουργό Εθνικής Άμυνας, σχετικά με τα δημοσιεύματα του Τύπου αναφερόμενα στη συμμετοχή ελληνικής στρατιωτικής δύναμης στο Ιράκ, σελ.
      δ) Προς τον Υπουργό Ανάπτυξης, σχετικά με την επάρκεια ηλεκτρικής ενέργειας την περίοδο των Ολυμπιακών Αγώνων κλπ., σελ.
      ε) Προς τον Υπουργό Οικονομίας και Οικονομικών σχετικά με τον αποκλεισμό της περιφέρειας Στερεάς Ελλάδας από τις χρηματοδοτήσεις του «Στόχου 1», κατά την περίοδο 2007-2013, σελ.
      5) Συζήτηση επερώτησης προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα θέματα που αφορούν στο περιβάλλον και στην ποιότητα ζωής, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1) Κατάθεση σχεδίων νόμων:
      α) Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και η Αναπληρώτρια Υπουργός Πολιτισμού κατέθεσαν σχέδιο νόμου: «Ρυθμίσεις θεμάτων όλων των εκπαιδευτικών βαθμίδων», σελ.
      β) Οι Υπουργοί Υγείας και Κοινωνικής Αλληλεγγύης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, και Δικαιοσύνης κατέθεσαν σχέδιο νόμου: «Δημιουργία Ένωσης Νοσηλευτών Ελλάδος και άλλες διατάξεις», σελ.
      ΟΜΙΛΗΤΕΣ
      ΕΠΙ ΤΩΝ ΕΠΙΚΑΙΡΩΝ ΕΡΩΤΗΣΕΩΝ
      ΑΛΑΒΑΝΟΣ Α., σελ.
      ΚΟΛΟΖΩΦ Ο., σελ.
      ΛΑΜΠΡΟΠΟΥΛΟΣ Ι., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΓΚΑΛΟΣ Θ., σελ.
      ΠΑΠΑΔΗΜΑΣ Λ., σελ.
      ΠΑΠΑΛΗΓΟΥΡΑΣ Α., σελ.
      ΣΑΛΑΓΚΟΥΔΗΣ Γ., σελ.
      ΤΑΛΙΑΔΟΥΡΟΣ Σ., σελ.
      ΦΩΛΙΑΣ Χ., σελ.
      Β) ΕΠΙ ΤΗΣ ΕΠΕΡΩΤΗΣΗΣ
      ΑΛΑΒΑΝΟΣ Α., σελ.
      ΔΡΑΓΑΣΑΚΗΣ Ι., σελ.
      ΚΑΛΟΓΙΑΝΝΗΣ Σ., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΛΕΒΕΝΤΗΣ Α., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΓΚΑΛΟΣ Θ., σελ.
      ΠΟΛΥΔΩΡΑΣ Β., σελ.
      
      ΠΡΑΚΤΙΚΑ  ΒΟΥΛΗΣ
      ΙΑ’  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α’
      ΣΥΝΕΔΡΙΑΣΗ  ΛΓ’ 
      Παρασκευή, 18 Ιουνίου 2004
      	Αθήνα, σήμερα στις 18 Ιουνίου 2004, ημέρα Παρασκευή και ώρα 10.46’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      	ΠΡΟΕΔΡΕΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας  να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Σταύρο Δαϊλάκη, Βουλευτή Δράμας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία η Ένωση Ποδοσφαιρικών Σωματείων Λακωνίας ζητεί την επίλυση αιτημάτων που αφορούν τα Σωματεία του Νομού.
      2) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Σωματείο Μωσαϊκών – Πλακάδων και συναφών επαγγελμάτων Πύργου «Ο ΕΡΜΗΣ» ζητεί την χορήγηση των εργατικών κατοικιών στους δικαιούχους με κλήρωση.
      3) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία το Σωματείο Ορυχείων Σταθμών (ΣΟΣ) ΔΕΗ Μεγαλόπολης ζητεί την κατάργηση του άρθρου 62 του Ν. 2676/99.
      4) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Δήμαρχος Σάμου ζητεί τη χρήση εντομοκτόνων φιλικότερων στο περιβάλλον για τη δακοκτονία στη Σάμο.
      5) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ένωση Ποδοσφαιρικών Σωματείων Λακωνίας ζητεί την επίλυση οικονομικού προβλήματος που αντιμετωπίζει το Δημοτικό Στάδιο Σπάρτης.
      6) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Δήμαρχος Φάριδος ζητεί την απελευθέρωση του ωραρίου λειτουργίας των μικρών μονάδων παντοπωλείων του Δήμου.
      7) Ο Βουλευτής Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Δήμαρχος Περάματος ζητεί την παραχώρηση στο Δήμο του στρεμματικής έκτασης.
      8) Οι Βουλευτές κύριοι ΘΕΟΔΩΡΟΣ ΠΑΓΚΑΛΟΣ και ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία η Ομοσπονδία Γυναικείων Σωματείων διαμαρτύρεται για τον ανεπαρκή έλεγχο του περιεχομένου των εκπομπών των Μέσων Μαζικής Ενημέρωσης και ζητεί την ανασύσταση του Ραδιοτηλεοπτικού Συμβουλίου.
      9) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Σωματείο Εργαζομένων Εθνικού Κήπου ζητεί την επίλυση προβλήματος υδροδότησης του Εθνικού Κήπου.
      10) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Δήμαρχος Πλατυκάμπου Λάρισας ζητεί την αποκατάσταση ζημιών από θεομηνία.
      11) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Ένωση Ελλήνων Χημικών ζητεί την αναβάθμιση του μαθήματος της Χημείας  στη Β/θμια Εκπαίδευση.
      12) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Κοινότητα Βοβούσας Νομού Ιωαννίνων ζητεί την αλλαγή του επιμερισμού παράδοσης στύλων προς τη ΔΕΗ.
      13) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη θέσπιση διάταξης νόμου για την επαγγελματική αποκατάσταση των εκπαιδευτικών με αναπηρία και γονέων παιδιών με αναπηρία.
      14) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Σύλλογος Διοικητικών Υπαλλήλων ΤΕΙ Ηπείρου ζητεί τη μετατροπή των συμβάσεων εργασίας των μελών του από ορισμένου σε αορίστου χρόνου.
      15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Ζαγοράς ζητεί την παραχώρηση οχήματος στο Δήμο για τη λειτουργία του προγράμματος «Βοήθεια στο Σπίτι».
      16) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη μετάταξη πρώην εργαζομένων υπό την αυτεπιστασία του ΕΟΤ Ξενία Πορταριάς.
      17) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Ένωση Ποδοσφαιρικών Σωματείων Λακωνίας ζητεί την επίλυση οικονομικών προβλημάτων που αντιμετωπίζουν τα Αθλητικά Σωματεία της περιοχής.
      18) Οι Βουλευτές κύριοι ΑΘΑΝΑΣΙΟΣ ΜΩΡΑΪΤΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύλλογος Πολυτέκνων Αγρινίου και Περιχώρων ζητεί την ικανοποίηση ασφαλιστικών αιτημάτων  των πολυτέκνων Δημοσίων υπαλλήλων και εκπαιδευτικών.
      19) Ο Βουλευτής Αιτωλ/νίας κ. ΑΘΑΝΑΣΙΟΣ ΜΩΡΑΪΤΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί ταχυδρομική έκπτωση στην εφημερίδα ΦΙΛΟΤΕΚΝΗ ΑΙΤΩΛΟΑΚΑΡΝΑΝΙΑ.
      20) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία Εκπαιδευτικοί της Πρωτοβάθμιας Εκπαίδευσης εργαζόμενοι στην περιοχή της Μεσαράς ζητούν την επίλυση του προβλήματος υγειονομικής περίθαλψης που αντιμετωπίζουν οι κάτοικοι της περιοχής.
      21) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στα προβλήματα των αγροτών του Τυμπακίου.
      22) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμαρχος Ηρακλείου Κρήτης ζητεί τη χρηματοδότηση του έργου της διαμόρφωσης παραλιακού μετώπου στην περιοχή Καράβολα – Μάχης Κρήτης – Παγκρήτιο Στάδιο.
      23) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στο ζήτημα της δημιουργίας νέου διεθνούς αεροδρομίου στο Νομό Ηρακλείου.
      24) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην ολοκλήρωση των ανασκαφών στο Δ.Δ. Σμαρίου στο Δήμο Καστελλίου.
      25) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ  κατέθεσε δημοσίευμα εφημερίδας που αφορά στη δημιουργία δασικού χωριού στην Αμβρακιά του Δήμου Θέρμου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 611/10-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 134/1-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Kεγκέρoγλου, για τα θέματα της αρμοδιότητάς μας, σας πληροφορούμε τα εξής:
      Το Πρόγραμμα «Επενδύσεις στις Γεωργικές Εκμεταλλεύσεις» εφαρμόζεται σε όλη τη χώρα, κατά συνέπεια δεν αποκλείονται της ένταξης οι κάτοικοι των πεδινών περιοχών. Επειδή όμως το Πρόγραμμα αυτό, σύμφωνα με το άρθρο 3 της αριθμ. 532/2003 ΚΥΑ Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Γεωργίας αποσκοπεί στην ανάπτυξη του γεωργικού τομέα, δίνονται επί πλέον κίνητρα για τους κατοίκους περιοχών, όπου εμφανίζουν δημογραφικά προβλήματα (πληθυσμιακή ύφεση) και περιοχών στις οποίες οι εδαφολογικές συνθήκες είναι δυσμενείς.
      Ο Υπουργός
      Σ. ΤΣΙΤΟΥΡΙΔΗΣ»
      2. Στην με αριθμό 636/11-5-04 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. 141/3-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ε. Πολύζος, σας πληροφορούμε τα εξής:
      Η διαχείριση του Δάσους Συκιάς καθώς και όλων των μοναστηριακών εκτάσεων ανήκει στις Μονές.
      Το Υπουργείο Αγροτικής Ανάπτυξης και Τροφίμων δεν έχει αρμοδιότητα ούτε ανάμειξη σε θέματα ιδιοκτησίας των Μονών ούτε σε διαφορές ιδιοκτησιακού χαρακτήρα αυτών.
      Για το ιδιοκτησιακό καθεστώς και τη διαχείριση του συνιδιόκτητου δάσους Συκιάς Ν. Ημαθίας, έχουν δοθεί κατά το παρελθόν οδηγίες προς τη Διεύθυνση Δασών Περιφέρειας Κ. Μακεδονίας από τη Διεύθυνση Προστασίας Δασών και Φ .Π. του Υπουργείου μας, μέχρι να εκδοθεί δικαστική απόφαση περί της κυριότητας υπέρ της Ι. Μονής Μακρυράχης, η διαχείριση του δάσους θα εξακολουθήσει να γίνεται από την Ι. Μονή Αγ. Διονυσίου, όπως γίνεται μέχρι σήμερα.
      Ο Υφυπουργός
      Ε. ΜΠΑΣΙΑΚΟΣ»
      3. Στην με αριθμό 643/11-5-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 149/1-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην. παραπάνω ερώτηση που κατέθεσε ο Βουλευτής κ. Α. Φωτιάδης, σας πληροφορούμε τα εξής:
      Για τις καλυπτόμενες από τον ΕΛ.Γ.Α. ζημιές που προκλήθηκαν από τους παγετούς Φεβρουαρίου 2004 (12-15/2/04) στις καλλιέργειες σιτηρών του Δημοτικού Διαμερίσματος Φερρών (οικισμός του οποίου είναι ο Δορίσκος) Ν. Έβρου, υποβλήθηκαν στον ΕΛ.Γ.Α. 837 Δηλώσεις.
      Η διενέργεια εξατομικευμένων εκτιμήσεων στο Δ.Δ. Φερρών άρχισε στις 21-4-04.
      Ειδικότερα στον οικισμό Δορίσκου τοποθετήθηκε Γεωπόνος εκτιμητής και ήδη άρχισαν οι εκτιμήσεις.
      Σημειώνεται ότι από τον ΕΛ.Γ.Α. καταβάλλεται κάθε δυνατή προσπάθεια ώστε οι αποζημιώσεις να καταβάλλονται εντός τριών (3) μηνών από το χρόνο της συγκομιδής του προϊόντος.
      Ο Υπουργός
      Σ. ΤΣΙΤΟΥΡΙΔΗΣ»
      4. Στην με αριθμό 621/11-5-04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 137/1-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Σιδηρόπουλος, σας πληροφορούμε τα εξής:
      Σύμφωνα με τον Κανονισμό Ασφάλισης φυτικής παραγωγής του ΕΛΓΑ, οι ζημιές που προκαλούνται από υπερβολικές ή άκαιρες βροχοπτώσεις καλύπτονται ασφαλιστικά και αποζημιώνονται, όταν το ζημιογόνο γεγονός συμβαίνει από 15 Μαΐου και μετά και εφόσον έχει προηγηθεί η εμφάνιση των φυτών (μετά το φύτρωμα).
      Εφόσον συντρέχουν οι παραπάνω προϋποθέσεις στις βαμβακοκαλλιέργειες του Ν. Ημαθίας, ο ΕΛΓΑ θα προβεί στις ανάλογες ενέργειες.
      Ο Υπουργός
      Σ. ΤΣΙΤΟΥΡΙΔΗΣ»
      5. Στην με αριθμό 629/11-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 140/1-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, για τα θέματα της αρμοδιότητάς μας, σας πληροφορούμε τα εξής:
      Από το Υπουργείο μας έχει εκπονηθεί και εγκριθεί η Οριστική Μελέτη για το φράγμα Καλαμίου για την οποία όμως απαιτείται και επικαιροποίηση. Για το σκοπό αυτό το Υπουργείο μας (Δ/νση Σχεδιασμού Εγγειοβελτιωτικών Έργων και Αξιοποίησης Εδαφοϋδατικών Πόρων) με την από 2-10-2003 πρότασή του ζήτησε από το Υπουργείο Οικονομίας και Οικονομικών την έγκριση πίστωσης 47.200,00 ευρώ για τη χρηματοδότηση της επικαιροποίησης της μελέτης, η οποία όμως πρόταση δεν έγινε δεκτή.
      Ύστερα από τα παραπάνω} επί του παρόντος δεν είναι δυνατή η προώθηση του συγκεκριμένου έργου σε Πρόγραμμα κατασκευής.
      Ο Υπουργός
      Σ. ΤΣΙΤΟΥΡΙΔΗΣ»
      6. Στην με αριθμό 625/11-5-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 172 Β/2-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην παραπάνω ερώτηση και σε ότι αφορά στις αρμοδιότητες του ΥΠΕΧΩΔΕ, σας γνωρίζουμε τα εξής:
      Ο Δήμος Βιάννου κατέθεσε την πρόταση για χρηματοδότηση του έργου «Εγκατάσταση επεξεργασίας και Διάθεσης λυμάτων Οικισμών Άνω Βιάννου, Λουτρακίου, Κάτω Βιάννου Δήμου Βιάννου» συνολικού προϋπολογισμού 575.000 ευρώ, δύο φορές σε ανταπόκριση σχετικών προσκλήσεων του Επιχειρησιακού προγράμματος ΠΕΡΙΒΑΛΛΟΝ (ΕΠΠΕΡ 2000-2006).
      Μία φορά κατατέθηκε στις 3/11/2003 στο πλαίσιο της 3ης πρόσκλησης του Μέτρου 6.2 «Βασικά έργα υποδομής στον τομέα της διαχείρισης των υδάτων»
      Η Πρόσκληση αυτή προέβλεπε ότι η αξιολόγηση των προτάσεων θα γίνει με το σύστημα της «Άμεσης Αξιολόγησης», δηλαδή της αυτοτελούς αξιολόγησης κάθε πρότασης, με την υποβολή της, και κατά σειρά πρωτοκόλλησης στην Υπηρεσία μας, έως εξαντλήσεως του προϋπολογισμού της αντίστοιχης Πρόσκλησης. Η συγκεκριμένη πρόταση πήρε αριθμό πρωτ. 168887 (σειρά 31η) και ο προϋπολογισμός είχε εξαντληθεί σε άλλες προτάσεις που είχαν κατατεθεί προγενέστερα.
      Η άλλη φορά ήταν στο Πλαίσιο της 4ης Πρόσκλησης του μέτρου 1.2 «Ειδικές παρεμβάσεις στον τομέα της αποχέτευσης και ειδικά έργα» (12-7-2003).
      Η πρόκληση αυτή προέβλεπε ότι η αξιολόγηση των προτάσεων θα γίνει με το σύστημα της «Συγκριτικής Αξιολόγησης», δηλαδή, κάθε πρόταση αξιολογείται με βάση ορισμένα κριτήρια, εκ των οποίων άλλα λαμβάνουν δυαδική βαθμολογία (Ναι/ΟΧΙ) και άλλα αριθμητικό βαθμό.
      Η πρόταση αυτή αξιολογήθηκε αρνητικά, παρότι ήταν μέσα στους στόχους του Μέτρου 1.2, διότι έλαβε μικρότερη βαθμολογία σε σχέση με άλλες προτάσεις που κατατέθηκαν, λόγω του επιπέδου ωριμότητας από άποψη μελετών και αδειοδοτήσεων.
      Ο Υπουργός
      Γ. ΣΟΥΦΛΙΑΣ»
      7. Στην με αριθμό 678/11-5-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 182 Β/3-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην ερώτηση με αριθμό 678 που κατατέθηκε στις 11-5-04 από το Βουλευτή κ. Βασίλη Οικονόμου, σας πληροφορούμε ότι:
      Το Γενικό Πολεοδομικό Σχέδιο Καπανδριτίου το οποίο εγκρίθηκε με το ΦΕΚ 221/2.3.04 - ακολούθησε όλη την Νόμιμη Διαδικασία που προβλέπεται από τις διατάξεις της Πολεοδομικής Νομοθεσίας μετά από τις αποφάσεις α) της 43ης Συνεδρίασης της 22.9.1999 θέμα 3ο, β) της 6ης Συνεδρίασης της 12.9.2001 θέμα 1ο, και γ) της 31ης Συνεδρίασης της 31.7.2002 θέμα 6ο της Εκτελεστικής Επιτροπής του ΟΡΣΑ.
      Στην περίπτωση που αποδειχθεί με τεκμηριωμένα στοιχεία ότι έχει υπάρξει λάθος θα μπορούσε να γίνει «Ορθή επανάληψη» όπως προβλέπεται από την κείμενη νομοθεσία.
      Ο Υπουργός
      Γ. ΣΟΥΦΛΙΑΣ»
      8. Στην με αριθμό 683/12-5-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 146/1-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Μανωλάκης, σας πληροφορούμε τα εξής:
      1. Για τις προκηρύξεις των Προγραμμάτων «Νέοι Αγρότες» και «Σχέδια Βελτίωσης» είναι έτοιμες οι διαδικασίες, ώστε αμέσως μετά την Οριστική Έγκριση αναθεώρησης του Επιχειρησιακού Προγράμματος Αγροτικής Ανάπτυξης - Ανασυγκρότησης της Υπαίθρου 2000-2006, η οποία θα πραγματοποιηθεί σύντομα, θα υπογραφούν οι σχετικές Αποφάσεις και θα γίνει η Δημοσιοποίηση των Προγραμμάτων.
      2. Επίσης οι εγκρίσεις επενδυτικών σχεδίων που υποβάλλονται από τους φορείς στα πλαίσια των προκηρύξεων του μέτρου 2.1 της ΚΥΑ 450/2001 «Επενδύσεις στην Μεταποίηση και Εμπορία Γεωργικών Προϊόντων» του Επιχειρησιακού Προγράμματος Α.Α. και Α.Υ. 2000-2006, θα γίνονται πάντα υπό την προϋπόθεση της κάλυψης της δημόσιας δαπάνης από δεσμεύσεις που έχουν εγκριθεί, στο πλαίσιο εθνικών και κοινοτικών διαδικασιών.
      Ο Υπουργός
      Σ. ΤΣΙΤΟΥΡΙΔΗΣ»
      9. Στην με αριθμό 687/12-5-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7856/2-6-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 687/12-5-04 ερώτηση, που κατατέθηκε στη Βουλή από το Βουλευτή κ. Αγγ. Μανωλάκη, σχετικά με απολύσεις εργαζομένων από την εταιρεία «ΣΩΛΗΝΟΥΡΓΕΙΑ ΚΟΡΙΝΘΟΥ Α.Ε», σας πληροφορούμε τα εξής:
      Α. Το αρμόδιο Τμήμα Κοινωνικής Επιθεώρησης Κορίνθου, προκειμένου να διερευνήσει τα καταγγελλόμενο, επικοινώνησε τηλεφωνικά με τον αρμόδιο της παραπάνω επιχείρησης, ο οποίος διατύπωσε την άποψη ότι οι γενόμενες απολύσεις έγιναν στα πλαίσια της αναδιοργάνωσης της επιχείρησης και συνάμα λόγω έλλειψης εργασιών.
      Το Σωματείο Εργατοτεχνιτών και Υπαλλήλων Σωληνουργείας Κορίνθου πραγματοποίησε στις 21-4-2004 προειδοποιητική 24ωρη απεργία με αίτημα την επαναπρόσληψη των απολυθέντων εργαζομένων, και στη συνέχεια με την αριθμ. 10/16-4-2004 αναφορά του ζήτησε απ' ευθείας την παρέμβαση του Υπουργού για την επαναπρόσληψη των απολυθέντων.
      Στις 27-4-2004 πραγματοποιήθηκε στην Κεντρική Υπηρεσία του Υπουργείου μας σύσκεψη συμφιλίωσης υπό την προεδρία του Υφυπουργού κ. Γ. Γιακουμάτου, στην οποία έλαβαν μέρος υπηρεσιακοί παράγοντες του Υπουργείου, εκπρόσωποι της εταιρείας ( Λ. Θεοδώρου, Νομικός Σύμβουλος και Ν. Παπαπάνος, Διοικητικός Διευθυντής) και του Σωματείου Εργατοτεχνιτών και Υπαλλήλων Σωληνουργείας Κορίνθου.
      Ειδικότερα, από πλευράς εργαζομένων παρέστησαν οι κ.κ. Αγαδάκος, μέλος του Προεδρείου της Γ.Σ.Ε.Ε, Χ. Τσούμαλης, Πρόεδρος του Σωματείου και όλα τα μέλη του Δ.Σ., Ν. Πετρόπουλος, Πρόεδρος του Εργατικού Κέντρου και Δ. Τσιουμπρής, Γενικός Γραμματέας της Ομοσπονδίας.
      Κατά τη διαλογική συζήτηση ο κ. Υφυπουργός ζήτησε από την εταιρεία την επαναπρόσληψη όλων των απολυθέντων, η οποία δεσμεύτηκε να εξετάσει τις περιπτώσεις των Δ. Ευθυμίου και Ν. Τζιτζιγκαλάκη και εφόσον συντρέχουν οι λόγοι, που επικαλούνται οι εργαζόμενοι, θα επαναπροσληφθούν. Παράλληλα αποφασίσθηκε να γίνει συνάντηση στις 28-4-2004 των εκπροσώπων των εργαζομένων με την εταιρεία με σκοπό την εξεύρεση της προσφότερης λύσης για το σύνολο των απολυθέντων.
      Κατά τη συνάντηση αυτή η εταιρεία δήλωσε την πρόθεσή της να επαναπροσλόβει σύμφωνα με τη δέσμευσή τους, τους Δ. Ευθυμίου και Ν. Τζιτζιγκαλάκη και γίνονται σχετικές διαβουλεύσεις.
      Επίσης κατά τη συζήτηση, σύμφωνα με το αριθμ. 157/27-5-2004 έγγραφό της εταιρείας, στα πλαίσια της προσπάθειας για την εξυγίανσή της, λόγω των δυσμενών οικονομικών δεδομένων, αποφασίσθηκε η μείωση το προσωπικού του εργοστασίου Κορίνθου κατά ένα ποσοστό. Προκειμένου να υλοποιηθεί το παραπάνω πρόγραμμα, και σε συνέχεια της συνάντησης στο Υπουργείο Απασχόλησης, σε απόλυτη συμφωνία με τους εκπροσώπους των εργαζομένων παρασχέθηκαν οικονομικό κίνητρα, πέραν της καταβολής της νόμιμης αποζημίωσης, σε όποιους δηλώσουν μέχρι 31-8-2004 ότι επιθυμούν την καταγγελία της συμβάσεώς τους. Παράλληλα καταβάλλεται προσπάθεια εξασφάλισης εργασίας αλλού, σε μέρος του προσωπικού που αποχωρεί.
      Σύμφωνα με πληροφορίες του Σωματείου των εργαζομένων προς το αρμόδιο Τμήμα Κοινωνικής Επιθεώρησης Κορίνθου, μέχρι στιγμής δώδεκα (12) εργαζόμενοι έχουν κάνει χρήση των οικονομικών κινήτρων του ως άνω προγράμματος.
      Β. Επιπρόσθετα σας επισημαίνουμε τα ακόλουθα:
      - Η επιχείρηση «ΣΩΛΗΝΟΥΡΓΕΙΑ ΚΟΡΙΝΘΟΥ» Α.Ε απασχολεί σήμερα στο εργοστάσιο Κορίνθου 160 εργαζόμενους και διατηρεί εργοστάσιο στη Θίσβη Βοιωτίας όπου απασχολεί 527 εργαζόμενους.
      - Στην προαναφερόμενη επιχείρηση έγινε πολλαπλό θανατηφόρο ατύχημα την 3-4-2003 με αποτέλεσμα τον θανάσιμο, τραυματισμό έξι (6) εργαζομένων και τον σοβαρό τραυματισμό τριών (3).
      - Από την Κοινωνική και Τεχνική Επιθεώρηση έχουν επιβληθεί κατά τα τελευταία έτη οι παρακάτω ποινικές και διοικητικές κυρώσεις:
      
      (Να φωτογραφηθεί ο πίνακας)
      
      
      Ο Υφυπουργός
      ΓΕΡΑΣΙΜΟΣ ΓΙΑΚΟΥΜΑΤΟΣ»
      10. Στην με αριθμό 694/12-5-2004 ερώτηση του Βουλευτή κ. Βασιλείου Χρύση δόθηκε με το υπ’ αριθμ. Β-437/2-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 694/12-5-2004 που κατέθεσε στη Βουλή ο Βουλευτής κ. Βασίλειος Χρύσης, σύμφωνα και με το α.π.ΥΠΑ/Δ13/Α/20755/801/25-5-2004 έγγραφο της Υπηρεσίας Πολιτικής Αεροπορίας, σας πληροφορούμε ότι δεν έχει ενταχθεί στον προγραμματισμό της Υ.Π.Α η χρησιμοποίηση του αεροδρομίου Μαριτσών Ρόδου, για την εξυπηρέτηση πτήσεων πολιτικών αεροσκαφών, κατά τη διάρκεια των Ολυμπιακών Αγώνων του 2004.
      Σε ό,τι αφορά το ενδεχόμενο μελλοντικής αξιοποίησης του εν λόγω αεροδρομίου, αυτό θα γίνει αφού προηγουμένως εκπονηθεί μελέτη σκοπιμότητας-βιωσιμότητας καθώς και μελέτη σχετικά με το τεχνικώς εφικτό μιας τέτοιας αξιοποίησης, σε συνεργασία με το Υπουργείο Εθνικής Άμυνας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      11. Στην με αριθμό 177/21-4-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 20621/ΔΕ-4204 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Μιχάλη Καρχιμάκη σχετικά με το φράγμα Μπραμιανών, σας γνωρίζουμε ότι στο Π.Δ.Ε του τρέχοντος έτους (ΣΑΕ 072) έχει ενταχθεί το έργο «Κατασκευή Φράγματος Μπραμιανών και συναφή έργα ενίσχυσης Ταμιευτήρα» με προϋπολογισμό 8.815.115,00 Ευρώ και πιστώσεις 1.500.000,00 Ευρώ για το έτος 2004.
      Οι διαδικασίες δημοπράτησης ανάθεσης και χρηματοδότησης για την κατασκευή του έργου εμπίπτουν στις αρμοδιότητες του ΥΠΕΧΩΔΕ.
      Ο Υφυπουργός
      ΧΡΗΣΤΟΣ ΦΩΛΙΑΣ»
      12. Στην με αριθμό 731/13-5-04 ερώτηση του Βουλευτή κ. Ιωάννου Μπουγά δόθηκε με το υπ’ αριθμ. 93/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κυρία Βουλευτή ότι η ΕΥΔΑΠ σε συνεργασία με τη Δ/νση Ασφάλειας των Ολυμπιακών Αγώνων του Υπουργείου Δημόσιας Τάξης, έχει εκπονήσει από τις αρχές Ιανουαρίου 2004 εμπεριστατωμένο Επιχειρησιακό Σχέδιο-Ασφάλειας των εγκαταστάσεών της και ειδικότερα για το φράγμα του Μόρνου, αυτό περιλαμβάνει τα εξής:
      - Πρόληψη και αποτροπή συμβάντων με σκοπό να μην επηρεαστεί η απρόσκοπτη και υψηλού επιπέδου παροχή υπηρεσιών ύδρευσης και αποχέτευσης.
      - Συστηματική παρακολούθηση, επιτήρηση και φρούρηση των εγκαταστάσεων.
      Ήδη βρίσκονται σε εξέλιξη βραχυπρόθεσμα έργα ενίσχυσης και ασφάλειας των υφιστάμενων εγκαταστάσεων.
      Ο Υπουργός
      Γ. ΣΟΥΦΛΙΑΣ»
      13. Στην με αριθμό 321/28-4-04, 339/28-4-04,368/29-4-04, 380/30-4-2004, 558/6-5-2004 ερώτηση του Βουλευτή κ. Μανώλη Στρατάκη δόθηκε με το υπ’ αριθμ. 7796/21-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στα ανωτέρω σχετικά με τα οποία μας διαβιβάστηκαν οι υπ’ αριθμ. 321/28-4-2004, 339/28-4-2004, 368/29-4-2004, 380/30-4-2004, 558/6-5-2004 ερωτήσεις και η αριθμ. 7315-5-2004 Αναφορά της Δημοτικής Επιχείρησης Πολιτιστικής-Τουριστικής Ανάπτυξης Σητείας, που κατατέθηκαν στη Βουλή από τους Βουλευτές κ.κ. Β. Κεγκέρογλου, Μ. Φραγκιαδουλάκη, Δημ. Πιπεργιά, Μ. Καρχιμάκη και Μ. Στρατάκη, για τα θιγόμενα σ’ αυτά θέματα, σας πληροφορούμε τα εξής:
      Στο πλαίσιο του Επιχειρησιακού Προγράμματος (Ε.Π.) «Απασχόληση και Επαγγελματική Κατάρτιση» του Γ΄ Κοινοτικού Πλαισίου Στήριξης (Κ.Π.Σ.), εγκρίθηκε η συνέχιση της χρηματοδότησης της λειτουργίας 363 δομών φύλαξης παιδιών και φροντίδας ηλικιωμένων και ατόμων, που χρήζουν βοήθειας, ήδη υφισταμένων από το Β' Κ.Π.Σ. Μετά τη λήξη της συγχρηματοδότησης από το προαναφερόμενο πρόγραμμα, οι φορείς υλοποίησης, που είναι οι Δημοτικές Επιχειρήσεις των Δήμων, έχουν την υποχρέωση της συνέχισης της λειτουργίας των δομών αυτών για μία τουλάχιστον διετία, σύμφωνα με τις αριθμ. 4036/27-7-2001 και 4035/27-7-2001 Κοινές Υπουργικές Αποφάσεις (Κ-Υ-Α.), όπως τροποποιήθηκαν και ισχύουν.
      Παρόλα αυτά, το Υπουργείο Απασχόλησης και Κοινωνικής Προστασίας, εκτιμώντας τη σπουδαιότητα των έργων αυτών για την τοπική κοινωνία και στο πλαίσιο της αναθεώρησης του προαναφερόμενου Ε.Π., μελετά τη δυνατότητα περαιτέρω χρηματοδότησής τους, για δύο επιπλέον χρόνια.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      14. Στην με αριθμό 714/12-5-04 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 152/1-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ Γ. Χουρμουζιάδης και Α. Τζέκης, σας πληροφορούμε τα εξής:
      Οι μη καλυπτόμενες από τον ΕΛΓΑ ζημιές που προξενήθηκαν- από τις δυσμενείς καιρικές συνθήκες Νοεμβρίου 2001-Φεβρουαρίου 2002 σε διάφορες καλλιέργειες (ροδακινιάς κυρίως αλλά και μηλιάς) του Δ.Δ. Πελαργού του Δ. Φιλώτα Ν. Φλώρινας, εντάχθηκαν στο πρόγραμμα χορήγησης Κρατικών Ενισχύσεων FROGY και διενεργήθηκαν οι προβλεπόμενες εκτιμήσεις.
      Οι ίδιες καλλιέργειες όμως υπέστησαν ζημιές και από αίτια καλυπτόμενα από τον ΕΛΓΑ (παγετός 1-4-2004) και διενεργήθηκαν εκτιμήσεις και γι' αυτά τα αίτια.
      Ο ΕΛΓΑ θα συσχετίσει τα στοιχεία που διαθέτει (πορίσματα) με τα στοιχεία της ΕΑΣ Αμυνταίου και των λοιπών φορέων των παραγωγών και σε όσες περιπτώσεις προκύψει διαφορά θα καταβάλλει στους δικαιούχους παραγωγούς τις σχετικές αποζημιώσεις σύντομα.
      Ο Υπουργός
      Σ. ΤΣΙΤΟΥΡΙΔΗΣ»
      15. Στην με αριθμό 722/13-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 154/3-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που. κατέθεσε ο Βουλευτής κ. Δ. Πιπεργιάς, για τα θέματα της αρμοδιότητάς μας, σας πληροφορούμε τα εξής:
      Η Γενική Δ/νση Ανάπτυξης και Προστασίας Δασών του Υπουργείου μας χρηματοδοτεί την εκτέλεση δασοτεχνικών έργων μόνο από Εθνικούς Πόρους Προγράμματος Δημοσίων Επενδύσεων. Στα πλαίσια του Προϋπολογισμού 2004 έχουν κατανεμηθεί πιστώσεις στις περιφερειακές δασικές υπηρεσίες για τη διάνοιξη και συντήρηση δασικών δρόμων οι οποίες για το έτος 2004 ανέρχονται κατ' αρχήν στο ύψος των 4.000.000 € για όλη την επικράτεια. Η κατανομή ανά δασαρχείο αντιστοιχεί στο ποσό των 35.000 €, δηλαδή για τα τέσσερα δασαρχεία του Νομού Ευβοίας (Χαλκίδας, Λίμνης, Αλιβερίου και Ιστιαίας) προβλέπεται χρηματοδότηση για τη συντήρηση του δασικού οδικού δικτύου στο ποσό των 140.000 €.
      Πέραν αυτών υπάρχει η δυνατότητα χρηματοδότησης από πιστώσεις του Γ΄ ΚΠΣ το οποίο όμως για τον τομέα Δασών υλοποιείται από τα Επιχειρησιακά Προγράμματα των Περιφερειών της χώρας (ΠΕΠ).
      Το Υπουργείο μας επίσης χρηματοδοτεί την απογευματινή λειτουργία των Περιφερειακών Δασικών Υπηρεσιών τις εργάσιμες, Κυριακές και εξαιρέσιμες, την αποστολή περιπόλων στις περιοχές ευθύνης των Δασαρχείων, καθώς και την εργασία συνεργείων εργατών για τον καθαρισμό της υπορόφου βλαστήσεως κυρίως κατά μήκος του δασικού οδικού δικτύου. Η χρηματοδότηση των ανωτέρω ενεργειών καλύπτεται από πιστώσεις Τακτικού Προϋπολογισμού και ανέρχεται για όλη τη χώρα (102 Δασαρχεία) στο ύψος των 7.500.000€.
      Όσον αφορά την ορθή κατανομή σχετικών πιστώσεων στους ΟΤΑ της χώρας για έργα προστασίας από. δασικές πυρκαγιές (συντήρηση δρόμων κ.λπ.) αυτές πραγματοποιούνται από το Υπουργείο Εσωτερικών Δημόσιας Διοίκησης και Αποκέντρωσης απ’ ευθείας στους δήμους. Τον έλεγχο (ποιοτικό και ποσοτικό) των έργων αυτών διατηρούν οι Γενικοί Γραμματείς των Περιφερειών.
      Ο Υφυπουργός
      Ε. ΜΠΑΣΙΑΚΟΣ»
      16. Στην με αριθμό 664/11-5-04 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 1692/28-5-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Χ. Αηδόνης, σας γνωρίζουμε τα ακόλουθα:
      Σε κανένα σημείο της τηλεοπτικής μου συνέντευξης στον σταθμό STAR έκανα τις δηλώσεις που αναφέρονται στην ερώτηση.
      Επίσης ο Υπουργός Ανάπτυξης κ. Δ. Σιούφας δεν είχε την οποιαδήποτε συνάντηση με τον ιδιοκτήτη της SOFTEX, όπως επίσης αναληθώς αναφέρετε.
      Είναι δε λυπηρό και απαράδεκτο να χρησιμοποιούνται καθ ολοκληρίαν αναληθή στοιχεία στην άσκηση του Κοινοβουλευτικού Ελέγχου που είναι κορυφαίο συστατικό στοιχείο του δημοκρατικού μας πολιτεύματος.
      Ο Υφυπουργός
      Γ. ΣΑΛΑΓΚΟΥΔΗΣ»
      17. Στην με αριθμό 560/6-5-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Β-433/28-5-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 560/6-5-2004 που κατέθεσε στη Βουλή ο Βουλευτής κ. Αλέξανδρος Αλαβάνος, σχετικά με την αποχώρηση Συνοδών - Φροντιστών από την Ο.Α., σύμφωνα και με το με αριθμό ΠΔΣ/ΔΣ/278/21-5-2004 έγγραφο της « Ολυμπιακής Αεροπορίας-Υπηρεσίες» Α.Ε., σας πληροφορούμε τα παρακάτω:
      1. Η υποχρεωτική αποχώρηση των Ιπταμένων Συνοδών/Φροντιστών
      προβλέφθηκε στο άρθρο 27 του ν. 3185/2003 (ΦΕΚ 229 Α΄/26-9-2003), υλοποιήθηκε δε σύμφωνα με τα διαλαμβανόμενα στο άρθρο αυτό, με την καταβολή της προβλεπόμενης αποζημίωσης αποχώρησης και απονομής σύνταξης από τον κύριο Ασφαλιστικό Φορέα (Ι.Κ.Α).
      2. Η συνταγματικότητα των διατάξεων των νόμων, όπως και των διατάξεων του ν. 3185/2003 κρίνεται από τα αρμόδια κατά νόμον όργανα (Βουλή, Στ.Ε.) και ελέγχεται από τα Δικαστήρια της χώρας όλων των βαθμών δικαιοδοσίας στα οποία ήδη έχουν καταφύγει οι εργαζόμενοι.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      18. Στην με αριθμό 503/5-5-04 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 42061/ΙΗ/26-5-04. έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 503/5-5-04 την οποία κατέθεσε ο βουλευτής κ. Πρωτόπαπας και η οποία αναφέρεται στη διεξαγωγή των εξετάσεων από το ΔΙΚΑΤΣΑ και τη μέθοδο βαθμολόγησης των δοκιμίων των υποψηφίων για την ισοτιμία πτυχίων ιατρικών σχολών της αλλοδαπής, σας γνωρίζουμε τα ακόλουθα:
      Σύμφωνα με τις ισχύουσες διατάξεις το ΔΙΚΑΤΣΑ είναι νομικό πρόσωπο δημοσίου δικαίου και τελεί υπό την εποπτεία του Υπουργού Εθνικής Παιδείας και Θρησκευμάτων. Από καμία όμως διάταξη της κείμενης νομοθεσίας δεν προσδιορίζεται επακριβώς το περιεχόμενο αυτής της εποπτείας.
      Αυτό έχει ως συνέπεια, σύμφωνα με την πάγια νομολογία των δικαστηρίων να μην θεσπίζεται αρμοδιότητα του Υπουργού για την έκδοση πράξεων, για τις ουσιαστικού περιεχομένου αρμοδιότητες του ΔΙΚΑΤΣΑ, όπως είναι η διενέργεια εξετάσεων ή η έκδοση πίνακα επιτυχόντων ή συμπληρωματικού πίνακα επιτυχόντων.
      Παρά ταύτα, το ΥΠΕΠΘ αναζητεί νόμιμους τρόπους και λύσεις για την αποκατάσταση της νομιμότητας μετά και την αναμενόμενη έκδοση αποφάσεων του Συμβουλίου της Επικρατείας στο οποίο έχουν καταφύγει οι ενδιαφερόμενοι. Το ΥΠΕΠΘ θα ενεργήσει τα δέοντα, ούτως ώστε να συμμορφωθεί το ΔΙΚΑΤΣΑ προς το περιεχόμενο αυτών των αποφάσεων και στην εφαρμογή των κανόνων των αρχών της χρηστής διοίκησης.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      19. Στην με αριθμό 593/7-5-2004 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 104/28-5-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 593/07-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Δ. Πιπεργιά που κατατέθηκε στη Βουλή των Ελλήνων, σας γνωρίζουμε ότι η αρμόδια Υπηρεσία του ΥΕΝ έχει ήδη συμπεριλάβει στις προτάσεις της προς το Υπουργείο Οικονομίας και Οικονομικών για το Πρόγραμμα Δημοσίων Επενδύσεων 2004 (ΣΑΕ 189), 300.000 € για την εκτέλεση του έργου «Εκβάθυνση - Επισκευή Λιμένα Κύμης».
      Στο πλαίσιο των αρμοδιοτήτων του γενικού σχεδιασμού λιμενικής ανάπτυξης, το ΥΕΝ επιδιώκει και προωθεί την επιτάχυνση των διαδικασιών χρηματοδότησης και ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους. Έτσι, θα υποβοηθήσει, εφόσον του ζητηθεί, κάθε αναγκαία ενέργεια για τον εν λόγω λιμένα.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      20. Στην με αριθμό 561/6-5-04 ερώτηση του Βουλευτή κ. Ιωάννου Διαμαντίδη δόθηκε με το υπ’ αριθμ. 101/28-5-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 561/06-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Διαμαντίδη που κατατέθηκε στη Βουλή των Ελλήνων, σας γνωρίζουμε ότι στην από 28-05-2004 Γενική Συνέλευση των Μετόχων του «ΟΛΠ Α.Ε.» ο κ. Γκόνης εκλέχθηκε ως μέλος του Δ.Σ. του Οργανισμού.
      Ο κ. Γκόνης προήδρευσε της πρώτης συνεδρίασης του νέου Δ.Σ. του Οργανισμού, ως αρχαιότερος και τέως ανώτατος δικαστικός λειτουργός. Κατά τη συνεδρίαση αυτή Πρόεδρος του Δ.Σ. του «ΟΛΠ Α.Ε.» εξελέγη ο Δ/νων Σύμβουλος κ. Ν. Γιαννής.
      Σε κάθε πάντως περίπτωση, δεν υφίσταται νομικό κώλυμα για την ανάληψη από το ίδιο πρόσωπο της προεδρίας των Δ.Σ. δύο ανώνυμων εταιρειών.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      21. Στην με αριθμό 565/6-5-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Δ5/ΗΛ/Α/Φ6/31/9320/28-5-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 565/6.5.2004 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ’ αριθ. Γ.ΔΝΣ/1489/26.5.2004 έγγραφο της ΔΕΗ Α.Ε. που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      22. Στην με αριθμό 557/6.5.04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΑΠ Δ5/ΗΛ/Α/Φ6/30/9319/28.5.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθ. 557/6.5.2004 Ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ' αριθ. Γ.ΔΝΣ/1492/26.5.2004 έγγραφο της ΔΕΗ Α.Ε. που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      23. Στις με αριθμό 436/4.5.04 και 353/6.5.04 ερωτήσεις του Βουλευτή κ. Ιωάννη Χωματά δόθηκε με το υπ’ αριθμ. Β/399/28.5.04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης και της Αναφοράς με αριθμό 436/4-5-2004 και 353/6-5-2004 που κατέθεσε στη Βουλή ο Βουλευτής Ιωάννης Χωματάς, σχετικά με προβλήματα των Ιδιοκτητών Ταξί των νησιών, σας πληροφορούμε ότι η αναπροσαρμογή του κομίστρου των επιβατηγών δημόσιας χρήσης αυτοκινήτων, ορίσθηκε με την αριθμ. Α-55530/4269/2002 (Β΄ 1350) απόφαση του Υπ.Μ.Ε και προς το παρόν δεν εξετάζεται οποιαδήποτε μεταβολή στο ισχύον τιμολόγιο.
      Για τον καθορισμό του τιμολογίου, λαμβάνονται υπόψη όλοι οι παράγοντες, που επιδρούν στη διαμόρφωση αυτού, όπως η αύξηση των καυσίμων, ανταλλακτικών κ.λ.π.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      24. Στην με αριθμό 484/4.5.04 ερώτηση του Βουλευτή κ. Ιωάννη Πλακιωτάκη δόθηκε με το υπ’ αριθμ. Β-429/28.5.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 484/4-5-2004 που κατέθεσε στη Βουλή ο Βουλευτής κ. Ιωάννης Πλακιωτάκης , σχετικά με τον εκσυγχρονισμό του Αεροδρομίου της Σητείας, σύμφωνα και με το με αριθμό ΥΠΑ/Δ13/20528/754/24-5-2004 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
      1. Στο πλαίσιο της αναβάθμισης του Δημοτικού Αερολιμένα Σητείας και προκειμένου να καταστεί δυνατή η εξυπηρέτηση πτήσεων μεγάλου μεγέθους αεροσκαφών απ' ευθείας από το εξωτερικό, υλοποιήθηκε μια σειρά σημαντικών έργων, όπως η κατασκευή διαδρόμου 2.100 Χ 45 μ. και δαπέδου σταθμεύσεως αεροσκαφών 130 Χ 200 μ. = 26.00 τ.μ. Το συνολικό κόστος των εν λόγω κατασκευαστικών έργων ανήλθε σε 12,90 εκ. ευρώ, που αντλήθηκαν από τα Τέλη Εκσυγχρονισμού και Ανάπτυξης Αεροδρομίων.
      2. Εκ παραλλήλου, η μελέτη των νέων κτιριακών εγκαταστάσεων του αεροδρομίου Σητείας - έργο προϋπολογισμού 35,05 εκ. ευρώ - έχει περατωθεί και αποσταλεί από την ΥΠΑ στην ΕΥ ΔΕ αεροδρομίων Ν. Ελλάδας του ΥΠΕΧΩΔΕ, προς δημοπράτηση, η οποία προγραμματίζεται για το β΄ τρίμηνο του 2004.
      3. Σ’ ό,τι αφορά το ζήτημα της πυρασφάλειας, η υφιστάμενη Κατηγορία καλύπτει τις πτήσεις Business Aviation, ενώ, εν τω μεταξύ, έχει ήδη κινηθεί και η διαδικασία αναβαθμίσεως της Κατηγορίας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      25. Στην με αριθμό 489/5.5.04 ερώτηση του Βουλευτή κ. Γιάννη Μανιάτη δόθηκε με το υπ’ αριθμ. Β-438/28.5.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 489/5-5-2004, που κατέθεσε στη Βουλή ο Βουλευτής κ. Γιάννης Μανιάτης, σας πληροφορούμε τα παρακάτω:
      Για την παράταση του χρόνου της οικονομικής ενίσχυσης για την αντικατάσταση των ΕΔ.Χ. αυτοκινήτων μέχρι 30.6.2004, έχουν ήδη κινηθεί όλες οι διαδικασίες, προκειμένου να γίνει η απαιτούμενη νομοθετική ρύθμιση.
      Συγκεκριμένα, με τα υπ' αριθμ. Β-12712/965/30.4.2004 έγγραφα του Υπ.Μ.Ε ζητήθηκε η ένταξη του υπόλοιπου ποσού των 20.000.000 € στο Π.Δ.Ε έτους 2004, δεδομένου ότι από τα 30.000.000 € τα 10.000.000 € έχουν εκταμιευθεί και διανέμονται ήδη σε αυτούς που έχουν κριθεί ως δικαιούχοι.
      Το Υπουργείο Οικονομίας και Οικονομικών με την από 10.5.2004 απόφασή του ενέταξε στο Π.Δ.Ε του έτους 2004 και το ποσό αυτό, και αναμένεται από το υπόψη Υπουργείο η έκδοση των σχετικών αποφάσεων, για τη χρηματοδότηση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      26. Στην με αριθμό 448/4.5.04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-379/28.5.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 448/04.05.04 που κατέθεσε στη Βουλή ο Βουλευτής κ. Βασ. Οικονόμου, σύμφωνα και με τα με αριθμ. πρωτ. 218/Δ.Σ/13-05-04 και 226/Δ.Σ/19-05-04 έγγραφα του Οργανισμού Αστικών Συγκοινωνιών Αθηνών, σας πληροφορούμε τα πιο κάτω:
      Σύμφωνα με τον ισχύοντα συγκοινωνιακό χάρτη αρμοδιότητας του Ο.Α.Σ.Α, ο Δήμος Μαραθώνα και οι περιοχές βορειότερα του Αγ. Στεφάνου είναι εκτός αρμοδιότητας των αστικών συγκοινωνιών.
      Προκειμένου να ενταχθούν οι ως άνω περιοχές στον τομέα ευθύνης του Ο.Α.Σ.Α, απαιτείται η έκδοση Υπουργικής Απόφασης η οποία θα πρέπει να στηρίζεται σε ειδική μελέτη και στα πορίσματα γενικότερης συγκοινωνιακής. ανάλυσης των μετακινήσεων των κατοίκων της περιοχής και αφού ληφθούν υπόψη τα πολεοδομικά και κοινωνικοοικονομικά χαρακτηριστικά της περιοχής καθώς και η υφιστάμενη εξυπηρέτηση.
      Προς τούτο η συγκοινωνιακή εξυπηρέτηση των περιοχών αυτών θα εξεταστεί στο πλαίσιο της Γενικής Μελέτης Μεταφορών του Ν. Αττικής ,η οποία πρόκειται το επόμενο χρονικό διάστημα να ανατεθεί από τον Ο.Α.Σ.Α.
      Ήδη ο Ο.Α.Σ.Α., αφού διενήργησε διαγωνισμό για την ανάθεση της σχετικής μελέτης, βρίσκεται στο στάδιο αξιολόγησης των προσφορών των ενδιαφερομένων, που έλαβαν μέρος σε αυτόν. Για την ολοκλήρωση της μελέτης αυτής, θα απαιτηθούν δύο περίπου έτη από την ημερομηνία υπογραφής της συμβάσεως.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      27. Στην με αριθμό 433/3.5.04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 433/27.5.04 έγγραφο από τον Υπουργό Αιγαίου και Νησιώτικης Πολιτικής η ακόλουθη απάντηση:
      «Σε απάντηση της σχετικής ερώτησης του συναδέλφου Βουλευτή κ. Ανδρέα Λοβέρδου, σας γνωρίζουμε ότι το θέμα ήδη έχει καλυφθεί κατά την συζήτηση την 07 Μαίου 2004 της (α) σχετικής Επίκαιρης Ερώτησης.
      Σας επισυνάπτουμε τα Πρακτικά της Βουλής κατά την αναφερομένη συζήτηση δηλώνοντας ότι εάν ο συνάδελφος κ. Λοβέρδος επιθυμεί επανάληψη της συζητήσεως στην Βουλή προθύμως θα συναινέσουμε προς τούτο.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      28. Στην με αριθμό 426/3.5.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7017/4/4261/28.5.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Καρχιμάκης, σας γνωρίζουμε ότι, σύμφωνα με τις διατάξεις του άρθρου 3 του ν.2647/1998, η αρμοδιότητα της Αστυνομίας για την εφαρμογή της ισχύουσας νομοθεσίας μεταβιβάσθηκε στη Δημοτική Αστυνομία. Όμως, μέχρι την έκδοση της προβλεπόμενης, από το άρθρο 26 του ν. 2819/2000, Κοινής Υπουργικής Απόφασης, αυτή θα εξακολουθήσει να ασκείται από τις Υπηρεσίες της Ελληνικής Αστυνομίας.
      Στο πλαίσιο αυτό, και μέχρι την οριστική ρύθμιση του θέματος, οι αρμόδιες Υπηρεσίες Τουριστικής Αστυνομίας, συμμετέχουν στην υλοποίηση της τουριστικής πολιτικής της χώρας μας και σε συνεργασία με τους αρμόδιους φορείς καταβάλλουν κάθε δυνατή προσπάθεια για την αποτελεσματικότερη αντιμετώπιση των θεμάτων τουρισμού, την πάταξη των παραβάσεων της ισχύουσας νομοθεσίας και την προστασία και καλύτερη εξυπηρέτηση των τουριστών, ώστε να επιτευχθεί ο στόχος της αναβάθμισης των παρεχόμενων τουριστικών υπηρεσιών. Για το λόγο δε αυτό, τις εν λόγω Υπηρεσίες μας, στελεχώνουμε με το κατάλληλο προσωπικό με γνώση ξένων γλωσσών, το οποίο μετεκπαιδεύεται σε θέματα τουρισμού και τουριστικής νομοθεσίας, ενώ δόθηκαν πρόσθετες εντολές και οδηγίες για περαιτέρω ενίσχυσή τους, κατά την τρέχουσα τουριστική περίοδο και την εντατικοποίηση των ελέγχων.
      Πέραν αυτών, πρέπει να επισημάνουμε ότι, στα πλαίσια της νέας πολιτικής δημόσιας τάξης, που εφαρμόζουμε, μια από τις τομές που προωθεί το Υπουργείο μας, για την αποτελεσματικότερη αντιμετώπιση των προβλημάτων αστυνομικής φύσεως και την αναβάθμιση των παρεχόμενων στους πολίτες υπηρεσιών, είναι η αναδιάρθρωσηαναδιοργάνωση των περιφερειακών αστυνομικών Υπηρεσιών, στις οποίες συμπεριλαμβάνονται και οι Υπηρεσίες Τουριστικής Αστυνομίας, με βάση τις σύγχρονες ανάγκες και τα νέα αστυνομικά δεδομένα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      29. Στην με αριθμό 479/4.5.04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 7017/4/4262/28.5.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δημήτριος Κωνσταντάρας, σε ό,τι μας αφορά, σας γνωρίζουμε ότι η καλύτερη οργάνωση και στελέχωση των Υπηρεσιών της Ελληνικής Αστυνομίας, ο εξοπλισμός τους με σύγχρονα μέσα και εφόδια, η εκπαίδευση, εξειδίκευση και ορθολογική κατανομή του προσωπικού, αποτελεί για το Υπουργείο μας μια από τις πρώτες προτεραιότητες, ώστε να αντιμετωπισθούν αποτελεσματικότερα τα πάσης φύσεως αστυνομικά προβλήματα και να αναβαθμισθούν οι παρεχόμενες στους πολίτες υπηρεσίες.
      Σε ό,τι αφορά τη λειτουργία των Υπηρεσιών Ελέγχου Διαβατηρίων της χώρας, σας πληροφορούμε ότι πράγματι έχουν διαπιστωθεί σε επιχειρησιακό επίπεδο κάποιες δυσλειτουργίες και αδυναμίες στον τρόπο άσκησης των ελέγχων και ειδικότερα των άκρως εξειδικευμένων καθηκόντων του διαβατηριακού ελέγχου, από τους εντεταλμένους για το σκοπό αυτό αστυνομικούς, οι οποίες οφείλονται, κυρίως, στο υφιστάμενο οργανωτικό πλαίσιο και τη διοικητική υπαγωγή των εν λόγω Υπηρεσιών.
      Για την αντιμετώπιση των προβλημάτων αυτών, προκειμένου οι Υπηρεσίες Ελέγχου Διαβατηρίων να λειτουργήσουν αποτελεσματικότερα και οι έλεγχοι στα εξωτερικά μας σύνορα να είναι ουσιαστικότεροι, χαράσσουμε στρατηγική με προοπτική και ικανό βάθος χρόνου, που θα στηρίζεται στις εξελίξεις που σηματοδοτούνται στον τομέα αυτό στα πλαίσια της Ε.Ε. Ωστόσο, για την αντιμετώπιση των αυξημένων υποχρεώσεων που θα προκύψουν λόγω της διεξαγωγής στη χώρα μας των Ολυμπιακών Αγώνων, έχουμε προβεί στη λήψη άμεσων μέτρων, που αφορούν την ενίσχυση με προσωπικό και υλικοτεχνικό εξοπλισμό, των σημαντικότερων από πλευράς ταξιδιωτικής κίνησης Υπηρεσιών Ελέγχου Διαβατηρίων της χώρας μας.
      Τέλος πρέπει να επισημάνουμε ότι το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών και της πιστής εκτέλεσης των καθηκόντων τους και για το λόγο αυτό κάθε σχετική καταγγελία ερευνάται σε βάθος και με σχολαστικότητα. Στο πλαίσιο δε αυτό ερευνάται και το περιστατικό που έλαβε χώρα την 9-4-2004 στο Συνοριακό Σταθμό Ευζώνων και σε περίπτωση που διαπιστωθούν ευθύνες σε βάρος αστυνομικών θα ληφθούν τα προβλεπόμενα, από τις ισχύουσες διατάξεις, μέτρα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 21 Ιουνίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της  Βουλής)
      1. Η με αριθμό 186/14.6.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τους Υπουργούς Πολιτισμού, Εσωτερικών, Δημόσιας Διοίκησης και Αποκέντρωσης, σχετικώς με την αναστολή κατασκευής των ολυμπιακών έργων στο Νομό Λακωνίας κλπ.
      2. Η με αριθμό 205/15.6.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικώς με την καταβολή των αποζημιώσεων στους αγρότες του Νομού Άρτας για τις ζημιές που υπέστησαν από τον παγετό  κλπ.
      3. Η με αριθμό 198/15.6.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων, Δημόσιας Τάξης, σχετικώς με τη λήψη μέτρων βελτίωσης της κυκλοφορίας στην παλαιά Εθνική Οδό Ελευσίνας - Θήβας κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 201/15.6.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Επικρατείας, σχετικώς με την εξαπάτηση τηλεθεατών από τηλεοπτικά κουίζ  κλπ.
      2. Η με αριθμό 206/15.6.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Υγείας και Κοινωνικής Αλληλεγγύης, σχετικώς με την πλήρωση των κενών θέσεων  ιατρικού και νοσηλευτικού προσωπικού στο Νοσοκομείο «Παπαγεωργίου» της Θεσσαλονίκης κλπ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 195/15-6-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Πάγκαλου προς τον Υπουργό Δικαιοσύνης, σχετικώς με τη μετατροπή εγκαταστάσεων της πρώην αμερικανικής βάσης στον Ασπρόπυργο σε στρατόπεδο συγκέντρωσης ανεπιθύμητων.
      Η επίκαιρη ερώτηση του κυρίου συναδέλφου έχει ως εξής: 
      «Όπως είναι γνωστό, οι υποδομές των Ολυμπιακών Αγώνων και η πορεία προς αυτούς δημιούργησε ανισότητες και αδικίες όχι μόνο μεταξύ Αθήνας και επαρχίας αλλά και μεταξύ των διαφόρων περιοχών της Αττικής.
      Έτσι, η δυτική Αττική, στην οποία δεν υπάρχει καμία άλλη ολυμπιακή εγκατάσταση εκτός του «Σπιτιού των Βαρέων Αθλημάτων» των Άνω Λιοσίων, υστερεί και απουσιάζουν στοιχειώδεις υποδομές (αποχέτευση, επαρχιακοί δρόμοι κλπ.)
      Για όλα αυτά η Νέα Δημοκρατία ως αντιπολίτευση άσκησε δικαιολογημένη κριτική και τα αποτελέσματα των εκλογών ήταν συνέπεια και αυτής της κριτικής.
      Πληροφορήθηκα τώρα ότι η Κυβέρνηση σκοπεύει να μετατρέψει τις εγκαταστάσεις της πρώην αμερικανικής βάσης στον Ασπρόπυργο σε στρατόπεδο συγκέντρωσης ανεπιθύμητων κατά τη διάρκεια των Ολυμπιακών Αγώνων, με σκοπό να μεταφέρει εκεί τις φυλακές Κορυδαλλού.
      Επειδή ο λαός της περιοχής είναι ανάστατος και υπάρχει απειλή να γίνουν έκτροπα τα οποία θα αμαυρώσουν την εικόνα των Ολυμπιακών Αγώνων
      Ερωτάται ο κύριος Υπουργός:
      1. Αληθεύουν οι προαναφερόμενες πληροφορίες;
      2. Ποιες είναι οι προθέσεις ή οι αποφάσεις της Κυβέρνησης για τη χρήση των προαναφερόμενων εγκαταστάσεων στον Ασπρόπυργο;»
      Ο Υπουργός Δικαιοσύνης κ. Παπαληγούρας έχει το λόγο για τρία λεπτά.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, βρισκόμαστε λίγες εβδομάδες πριν από την έναρξη των Ολυμπιακών Αγώνων, η επιτυχής και ασφαλής διοργάνωση των οποίων φρονώ ότι είναι προτεραιότητα όλων μας. Το Υπουργείο Δικαιοσύνης καταβάλλει κάθε δυνατή προσπάθεια για την αντιμετώπιση όλων των σχετικών θεμάτων που το αφορούν.
      Θέλω να σημειώσω ότι οι μεγαλόστομες καταγγελίες του αγαπητού συναδέλφου περί δημιουργίας στρατοπέδου συγκέντρωσης ανεπιθύμητων ή, όπως μία εφημερίδα του χώρου σας ανέφερε, περί αποθηκών ανθρώπων για ζητιάνους, τοξικομανείς, μετανάστες, είναι απόλυτα ανακριβείς και δε βοηθούν την κοινή προσπάθεια που πιστεύω ότι κι εσείς, κύριε Πάγκαλε, συμμερίζεστε. Αυτά τα δαιμονολογικά δεν ισχύουν. 
      Θα ήθελα μάλιστα να τονίσω ότι τουλάχιστον όσον αφορά το Υπουργείο Δικαιοσύνης δεν υπάρχει διάκριση των πολιτών σε πολίτες πρώτης, δεύτερης ή τρίτης κατηγορίας και βέβαια δεν υπάρχει κανένα σχέδιο εγκλεισμού σε κανένα χώρο κράτησης οιουδήποτε πέραν αυτών που έχουν παραβατήσει και τιμωρηθεί.
      Η αλήθεια είναι –και εδώ παρακαλώ να σταθούμε- ότι χονδρικά περισσότεροι από ένα εκατομμύριο τουρίστες και έκτακτοι επισκέπτες λόγω των Ολυμπιακών Αγώνων περιμένουμε ότι θα βρεθούν τον Αύγουστο στη χώρα μας. Στατιστικά μελετήσαμε τα σχετικά στοιχεία από τους προηγούμενους Ολυμπιακούς Αγώνες. Είναι βέβαιο ότι θα υπάρξουν κάποιοι εξ αυτών που θα παραβατήσουν. Έχουμε ανάγκη κάπου προσωρινά να τους κρατήσουμε, κυρίως αυτούς οι οποίοι με τη διαδικασία του αυτόφωρου μετά από μερικές μέρες ή εβδομάδες θα απελαθούν. 
      Αυτή είναι η στόχευση για το συγκεκριμένο στρατόπεδο στον Ασπρόπυργο. Επαναλαμβάνω ότι αναγκαζόμαστε να καταφύγουμε σε μία τέτοιου τύπου λύση δεδομένου ότι αυτήν την ώρα οι φυλακές μας ασφυκτιούν. Θέλω να σας κάνω γνωστό ότι περισσότεροι από δέκα χιλιάδες κρατούνται σήμερα σε χώρους που έχουν κατασκευαστεί για πέντε χιλιάδες κρατούμενους. 
      Ο συγκεκριμένος χώρος βρίσκεται μακριά από κατοικημένη περιοχή, είναι τουλάχιστον πέντε χιλιόμετρα μακριά από την κατοικημένη περιοχή του συγκεκριμένου δήμου, το παλαιό στρατόπεδο δεν είναι μάλιστα ορατό, είναι κρυμμένο μέσα στους λόφους και θεωρούμε ότι δεν μπορεί να επηρεάσει καθ’ οιονδήποτε τρόπο την καθημερινή ζωή των κατοίκων του δήμου.
      Όμως θέλω να σημειώσω ότι ασφαλέστατα δεν είμαστε διατεθειμένοι να πάμε κόντρα στην τοπική κοινωνία. Σε περίπτωση κατά την οποία οι φορείς αρνούνται μια τέτοια προσωρινή εγκατάσταση, σας βεβαιώ ότι έχουμε και άλλες λύσεις στις οποίες μπορούμε να καταφύγουμε.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Πάγκαλος.
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κατ’ αρχήν, εγώ δεν κάνω καμία μεγαλόστομη κατηγορία ούτε έχω εφημερίδα στο χώρο μου. Δεν ξέρω τι ακριβώς εννοεί ο κύριος Υπουργός. Αν εννοεί τον κομματικό μου χώρο, όπως ξέρετε αυτό δημιουργεί μία σχέση πολύ πιο έμμεση απ’ αυτή που θα μπορούσε κανείς να φανταστεί. 
      Δεν είναι λοιπόν αυτό το πρόβλημα. Το πρόβλημα είναι ότι δημιουργήθηκε μία γενική σύγχυση γύρω από το χειρισμό αυτής της υπόθεσης. Δηλαδή, δεν είναι σαφές τι ακριβώς είχε την πρόθεση η Κυβέρνηση να κάνει. Χαίρομαι για την αποσαφήνιση, εκ μέρους του κυρίου Υπουργού, λέγοντας ότι πρόκειται για πρόσωπα τα οποία θα έχουν καταδικαστεί από τα δικαστήριά μας και επομένως όχι για πρόσωπα που καθίστανται ύποπτα με την εν γένει συμπεριφορά τους και κρατούνται επί τινα χρονικό διάστημα με κάποιο χειρισμό, αν θέλετε, των σχετικών διατάξεων της δικονομίας -βεβαίως, αυτό απαγορεύεται από το Σύνταγμά μας και τους νόμους μας- ή για μια στάση απέναντι σε συμπεριφορές σαν αυτή που κατά ατυχέστατο τρόπο σηματοδότησε ο Υφυπουργός Δημόσιας Τάξης κ. Μαρκογιαννάκης, λέγοντας ότι μπορεί να πεθάνει κανένας από ναρκωτικά οπουδήποτε, το οποίο εκτός των άλλων είναι και ανακριβές, γιατί αν είσαι στην Ομόνοια υπάρχει ειδική μονάδα και αν είσαι στην Άμφισσα πρέπει να σε φέρουν στην Αθήνα. Δεν είναι λοιπόν έτσι ακριβώς τα πράγματα.
      Αυτή η σύγχυση, λοιπόν, οδήγησε στη γενικότερη ανησυχία. Τώρα ο στόχος με μένα είναι ειδικότερος και χαίρομαι διότι άκουσα από τον κύριο Υπουργό ότι αν υπάρχουν αντιδράσεις της τοπικής κοινωνίας θα τις λάβει υπόψη. Θα υπάρξουν. Εκτός από το Δημοτικό Συμβούλιο Ασπροπύργου, το οποίο συνέρχεται εκ νέου όπως πληροφορούμαι αύριο, τη Δευτέρα θα συνέλθει το Νομαρχιακό Συμβούλιο. Οι άλλοι δήμοι της περιοχής, η Ελευσίνα, καλούν και αυτοί τα Δημοτικά τους Συμβούλια. Είναι μεγάλη η ευαισθησία της περιοχής. 
      Δυστυχώς, κύριε Υπουργέ, τα πράγματα δεν είναι τόσο απλά όπως τα περιγράψατε. Μεσολαβούν πέντε χιλιόμετρα μεταξύ των ορίων του σχεδίου πόλης του Ασπροπύργου και αυτής της τοποθεσίας. Μεταξύ όμως αυτών των ορίων και της συγκεκριμένης εγκατάστασης είναι εγκατεστημένοι δεκαεπτά χιλιάδες. Πόντιοι σε αυθαίρετους ατυχώς οικισμούς, οι οποίοι έχουν καταφέρει μέσα από μεγάλα δεινά και με μεγάλες προσπάθειες να συγκροτήσουν μια αρχή αστικής ζωής. Έχουν συγκροτήσει τα σχολεία τους, έχουν τις εκκλησιές τους. Να πάει κανείς οτιδήποτε μπορεί να συμβολίσει, έστω και στον κόσμο των συμβόλων, αν θέλετε, κράτηση, καταπίεση, φυλακή, κοντά τους, είναι πιστεύω λάθος. Εκτός αυτού υπάρχουν επαρχιακές πόλεις κοντά στις οποίες υπάρχουν βιομηχανικές εγκαταστάσεις εγκαταλελειμμένες. Θα μπορούσαν να μεταβληθούν σε τέτοιου είδους χώρους κρατήσεως ή φυλακές και όπου η τοπική κοινωνία θα δεχόταν με μεγαλύτερη ευχέρεια μια τέτοια εξέλιξη. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός Δικαιοσύνης κ. Παπαληγούρας. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πάγκαλε, δεν είναι πέντε χιλιόμετρα στα οποία υπάρχουν τόσες χιλιάδες Πόντιοι εγκατεστημένοι όπως λέτε. Θέλω να σας γνωρίσω ότι από φωτογραφίες -που έχω και στη διάθεσή σας- είναι χιλιόμετρα όπου δεν υπάρχει καμία εγκατάσταση- ή μόνον δύο σπίτια για να είμαι ακριβής.
      ΘΕΟΔΩΡΟΣ ΠΑΓΚΑΛΟΣ:  Δεν υπήρχαν όταν βγήκε η φωτογραφία. Αν πάτε τώρα, θα δείτε ότι άλλαξε η κατάσταση. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Μα, πότε; Μανιτάρια είναι και βγήκαν τις τελευταίες μέρες; Χιλιάδες εγκαθιστάμενοι μέσα σε μια εβδομάδα είναι μάλλον πρωτάκουστο.
       Αλλά θέλω να σημειώσω ακόμα, γιατί αμφισβητήθηκε το προσωρινό της εγκατάστασης, ότι, πρώτον, σας το διαβεβαιώνω ευθέως, κατηγορηματικά, ρητά.
      Επίσης, προκύπτει από το παραχωρητήριο, γιατί δεν ανήκει ούτε στο Υπουργείο Δικαιοσύνης ούτε στο ΤΑΧΔΥΚ το συγκεκριμένο ακίνητο. 
      Ανήκει στην Κτηματική Εταιρεία του Δημοσίου από την οποία και έχουμε προσωρινή και μόνον παραχώρηση, προσωρινό παραχωρητήριο.
      Τρίτον, σε απόδειξη της πρόθεσής μας για προσωρινή χρήση, θέλω να σας γνωρίσω ότι δεν υπάρχουν καν μαγειρεία οργανωμένα, ούτε χώρος δηλαδή που θα τα στέγαζε, γιατί για τόσο βραχύ χρονικό διάστημα τριάντα, σαράντα, πενήντα ημερών, μόνο με catering αξίζει τον κόπο να εξασφαλιστεί η τροφή των εκεί κρατουμένων. Επίσης, δεν υπάρχει και πρόβλεψη θέρμανσης, που κατά τεκμήριο σημαίνει ότι δεν σχεδιάζεται η παραμονή τους πέραν του Σεπτεμβρίου ή του Οκτωβρίου.
      Εγώ όμως σημειώνω και πάλι ότι, αφ’ ης στιγμής υπάρξει αντίδρασις, δεν είμαστε διατεθειμένοι να συγκρουστούμε με καμία τοπική κοινωνία. Δεν πάμε να επιβάλουμε κάτι και σας βεβαιώ ότι υπάρχουν πόλεις, περιοχές, οι οποίες αυτήν την ώρα είναι διατεθειμένες να παραχωρήσουν υπάρχοντα κτήρια, έτσι ώστε να εξασφαλιστεί ότι εκεί πράγματι θα υπάρξει αυτή η προσωρινή κράτηση των αλλοδαπών παραβατικών, όπως εξήγησα προηγουμένως. 
      Μου θυμίζει όμως λιγάκι η όλη αντιμετώπισή σας και την ιστορία των χωματερών. Όλοι αναγνωρίζουμε την ανάγκη ύπαρξης των χωματερών, αρκεί να είναι έξω από το δικό μας αυλόγυρο.
      ΘΕΟΔΩΡΟΣ ΠΑΓΚΑΛΟΣ: Μα, εμείς την έχουμε τη χωματερή, κύριε Υπουργέ. Κακό παράδειγμα.
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ζητώ την άδεια της Βουλής να προτάξουμε την τρίτη επίκαιρη ερώτηση του δευτέρου κύκλου. Είναι η με αριθμό 197/15-6-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικώς με τη λειτουργία του Πανεπιστημίου Πειραιά. Ζητώ την πρόταξη λόγω του ότι ο Υφυπουργός κ. Ταλιαδούρος έχει μια επείγουσα ενημερωτική σύσκεψη.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε.
      Η επίκαιρη ερώτηση του κ. Αλαβάνου έχει ως εξής:
      «Το Πανεπιστήμιο Πειραιά βρίσκεται σε πολύπλευρη και βαθιά κρίση. Σύμφωνα με την ενημέρωση διδασκόντων και φοιτητών, το πιο πολυπληθές ΑΕΙ της χώρας δεν διαθέτει Πιστοποιητικό Πυρασφάλειας από την Πυροσβεστική Υπηρεσία. Εκστρατεία δικαστικών αγωγών έχει εξαπολυθεί από τις πρυτανικές αρχές σε βάρος διδασκόντων και διδασκομένων. Μεταπτυχιακά διπλώματα του Τμήματος Ναυτιλιακών Σπουδών δίνονται σε μη κατόχους βασικού πανεπιστημιακού τίτλου. Δεν υπάρχει εδώ και δώδεκα χρόνια  Πανεπιστημιακή Εστία και, παρά την απόφαση της Συγκλήτου, δεν δίνεται Επίδομα Στέγασης στους φοιτητές που το δικαιούνται, λόγω κωλυσιεργίας της Διοίκησης του Πανεπιστημίου μετά από τη χρεοκοπία του συστήματος ενοικίασης ξενοδοχείων σε εξωφρενικές τιμές. Η σίτιση είναι χαμηλής ποιότητας και δεν υπάρχει έλεγχος για τον πραγματικό αριθμό σιτιζομένων, ώστε να προστατεύεται ο πανεπιστημιακός προϋπολογισμός. Δεν λειτουργεί το Πανεπιστημιακό Τυπογραφείο  και οι φοιτητές κατευθύνονται σε συγκεκριμένους επιχειρηματίες που βγάζουν φωτοτυπίες και υποχρεώνονται να τις αγοράζουν από εκεί καταργώντας με αυτόν τον τρόπο τη δημόσια και δωρεάν παιδεία.
      Ερωτάται η κυρία Υπουργός: 
      Δεδομένου ότι τα οξύτατα αυτά προβλήματα αφορούν την ασφάλεια, την υγεία, τα δικαιώματα των φοιτητών, τι πρωτοβουλίες θα ληφθούν, στα πλαίσια πάντα του σεβασμού της αυτοτέλειας και αυτονομίας των ΑΕΙ, προκειμένου να διαμορφωθούν ομαλές λειτουργικές συνθήκες στο Πανεπιστήμιο Πειραιά;»
      Ο Υφυπουργός Εθνικής Παιδείας και Θρησκευμάτων κ. Ταλιαδούρος έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να ενημερώσω το Σώμα ως προς τα ερωτήματα που θέτει ο κύριος συνάδελφος. 
      Πρώτον, σε ό,τι αφορά το Πιστοποιητικό Πυρασφάλειας, ο πρύτανης του πανεπιστημίου με διαβεβαιώνει ότι τα συστήματα πυρασφάλειας, πυρανίχνευσης και φορητά μέσα πυρόσβεσης είναι σε πλήρη λειτουργία. Πράγματι, εκκρεμεί η έκδοση του Πιστοποιητικού Πυρασφάλειας στην Πυροσβεστική, ενώ έχει υποβληθεί σχετικό αίτημα με πλήρη φάκελο από το πανεπιστήμιο.
      Δεύτερον, σε ό,τι αφορά τις δικαστικές αγωγές, πράγματι υπάρχουν δικαστικές αγωγές μεταξύ μελών ΔΕΠ του πανεπιστημίου -υπάρχει σχετικός φάκελος στο Υπουργείο- και βρίσκονται στο στάδιο εξέτασης από τις δικαστικές αρχές. Το Υπουργείο Παιδείας θα αναμείνει τις τελεσίδικες αποφάσεις των δικαστηρίων και αναλόγως θα πράξει ύστερα σύμφωνα με τις δυνατότητες που του παρέχει ο νόμος λαμβάνοντας πάντα υπόψη την αυτοτέλεια και το αυτοδιοίκητο του πανεπιστημίου.
      Τρίτον, σε ό,τι αφορά τα μεταπτυχιακά διπλώματα. Το πρόγραμμα μεταπτυχιακών σπουδών του Τμήματος Ναυτιλιακών Σπουδών ξεκίνησε το Μάρτιο του 2001 και μέχρι σήμερα δεν έχουν δοθεί μεταπτυχιακά διπλώματα. Στη διάρκεια της τελευταίας διετίας 2002-2004 δεν έχουν εγγραφεί και συγκεκριμένα δεν έχουν επικυρωθεί από τη Γενική Συνέλευση της Ειδικής Σύνθεσης μεταπτυχιακοί φοιτητές χωρίς τα νόμιμα προσόντα. Τα προβλήματα που υπήρχαν στη διετία 2001-2002 διευθετήθηκαν και φοιτητές χωρίς τα νόμιμα προσόντα δεν έχουν εγγραφεί και δεν έχουν επικυρωθεί από τη Γενική Συνέλευση Ειδικής Σύνθεσης του Τμήματος. 
      Σε ό,τι αφορά τους πτυχιούχους των σχολών του Εμπορικού Ναυτικού, έχουμε ήδη απαντήσει στο Σώμα ότι έχει υποβληθεί υπόμνημα των ενδιαφερομένων και έχει τεθεί υπόψη της νομικής υπηρεσίας του Υπουργείου, για να αποφανθεί αν οι διατάξεις του άρθρου 16 του ν.2327/1995, σύμφωνα με τις οποίες δίνεται η δυνατότητα συμμετοχής πτυχιούχων ΤΕΙ σε προγράμματα μεταπτυχιακά στο πανεπιστήμιο, μπορούν να τύχουν εφαρμογής και στους πτυχιούχους της Σχολής Εμπορικού Ναυτικού. Επί του ερωτήματος αυτού αναμένεται η απάντηση της νομικής υπηρεσίας του Υπουργείου. 
      Στο τέταρτο θέμα, σχετικά με το επίδομα στέγασης, θα πρέπει να σας πω ότι η Σύγκλητος έχει καταβάλει στους φοιτητές για το χρονικό διάστημα από 1ης Σεπτεμβρίου 2003 έως 31 Δεκεμβρίου 2003 το σχετικό επίδομα στέγασης. Μετά, επειδή χορηγήθηκε το φοιτητικό στεγαστικό επίδομα των 1000 ευρώ, σύμφωνα με το ν. 3220/2004, το πανεπιστήμιο το οποίο είναι και μόνο αρμόδιο δεν έχει αποφασίσει ακόμη αν θα δίνει και πώς θα δίνει το σχετικό επίδομα. Όπως είναι γνωστό, το Υπουργείο Παιδείας επιχορηγεί κάθε χρόνο τα πανεπιστήμια για την κάλυψη των λειτουργικών τους αναγκών. Από εκεί και πέρα η κατανομή των πιστώσεων στις επί μέρους δραστηριότητες γίνεται με απόφαση των οργάνων της διοίκησης του Πανεπιστημίου. 
      Η σίτιση. Η σίτιση των φοιτητών γίνεται, όπως είναι γνωστό, με την επίδειξη της φοιτητικής τους ταυτότητας. Η σύμβαση περιορίζει τη σίτιση σε χίλιες πεντακόσιες μερίδες φαγητού ημερησίως στους φοιτητές. Η ποιότητα ελέγχεται από τα αρμόδια όργανα του πανεπιστημίου και δεν έχουν διατυπωθεί ούτε προφορικές ούτε γραπτές διαμαρτυρίες των σιτιζομένων. 
      Το τυπογραφείο. Το τυπογραφείο του πανεπιστημίου λειτουργεί κανονικά και εκτυπώνονται οι σημειώσεις των διδασκόντων που μοιράζονται δωρεάν στους φοιτητές. Αν υπάρχουν φωτοτυπίες εκτός πανεπιστημίου και κυκλοφορούν, δεν αφορούν τις πανεπιστημιακές σημειώσεις ή τα πανεπιστημιακά συγγράμματα που κυκλοφορούν δωρεάν. 
      Κλείνω λέγοντας ότι η κατάσταση στα ελληνικά πανεπιστήμια και όχι μόνο στο πανεπιστήμιο του Πειραιώς αναμφίβολα δεν είναι ούτε ιδεώδης ούτε η καλύτερη που θα θέλαμε. Υπάρχουν πολλά προβλήματα, υπάρχουν αρκετές δυσλειτουργίες. Και όπως έχουμε κατ’ επανάληψη τονίσει, αυτά όλα θα αποτελέσουν το αντικείμενο διαλόγου από το Σεπτέμβριο με όλους τους φορείς, ώστε να προσεγγιστούν, να μελετηθούν και στη συνέχεια να θεσμοθετηθούν οι καλύτερες δυνατές λύσεις και να αντιμετωπιστούν τα πολλά πρακτικά προβλήματα τα οποία υπάρχουν. Στόχος μας είναι να δώσουμε μια νέα πνοή στην ανωτάτη εκπαίδευση στην πατρίδα μας και να την καταστήσουμε ανταγωνιστική στην Ευρώπη, στον κόσμο και στην αγορά εργασίας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Αλέξανδρος Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ. 
      Κύριε Υπουργέ, εκτιμώ την προσπάθειά σας να δώσετε τεκμηριωμένες απαντήσεις σε ένα-ένα σημείο. Όμως, λυπάμαι, γιατί φοβάμαι ότι μερικές από τις απαντήσεις ήταν παραμύθια, για τα οποία πιστεύω ότι δεν είστε υπεύθυνος εσείς αλλά η ενημέρωση από τις αρχές του πανεπιστημίου Πειραιώς. 
      Θέλω να ρωτήσω ποια ντισκοτέκ θα επιτρέπαμε να λέει «εγώ έχω όλα τα πυροσβεστικά μέσα, αλλά δεν μου δίνει η Πυροσβεστική Υπηρεσία Πιστοποιητικό Πυρασφάλειας». Μιλάμε για το πιο πολυπληθές πανεπιστήμιο της Ελλάδας, μέσα στο οποίο γυρνούν χιλιάδες νέοι κάθε μέρα και το οποίο δεν έχει Πιστοποιητικό Πυρασφάλειας. Έρχεστε εδώ και το καλύπτετε, κύριε Υπουργέ. Αύριο, αν δημιουργηθεί ένα πρόβλημα, πώς θα σταθείτε απέναντι σε αυτό το πρόβλημα; Τους καλύπτετε και λέτε: «Δεν πειράζει. Έχουν τα μέσα. Η Πυροσβεστική δεν τους δίνει το Πιστοποιητικό Πυρασφάλειας». 
      	Έχει γίνει δικηγορικό γραφείο. Η Σύγκλητος κατηγορεί για την εκστρατεία μηνύσεων και δικαστικών αγώνων που γίνεται. Έχει να συνεδριάσει από τις 4 Μαρτίου και υπάρχει κίνδυνος ακύρωσης ερευνητικών έργων, προγράμματος πρακτικής άσκησης φοιτητών κλπ.
      Υπάρχει, όμως, ένα τεράστιο σκάνδαλο σε σχέση με τα θέματα της στέγασης. Επειδή δεν έχω χρόνο, μένω εκεί.
      	Κύριε Υπουργέ, το πανεπιστήμιο αυτό και ο πρύτανης αυτός είχαν κάνει μια συμφωνία με βάση την οποία ένα δίκλινο φοιτητικό δωμάτιο στα ξενοδοχεία με τα οποία είχε υπογράψει σύμβαση το πανεπιστήμιο στοίχιζε 400.000 δραχμές το μήνα. Ένα φοιτητικό δωμάτιο 400.000 δραχμές το μήνα!
      	Έχω μπροστά μου τη σύμβαση και θα αναφέρω μόνο έναν όρο, τον όρο 11. «Το πανεπιστήμιο από την υπογραφή της σύμβασης υποχρεούται στην καταβολή του συμφωνημένου τιμήματος, ανεξάρτητα από την προσέλευση ή όχι των φοιτητών». Τα δωμάτια στα οποία δεν έμενε  κανείς, τα πλήρωνε το πανεπιστήμιο 400.000 δραχμές το μήνα και τους φοιτητές τους λέγανε «φαντασματάκια». 
      	Τι θα κάνετε, κύριε Υπουργέ; Για να μείνουμε σε δύο θέματα, σας μιλάω για το πιστοποιητικό πυρασφάλειας και για την κατασπατάληση χρημάτων του ελληνικού δημοσίου σε συμβάσεις όπου το φοιτητικό δωμάτιο στοίχιζε 400.000 δραχμές το μήνα, όσο ένα τεσσάρι στα Βριλήσσια. 
      	Ευχαριστώ πολύ. 
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Αλαβάνο.  Ο κύριος Υπουργός έχει το λόγο. 
      	ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας Θρησκευμάτων): Κύριε Πρόεδρε, θα ήθελα να είμαι σαφής. Δεν καλύπτουμε τίποτα, δεν είμαστε διατεθειμένοι να καλύψουμε τίποτα και κανέναν. Όπου υπάρχουν παρατυπίες, θα ασκήσουμε ως Υπουργείο Παιδείας όλο τον εποπτικό μας έλεγχο, προκειμένου να διερευνήσουμε όλα τα θέματα. Θα ήθελα να μου δώσετε αυτή τη σύμβαση που έχετε, για να διερευνήσουμε γιατί και πώς υπάρχουν οι 400.000 δραχμές στις οποίες αναφερθήκατε. 
      	Σε ό,τι αφορά στην πυρασφάλεια, σας ενημέρωσα ότι υπάρχουν τα συστήματα. Μας ενημέρωσαν ότι έχει υποβληθεί σχετική αίτηση και θα διερευνήσουμε γιατί δεν έχει χορηγηθεί η σχετική άδεια. 
      Κάνω σαφές με αυτή την ευκαιρία ότι τα προβλήματα των πανεπιστημίων, των ΤΕΙ, τις δυσλειτουργίες που παρατηρούνται, τις ανεξέλεγκτες καταστάσεις που δημιουργούνται δεν θα τις αφήσουμε έτσι. Θα παρέμβουμε,  μέσα βεβαίως στο πλαίσιο του νόμου και των δυνατοτήτων που μας παρέχουν οι νόμοι και το Σύνταγμα, ακριβώς για να διασφαλίσουμε τα χρήματα του φορολογούμενου πολίτη, τα οποία δίνει για να σπουδάζουν δωρεάν τα παιδιά του ελληνικού λαού. Να είστε βέβαιος –θα συνεργαστούμε κιόλας- ότι θα διερευνήσουμε όλα τα θέματα για να μην υπάρχει κανένα ζήτημα ατασθαλίας, κανένα ζήτημα δυσλειτουργίας. 
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      	Κυρίες και κύριοι συνάδελφοι, ο συνάδελφος Βουλευτής κ. Νίκος Χριστοδουλάκης ζητεί άδεια απουσίας από τις εργασίες της Βουλής για το διάστημα από 20-6-2004 μέχρι και 22-6-2004 λόγω μετάβασής του στην Κύπρο. 
      	Η Βουλή εγκρίνει;
      	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      	ΠΡΟΕΔΡΕΥΩΝ (Σωτήρης Χατζηγάκης):  Συνεπώς η Βουλή ενέκρινε τη ζητηθείσα άδεια. 
      	Επανερχόμαστε στις επίκαιρες ερωτήσεις του πρώτου κύκλου. 
      Επόμενη είναι η δεύτερη με αριθμό 203/15-6-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Εθνικής Άμυνας, Εξωτερικών, σχετικώς με δημοσιεύματα του Τύπου αναφερόμενα στη συμμετοχή ελληνικής στρατιωτικής δύναμης στο Ιράκ κλπ.
      	Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
      	«Σύμφωνα με τα δημοσιεύματα του Τύπου επανέρχεται το ζήτημα της συμμετοχής της ελληνικής στρατιωτικής δύναμης στις αμερικανοβρετανικές κατοχικές δυνάμεις στο Ιράκ, ιδιαίτερα μετά το ψήφισμα του Σ.Α. του ΟΗΕ 1546/2004  της 8ης Ιουνίου του 2004 που προβλέπει τη λειτουργία μιας πολυεθνικής στρατιωτικής δύναμης –υπό την εντολή στην ουσία των ΗΠΑ- για να εγκατασταθεί στο Ιράκ κατόπιν πρόσκλησης της νέας δοτής προσωρινής κυβέρνησης, που ανακοινώθηκε την 1η  Ιούνη του 2004 και η οποία θα αναλάβει καθήκοντα στις 30/6/2004.
      	Σύμφωνα επίσης με δηλώσεις του Προέδρου των ΗΠΑ, ο κ. Μπους θα θέσει ζήτημα συμμετοχής και του ΝΑΤΟ στη στρατιωτική δύναμη κατά του λαού του Ιράκ στην επικείμενη σύνοδο κορυφής του στην Κωνσταντινούπολη. 
      	Ερωτώνται οι κύριοι Υπουργοί εάν η Κυβέρνηση έχει την πρόθεση να ικανοποιήσει ένα τέτοιο αίτημα συμμετοχής είτε στα πλαίσια του ΝΑΤΟ είτε στα πλαίσια διεθνούς δύναμης του ΟΗΕ.»
      	Ο Υφυπουργός Εθνικής Άμυνας κ. Λαμπρόπουλος έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμύνης): Κυρίες και κύριοι συνάδελφοι, η χώρα μας είναι μία φιλειρηνική χώρα. Πιστεύουμε στην ανεξαρτησία, στην κυριαρχία, στην εθνική ακεραιότητα των λαών. Σεβόμαστε τους κανόνες και τις αρχές του διεθνούς δικαίου. Τηρούμε τις υποχρεώσεις μας που απορρέουν από αυτές τις αρχές. Άλλωστε είμαστε μέλη του ΟΗΕ, του ΝΑΤΟ, του ΟΑΣΕ, της Ευρωπαϊκής Ένωσης και σ’ αυτά τα πλαίσια –κυρίως του ΟΗΕ- συμμετέχουμε σε ειρηνευτικές αποστολές σε όλο τον κόσμο, όπου υπάρχει πρόβλημα. Αυτή την περίοδο δυνάμεις μας βρίσκονται στο Αφγανιστάν, στη Βοσνία, στο Κόσοβο και πολύ λιγότερες στην Αλβανία. 
      Τώρα όσον αφορά το Ιράκ, εμείς δεν μετέχουμε στρατιωτικά. Έχουμε βοηθήσει το Ιράκ οικονομικά, στα πλαίσια της ανασυγκρότησης. Ήδη μέχρι στιγμής έχουν δοθεί πέντε εκατομμύρια ευρώ και είναι στις προθέσεις μας σε σύντομο χρόνο να δώσουμε άλλα τρία εκατομμύρια ευρώ. Τονίζω ότι κανείς μέχρι σήμερα δεν μας έχει ζητήσει την οποιαδήποτε στρατιωτική συμμετοχή μας στο Ιράκ. Τονίζω κατηγορηματικά ότι δεν υπάρχει τέτοια σκέψη. Άλλωστε και η κ. Κοντολίζα Ράις, η σύμβουλος του Προέδρου Μπους, πρόσφατα δήλωσε ότι δεν χρειάζεται να πάνε νέα στρατεύματα στο Ιράκ, διότι θα εκπαιδεύσουν και θα χρησιμοποιήσουν ιρακινές δυνάμεις. Δεν έχουμε, λοιπόν, κανένα λόγο να αμφιβάλλουμε. 
      Και όχι μόνο αυτό. Την περασμένη εβδομάδα είχε επισκεφθεί τη χώρα μας ο Γενικός Γραμματέας του ΝΑΤΟ, που και αυτός δεν μας ζήτησε καν καμία συμμετοχή. Δεν έχει καν συζητηθεί ο ρόλος του ΝΑΤΟ για το Ιράκ. Όσον αφορά τη Σύνοδο Κορυφής που θα γίνει στην Κωνσταντινούπολη την ερχόμενη εβδομάδα και εκεί δεν έχει μπει θέμα εκ των προτέρων για να συζητηθεί. Αλλά και εάν προταθεί από κάποιο κράτος-μέλος του ΝΑΤΟ να υπάρξει εμπλοκή του ΝΑΤΟ στο Ιράκ για να ληφθεί απόφαση αυτή θα πρέπει να είναι ομόφωνη. 
      Καταλήγω λέγοντας ότι δεν υπάρχει κανένας λόγος ανησυχίας. Δεν υπάρχει σήμερα κανένα τέτοιο πρόβλημα. Δεν μας απασχολεί αυτό το θέμα, δεν το συζητάμε και δεν ανησυχεί ο κόσμος καθόλου. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κολοζώφ έχει το λόγο. 
      ΟΡΕΣΤΗΣ ΚΟΛΟΖΩΦ: Κύριε Πρόεδρε, εάν για πρώτη φορά άκουγα τα όσα είπε ο κύριος Υφυπουργός, θα μπορούσα να πω ότι σημειώνονται σαν δέσμευση ότι δεν μας έχει ζητηθεί η συμμετοχή μας. Όμως, τα ίδια ακριβώς λόγια με τις ίδιες διατυπώσεις τα ακούσαμε και από την προηγούμενη κυβέρνηση σχετικά με τον Αφγανιστάν. Ορκιζόταν εδώ ο τότε Υφυπουργός ότι δεν πρόκειται να στείλουμε στρατεύματα στο Αφγανιστάν. Αυτή τη στιγμή έχουμε στρατεύματα στο Αφγανιστάν. Επομένως σε καμία περίπτωση δεν μπορεί να θεωρηθεί από την πλευρά μας ικανοποιητική η απάντησή σας δεδομένου ότι δεν άκουσα δέσμευση ότι δεν θα στείλουμε στρατεύματα σε καμία περίπτωση. 
      Μας είπατε ότι δεν είναι στο μυαλό σας. Αυτό δεν πάει να πει τίποτα. Θα δεσμευτείτε να μη στείλετε σε κάθε περίπτωση στρατεύματα στο Ιράκ; Αυτό θέλουμε εμείς να το πείτε δημόσια και να δεσμευτείτε δημόσια. Το άλλο που μας λέτε ότι αν μπει θέμα στο ΝΑΤΟ θα χρειαστεί ομόφωνη απόφαση τι σημαίνει; 
      Αυτό σημαίνει ότι εσείς θα είστε αντίθετοι και θα μπλοκάρετε μια τέτοια απόφαση; Μα, μην αστειευόμαστε τώρα. Και αν είχατε τέτοια πρόθεση, δεσμευθείτε εδώ τώρα. Να πείτε ότι αν υπάρξει τέτοια πρόταση, η δική μας θέση εκεί πέρα θα είναι να μην εμπλακεί το NΑΤΟ στο Ιράκ. Καθαρές κουβέντες. Διαφορετικά νομίζω ότι αυτές οι απαντήσεις είναι προσχηματικές, όσο να περάσει ο καιρός, να φύγουν και οι Ολυμπιακοί Αγώνες και να μπούμε ύστερα στα γεμάτα μέσα στη στήριξη -και τη στρατιωτική- σε αυτά που θέλουν οι Αμερικάνοι στην περιοχή. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κολοζώφ.
      Το λόγο έχει ο κύριος Υπουργός.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε συνάδελφε, σήμερα ο τόπος έχει μια Κυβέρνηση η οποία έχει δεσμευθεί απέναντι στο λαό. Αυτά που λέει θα τα κάνει πράξη. Δεν είναι της ώρας να σχολιάσουμε τι έλεγε η προηγούμενη κυβέρνηση, τι έλεγαν οι προηγούμενοι Υπουργοί και τι έκαναν μετά. 
      ΟΡΕΣΤΗΣ ΚΟΛΟΖΩΦ: Εσείς δεν λέτε.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Αυτό που θέλω να σας διαβεβαιώσω και να επαναλάβω, αν θέλετε, είναι ότι δεν υπάρχει τέτοιο θέμα, δεν συζητείται, όταν οι ίδιοι οι Αμερικάνοι λένε ότι δεν χρειαζόμαστε στρατό ή στρατούς από άλλα κράτη στο Ιράκ, όταν το ίδιο το ΝΑΤΟ…
      ΟΡΕΣΤΗΣ ΚΟΛΟΖΩΦ: Αποφεύγετε να δεσμευθείτε, κύριε Υπουργέ. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Με συγχωρείτε, σας άκουσα με πολλή ευλάβεια.
      Όταν, λοιπόν, το ίδιο το ΝΑΤΟ δεν έχει συζητήσει καν το ρόλο του. Δεν το συζητάει κανένα κράτος. Δεν το συζητάνε οι Αμερικάνοι, δεν το συζητάει ο Γενικός Γραμματέας του ΝΑΤΟ. Δεν μας το θέτει, όταν έρχεται εδώ. Γιατί εμείς να προτρέχουμε και να συζητάμε τι θα γίνει, αν θα γίνει, μετά από πέντε χρόνια ή μετά από δέκα, στα πλαίσια κάποιων διεθνών συμβάσεων, ομόφωνων αποφάσεων του ΟΗΕ ή οτιδήποτε άλλο;
      Τούτη τη στιγμή λοιπόν -και αύριο και μεθαύριο, πιστεύω- δεν υπάρχει τέτοιο θέμα. Αφού δεν υπάρχει καμία προοπτική ούτε στο άμεσο μέλλον, γιατί να συζητάμε; Γιατί να ανησυχούμε τον κόσμο; Γιατί να υπάρχει πρόβλημα; Δεν πρόκειται να υπάρξει τέτοιο θέμα. Είμαστε κατηγορηματικοί. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Επόμενη είναι η τρίτη η με αριθμό 196/15-6-2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με την επάρκεια ηλεκτρικής ενέργειας την περίοδο των Ολυμπιακών Αγώνων κλπ.
      Η επίκαιρη ερώτηση της κυρίας συναδέλφου έχει ως εξής: 
      «Σύμφωνα με τις μελέτες της Ρυθμιστικής Αρχής Ενέργειας και με βάση τον ετήσιο ρυθμό αύξησης της ζήτησης ηλεκτρικής ενέργειας, η αιχμή του φορτίου προβλέπεται να ανέλθει τον Ιούλιο στα επίπεδα των 10000 MW. Ο Υφυπουργός Ανάπτυξης διαβεβαίωσε πρόσφατα τη Βουλή ότι έχει διασφαλιστεί στη χώρα μας πλήρης επάρκεια ισχύος και τροφοδοσίας για την περίοδο Ιουλίου – Αυγούστου. Δήλωσε ότι η διαθέσιμη ισχύς στο Εθνικό Διασυνδεδεμένο Σύστημα είναι 10700 MW και ότι φέτος θα έχουμε 150 MW από τη Θίσβη και 1000 MW από εισαγόμενη ενέργεια. Η διεθνώς παραδεκτή λειτουργική εφεδρεία για ένα εθνικό σύστημα παραγωγής και μεταφοράς ηλεκτρικής ενέργειας από τυχόν βλάβες στην παραγωγή ή τη μεταφορά επιβάλλουν ως εφεδρεία του συστήματος τουλάχιστον 15-20% της εγκαταστημένης ισχύος του. Ως γνωστόν το δικό μας εθνικό σύστημα από κατασκευής παρουσιάζει συνθήκες αστάθειας (μεγάλη παραγωγή στο βορρά και μεγάλη κατανάλωση στο νότο) και μετά από την απελευθέρωση της αγοράς ηλεκτρικής ενέργειας έλλειμμα στην παραγωγή από τη συνεχιζόμενη επενδυτική άπνοια των ιδιωτών παραγωγών. Η εγκατεστημένη και όχι η διαθέσιμη ισχύς του συστήματος είναι με βάση τα επίσημα στοιχεία της ΔΕΗ 10685 MW. Τέλος, οι εισαγωγές που έχουν συμβολαιοποιηθεί από βορρά και νότο δεν διασφαλίζουν εκ των προτέρων κάλυψη αιχμών της εσωτερικής ζήτησης ισχύος. Επειδή με βάση τα παραπάνω δεν εξασφαλίζονται για την περίοδο Ιουλίου – Αυγούστου συνθήκες άνετης λειτουργικής εφεδρείας του Συστήματος και επειδή σε περίπτωση τυχαίων καιρικών φαινομένων και βλαβών μπορεί να προκληθούν φαινόμενα διαπίδυσης αιφνίδιες διακοπές
      Ερωτάται ο κύριος Υπουργός:
      1. Τι πρόσθετα μέτρα προτίθεται να πάρει, προκειμένου η χώρα να διασφαλίσει επάρκεια λειτουργικής εφεδρείας ηλεκτρικής ισχύος, ώστε να αποφευχθούν διακοπές πριν και κατά την τέλεση των Ολυμπιακών Αγώνων;
      2. Έχει εκπονηθεί σχέδιο εκτάκτου ανάγκης στην περίπτωση τυχαίων καιρικών φαινομένων ή βλαβών από καύσωνα, σε φαινόμενα διαπίδυσης στους μονωτήρες των γραμμών μεταφοράς από αυξημένη υγρασία ή αιφνίδιες διακοπές λειτουργίας;»
      Θα απαντήσει ο Υφυπουργός Ανάπτυξης κ. Γεώργιος Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα πρέπει  να πω ότι η πρώτη προτεραιότητα του Υπουργείου Ανάπτυξης στην περίοδο προ των Ολυμπιακών Αγώνων, μόλις αναλάβαμε τη διακυβέρνηση της χώρας, ήταν η εξασφάλιση της ηλεκτρικής ισχύος και της αξιόπιστης τροφοδοσίας των χώρων όπου θα τελεστούν οι Ολυμπιακοί Αγώνες αλλά και των ολυμπιακών πόλεων. 
      Είναι γεγονός ότι χρειάστηκαν επίπονες προσπάθειες για να φθάσουμε στο σημείο να πούμε ότι σήμερα έχουμε εξασφαλισμένη ισχύ και εφεδρεία για τη διάρκεια των Ολυμπιακών Αγώνων. Το ποσοστό της εφεδρείας, που αναφέρει η κ. Ξηροτύρη, είμαστε μέσα σε αυτό. Μπορώ να σας αναφέρω ότι έχουμε θερμική ισχύ 7065 MW, από υδροηλεκτρικά 3060 MW, από αεροστρόβιλους που έχει νοικιάσει η ΔΕΗ και είναι εγκατεστημένοι –ολοκληρώνεται η εγκατάστασή τους τέλος Ιουνίου- στο Λαύριο 107 MW. Οι διασυνδετικές γραμμές εξασφαλίζουν ισχύ 600 MW από τη βόρεια διασύνδεση και από την Ιταλία 500 MW, δηλαδή σύνολο ισχύος 11332 MW. Αυτά μας δίνουν μία εφεδρεία ισχύος 15,43% που είναι μέσα στα όρια που και εσείς αναφέρετε στην ερώτησή σας, αρκετά πιο υψηλή από πολλές χώρες και της Ευρωπαϊκής Ένωσης, που έχουν λιγότερο και από 10% εφεδρική ισχύ. 
      Όμως θα πρέπει να πω ότι η αιχμή της ζήτησης είναι τον Ιούλιο. Τον περασμένο Ιούλιο είχε φθάσει στα 9000 MW περίπου. Αυτή όμως η αυξημένη ισχύς κράτησε για πολύ λίγες ώρες, δηλαδή πάνω 8240 MW ήταν μόνο για ογδόντα πέντε ώρες. Εν πάση περιπτώσει, τον Αύγουστο είναι κατά 10% περίπου χαμηλότερη για όλα τα προηγούμενα χρόνια και επομένως η ποσότητα της εφεδρείας για τον Αύγουστο τουλάχιστον είναι μεγαλύτερη, ακόμη και από το 20%.
      Η επίδραση στη ζήτηση λόγω των Ολυμπιακών Αγώνων, όπως έχει αποδειχθεί από την εμπειρία της Βαρκελώνης και του Σίδνεϋ δεν είναι σημαντική. Δεν αυξάνεται η ζήτηση. 
      Η στήριξη της τάσης σε όλες τις ολυμπιακές πόλεις έχει επίσης εξασφαλιστεί με σειρά ενεργειών, που έχουν ήδη ολοκληρωθεί.
      Η κάλυψη της εφεδρείας στα μη διασυνδεδεμένα νησιά έχει επίσης εξασφαλιστεί με την ενοικίαση 72 MW ηλεκτροπαραγωγών ζευγών τα οποία ήδη τοποθετούνται και θα ολοκληρωθεί μέχρι τέλος Ιουνίου η τοποθέτησή τους.
      Όσον αφορά τη διαθεσιμότητα των μονάδων παραγωγής, φροντίσαμε όλο αυτό το διάστημα να γίνουν οι συντηρήσεις με τέλος χρόνου συντήρησής τους τον Ιούνιο, ώστε να είναι σε πλήρη διαθεσιμότητα οι θερμικές μονάδες όλο τον Ιούλιο και όλο τον Αύγουστο. 
      Όσον αφορά τα υδροηλεκτρικά έργα, τα έχουμε διατηρήσει όλο αυτό το χρονικό διάστημα, την υπερχείλιση μέχρι τα τελευταία επίπεδα για να μας δώσουν το σύνολο της δυναμικότητας τους. 
      Λυπάμαι που δεν μου φθάνει ο χρόνος, έχω αναλυτική κατάσταση γι’ αυτά που ζητάτε, και τα πρόσθετα μέτρα και τις έκτακτες ανάγκες που έχουν δρομολογηθεί.
      ΠΡΟΕΔΡΕΥΩΝ (Σωτήρης Χατζηγάκης): Έχετε και δευτερολογία.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Την περασμένη Τετάρτη είχαμε και μία άλλη σύσκεψη, από τις πολλαπλές που κάνουμε για την συζήτηση όλων των εκκρεμούντων – δηλαδή ευρισκομένων σε διαδικασία ολοκλήρωσης- συμπληρωματικών έργων της ΔΕΗ για την αξιοπιστία του συστήματος, κάτι που μας ενδιαφέρει το συγκεκριμένο διάστημα. 
      ΠΡΟΕΔΡΕΥΩΝ (Σωτήρης Χατζηγάκης): Η κ.Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΤΕΡΙΝΑΡΗ:  Ευχαριστώ.
      Κύριε Υπουργέ, δυστυχώς δεν συμμερίζομαι την αισιοδοξία σας γιατί τα περισσότερα στοιχεία που μας δώσατε στηρίζονται στη στατιστική, ενώ γνωρίζετε πολύ καλά ότι η επάρκεια του διασυνδεδεμένου συστήματός μας στην Ελλάδα κάθε χρόνο μειώνεται. 
      Γνωρίζετε ότι η πρόβλεψη για θέματα ισχύος και τον Ιούλιο και τον Αύγουστο σε καμια περίπτωση δεν μπορεί να στηρίζεται στη στατιστική και μόνο, γιατί κάθε χρόνο έχουμε ανατροπή αυτών των στοιχείων. Αυτό το καλοκαίρι είναι διαφορετικό, γιατί ο Αύγουστος τις προηγούμενες χρονιές παρουσίαζε μειωμένη ζήτηση, όμως φέτος τον Αύγουστο έχουμε τους Ολυμπιακούς Αγώνες και εγώ δεν θα συμμεριστώ την αισιοδοξία σας ότι τον Αύγουστο δεν θα χρειαστούμε περισσότερη ισχύ με την τέλεση αυτού του μεγάλου γεγονότος. 
      Θέλω να πω ότι η αισιοδοξία σας που στηρίζετε στις νέες μονάδες όταν αυτές και της Θίσβης και του Λαυρίου και οι νέες μονάδες των ιδιωτών της Τέρνας είναι ακόμη υπό κατασκευή  και δεν ξέρουμε αν τελικά ολοκληρωθούν και αν το σύστημα θα δουλέψει άψογα. Δεν αμφιβάλλω ότι η ΔΕΗ θα προσπαθήσει να συντηρήσει και να ενεργοποιήσει με τον καλύτερο δυνατό τρόπο και τις υδροηλεκτρικές της εγκαταστάσεις, αλλά δεν αρκεί.
      Όμως, ξέρετε πολύ καλά το διασυνδεδεμένο μας σύστημα με το πρόβλημα που έχει της παραγωγής του στο βορρά και της μεγάλης ζήτησης στο νότο, με τη στασιμότητα επενδύσεων της ΔΕΗ μετά τις επιλογές που έκανε και η προηγούμενη κυβέρνηση και εσείς, ακολουθείτε δηλαδή την πολιτική της απελευθέρωσης της αγοράς και του άκρατου ανταγωνισμού με τους ιδιώτες να παρουσιάζουν επενδυτική άπνοια, έχουν ως αποτέλεσμα το σύστημά μας να μην ενισχύεται με την ασφάλεια που είναι απαραίτητη για να έχει την επάρκεια που πρέπει. Δεν μπορείτε, κύριε Υπουργέ, αυτή τη στιγμή να εγγυηθείτε πως θα εξασφαλίσετε την ηλεκτροδότηση της χώρας και όχι έχετε μια επαρκή λειτουργική εφεδρεία. Από την άλλη δεν μας εκθέσατε το σχέδιό σας εδώ και δεν ξέρω αν θα το κάνετε στη συνέχεια, προβλέπει π.χ. αν συμβούν διάφορα ατυχήματα, όπως παραδείγματος χάρη ένα μπλακ αουτ,  γιατί έχει συμβεί άλλες χρονιές, ενώ το σύστημά μας δεν ενισχύθηκε μέχρι σήμερα, αν συμβούν τέτοια ατυχήματα, από πού τελικά θα περιορίσετε την ισχύ. Θα την περιορίσετε από τη βιομηχανία και άλλες λειτουργίες; Διακινδυνεύετε εσείς χάρη των Ολυμπιακών Αγώνων την ασφάλεια του ηλεκτρικού μας συστήματος στη χώρα; 
      Θα ήθελα περισσότερα στοιχεία για τα έκτακτα μέτρα που θα πάρετε προκειμένου να μη χρεωθεί ούτε τον Ιούλιο και πολύ περισσότερο τον Αύγουστο η χώρα μας με τέτοιες διακοπές που θα αποτελέσουν μια ακόμα αναταραχή και δυσφήμιση όλης αυτής της προσπάθειας που καταβάλλεται για την τέλεση των Ολυμπιακών Αγώνων. 
      Αυτό που με ενδιαφέρει όμως είναι να μη στερηθούν οι Έλληνες πολίτες, οι ελληνικές επιχειρήσεις και η βιομηχανία από ατέλειες και ελλείψεις εφεδρειών του συστήματος την κανονική τους λειτουργία.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, είναι γεγονός ότι χρειάστηκαν κοπιώδεις προσπάθειες αυτό το χρονικό διάστημα. Μάλιστα κάναμε και πολιτικές επαφές, ούτως ώστε να εξασφαλίσουμε τις εισαγωγές μας, τόσο με τον Υπουργό Ενέργειας της Ιταλίας, όσο και με τον Υφυπουργό Ενέργειας της Βουλγαρίας που έχει έρθει στην Ελλάδα για  να ολοκληρώσουμε τη συμφωνία που έχουμε συμβολαιοποιημένη και τη συνεννόηση με τους αντίστοιχους ρυθμιστές της Ιταλίας και του διαχειριστή του συστήματος και του χειριστή της αγοράς ηλεκτρισμού  στην Ιταλία ούτως ώστε να έχουμε πλήρη ισχύ  από τις διασυνδέσεις μας.
      Δεν ανέφερα προηγουμένως για να υπολογίσω το 15,43% τη μονάδα στη Θήβα, γιατί όπως σωστά είπατε παρουσιάζει μια καθυστέρηση, αλλά για τους Ολυμπιακούς Αγώνες θα είναι και αυτή ενταγμένη. 
      Πάντως υπάρχουν πάρα πολλά σχέδια και σχετικά με την ισχύ που εξασφαλίσαμε αυτό το χρονικό διάστημα είχαμε και αρνητικό αποτέλεσμα για την ενθάρρυνση των ιδιωτών.
      Την Τρίτη είχαμε τους τραπεζίτες στους οποίους αναλύσαμε τους κώδικες που βρίσκονται σε εξέλιξη για να δημιουργηθεί η απελευθερωμένη αγορά ηλεκτρικής ενέργειας. Και εκεί εξέφρασαν την επιφύλαξή τους για τη χρηματοδότηση ιδιωτών λόγω υπερεπάρκειας ακριβώς γιατί γι’ αυτό το χρόνο τουλάχιστον έχουμε εξασφαλίσει πλήρη επάρκεια ισχύος. Δεν πρέπει, επομένως, να υπάρχει καμιά ανησυχία. Ακόμη θα σας πω ότι έχουμε εκπονήσει –και ο διαχειριστής του συστήματος μεταφοράς ηλεκτρικής ενέργειας και η Δημόσια Επιχείρηση Ηλεκτρισμού- και το παρακολουθεί από κοντά η πολιτική ηγεσία του Υπουργείου Ανάπτυξης σχέδια για το πώς θα αντιμετωπίσουμε και περιπτώσεις κρίσεως και έκτακτα γεγονότα. Έχει ενισχυθεί σε πάρα πολύ μεγάλο βαθμό το αναξιόπιστο σύστημα ηλεκτροδότησης του Λεκανοπεδίου για πάρα πολλά χρόνια. Μέσα σε τρεις μήνες καταφέραμε ό,τι δεν έγινε κατορθωτό για τρία χρόνια που αποπειρώνταν να δημιουργήσουν τα κέντρα διανομής Κορυδαλλού και Αργυρούπολης, όπως πολύ καλά ξέρετε.
      Από εκεί και πέρα έχουν προχωρήσει και οι διασυνδέσεις και με αυτά τα κέντρα διανομής ολοκληρώνονται αυτό το χρονικό διάστημα και η αξιοπιστία του συστήματος στο Λεκανοπέδιο θα είναι τέτοια που θα διασφαλίσει την ομαλότατη ηλεκτροδότηση της περιοχής αυτής όπου θα εκτελούνται οι Ολυμπιακοί Αγώνες, όπως επίσης και για τις ολυμπιακές πόλεις.  Για το Ηράκλειο στην Κρήτη που αντιμετωπίσαμε κάποιο πρόβλημα, και αυτό το πρόβλημα έχει επιλυθεί με ένα διαφορετικό τρόπο, αφού δεν μας επιτρεπόταν να εγκαταστήσουμε μία μονάδα στα Χανιά. Έχουμε επισπεύσει τον Αθερινόλακκο ο οποίος θα μας δώσει 45 MW για την περίοδο των Ολυμπιακών Αγώνων. Αλλά επιπλέον έχουμε εγκαταστήσει και μικρά ηλεκτροπαραγωγά ζεύγη, για να καλύψουμε ακριβώς κάτι παραπάνω από την αιχμή της ζήτησης και για την Κρήτη. 
      Επομένως δεν πρέπει να υπάρχει καμία ανησυχία. Ίσως πρόβλημα να αντιμετωπίσουμε το 2005 αλλά για το 2004 με τις συντονισμένες προσπάθειες της Κυβέρνησης είναι πλήρως λυμένο το πρόβλημα της επάρκειας ισχύος και εφεδρίας για τη διάρκεια της τέλεσης των Ολυμπιακών Αγώνων και πιστεύω ότι και η αξιοπιστία του συστήματος είναι σε τέτοιο βαθμό που δεν θα μας προδώσει σε οποιοδήποτε καιρικό φαινόμενο και αν αντιμετωπίσουμε απ΄ αυτά που γράφονται ότι πιθανόν να συμβούν αυτό το καλοκαίρι.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Εισερχόμαστε στη συζήτηση του δευτέρου κύκλου των επικαίρων ερωτήσεων.
      Πρώτη είναι η με αριθμό 199/15.6.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λάμπρου Παπαδήμα προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, σχετικώς με τον αποκλεισμό της Περιφέρειας Στερεάς Ελλάδας από τις χρηματοδοτήσεις του «Στόχου 1» κατά την περίοδο 2007-2013. 
      Η επίκαιρη ερώτηση του κυρίου συναδέλφου έχει ως εξής:
      «Οι φορείς της Αυτοδιοίκησης, οι παραγωγικές τάξεις και γενικότερα ο λαός της Στερεάς Ελλάδας είναι ανάστατοι από τον επιχειρούμενο αποκλεισμό της Περιφέρειας από τις χρηματοδοτήσεις του «Στόχου 1» κατά την περίοδο 2007-2013 με το αιτιολογικό ότι το ΑΕΠ/κάτοικο της Περιφέρειας υπερβαίνει πλέον, σύμφωνα με την EUROSTAT, το 75% του μέσου όρου της Ε.Ε.. Έτσι, λοιπόν, μια μειονεκτούσα Περιφέρεια της χώρας μας –και της Ε.Ε.- αναγορεύεται πλέον σε ευημερούσα εξαιτίας δύο απαράδεκτων στατιστικών στρεβλώσεων 1) της υπερσυγκέντρωσης βιομηχανικής δραστηριότητας στα Οινόφυτα από την οποία ενώ επωφελείται σχεδόν αποκλειστικά η Αττική, το όφελος πιστώνεται στη Στερεά Ελλάδα, 2) της λεγόμενης «στατιστικής σύγκλισης» που προέκυψε από την είσοδο στην Ε.Ε., λόγω διεύρυνσης Περιφερειών με ακόμη χαμηλότερο ΑΕΠ/κάτοικο.
      Είναι φανερό ότι τα κριτήρια αυτά τα οποία είχαν περιληφθεί στους Κοινοτικούς Κανονισμούς το 1988 δεν μπορούν να αποδώσουν τη σύγχρονη πραγματικότητα και να αντικατοπτρίσουν την αληθινή αναπτυξιακή κατάσταση της Περιφέρειας. Ούτε είναι δεδομένα και αμετάβλητα στο διηνεκές. Τίποτα δεν απαγορεύει την αλλαγή τους και την αναγκαία προσαρμογή τους στη σύγχρονη πραγματικότητα με τους νέους κανονισμούς που προτείνει η Ευρωπαϊκή ΄Ενωση.
      Ερωτάται ο κύριος Υπουργός:
      Έχει αντιδράσει μέχρι σήμερα και με ποιον συγκεκριμένο τρόπο, στις προθέσεις της Ε. Επιτροπής να εξαιρέσει την Περιφέρεια Στερεάς Ελλάδας από τον κατάλογο των λιγότερο ανεπτυγμένων περιφερειών της Ε.Ε.;
      Σε ποιες συγκεκριμένες ενέργειες θα προβούν για την αντιμετώπιση της κατάφωρης αυτής αδικίας αλλά και της απώλειας πόρων συνολικά για τη χώρα;»
      Ο Υφυπουργός κ. Φώλιας έχει το λόγο για τρία λεπτά.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κυρίες και κύριοι συνάδελφοι, ο προσδιορισμός της μορφής του περιεχομένου και του ύψους χρηματοδότησης της πολιτικής συνοχής της Ευρωπαϊκής Ένωσης για την τέταρτη προγραμματική περίοδο 2007-2013, αποτελεί μία σύνθετη και μακροχρόνια διαδικασία διαπραγματεύσεως.
      Η διαδικασία αυτή έχει χρονικό ορίζοντα το 2006 όπου θα αποφασιστεί από το Συμβούλιο Κορυφής το ύψος των πόρων και η κατανομή τους. 
      Η Ευρωπαϊκή Επιτροπή έχει καταθέσει ήδη μια ολοκληρωμένη πρόταση για την πολιτική της συνοχής στη νέα περίοδο, αυτό που λέμε Δ΄ Κοινοτικό Πλαίσιο Στήριξης, λαμβάνοντας υπόψη τις ανάγκες τόσο των παλαιών, όσο και των νέων μελών της Ευρωπαϊκής Ένωσης. Είναι πρόταση που δημοσιεύτηκε στις 28 Φεβρουαρίου 2004 στην Γ’ Έκθεση για τη Συνοχή και τις Δημοσιονομικές Προοπτικές. Η πρόταση αυτή περιλαμβάνει πλαίσιο πολιτικής και γενικά κριτήρια κατανομής των πόρων. 
      Σύμφωνα μ’ αυτά τα κριτήρια και τις εκτιμήσεις της EUROSTAT, η επίμαχη περιφέρεια που όλους μας ενδιαφέρει, της Στερεάς Ελλάδας, ενδέχεται να καταταχθεί σ’εκείνες τις περιφέρειες που θα ωφεληθούν από τις ειδικές μεταβατικές ρυθμίσεις οι οποίες θα επιτρέψουν στις περιφέρειες αυτές να ολοκληρώσουν τη διαδικασία ανάπτυξης. Η στήριξη αυτή περιλαμβάνεται σε μια κοινοτική προτεραιότητα που λέγεται Περιφερειακή Ανταγωνιστικότητα και απασχόληση. Για υψηλό επίπεδο ενίσχυσης σε μια μεταβατική βάση, σύμφωνα με το κεκτημένο, αναφέρεται και η Ευρωπαϊκή Επιτροπή στην πρότασή της. 
      Πάγια θέση της Ελλάδας, ήταν και παραμένει η κατοχύρωση των διαρθρωτικών πόρων μέχρι να επιτευχθεί η πραγματική και όχι η στατιστική σύγκλιση. Επιδίωξη της χώρας μας είναι να μην εξαιρεθεί καμία ελληνική περιφέρεια από την κοινοτική χρηματοδότηση. Για το λόγο αυτό, η Ελλάδα συμμετέχει  και διατυπώνει απόψεις σε όλα τα ευρωπαϊκά φόρα καθώς επίσης και στις επιτροπές αλλά και μέσα από τις ομάδες πίεσης, υποστηρίζοντας την ανάγκη ουσιαστικής χρηματοδότησης των περιφερειών κατά τη νέα προγραμματική περίοδο. 
      Παράλληλα στην ομάδα πίεσης που έχει συσταθεί από ευρωπαϊκές περιφέρειες με ανάλογη πορεία ανάπτυξης με την περιφέρεια της Στερεάς Ελλάδας -και αυτές οι περιφέρειες ανήκουν στην Ισπανία, στην Αυστρία στην Πορτογαλία και στη Φινλανδία- υποστηρίζεται η διατήρηση του κεκτημένου ενίσχυσης των περιφερειών με μεταβατική στήριξη που ισχύει στην τρέχουσα περίοδο. 
      Τέλος η ουσιαστική ενίσχυση των περιφερειών μεταβατικής στήριξης όπως τις αποκαλούμε, αποτελεί σημαντική επιλογή της χώρας μας αλλά και της παρούσης Κυβερνήσεως όπως ο ομιλών είχε την ευκαιρία να τονίσει σε παρέμβασή του στο Γ΄ φόρουμ για τη συνοχή της Ευρωπαϊκής Επιτροπής, που πραγματοποιήθηκε στις 10 και 11 Μαΐου στις Βρυξέλλες.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ: Ευχαριστώ, κύριε Πρόεδρε.
      Ο κύριος Υπουργός με την τοποθέτησή του επιβεβαίωσε τις ανησυχίες μου ότι η Περιφέρεια Στερεάς Ελλάδας, τελικά θα μείνει εκτός χρηματοδότησης. Η ένταξή της όπως είπατε, μέσα στις μεταβατικές ρυθμίσεις, δεν θα είναι του τύπου των χρηματοδοτήσεων που ισχύουν σήμερα για περιφέρειες που έχουν ξεπεράσει το 75% του μέσου όρου της Ευρωπαϊκής Ένωσης, ΑΕΠ κατά κεφαλήν κατοίκου αυτών των περιφερειών. Θα είναι λιγότερες οι χρηματοδοτήσεις  με το αιτιολογικό ότι ακόμη και αν δεν υπήρχε η διεύρυνση της Ευρωπαϊκής Ένωσης και δεν προέκυπτε αυτή η στατιστική αλλοίωση, η Περιφέρεια Στερεάς Ελλάδας θα ήταν πάνω από το 75%.
      Όμως, εκείνο που δεν έχει γίνει αντιληπτό από τους Ευρωπαίους -και εγώ θα είχα απαίτηση από τη δική μας Κυβέρνηση να τους δώσει να το καταλάβουν- είναι ότι υπάρχει μια στατιστική στρέβλωση. Τα Οινόφυτα βρίσκονται μέσα στη δική μας περιφέρεια. Τα Οινόφυτα φιλοξενούν βιομηχανική περιοχή της Αττικής. Επωφελείται η Αττική κατά 100% και πιστώνεται η ωφέλεια στη διπλανή περιφέρεια, στην Περιφέρεια Στερεάς Ελλάδας. Και είναι μια περιφέρεια που υποφέρει από ανεργία σχεδόν στο σύνολό της. Είναι ένα  χαρακτηριστικό παράδειγμα ενδοπεριφερειακής ανισότητας. Φαίνεται μια περιφέρεια από ένα κομμάτι της, μια ούτε καν επαρχία ενός νομού, που έχει ένα τεράστιο εισόδημα και οι άλλες επαρχίες υστερούν.
      Εγώ, κύριε Υπουργέ, θα ήθελα να εξαντλήσετε κάθε δυνατότητα. Μάλιστα, από τη στιγμή που θα ξεκινήσουν οι διαπραγματεύσεις και οι συζητήσεις για τη σύνταξη των νέων κανονισμών οι οποίοι τελικά θα ψηφισθούν από το Συμβούλιο και το Ευρωπαϊκό Κοινοβούλιο, θα έχετε τη δυνατότητα να προσπαθήσετε ώστε να αλλάξουν τα κριτήρια και να μπορέσουμε να ξεφύγουμε από τη λογική ότι κριτήριο ανάπτυξης μιας περιφέρειας είναι το ΑΕΠ ανά κάτοικο, διότι όπως και η δική μας περιοχή εγώ πιστεύω ότι υπάρχουν και άλλες περιφέρειες μέσα στην Ελλάδα, αλλά και στην Ευρωπαϊκή Ένωση που έχουν το ίδιο πρόβλημα. 
      Παράλληλα, και εκτός από αυτό, σε αυτό το διάστημα θα υπάρχει η δυνατότητα παράλληλων διαπραγματεύσεων οι οποίες θα διεξαχθούν μεταξύ των χωρών για διάφορα σοβαρότατα άλλα θέματα της Ευρωπαϊκής Ένωσης όπου ουσιαστικά μέσα σε αυτό το «παζάρι» θα υπάρχει και ένα χρηματοδοτικό αντίκρισμα. Αυτό έχει γίνει στο παρελθόν κατά κόρον.
      Βέβαια, τόσα χρόνια δεν ήταν το δικό σας κόμμα στην Κυβέρνηση και ασφαλώς λείπει η εμπειρία όσον αφορά στα θέματα των διαπραγματεύσεων. Θεωρώ όμως ότι είσθε ένας ικανότατος πολιτικός και θα μπορέσετε να χειρισθείτε σωστά αυτό το θέμα, βάζοντάς το στη σωστή του διάσταση ώστε να ξεφύγουμε από την ελεημοσύνη των μεταβατικών ρυθμίσεων που, όπως τόνισα, είναι ψίχουλα για την Περιφέρεια της Στερεάς Ελλάδας με το αιτιολογικό ότι έτσι και αλλιώς θα ήταν πάνω από το 75%. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, το λόγο έχει ο κύριος Υπουργός.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ. 
      Χαίρομαι ιδιαίτερα που ανακαλύπτετε έστω και τώρα ότι υπάρχει πρόβλημα σ΄ αυτήν την περιφέρεια και χαίρομαι που ζητάτε από εμάς, από την παρούσα Κυβέρνηση, να το λύσουμε. Να είσθε βέβαιοι ότι θα το αντιμετωπίσουμε με μεγαλύτερη αποτελεσματικότητα ή, αν θέλετε, με μεγαλύτερη προσήλωση απ’ ό,τι στο παρελθόν. 
      Είναι αλήθεια ότι η Στερεά Ελλάδα δεν εντάσσεται …
      ΛΑΜΠΡΟΣ ΠΑΠΑΔΗΜΑΣ: …εμείς προεκλογικά είπαμε…(δεν ακούσθηκε)
      ΠΡΟΕΔΡΕΥΩΝ (Σωτήρης Χατζηγάκης): Κύριε Παπαδήμα, σας παρακαλώ πολύ! Δεν ακούγεστε. Συνεχίστε, κύριε Υπουργέ.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Παπαδήμα, σας παρακολούθησα με ευλάβεια και επομένως δικαιούμαι ισότιμη αντιμετώπιση. 
      Υπάρχει πράγματι ένα πρόβλημα.  Δεν είναι στατιστική η αύξηση του κατά κεφαλήν εισοδήματος της Στερεάς Ελλάδας, αλλά αποτέλεσμα στρέβλωσης. Αυτό σημαίνει ότι δεν οφείλεται στο γεγονός ότι μπήκαν δέκα φτωχότερες χώρες στην παρέα μας και ανέβηκε το κατά κεφαλήν εισόδημα, αλλά ότι μέσα στη Στερεά Ελλάδα υπάρχει η Βοιωτία η οποία το 2002 είχε 151% κατά κεφαλήν εισόδημα ενώ η Εύβοια, η Ευρυτανία, η Φθιώτιδα και η Φωκίδα κινούνται μεταξύ 63% και 84%. Είναι σαφές ότι υπάρχει μια στρεβλή κατάσταση. Εκείνο όμως το οποίο μπορώ να σας πω είναι ότι υπάρχουν και άλλες περιοχές τόσο στην Ελλάδα όσο και σε άλλες χώρες μέλη της Ευρωπαϊκής Ένωσης που έχουν το ίδιο πρόβλημα. Έτσι, λοιπόν, προσπαθούμε να κάνουμε συμμαχίες για να μπορέσουμε να διαπραγματευτούμε.
      Μάλιστα, για να είμαστε πρακτικοί, αποτελεσματικοί και δίκαιοι με αντικειμενικό τρόπο, ξεκινάμε στο Υπουργείο μας μία προσπάθεια για να δούμε αν θα μπορούσε η χωροταξία που περιλαμβάνει το κομμάτι της Βοιωτίας, τα Οινόφυτα, τη βιομηχανική περιοχή η οποία παράγει όλον αυτόν τον πλούτο ο οποίος αλλού πηγαίνει και αλλού μετριέται, αλλού πιστώνεται και αλλού χρεώνεται εάν, λοιπόν, θα μπορούσε η περιοχή των Οινοφύτων σαν οικονομικό μέγεθος, σαν παραγωγή ακαθάριστου προϊόντος να πιστωθεί στην Αττική και όχι στη Στερεά Ελλάδα. Εάν κάτι τέτοιο γίνει εφικτό και αν το καταφέρουμε, να είστε βέβαιος ότι τα πράγματα θα μπουν στη θέση τους ασυζητητί. Προς αυτήν την κατεύθυνση κινούμεθα και αν πετύχουμε κάτι τέτοιο, να είσθε βέβαιος ότι θα ενημερωθείτε. Τουλάχιστον, αφήστε μας να νοιαζόμαστε τόσο όσο και εσείς για την προοπτική αυτού του τόπου.
      Άλλωστε, εκείνο που μας ενδιαφέρει δεν είναι απλά η σύγκλιση της Ελλάδας σε σχέση με τις άλλες χώρες μέλη. Μας ενδιαφέρει ιδιαίτερα και η σύγκλιση των περιφερειών μεταξύ τους στην Ελλάδα, αλλά συνάμα και η σύγκλιση των νομαρχιών μέσα στις ίδιες περιφέρειες. Προς αυτήν την κατεύθυνση θα κινηθούμε και μέσα από την αναμόρφωση και την αναδιάταξη των στόχων και των κατευθύνσεων του Γ΄ Κοινοτικού Πλαισίου Στήριξης και βέβαια στη διαπραγμάτευση του τετάρτου. 
      ΠΡΟΕΔΡΕΥΩΝ (Σωτήριος Χατζηγάκης): Ευχαριστούμε, κύριε Υπουργέ.
      Η με αριθμό 204/15-6-2004 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικώς με την καταβολή των αποζημιώσεων στους πατατοπαραγωγούς του Δήμου Μεσαπίων Εύβοιας διαγράφεται λόγω κωλύματος του ερωτώμενου Υπουργού.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήριος Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 3/6.5.2004 επερώτηση των Βουλευτών του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη, κυρίων Αθανασίου Λεβέντη, Αλεξάνδρου Αλαβάνου, Ιωάννη Δραγασάκη, Φώτη Κουβέλη και Νίκου Κωνσταντόπουλου προς τους Υπουργούς Περιβάλλοντος, Χωροταξίας και Δημοσίων Έργων, Ανάπτυξης, Αγροτικής Ανάπτυξης και Τροφίμων, σχετικώς με τα θέματα που αφορούν στο περιβάλλον και την ποιότητα ζωής. 
      Στη συζήτηση της σημερινής επερώτησης Κοινοβουλευτικός Εκπρόσωπος από το ΠΑΣΟΚ ορίζεται ο Βουλευτής κ. Πάγκαλος. 
      Η πρώτη υπογράφουσα την επερώτηση κ. Ασημίνα Ξηροτύρη-Αικατερινάρη έχει το λόγο για δεκαπέντε λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Περάσαμε δύο εκλογικές αναμετρήσεις, στις οποίες λογικά θα έπρεπε να αναδειχτούν όλα τα μεγάλα προβλήματα και της χώρας, αλλά και της Ευρωπαϊκής Ένωσης. Θεωρώ ότι υπάρχει κοινή αποδοχή ότι για το περιβάλλον αντιμετωπίζουμε πολύ σημαντικά προβλήματα. Όμως αυτό απουσίαζε και από τις δύο εκλογικές αναμετρήσεις.
      Ο Συνασπισμός προσπάθησε να θέσει το θέμα προβάλλοντας τα περιβαλλοντικά ζητήματα και κάνοντας συγκεκριμένες προτάσεις. Δυστυχώς έμεινε μόνος και το θέμα του περιβάλλοντος έμεινε στα αζήτητα. Θα έλεγε κανείς ότι όλοι στα λόγια δέχονται ότι η προστασία του περιβάλλοντος είναι ένας από τους τρεις πυλώνες της πολιτικής μαζί με την κοινωνία και την οικονομία. Τα κόμματα όμως αρνούνται να εντάξουν το θέμα αυτό στη συζήτησή τους και τελικά και στην πολιτική τους. 
      Παρ΄όλο που η Ευρωπαϊκή Ένωση με τη φιλελεύθερη στροφή της φαίνεται να επιλέγει ως προτεραιότητα από τους τρεις αυτούς πυλώνες την οικονομία, παράδειγμα η εντατικοποίηση στις ιδιωτικοποιήσεις δημόσιων αγαθών, οι υποχωρήσεις για την εισαγωγή των μεταλλαγμένων και άλλα, εν τούτοις επιμένει στην απόφασή της -και εμείς αυτό θέλουμε να το αξιοποιήσουμε- να συνυπολογίζεται η προστασία του περιβάλλοντος σε όλες τις τομεακές πολιτικές και δράσεις. Περιπλέκονται έτσι –και σωστά κατά την άποψή μας- οι δράσεις για τις μεταφορές, την ενέργεια, τη γεωργία και οδηγούν στην ανάγκη μιας συντονισμένης προσπάθειας για μία βιώσιμη, αειφόρο ανάπτυξη. Ένας λόγος γι’ αυτό είναι ίσως που στη χώρα μας αυτοί που ασκούν κυβερνητική πολιτική συνεχίζουν να κρύβονται πίσω από τη διαδικασία μεγέθυνσης των δεικτών για την ανάπτυξη και να αφήνουν εκτός και έτσι να επιδεινώνονται αντί να βελτιώνονται οι κοινωνικές και περιβαλλοντικές συνθήκες.
      Με την ερώτησή μας αυτή θέλουμε να επισημάνουμε και πάλι, ότι είναι αδιαμφισβήτητο το γεγονός ότι τα προβλήματα που αφορούν το περιβάλλον και την ποιότητα ζωής των πολιτών στη χώρα μας έχουν διογκωθεί και δυστυχώς δεν διακρίνεται και από τη νέα Κυβέρνηση κάποιο σχέδιο αντιμετώπισής τους με τρόπο συστηματικό. Είναι εμφανής η απουσία του εθνικού σχεδίου δράσης γι’ αυτό που έχει οριστεί ως αειφόρος ανάπτυξη, η οποία θα στηρίζεται ισότιμα στους τρεις πυλώνες, στην οικονομία, στην κοινωνία και στην προστασία του περιβάλλοντος. 
      Γίνονται όλο και μη αναστρέψιμες έως τραγικές οι συνέπειες στη χώρα μας από την έλλειψη ενός ολοκληρωμένου χωροταξικού σχεδιασμού και Εθνικού Κτηματολογίου, που θα συνδιαμορφώνουν και θα επιβάλουν εν τέλει τις χρήσεις γης όπως και ένα βιώσιμο πολεοδομικό σχεδιασμό και θα δημιουργούν συνθήκες και προϋποθέσεις ισόρροπης και αειφόρου ανάπτυξης με σωστή αξιοποίηση των εθνικών και κοινοτικών πόρων. 
      Αποτέλεσμα των μεγάλων αυτών ελλείψεων και των θεσμικών αδυναμιών είναι να υστερεί η χώρα σε πολλούς και κρίσιμους τομείς, όπως: Όσον αφορά το μεγάλο θέμα της ατμοσφαιρικής ρύπανσης σε συνδυασμό και με τις πολιτικές για την ενέργεια.  Γνωρίζετε ότι αδιάψευστα στοιχεία, αποτελέσματα μακροχρόνιων συστηματικών μελετών έρχονται να τεκμηριώσουν ότι η ατμόσφαιρα στον πλανήτη μας βρίσκεται σε κρίση και ότι υπάρχει σε εξέλιξη μία αλλαγή κλίματος.
      Οι συνέπειες αυτής της κλιματικής μεταβολής δυστυχώς θα είναι τεράστιες και δεν θα αφήσουν ανεπηρέαστη καμία οικονομία, ούτε τις ισχυρές ούτε τις μικρές οικονομίες και βέβαια κανένα οικοσύστημα του πλανήτη μας. Μικρές ενδείξεις για το τι μέλλεται να συμβεί τις βίωσε  η Κεντρική Ευρώπη με τις τελευταίες σοβαρές πλημμύρες και καταιγίδες που έπληξαν πραγματικά και ηθικά και οικονομικά τις χώρες. Αναγνωρίζοντας τους κινδύνους από την κλιματική αυτή αλλαγή τελικά η παγκόσμια κοινότητα, εκτός των Ηνωμένων Πολιτειών και της Ρωσίας, η οποία τώρα υποχωρεί και αλλάζει στάση, υιοθέτησε το Πρωτόκολλο του Κιότο. 
      Όσον αφορά τη χώρα μας όπως είχαμε τονίσει κατά τη συζήτηση της κύρωσης του Πρωτοκόλλου του Κιότο οι καθυστερήσεις από την εφαρμογή των μέτρων που αναγγέλθηκαν από το 1988 καθιστούν σχεδόν –και το γνωρίζετε καλά, κύριε Υπουργέ, αυτό- ανέφικτη την επιτυχία του στόχου της περιορισμένης αύξησης των εκπομπών ρύπων μέχρι το ποσοστό 25% έως το 2010. 
      Πιο συγκεκριμένα ως προς το σενάριο του εθνικού προγράμματος για τις κλιματικές αλλαγές το σχέδιο δράσης το οποίο είχε καταθέσει το ΥΠΕΧΩΔΕ και τις ενέργειες των συναρμόδιων φορέων τα πράγματα δεν είναι ευχάριστα. 
      Στο ΥΠΕΧΩΔΕ στην Ελλάδα ο γενικός εκσυγχρονισμός συνοδεύεται με την αδιαφορία για την εξοικονόμηση ενέργειας. Οδηγηθήκαμε έτσι σε υπέρμετρες καταναλώσεις στον τομέα των κτιρίων και των υπηρεσιών. Προέκυψε για τη χώρα μας επιτακτικά η ανάγκη ενός ενεργειακού βιοκλιματικού σχεδιασμού και της εφαρμογής του. Παρ΄όλα αυτά, παρ΄όλα τα κάποια βήματα που έγιναν με το σχέδιο δράσης «Ενέργεια 2001» και κάποιες μικρές αλλαγές στο γενικό οικοδομικό κανονισμό τα πράγματα παραμένουν στάσιμα. Καθυστερεί υπερβολικά η αντικατάσταση του Οργανισμού Θερμομόνωσης από τον Κανονισμό για την ορθολογική χρήση και εξοικονόμηση ενέργειας και πολλά άλλα θέματα για το πολύ σημαντικό θέμα της κατανάλωσης της ενέργειας στα κτίρια. 
      Είναι γνωστό ότι προβλέπεται να επιβληθεί περιβαλλοντικός φόρος, ο φόρος του διοξειδίου του άνθρακα και ότι γι’ αυτό θα πρέπει να εκσυγχρονιστούν τεχνολογικά όχι μόνο οι λίγες μεγάλες βιομηχανίες, αλλά οι πολλές μικρές μικρομεσαίες επιχειρήσεις που αντιμετωπίζουν πολλαπλά προβλήματα, και στηρίζουν την εθνική οικονομία. Αλλά για να προκύψει αυτός ο εκσυγχρονισμός και να αντέξουν και σε έναν περιβαλλοντικό φόρο θα πρέπει να ληφθούν πράγματι ουσιαστικά μέτρα και να ληφθούν και μέτρα που θα στηρίξουν αυτές τις επιχειρήσεις. 
      Τεράστια είναι η ευθύνη του ΥΠΕΧΩΔΕ αλλά και άλλων συναρμόδιων Υπουργείων για μια πολιτική στις μεταφορές που καθιστά κυρίαρχες τις οδικές μεταφορές και τα ΙΧ και που δεν προώθησε έγκαιρα τις μαζικές μεταφορές και το σιδηρόδρομο. 
      Για το Υπουργείο Ανάπτυξης το μεγαλύτερο πρόβλημα είναι οι σταθμοί παραγωγής ηλεκτρικής ενέργειας. Σε προηγούμενα σενάρια για τον ίδιο σκοπό είχε ανακοινωθεί ότι αν σταματούσαμε και από εδώ και πέρα την ενέργεια την παίρναμε από τις ανανεώσιμες πηγές δεν θα μπορούσαμε ούτε έτσι να φτάσουμε στο προσδοκώμενο ποσοστό του 25% μέχρι το 2010. 
      Η συμβατική υποχρέωση από την άλλη πλευρά της χώρας μας από το πρωτόκολλο και την κοινοτική οδηγία 2001 να παράγει το 20,1% της ηλεκτρικής ενέργειας από τις ανανεώσιμες πηγές ενέργειας μέχρι το 2010 δείχνει άπιαστο όνειρο. Είναι σαφές ότι από το ποσοστό διείσδυσης των ανανεώσιμων πηγών ενέργειας που βρισκόμαστε σήμερα δηλαδή το 8,5% περίπου, μέχρι το 20,1% το 2010 υπάρχει ένας μακρύς και δύσκολος δρόμος και δυστυχώς δεν θα καταφέρουμε αυτό το στόχο. 
      Ο ενεργειακός τομέας για να ανανεωθεί πρέπει να στηριχθεί από το δημόσιο. Δεν περιμένουμε θαύματα, όπως δεν έγιναν και οι καθυστερήσεις είναι τραγικές, από την απελευθέρωση της αγοράς ενέργειας, ιδιαίτερα γι’ αυτά που αφορούν το περιβάλλον. Καθυστερήσεις όπως στην εξυπηρέτηση των αιολικών πάρκων σε περιοχές υψηλού αιολικού δυναμικού από τα υπάρχοντα δίκτυα της ΔΕΗ. Καθυστερήσεις όσον αφορά τη διείσδυση του φυσικού αερίου, τη μη αξιοποίηση της γεωθερμίας όπως και η δυστοκία των επενδύσεων του ιδιωτικού τομέα αποτελούν τα κρίσιμα προβλήματα στον τομέα του Υπουργείου Ανάπτυξης. 
      Βέβαια, το περιβόητο Γ΄ Κοινοτικό Πλαίσιο Στήριξης, το οποίο θα ήταν μια ευκαιρία για να αξιοποιηθεί σημαντικό δυναμικό της χώρας, αφού τα προγράμματα ανάπτυξης των ΑΠΕ είναι επιλέξιμα, τελικά δεν έχει προχωρήσει και οδηγούμαστε στην απώλεια οικονομικών πόρων.
      Είναι γεγονός ότι η Κυβέρνηση και το Υπουργείο Ανάπτυξης στο διογκούμενο πρόβλημα στις τιμές καυσίμων δεν έκανε τίποτα ουσιαστικό. Η πρότασή της για μείωση του ειδικού φόρου κατανάλωσης περιέχει πολλές αντιφάσεις, αφού απώτερος στόχος όλων μας –και ιδιαίτερα της Ευρωπαϊκής Ένωσης- είναι να δημιουργηθούν συνθήκες που να μειώνουν την κατανάλωση πετρελαιοειδών και να στρέψουν σε πιο φιλικές προς το περιβάλλον εναλλακτικές μορφές ενέργειας. Πρέπει, λοιπόν, πέρα από τα βραχυπρόθεσμα μέτρα, που σκοπεύουν στον περιορισμό της κερδοσκοπίας σε μια περίοδο ενεργειακής κρίσης, η χώρα μας να πάρει ουσιαστικά μέτρα και επιτέλους μακροπρόθεσμα για να απεξαρτηθεί από το πετρέλαιο.
      Έτσι, τα πράγματα δεν πάνε καθόλου καλά. Δεν πάνε καθόλου καλά, και θα επιβαρύνουμε ακόμη περισσότερο την κατάσταση. Η χώρα μας ενεργειακά είναι κατά 36% περισσότερο σπάταλη από το μέσο ευρωπαϊκό όρο. Δεν υπάρχει καμία πολιτική –το αντίθετο συμβαίνει- για τη μείωση των ΙΧ και την ενίσχυση των μαζικών μέσων μεταφοράς.
      Στο Υπουργείο Γεωργίας ένα κρίσιμο πρόβλημα –που δεν αφορά μόνο το Υπουργείο Γεωργίας- είναι η διαχείριση και πολύ περισσότερο η διάσωση και η αναδάσωση των δασών και των δασικών εκτάσεων. Όμως, κυρίες και κύριοι συνάδελφοι, το πρόβλημα οξύνεται πολύ περισσότερο μετά τον πρόσφατο δασοκτόνο νόμο.
      Είναι επίσης πολύ σοβαρό το ζήτημα της αξιοποίησης της βιομάζας της χώρας μας, μιας ανεξάντλητης πηγής ενέργειας, που βαφτίζεται «πράσινη ενέργεια» και αποτελεί το σημαντικότερο υποκατάστατο των ορυκτών καυσίμων για τις αναπτυγμένες χώρας. Και εδώ υπάρχουν υποχρεώσεις από την αντίστοιχη κοινοτική οδηγία και εδώ υπάρχουν τεράστιες καθυστερήσεις όσον αφορά την υλοποίηση αυτών των υποχρεώσεων, όταν ο αγροτικός τομέας της χώρας μας έχει τεράστια ανάγκη απ΄ αυτήν την πρόοδο της αξιοποίησης της βιομάζας και των βιοκαυσίμων.
      Η κατάσταση, λοιπόν, εξαιτίας όλων αυτών των πραγμάτων, για την ατμόσφαιρα, για το περιβάλλον δεν βελτιώνεται. Το Εθνικό Αστεροσκοπείο μας δείχνει με τις μετρήσεις του ότι βρισκόμαστε ήδη στο 23,4% της αύξησης των ρύπων και θα φτάσουμε στο 36% το 2010. Αξίζει να σημειωθεί ότι η Ελλάδα είναι μία από τις χώρες της Κοινότητας που δεν έχουν καταθέσει ακόμη σχέδιο εμπορίας ρύπων, το οποίο θα ενημερώνει για τα θέματα των ρύπων και το οποίο είχε υποχρέωση να καταθέσει η χώρα μας μέχρι τον Ιούνιο του 2004.
      Όσον αφορά τη σταδιακή εισαγωγή των μεταλλαγμένων, μια μεγάλη απειλή πλανάται στην Ελλάδα και την Ευρώπη, αλλά και σε ολόκληρο τον πλανήτη, από την παραγωγή και χρήση των γενετικά τροποποιημένων προϊόντων. Η δήθεν ανακούφιση του πλανήτη από τη φτώχεια και η μικρότερη επιβάρυνση του περιβάλλοντος από τη μείωση των φυτοφαρμάκων και την εξοικονόμηση νερού αποτελούν δύο μύθους που έχουν καλλιεργήσει οι πολυεθνικές εταιρείες των γενετικά τροποποιημένων σπόρων και συνιστούν το οπλοστάσιο της βιοτεχνολογίας. Και η φτώχεια αυξήθηκε, αλλά και οι επιδράσεις στο περιβάλλον θα είναι τεράστιες, ιδιαίτερα για τη δική μας χώρα και για τις μεσογειακές χώρες του νότου, από την εισαγωγή των μεταλλαγμένων προϊόντων, αλλά κυρίως των μεταλλαγμένων σπόρων. Οι επιδράσεις στο περιβάλλον και στην αγροτική μας οικονομία θα είναι τεράστιες.
      Αυτήν τη στιγμή καλούμαστε να αντεπεξέλθουμε ως χώρα στον έλεγχο των προϊόντων με πρόσμιξη τροποποιημένων μέχρι 9%, που αναγκάστηκε, υποχωρώντας στις πιέσεις των Ηνωμένων Πολιτειών να αποδεχθεί η Ευρωπαϊκή Ένωση. Εμείς είμαστε αντίθετοι μ’ αυτήν την απόφαση το μέτρο, είμαστε αντίθετοι μ΄ αυτήν την υποχώρηση, παρ΄όλα αυτά είναι γεγονός και θα πρέπει η χώρα μας να δημιουργήσει πράγματι συνθήκες ασφάλειας για τα τρόφιμα τα οποία θα επιλέγουν οι Έλληνες καταναλωτές.
      Θα πρέπει να ελέγχονται αυτά τα προϊόντα, θα πρέπει να είναι σε διακριτή θέση ούτως ώστε ο ΄Ελληνας καταναλωτής μέσα από την ενημέρωση που έχουν αναλάβει οικολογικές οργανώσεις και οι κινήσεις πολιτών να απορρίψει αυτά τα προϊόντα ώστε να καταντήσουν μη ανταγωνιστικά και να εκλείψουν από την οικονομία. ΄Ομως, τελικά το σύστημα ελέγχου δεν είναι οργανωμένο και στελεχωμένο και ενισχυμένο με οικονομικούς πόρους για να αντεπεξέλθει σ’ αυτούς τους σύνθετους ελέγχους.
      ΄Οσον αφορά στα θέματα των ιδιωτικοποιήσεων δημοσίων αγαθών και περιοχών φυσικού κάλους και προστασίας και την αλόγιστη χρήση τους με το πρόσχημα της αξιοποίησής τους, παρακολουθήσαμε συνταρακτικά γεγονότα και αποκαλύψεις στην προηγούμενη Βουλή με τη δήθεν αξιοποίηση των δημόσιων περιουσιακών στοιχείων από την ΕΤΑ ΑΕ.  Σήμερα βρισκόμαστε μπροστά σε ένα κύκλο καταγγελιών γι’ αυτές τις συμβάσεις παραχώρησης. Η νέα Κυβέρνηση έχει προσθέσει στην ΕΤΑ ΑΕ την έννοια «περιβάλλον». Παρ’ όλα αυτά δεν σώζεται έτσι η κατάσταση. Θα πρέπει με ειλικρίνεια και με γενναιότητα να τοποθετηθείτε πάνω σ’ αυτό το θέμα. Τι θα κάνετε τελικά γι’ αυτήν την αστείρευτη πηγή φυσικού κάλους και περιβάλλοντος που έχει η χώρα μας από τα δημόσια αγαθά της, από τα τουριστικά της ακίνητα, από τους μεγάλους φυσικούς και τουριστικούς πόρους; Θα καταργήσετε την ΕΤΑ Α.Ε.;
      Στα θέματα του χωροταξικού και του πολεοδομικού σχεδιασμού η υπόθεση προχωρά με βήματα αιώνων. Πρέπει να μας πείτε πώς επιτέλους θα προχωρήσετε και το εθνικό χωροταξικό σχέδιο και τα πολεοδομικά σχέδια και πώς θα ξεμπλοκάρετε τα πράγματα στο Εθνικό Κτηματολόγιο. Πώς επιτέλους θα δημιουργήσετε μία άλλη πολεοδομική οργάνωση στις πόλεις; Το μοντέλο της Αθήνας έχει μεταφερθεί και στις άλλες περιφερειακές πόλεις οι οποίες ασφυκτιούν από τα κυκλοφοριακά προβλήματα, από την μόλυνση της ατμόσφαιρας, από την κίνηση των ΙΧ, από την έλλειψη υποδομών για τα μέσα μαζικής μεταφοράς. Χρειάζεστε ένα ταχύρυθμο εθνικό σχέδιο δράσης. Πρέπει να αφήσετε τα γενικά ευχολόγια και τις γενικότερες τοποθετήσεις που κάνει και ο κύριος Πρωθυπουργός για τα θέματα της αειφόρου ανάπτυξης και να μας πείτε πώς θα συνδυάσετε τις νεοφιλελεύθερες πολιτικές σας με μία ουσιαστικά φιλική προς το περιβάλλον πολιτική που έχει ανάγκη η χώρα μας.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ:  Κύριε Πρόεδρε, θέλω να αξιοποιήσω την ευκαιρία που μου δίνεται με τη σημερινή επερώτηση για να δώσω έμφαση σε ένα στοιχείο το οποίο πρέπει να θεωρηθεί αυτονόητο αλλά πρέπει ο κόσμος να το καταλάβει. Προστασία του περιβάλλοντος σημαίνει υποχρεώσεις, δεσμεύσεις και κόστος για τα κράτη, για τις επιχειρήσεις, για τους πολίτες, για όλους μας. Το να μιλάμε για το περιβάλλον και να αρνούμαστε αυτές τις δεσμεύσεις είναι μία απέραντη υποκρισία. 
      Αυτό το βλέπουμε στο πρόσωπο των Ηνωμένων Πολιτειών της Αμερικής που είναι η πλουσιότερη χώρα του κόσμου αλλά είναι εκείνη η χώρα που δεν υπογράφει τη συμφωνία του Κιότο. Η συμφωνία αυτή που αποτελεί την πιο σημαντική στιγμή σ’ αυτήν την παγκόσμια προσπάθεια για να αποτραπεί η οικολογική καταστροφή είναι ανεπαρκής κατά την άποψή μας. Ωστόσο, θεωρώντας την ως ένα σημαντικό πρώτο βήμα υποστηρίξαμε την επικύρωσή της από τη χώρα μας, αλλά αξιώνουμε να είμαστε συνεπείς με τις δεσμεύσεις μας. Δεν είναι μόνο το σύμβολο σταθερότητας –και να το πείτε αυτό στους Υπουργούς Οικονομικών- βάσει του οποίου πρέπει να προσέχουμε το έλλειμμα.
      Υπάρχουν και άλλα σημαντικά σύμφωνα για τα όρια των οποίων αγνοούμε, δεν κάνουμε τίποτα. Και ένα τέτοιο σύμφωνο είναι το Πρωτόκολλο του Κιότο. Η συμμόρφωση με τη συμφωνία αυτή έχει να κάνει με την προστασία του περιβάλλοντος, αλλά -και με ένα οικονομικό κόστος που πρέπει να το συνειδητοποιήσει ο πολίτης. Αν δεν κάνουμε τους σχεδιασμούς που χρειάζονται και αναφέρθηκε η εισηγήτριά μας πριν- δεν σημαίνει απλώς ότι θα είμαστε ασυνεπείς προς το Πρωτόκολλο του Κιότο, σημαίνει ότι θα κληθεί ο Έλληνας φορολογούμενος να πληρώσει από το 2008 και μετά και πρέπει κάποιος να του εξηγήσει γιατί πρέπει να πληρώσει. Θα πληρώσει λόγω της ανεπάρκειας της προηγούμενης κυβέρνησης και της δικής σας αν θα συνεχίσετε να μην κάνετε τίποτα.
      Το τρίτο είναι ότι το σχέδιο που θα έπρεπε να είχαμε έτοιμο μέχρι 30 Σεπτεμβρίου και δεν το έχουμε, για να γίνει αυτή η συμμόρφωση, είναι ένα θέμα δύσκολο και ευαίσθητο. Δεν είναι, δηλαδή, ένα σχέδιο που μπορεί κάποιος να καθίσει να το γράψει σε ένα γραφείο, πρέπει να γίνει μέσα από διάλογο, διότι το σχέδιο αυτό θα κατανείμει υποχρεώσεις και δικαιώματα ανάμεσα σε κλάδους οικονομίας και σε επιχειρήσεις ακόμα. Άρα, τίθενται εδώ και θέματα επιχειρηματικού ανταγωνισμού και ακριβώς γι’ αυτό τονίζουμε και επιμένουμε ότι η Κυβέρνηση πρέπει να δει τι έχει γίνει, που μάλλον δεν έχει γίνει τίποτα, και να φέρει σαφές χρονοδιάγραμμα για το τι θα ακολουθήσει. Αυτό ενδιαφέρει όλους μας και επαναλαμβάνω ενδιαφέρει την ίδια την οικονομία. Εάν δεν υπάρξει εξατομικευμένη ευθύνη στις ενεργοβόρες επιχειρήσεις, τότε από το 2008 και μετά, όπως είπα, θα έχουμε ένα κόστος στους ώμους των πολιτών τουλάχιστον 300 εκατομμύρια ευρώ, σύμφωνα με τις εκτιμήσεις των συνεργατών μου. Σύμφωνα με ένα άρθρο του κ. Μαντέλη του πρώην συναδέλφου μας, ο οποίος παρακολουθεί το θέμα, το υπολογίζει στο μισό δισεκατομμύριο δολάρια. 
      Κύριε Πρόεδρε, κυρίες και κύριοι συνάδελφοι, η καθιέρωση του ελάχιστου εγγυημένου εισοδήματος στη χώρα μας, που είμαστε η μόνη χώρα που δεν το έχουμε κάνει, προϋποθέτει λιγότερο από 100 δισεκατομμύρια δραχμές. Το κόστος από τη μη συμμόρφωση στο Πρωτόκολλο του Κιότο, θα είναι πάνω από 150-170 δισεκατομμύρια δραχμές. Αυτή είναι η πραγματικότητα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δεν θα πάρω το χρόνο της δευτερολογίας μου και παρακαλώ να έχω την ανοχή σας ένα δύο λεπτά ακόμα.
      Ευθύνες: Ο Υπουργός θα μας εκθέσει τις ευθύνες της προηγούμενης κυβέρνησης και πρέπει να εκτεθούν. Και εμείς καταγγέλαμε την προηγούμενη κυβέρνηση όλα αυτά τα χρόνια. Όμως, κύριε Υπουργέ, πρέπει να αναλάβετε τώρα τις δικές σας ευθύνες. Όπως έλεγα και χθες σε μια άλλη συζήτηση, το τροχαίο έγινε, τον υπεύθυνο τον ξέρουμε, τώρα ο γιατρός είσθε εσείς. Ό,τι γίνει από εδώ και πέρα, την ευθύνη την έχετε εσείς.
      Επομένως εμείς ζητάμε συγκεκριμένα πράγματα: 
      Πρώτον, επιτάχυνση του όλου θέματος.
      Δεύτερον, το σχέδιο αυτό για την κατανομή των τρίτων.
      Τρίτον –δεν εξαρτάται μόνο από εσάς- συγκεκριμένο σχέδιο για το πώς θα προχωρήσουμε τις ανανεώσιμες πηγές ενέργειας, τη βιομάζα, την απεξάρτηση από το πετρέλαιο. Γίνεται μία επανάσταση παγκοσμίως από την οποία εμείς απέχουμε, επανάσταση με θετικά αποτελέσματα. Δεν είναι μόνο η προστασία του περιβάλλοντος, είναι και οι νέες παραγωγικές δυνάμεις που αναπτύσσονται και στη βάση των οποίων μπορεί να υπάρξει ένα άλλο μοντέλο ανάπτυξης πραγματικά συμβατό με το περιβάλλον.
      Τέλος, προτείνουμε και σας καλούμε να κάνετε μία οικολογική απογραφή. Δηλαδή, όπως κάνει ο κ. Αλογοσκούφης απογραφή «το έλλειμμα τόσο», «το χρέος τόσο», καθίστε, μαζέψτε τι υποχρεώσεις έχουμε αναλάβει ως χώρα απέναντι σε διεθνείς οργανισμούς. Δεν είναι μόνο το Πρωτόκολλο του Κιότο.
      Δεύτερον, τι οδηγίες έχει θεσπίσει η Ευρωπαϊκή Ένωση, τις οποίες δεν έχουμε περάσει στο δικό μας εσωτερικό Δίκαιο και πρέπει αυτό να γίνει.
      Τρίτον, τι σημαίνουν οι διάφορες δεσμεύσεις από άποψη κόστους και άλλων προϋποθέσεων.
      Ετοιμάστε και φέρτε το στη Βουλή, όποτε, το συντομότερο, μπορείτε μία πλήρη απογραφή των υποχρεώσεων της χώρας μας, για να μπορέσουμε έστω από εδώ και πέρα να ανταποκριθούμε με υπευθυνότητα σ΄ αυτό το κρίσιμο ζήτημα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Δραγασάκη.
      Ο κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε.
      Ακούσαμε την εξαιρετική εισήγηση της συναδέλφου Ξηροτύρη, την τεκμηριωμένη τοποθέτηση του συναδέλφου Δραγασάκη. Εγώ θα ήθελα να ξεκινήσω λέγοντας ότι το πιο σημαντικό για την πολιτική θα ήταν να εμπνέεται από την ποίηση.
      Αν γίνεται όμως αυτό, γιατί οι ελληνικές κυβερνήσεις επιλέγουν ένα στίχο του Σεφέρη που λέει: «Όπου και να ταξιδέψω η Ελλάδα με πληγώνει». 
      Και δυστυχώς αν δούμε τα πεπραγμένα στο θέμα της πολιτικής του περιβάλλοντος, τότε τα πράγματα είναι απογοητευτικά. Η σκοπιά μέσα από την οποία, αν θέλετε, τα προσεγγίζω -και θα προσπαθήσω να τα προσεγγίσω σε αυτά τα ελάχιστα λεπτά που έχω στη διάθεσή μου- είναι η ικανότητα της Ελλάδας να εφαρμόζει μια σειρά θετικές οδηγίες της Ευρωπαϊκής Ένωσης. 
      Εδώ είμαστε εγκληματίες κατά συρροή. Αν θέλετε μόνο από μία προσφυγή, που έχει σχέση με τη μη συμμόρφωση με ένα πακέτο οδηγιών αναφορικά με τα απόβλητα, κατηγορούμαστε για χίλιους τετρακόσιοιυς πενήντα οκτώ παράνομους χώρους αποβλήτων. Ένας να υπήρχε, θα υπήρχε η παραπομπή μας στο Ευρωπαϊκό Δικαστήριο. Τώρα μας παραπέμπουν σωρευτικά. 
      Αυτές οι οδηγίες, όπως η 75442 για τα στερεά απόβλητα, η 9659 για τα πολυχλωριωμένα διφαινύλια και τριφαινύλια, η 3199 για την υγειονομική ταφή των αποβλήτων, η 53/2000 για τα οχήματα που βρίσκονται στο τέλος του κύκλου ζωής τους, η 439 για τη διάθεση των χρησιμοποιουμένων ορυκτελαίων, η 91689 για τα επικίνδυνα απόβλητα, η 6294 για τις συσκευασίες και τα απορρίμματα συσκευασίας, αποβλέπουν στο να προστατέψουν το περιβάλλον και τους ανθρώπους από ουσίες όπως ο υδράργυρος, όπως τα PCP, τα PCT, τα μεταχειρισμένα ορυκτέλαια που είναι εξαιρετικά τοξικά. Μέσα σε ποιο περιβάλλον και σε ποιες συνθήκες αναπτύσσεται ο ελληνικός χώρος και τι συναντάει ο Έλληνας πολίτης; Αυτή είναι η πρώτη μεγάλη, αν θέλετε, ενότητα.
      Επειδή είπαμε ότι η Ελλάδα πληγώνει, αλλά δεν χρειάζεται να ταξιδέψει κανείς μακριά, θα σας αναφέρω την υπόθεση στην Παιανία Αττικής, που είναι ένα από τα κεντρικά στοιχεία της παραπομπής μας. Εκεί έχει γίνει γραπτή προειδοποίηση για παράνομη διάθεση απορριμμάτων. Άλλη περίπτωση δίπλα μας είναι η Ψυττάλεια. Ετοιμάζεται γραπτή προειδοποίηση για μη ικανοποιητική επεξεργασία καθαρισμού λυμάτων, της λυματολάσπης, όπως λέγεται. 
      Στο Μαρουλά Κρήτης αναφέρεται μη εγκεκριμένος χώρος υγειονομικής ταφής. Στο Γεράνι Κρήτης ετοιμάζεται γραπτή προειδοποίηση για τη μονάδα επεξεργασίας λυμάτων, διότι μετά από καταγγελία που έγινε, δεν διενεργήθηκε εκτίμηση περιβαλλοντικών επιπτώσεων ούτε δημόσιος διάλογος σχετικά με την πρόταση για τη μονάδα στο Γεράνι.
      Τι κάνετε, κύριε Υπουργέ; Ξέρω ότι έχετε κληρονομήσει όλες αυτές τις παραπομπές στο Ευρωπαϊκό Δικαστήριο, αλλά η ελληνική πολιτεία έχει μία συνέχεια. Τι προπαρασκευαστικά μέτρα, ποιες άμεσες ενέργειες έχουν γίνει από την πλευρά σας για να ανακοπεί αυτή η διαδικασία εξέλιξης της παραπομπής της χώρας μας στο Ευρωπαϊκό Δικαστήριο, όπου ξαναλέω ότι είναι ένας εγκληματίας κατά συρροή ενάντια στο περιβάλλον. 
      Δεύτερη μεγάλη ενότητα είναι τα προβλήματα της ατμοσφαιρικής ρύπανσης. Δεν υπάρχει οδηγία, είμαστε οι καλύτεροι συλλέκτες. Έχουμε συλλέξει σχεδόν όλες τις σημαντικές οδηγίες της Ευρωπαϊκής Ένωσης για το περιβάλλον για να μην τις εφαρμόσουμε. 
      Στον τομέα, στο πεδίο της προστασίας του αέρα, του κλίματος έχουμε οδηγία για τη μείωση περιεκτικότητας υγρών καυσίμων σε θείο, οδηγία για παρακολούθηση των εκπομπών του διοξειδίου του άνθρακα, οδηγία για τις ουσίες που καταστρέφουν το όζον, όπως επίσης και την οδηγία με αριθμό 82 για τα εθνικά ανώτατα όρια εκπομπών για ατμοσφαιρικούς ρύπους. Σε όλες αυτές υπάρχουν είτε προειδοποιητικές επιστολές είτε αιτιολογημένες γνώμες για την παραπομπή μας στο Ευρωπαϊκό Δικαστήριο.
      Τονίζω εδώ την υπόθεση των Λινοπεραμάτων Κρήτης, όπου δεν εφαρμόζεται η νομοθεσία της Ευρωπαϊκής Ένωσης σχετικά με την καταπολέμηση της ατμοσφαιρικής ρύπανσης από βιομηχανικές εγκαταστάσεις.
      Τρίτος βασικός τομέας είναι η πολιτική για το νερό, όπου ήδη η Ελλάδα έχει καταδικαστεί το 2000 από το Ευρωπαϊκό Δικαστήριο επειδή δεν ανακοίνωσε και δεν ενέκρινε πρόγραμμα μείωσης της ρύπανσης.
      Το τελευταίο σημείο που θα ήθελα να  αναφέρω –είναι και άλλα, αλλά δεν προλαβαίνω- είναι σχετικά με τη «NATURA», την οδηγία για τη διατήρηση των φυσικών οικοτόπων, καθώς και της άγριας πανίδας και χλωρίδας, όπου σε πολλές προστατευόμενες περιοχές δημιουργούνται και λειτουργούν παράνομα δραστηριότητες που μολύνουν το περιβάλλον, όπως ορυχεία, χώροι υγειονομικής ταφής κλπ. Εδώ «κόσμημα» η Λέσβος, στον κόλπο της Γέρας, όπου υπάρχουν πολλά ενδιαιτήματα και προστατευόμενα είδη και όπου το 1997 λειτουργεί παράνομα μονάδα αποθήκευσης πετροχημικών «Μαμιδάκη», χωρίς προηγουμένως να υπάρξει εκτίμηση περιβαλλοντικών επιπτώσεων. Και αυτή η μονάδα «Μαμιδάκη» στον κόλπο της Γέρας είναι ένας από τους λόγους της διαδικασίας παραπομπής  στο Ευρωπαϊκό Δικαστήριο.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Καταλήγοντας, κύριε Πρόεδρε, θα ήθελα να πω ότι είχαμε τουλάχιστον τη δυνατότητα από το Γ΄ Κοινοτικό Πλαίσιο Στήριξης να προχωρήσουμε μια σειρά μέτρων, όπως χωροθέτηση και δημιουργία νέων χώρων υγειονομικής ταφής, σταθμούς μεταφόρτωσης, ανακύκλωσης κλπ. αλλά όλα αυτά έχουν κολλήσει λόγω της ελλιπούς, πρόχειρης και εσφαλμένης αντιμετώπισης από το Υπουργείο Περιβάλλοντος, Χωροταξίας και Δημοσίων Έργων και λόγω της πλήρους εγκατάλειψης της Τοπικής Αυτοδιοίκησης, πάνω στην οποία μπαίνουν σημαντικές ευθύνες. Θέλω να ελπίζω ότι κάτι θα γίνει και ότι σε ορισμένα από τα σημεία που σας έθιξα θα υπάρξουν απαντήσεις. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και η Αναπληρώτρια Υπουργός Πολιτισμού κατέθεσαν σχέδιο νόμου: «Ρυθμίσεις θεμάτων όλων των εκπαιδευτικών βαθμίδων».
      Παραπέμπεται στην αρμόδια Διαρκή Επιτροπή.
      Ο κ. Φώτης Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, ένα από τα επιμέρους ζητήματα για τα οποία σας επερωτούμε –επιμέρους, αλλά καθόλου ασήμαντο- είναι τι θα κάνετε αναφορικά με τον καινούργιο χωροταξικό όσο και πολεοδομικό σχεδιασμό, προκειμένου να αντιμετωπιστεί το ούτως ή άλλως υπάρχον σημαντικό ζήτημα των αυθαιρέτων.
      Έχουμε μια πληθυσμιακή έκρηξη, έκρηξη σε ό,τι αφορά τη μετακίνησή της προς τα αστικά κέντρα, και είναι δεδομένος, υπαρκτός ο κίνδυνος εκτός από τις υπάρχουσες περιοχές αυθαιρέτων να έχουμε και νέες περιοχές αυθαιρέτων. Και εδώ δεν χρειάζεται να ακολουθήσετε τη μέθοδο του παρελθόντος, να τρέχετε πίσω από τα γεγονότα. Εδώ χρειάζεται να υπάρξει ένα ολοκληρωμένο σχέδιο, έτσι ώστε να αποτραπεί η δημιουργία νέων αυθαιρέτων. Βεβαίως έχει παρέλθει σημαντικό χρονικό διάστημα, αλλά δεν έχουμε δει δείγματα γραφής μετά την ανάληψη των καθηκόντων σας στην άσκηση της κυβερνητικής εξουσίας. Και αναφέρομαι συνολικότερα στο ΥΠΕΧΩΔΕ και όχι σ’ εσάς προσωπικά. 
      Ένα δεύτερο ζήτημα, για το οποίο επίσης ασκούμε τον έλεγχό μας στην Κυβέρνηση, είναι αυτό που έχει σχέση με τα μεταλλαγμένα προϊόντα. Είμαι βέβαιος ότι εκπροσωπώντας σήμερα την Κυβέρνηση, θα έχετε να μας απαντήσετε και γι’ αυτό το σημαντικό ζήτημα. Γνωρίζετε πάρα πολύ καλά ότι σαράντα περίπου δήμοι έχουν κηρύξει την περιοχή τους ως ζώνη στην οποία απαγορεύεται η κυκλοφορία των μεταλλαγμένων.
      Τα μεταλλαγμένα είναι παρόντα στην ελληνική πραγματικότητα, αλλά δεν έχουμε δει μέχρι τώρα να αναπτύσσονται ελεγκτικοί μηχανισμοί αλλά ούτε και κάποια διαδικασία ενημέρωσης των Ελλήνων πολιτών αναφορικά με τους κινδύνους, οι οποίοι υπάρχουν από τη χρήση των μεταλλαγμένων προϊόντων. Δηλαδή, τι περιμένετε; Περιμένετε τα μεταλλαγμένα προϊόντα να μπουν στα ράφια των σούπερ μάρκετς και εκ των υστέρων να τρέχετε;
      Επαναλαμβάνω ότι δεν έχετε αναπτύξει μέχρι σήμερα -και το θεωρούμε εξαιρετικά σημαντικό- ούτε ένα μηχανισμό, ο οποίος να ελέγχει, και ταυτόχρονα δεν έχετε αναπτύξει πρωτοβουλίες για την ενημέρωση του Έλληνα καταναλωτή τι σημαίνει η χρήση των μεταλλαγμένων προϊόντων. Πώς –για παράδειγμα- απαντάτε στις διαμαρτυρίες, στις αντιστάσεις, στις κινητοποιήσεις ενεργών πολιτών, οι οποίοι κρούουν των κώδωνα αναφορικά με την εισαγωγή πια μεταλλαγμένων προϊόντων στην Ελλάδα;
      Έχει η Κυβέρνηση αναπτύξει μηχανισμούς για την ανίχνευση στοιχείων από μεταλλαγμένα προϊόντα σε διάφορα τρόφιμα, τα οποία κυκλοφορούν; Προφανώς, όχι. Ή τουλάχιστον εμείς δεν έχουμε διαπιστώσει -και όχι μόνο εμείς αλλά και οι άλλοι οι οποίοι ενδιαφέρονται και κινητοποιούνται για το σχετικό ζήτημα, οι ενεργοί πολίτες- την ύπαρξη τέτοιων μηχανισμών, πολύ δε περισσότερο την ανάπτυξη ενός προγράμματος ενημέρωσης του ελληνικού λαού.
      Ένα τρίτο ζήτημα –και δεν χρειάζεται κανείς να φιλοσοφήσει ή να ψάξει για πολύ- είναι ότι η Αθήνα πνίγεται, πνίγεται από το καυσαέριο. Οι εκπομπές αερίου που επιβαρύνουν το περιβάλλον ανιχνεύονται πια χειροπιαστά. Ποιους ελέγχους έχετε προωθήσει για εκείνες τις βιομηχανίες που έχουν εκπομπή αερίων ή ακόμη -θα σας έλεγα και το αντιδημοφιλές- ποιους συστηματικούς ελέγχους έχετε προωθήσει για τη μέτρηση των ρύπων που εκπέμπονται από τα οχήματα τα οποία κυκλοφορούν μέσα στην Αθήνα; Και επιλέγω την Αθήνα, διότι η Αθήνα είναι το δραματικό στερεότυπο ενός ελληνικού περιβάλλοντος που συνεχώς επιβαρύνεται και συνεχώς προσβάλλει το περιβάλλον.
      Ένα άλλο ζήτημα είναι εκείνο το οποίο έχει σχέση με τη μη στήριξη των φορέων διαχείρισης προστατευομένων περιοχών. Θα στηρίξετε το προσωπικό, προκειμένου πράγματι να μπορεί να ασκήσει τα καθήκοντά του, ή θα αφήσετε στην εγκατάλειψη όλη αυτή την υπόθεση για να μείνει τελικά η χώρα μόνο με την ανακήρυξη κάποιων χώρων ως προστατευομένων, οι οποίοι όμως δεν θα προστατεύονται; 
      Επαναλαμβάνω ότι δεν θα περιμένω από εσάς να ακούσω να μου πείτε ότι κληρονομήσαμε αυτήν την κατάσταση. Αυτός είναι ένας εύκολος λόγος. Από εσάς ζητάμε να μας πείτε πώς δεσμεύεστε και με ποιο περιεχόμενο δεσμεύεστε.
      Ολοκληρώνοντας, κύριε Πρόεδρε, αξίζει τον κόπο να αναφέρω το εξής. Εδώ στην Αθήνα, κύριε Υπουργέ, στην καρδιά της Αθήνας, στην περιοχή της Ριζούπολης υπάρχει μια έκταση περίπου δεκαοκτώ στρεμμάτων του πρώην εργοστασίου «Θερμίδα». Υπήρχε και υπάρχει έκθεση από το έτος 2002 σύμφωνα με την οποία, κύριε Πρόεδρε, εκείνη η περιοχή έχει τοξικότητα. Και εκεί έχει αρχίσει η κατασκευή σχολείου. Και αυτή η περιοχή της «Θερμίδας», η οποία είναι γεμάτη τοξικότητα, βρίσκεται σε επαφή με κατοικίες. Σ’ αυτήν την έκταση, κύριε Πρόεδρε, των δεκαοκτώ στρεμμάτων παίζουν τα παιδιά που τη χρησιμοποιούν ως αλάνα. 
      Γιατί αναφέρομαι σ’ αυτό το παράδειγμα; Διότι βρίσκεται στην καρδιά της Αθήνας, διότι υπάρχει έκθεση του ΙΓΜΕ, διότι υπάρχουν διαμαρτυρίες και επί δύο ολόκληρα χρόνια δεν έγινε καμία κίνηση κανενός αρμοδίου για την αντιμετώπιση ενός τέτοιου ζητήματος.
      Κύριε Υφυπουργέ, επικαλούμαι και αναφέρομαι σ’ αυτό το συγκεκριμένο παράδειγμα για να αναδείξω τούτο: ότι το περιβάλλον δεν φθάνει να το ευλογούμε με λόγια και να λέμε τι σημαντικό πράγμα είναι. Χρειάζονται μέτρα. Και εάν δεν μπορείτε ή δεν θέλετε, δέσμιοι ενός συγκεκριμένου μοντέλου ανάπτυξης, να αντιμετωπίσετε τα μεγάλα, τα σημαντικά που έχουν σχέση με την αειφόρο ανάπτυξη, τουλάχιστον ασχοληθείτε –θα έπρεπε να έχετε ασχοληθεί- με αυτά που προσδιορίζουν την καθημερινότητα, η οποία είναι εξαιρετικά δραματική για το περιβάλλον και προφανώς για τον άνθρωπο, ο οποίος ζει σ’ αυτό το περιβάλλον. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Υγείας και Κοινωνικής Αλληλεγγύης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης, κατέθεσαν σχέδιο νόμου: «Δημιουργία Ένωσης Νοσηλευτών Ελλάδος και άλλες διατάξεις». 
      Παραπέμπεται στην αρμόδια Διαρκή Επιτροπή.
      Το λόγο έχει ο επερωτών Βουλευτής κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, ξεκίνησε από τις 18 Απριλίου και στη χώρα μας η εφαρμογή της νέας κοινοτικής οδηγίας για τη σήμανση και ανίχνευση μεταλλαγμένων τροφίμων και ζωοτροφών. Θα μου επιτρέψετε και εμένα να αναφερθώ σ’ αυτό το καίριο θέμα γιατί αλλάζουν πάρα πολλά από εδώ και πέρα όχι μόνο στη διατροφή, αλλά και στις επιπτώσεις που ενδεχομένως μπορεί να έχουν αυτές οι εξελίξεις στο μέλλον για όλους μας.
      Η Βρετανική Ακαδημία Επιστημών έχει επισημάνει πρόσφατα τους σοβαρούς κινδύνους που ενέχει η εισαγωγή των μεταλλαγμένων στη βιοποικιλότητα των οικοσυστημάτων και όχι μόνο. Έγιναν μάλιστα εκτεταμένα πειράματα στη Βρετανία όπου σε μερικές περιπτώσεις αποδείχτηκε ότι εξαφανίστηκε ως και το 90% της βιοποικιλότητας από τα χωράφια στα οποία καλλιεργούνταν γενετικά τροποποιημένοι οργανισμοί. Επίσης το Νορβηγικό Ινστιτούτο Γενετικής Ογκολογίας τονίζει τους σοβαρούς κινδύνους για αλλεργίες και αναπνευστικά προβλήματα. 
      Στο σημείο αυτό θα πρέπει να κάνουμε μία μικρή αναδρομή για να δούμε τι σημαίνει «μεταλλαγμένα». Τα γονίδια είναι χημικές οδηγίες για την ανάπτυξη και διατήρηση της ζωής που περιλαμβάνονται στο γενετικό υλικό, στην έλικα του DNA των κυττάρων όλων των ζωντανών οργανισμών. Η τροποποίηση των γονιδίων έχει τη δυνατότητα να αλλάξει τα χαρακτηριστικά ενός οργανισμού και αυτό συμβαίνει στη φύση αργά από τυχαία γεγονότα ή μέσα από τις διασταυρώσεις συγγενικών μεταξύ τους ειδών, φυτών, μικροοργανισμών και ζώων.
      Η σημερινή βιοτεχνολογία κάνει μία απότομη ρήξη. Ξεπερνά τα όρια μεταξύ συγγενών ζωντανών οργανισμών που συμβαίνουν στη φύση και με τεχνητό τρόπο επιβάλλει βίαιες διαδικασίες που ξεπερνούν τα όρια της αργής φυσικής επιλογής. Έτσι διασταυρώνονται μεταξύ τους ιοί, φυτά, βακτήρια, ζώα και μεταφέρεται με τεχνητό τρόπο γενετικό υλικό από το ένα είδος στο άλλο και δημιουργούνται καινοφανείς ζωντανοί οργανισμοί που είναι απίθανο να προκύψουν από μία τυχαία φυσική διαδικασία.
      Η τεχνολογία παίρνει γονίδια από ένα οργανισμό-δότη –για παράδειγμα, από το σκορπιό- και τα εμφυτεύει σε έναν άλλο όχι απαραίτητα συγγενικό –για παράδειγμα, την πατάτα. Τι θα προκύψει απ’ αυτό; Μόνο η πιο νοσηρή φαντασία μπορεί να το σκεφτεί.
      Αυτά τα προϊόντα ονομάζονται διαγονιδιακά ή γενετικά τροποποιημένοι οργανισμοί. Οι προσπάθειες έχουν επικεντρωθεί στη δημιουργία κυρίως φυτών ανθεκτικών στις ασθένειες, στις καιρικές συνθήκες ή τη βιολογική φθορά. Θα μου πείτε ότι αυτό δεν είναι κακό. Όμως δημιουργούνται μία σειρά προβλήματα. Το πρώτο είναι οι άμεσες επιπτώσεις που μπορεί να υπάρξουν όσον αφορά στην υγεία. Δεν έχουν γίνει μελέτες ούτε έρευνες. Οι εταιρείες που τα χρησιμοποιούν, οι οποίες προσπορίζονται απ’ αυτήν τη διαδικασία απίθανα δισεκατομμύρια, δεν έχουν προχωρήσει σ’ αυτήν την έρευνα όπως γίνεται με οποιοδήποτε άλλο φάρμακο που πρέπει πρώτα να γίνουν διασταυρώσεις σε πειραματόζωα. 
      Εδώ έγιναν πειράματα από κάποιους κορυφαίους ειδικούς στο είδος. Χρησιμοποίησαν ποντίκια, έδωσαν γενετικά τροποποιημένη ντομάτα και στα σαράντα από τα πειραματόζωα, τα έντεκα παρουσίασαν σοβαρά πεπτικά και εντερικά έλκη. Σε είκοσι απ’ αυτά τα πειραματόζωα, τα επτά πέθαναν χωρίς να υπάρχουν συγκεκριμένοι λόγοι, χωρίς να μπορούν να βρεθούν οι αιτίες. 
      Θα μου πείτε ότι αυτό μπορεί να πάει στη σφαίρα της «οικοτρομοκρατίας», όπως λένε μερικοί. Σήμερα το 70% ή το 75% των επεξεργασμένων τροφών που υπάρχουν στα ράφια των σούπερ μάρκετ των ΗΠΑ έχουν γενετικά τροποποιημένους οργανισμούς, ενώ όταν έκαναν μία δημοσκόπηση, το 58% των Αμερικανών πολιτών νομίζουν ότι δεν έχουν χρησιμοποιήσει ποτέ μεταλλαγμένα προϊόντα τη στιγμή που τα χρησιμοποιούν καθημερινά.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Δεν υπάρχει καμία σήμανση στη χώρα μας και δεν έχει γίνει καμία επιδημιολογική μελέτη, όπως είπαμε. 
      Και επειδή λέγεται ότι θα πρέπει να γίνεται από εδώ και πέρα σήμανση, θα πω ότι δεν είναι πάντα αυτό εύκολο. Μπορεί το DNA να έχει καταστραφεί στις διαδικασίες της επεξεργασίας.
      Το πιο σοβαρό όμως, κύριε Πρόεδρε, κυρίες και κύριοι συνάδελφοι και αδιερεύνητο πρόβλημα αφορά στη μεταβίβαση των ιδιοτήτων των μεταλλαγμένων στις επόμενες γενιές. Αυτή η διαδικασία είναι αργή και απαιτεί μακροχρόνια παρακολούθηση.
      Τι θα συμβεί όμως αν αναπτυχθούν ανεπιθύμητες παρενέργειες ή άλλες ιδιότητες; Τι θα γίνει αν –λέω αν- αρχίσουν ύστερα από τρεις γενιές να φυτρώνουν κέρατα βουβάλου ή ρινόκερου στο κούτελο ορισμένων ή γαϊδουρινά αυτιά ή δεν ξέρω κι εγώ τι άλλο. Θα μου πείτε θα φτάσουμε μέχρι εκεί; Κανένας δεν ξέρει μέχρι πού μπορούμε να φτάσουμε. Γι΄ αυτό ακριβώς κρούεται ο κώδωνας του κινδύνου από πάρα πολλές πλευρές και λέμε ότι πριν προχωρήσουμε θα πρέπει να ελέγξουμε. Θα πρέπει να ελεγχθούν απολύτως. Και επειδή εδώ έχουμε να κάνουμε με γενετικό υλικό, απαιτείται πολύ μακροχρόνια παρακολούθηση και ασφαλώς αυστηρά μέτρα. 
      Και επειδή υπάρχουν πολλά συμφέροντα και μπαίνει στη μέση και ο Παγκόσμιος Οργανισμός Εμπορίου που εκφράζει τα συμφέροντα μεγάλων πολυεθνικών εταιρειών κυρίως των ΗΠΑ, ο οποίος προσπαθεί να επιβάλει με διάφορες πιέσεις στις διάφορες χώρες να χρησιμοποιήσουν τα μεταλλαγμένα προϊόντα,  η χώρα μας θα πρέπει να αντισταθεί -η Ευρωπαϊκή Ένωση δυστυχώς δεν μπόρεσε να αντισταθεί μέχρι τέλους και υπάρχουν ευθύνες και από τη δική μας την πλευρά- και βέβαια θα πρέπει να πρωτοστατήσει, να αναλάβει πρωτοβουλίες, ώστε τα μεταλλαγμένα να μην περάσουν. Σ΄ αυτό θα βρει συμμάχους τη συντριπτική πλειοψηφία των λαών όλης της Ευρώπης, της ίδιας της Αμερικής, της Μεγάλης Βρετανίας και πιστεύω όλου του κόσμου. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Νικόλαος Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού Ριζοσπαστικής Αριστεράς): Κύριε Υπουργέ, ορισμένες γενικές παρατηρήσεις θα ήθελα να θέσω υπόψη σας, μετά τις λεπτομερείς αναφορές που έκαναν οι συνάδελφοι του Συνασπισμού με αφορμή τη σημερινή επερώτηση.
      Και η δική σας Κυβέρνηση συνεχίζει την ίδια πολιτική ατολμία και την ίδια πολιτική διγλωσσία. Δεν θέλει να ξεκινήσει από το αυτονόητο. Και το αυτονόητο είναι να πάψει να υπάρχει στο σχήμα του Υπουργικού Συμβουλίου, Υπουργείο δικέφαλο ή τρικέφαλο, που λέγεται Υπουργείο Δημοσίων Έργων, Χωροταξίας και Περιβάλλοντος.
      Αφετηρία για μια πραγματική περιβαλλοντική πολιτική θα ήταν η δημιουργία και η λειτουργία αυτοτελούς Υπουργείου Περιβάλλοντος. Δεν μπορεί να συνυπάρχει το Υπουργείο Περιβάλλοντος με το Υπουργείο Δημοσίων Έργων, γιατί σήμερα έτσι όπως λειτουργεί το σχήμα είναι Υπουργείο Έργων. Δεν είναι ούτε Υπουργείο Χωροταξίας, ούτε Υπουργείο Περιβάλλοντος. 
      Τολμήστε το για να δημιουργηθεί μια πραγματικά διαφορετική αντίληψη γύρω από αυτά τα θέματα. Γιατί εμάς μας ενδιαφέρει, όχι η ευαισθησία περί το περιβάλλον. Μας ενδιαφέρει το περιβάλλον ως περιεχόμενο ενός πολιτικού οράματος, το περιβάλλον ως πεδίο εφαρμοσμένης πολιτικής και το περιβάλλον ως πεδίο ανάδειξης της κοινωνίας των πολιτών, της συμμετοχής δηλαδή των πολιτών. Και σήμερα απουσιάζει το περιβάλλον ως περιεχόμενο πολιτικού οράματος.
      Αναφέρθηκε προηγουμένως από τους συναδέλφους ότι γίνεται μία διαχείριση μια διεκπεραίωση των οδηγιών της Ευρωπαϊκής Ένωσης. Ολοκληρωμένη σχεδιασμένη πολιτική για το περιβάλλον δεν υπάρχει. Μια τέτοια πολιτική θα έχει ουσιώδη κεφάλαια της ζωής μας για σήμερα και για αύριο. Το περιβάλλον και η κοινωνία, το περιβάλλον και η ανάπτυξη. Αυτήν τη στιγμή συμφωνούμε ότι η ανάπτυξη είναι ποιοτικό μέγεθος και όχι αριθμητική εξίσωση ή μαθηματικός τύπος.
      Αν θέλουμε, λοιπόν, πραγματικά να αναδείξουμε το περιβάλλον ως οργανικό περιεχόμενο ενός πολιτικού οράματος, τότε δεν χρειάζεται η απλή οικολογική ευαισθησία. Εκείνο που χρειάζεται είναι η σχεδιασμένη διαφορετική πολιτική. Και το λέω αυτό, γιατί γνωρίζετε πάρα πολύ καλά ότι στη σημερινή Ελλάδα οι περιβαλλοντικές ανισότητες στο εσωτερικό της χώρας είναι μεγάλες, οι περιφερειακές ανισότητες είναι μεγάλες και λείπει στο επίπεδο της Ευρώπης αυτό που θα λέγαμε περιβαλλοντική σύγκλιση ως ένα πεδίο άσκησης κοινής πολιτικής.
      Ο κ. Αλαβάνος είπε, ότι όπου και αν ταξιδέψουμε η Ελλάδα μας πληγώνει. Όχι τελικά εμείς την πληγώνουμε, εμείς την κακοποιήσαμε, εμείς την καταστρέψαμε και εμείς τη ρημάξαμε, κάνοντας με τα στοιχεία του περιβάλλοντος πελατειακές σχέσεις, γιατί ένα από τα βασικά σύνδρομα της πολιτικής μας πραγματικότητας είναι οι πελατειακές σχέσεις με το περιβάλλον, από τα δάση έως τις ακτές, από τους ελεύθερους χώρους έως τα αυθαίρετα. 
      Ένα δεύτερο θέμα που θα ήθελα να θίξω είναι το ακόλουθο: Κύριε Υπουργέ, εάν θέλετε να σχεδιάσετε μία πολιτική για το περιβάλλον -γιατί για εμάς αυτό σημαίνει αρμοδιότητα σε ένα κυβερνητικό σχήμα- τότε θα πρέπει να ξεκαθαρίσετε τη σχέση σας με ορισμένα προκαταρκτικά ζητήματα. Πολιτική για το περιβάλλον σημαίνει ότι πρέπει να συνυπάρχει μαζί με τις αντίστοιχες πολιτικές για τις μεταφορές, για τη δόμηση, για τις χρήσεις γης, για την ενίσχυση της γεωργίας, για την ανασυγκρότηση της περιφέρειας, για την ανάπτυξη της τουριστικής βιομηχανίας, για να μη φθάνουμε σε ανορθόδοξα φαινόμενα σαν και αυτά που συνέβησαν με την εταιρεία «Τουριστικά Ακίνητα», η οποία, σημειωτέον, δεν διαλύεται από την Κυβέρνησή σας και θα έχουμε πολύ μεγάλες ιστορίες μπροστά μας, εάν επιμένετε στο να τη μετασχηματίζετε και να μην τη διαλύετε. 
      Έτσι, λοιπόν, φθάσαμε σε ιστορίες πολιτικού κανιβαλισμού σε βάρος του περιβάλλοντος με το στοιχείο δήθεν της ανάπτυξης και ακούστηκαν το 2004 απόψεις που μόνο πολιτικό αβδηριτισμό δείχνουν. Πολιτικό αβδηριτισμό δείχνουν και οι απόψεις που ακούστηκαν σ΄ αυτήν την Αίθουσα, ότι δηλαδή, ο Συνασπισμός ασκεί οικολογική τρομοκρατία και ενδιαφέρεται περισσότερο για τα ποντίκια, τις νυχτερίδες και τους σκορπιούς και λιγότερο για τους ανθρώπους. 
      Κατά συνέπεια εάν δεν ξεκαθαρίσετε τις σχέσεις της προστασίας του περιβάλλοντος με τις χρήσεις της γης, με τις μεταφορές, με την ενίσχυση της γεωργίας και την ανασυγκρότηση της περιφέρειας, με την ανάπτυξη της τουριστικής βιομηχανίας και με τη εμπράγματη προστασία περιοχών ιδιαίτερου φυσικού κάλλους, τότε θα συνεχίζεται το ρήμαγμα της χώρας. Και αυτό είναι, αν θέλετε, η περιουσία της ζωής των μελλοντικών γενεών, είναι αυτό που έρχεται όσο υπάρχει σε τούτον τον τόπο αυτή η χώρα και αυτός ο λαός και θα πηγαίνει. Δεν έχει κανένας δικαίωμα να το μεταχειρίζεται, όπως το μεταχειρίζεται. 
      Γιατί σας τα λέω όλα αυτά; Γιατί θα πρέπει να ξεκαθαρίσετε ως Κυβέρνηση ποια είναι η σχέση του περιβάλλοντος στον προγραμματισμό του οποιουδήποτε έργου. Θα συνεκτιμάται το περιβαλλοντικό, το κοινωνικό και το οικολογικό στοιχείο; Ή θα ξεκινάτε με το οικονομικό στοιχείο και θα καλείτε εκ των υστέρων τις μελέτες περιβαλλοντικών επιπτώσεων, για να πασαλείψουν τις στρεβλώσεις και τις κακοποιήσεις που έχουν προκαλέσει; 
      Κύριοι συνάδελφοι, θα πρέπει μιλώντας εδώ στην Εθνική Αντιπροσωπεία, να πούμε τα πράγματα με το όνομά τους. Κατά κύριο λόγο, είναι αναξιόπιστες οι μελέτες των περιβαλλοντικών επιπτώσεων, γιατί έρχονται εκ των υστέρων, γιατί έρχονται να καλύψουν, να χρυσώσουν το χάπι και διότι δεν έχουν κερδίσει την αξιοπιστία και την εκτίμηση ενός στοιχειώδους ελέγχου που έχει γίνει πολλές φορές και από τα αρμόδια όργανα του Συμβουλίου της Επικρατείας.
      Εμείς, λοιπόν, λέμε ότι στο σχεδιασμό οποιασδήποτε ανθρωπογενούς παρέμβασης στο περιβάλλον θα συνεκτιμώνται εξαρχής τα τρία κριτήρια: το περιβαλλοντικό, το κοινωνικό και το οικονομικό. Οι περιβαλλοντικές μελέτες θα ξεκινούν από μηδενική βάση, θα λένε αν πρέπει να γίνει το έργο και δεν θα έρχονται εκ των υστέρων για να καλύψουν ή να δικαιολογήσουν.
      Τέλος, θα ήθελα να πω ότι δέχομαι την παρέμβαση της κ. Ζήση, αλλά ξέρετε πάρα πολύ καλά ότι ο χρόνος κυλά, όταν είσαστε στην Κυβέρνηση, φεύγει μέσα από τα δάχτυλά σας σαν το νερό που τρέχει. Εσείς μπορεί μεν να μοχθούσατε, για να προωθήσετε κάποιες απόψεις, αλλά υπήρχαν άλλοι ρέκτες της ανάπτυξης και της οικονομικής εκμετάλλευσης οι οποίοι μπάζωναν και πούλαγαν ό,τι υπήρχε αδιάθετο, από ποτάμια μέχρι λίμνες και από ακτές μέχρι δάση.
      Γι’ αυτό λέω φτιάξτε ένα Υπουργείο Περιβάλλοντος και βάλτε έναν άνθρωπο στο Υπουργείο Περιβάλλοντος να πιάνει και τον εργολάβο και τον οικοπεδούχο και αυτόν που εκμεταλλεύεται την αυθαίρετη δόμηση και εκείνον που κάνει μικρά υδροηλεκτρικά έργα σε περιοχές ιδιαιτέρου κάλλους και εκείνον ο οποίος χρησιμοποιεί περιοχές nature, για να τις έχει ως πεδίο βολής, διότι υπάρχουν και τέτοια ανορθόδοξα. Δεν το ξέρετε ότι υπάρχουν στην Ελλάδα  δύο προστατευόμενες περιοχές με πεδίο βολής; Στο Καλοχώρι της Ηλείας και στο νησί της Σχίζας στην Καλαμάτα. 
      Θέλω, λοιπόν, να πω και μια τελευταία παρατήρηση. Το περιβάλλον εκτός από περιεχόμενο ενός πολιτικού οράματος είναι και ένα πεδίο εφαρμοσμένης πολιτικής και εκτός απ’ αυτό είναι και πεδίο ανάδειξης της συμμετοχής των πολιτών. Πεδίο παρέμβασης της κοινωνίας των πολιτών. Γι’ αυτό και είναι αναγκαίο η διαμόρφωση οικολογικής εγρήγορσης και η διαμόρφωση οικολογικής συνείδησης να είναι περιεχόμενα της πολιτικής και κοινωνικής συνείδησης του πολίτη.
      Ο χρόνος έχει περάσει, δεν θέλω να καταχραστώ άλλο το χρόνο, παρά μόνο να επισημάνω τρία πράγματα. Βρίσκεται σε μεγάλη εκκρεμότητα η υπόθεση των νερών στην Ελλάδα. Βρίσκεται σε μεγάλη εκκρεμότητα η υπόθεση των απορριμμάτων στην Ελλάδα. Επίσης σε μεγάλη εκκρεμότητα βρίσκονται τα τοξικά, χημικά και νοσοκομειακά απόβλητα και τα ζητήματα που σχετίζονται με τις προστατευόμενες περιοχές. Σε μεγάλη εκκρεμότητα βρίσκονται τα ζητήματα που σχετίζονται με τη διαφορετική αντίληψη αγροτικής οικονομίας, γεωργίας, κτηνοτροφίας και περιβάλλοντος. Εμείς σας το επισημαίνουμε. Το κάνουμε εγκαίρως. Σας τα επισημαίνουμε στην έναρξη της κυβερνητικής σας θητείας. Λάβετε τα μέτρα σας. Έχει διαμορφωθεί άλλο κλίμα στην κοινωνία της Ελλάδας του 2004. Η προηγούμενη κυβέρνηση έχασε και ηθικά από τον τρόπο με τον οποίο επεχείρησε να κακοποιήσει το περιβάλλον στο τέλος της θητείας της. Ενεργοποιείστε την  κοινωνία της συμμετοχής και της δράσης και κυρίως αντιμετωπίστε με ειλικρίνεια αυτά τα σοβαρά προβλήματα. Εμείς σας ασκούμε σκληρό έλεγχο. Και επειδή εθίγη από κάποιους άλλους συναδέλφους ένα κορυφαίο θέμα, μην αρκείσθε στο γεγονός ότι δεν ψηφίσατε την απελευθέρωση για τη χρήση του μεταλλαγμένου καλαμποκιού. Καλά κάνατε. Από κει και πέρα σήμερα στην Ελλάδα καλλιεργούνται μεταλλαγμένοι σπόροι. Δεν μπορεί να λέτε ότι δεν το ξέρετε. Και στη Δράμα και στη Θεσσαλία και αλλού. Ξέρετε τι σημαίνει μεταλλαγμένοι σπόροι; Κίνδυνος για τη δημόσια υγεία, αλλά και καταστροφή από τη μόλυνση ζωντανών ακόμη για καλλιέργεια εκτάσεων. Να λάβετε, λοιπόν, τα μέτρα σας και να τα λάβετε επίσης σε σχέση με το γεγονός ότι τα μεταλλαγμένα έχουν φθάσει στο ράφι. Είναι και στο χωράφι και στο ράφι. Και δυστυχώς δεν μπορεί κανείς να προστατευθεί, διότι η σήμανση δεν είναι η αναγκαία και διότι δεν υπάρχουν και οι αντίστοιχοι μηχανισμοί. Εμείς σας κρούομε τον κώδωνα του κινδύνου, ως προς αυτό το θέμα.  Ενεργοποιηθείτε. Υπάρχει η ευαισθητοποίηση της Νομαρχιακής Αυτοδιοίκησης, της Τοπικής Αυτοδιοίκησης, της κοινωνίας των πολιτών. Δεν μπορεί διαρκώς να επικρατεί το οικονομικό κριτήριο και στο θέμα της προστασίας των συλλογικών αγαθών και της δημόσιας υγείας. 
      Τέλος, επιτρέψτε μου να επανέλθω δίνοντας μεγαλύτερη έμφαση. Ξέρει κανείς σήμερα,  κύριε Υπουργέ,  πού πετούνται τα επικίνδυνα τοξικά απόβλητα σε όλη την Ελλάδα; Κανείς. Η Ελλάδα είναι ανοικτή και με έναν τρόπο ελευθεριότητας εγκληματικής χρησιμοποιείται ως μια γενική χωματερή απόθεσης και απόρριψης τοξικών αποβλήτων. Πάρτε τα μέτρα σας. 
      (Χειροκροτήματα από την πτέρυγα του Συνασπισμού Ριζοσπαστικής Αριστεράς )
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα την επερώτηση των συναδέλφων του Συνασπισμού η οποία περιέχει πάρα πολλά θέματα, το καθένα από τα οποία θα μπορούσε ενδεχομένως να αποτελέσει αντικείμενο ξεχωριστής επερώτησης. Επίσης, πέρα από τα συγκεκριμένα θέματα, ετέθησαν και ορισμένα άλλα. Θα προσπαθήσω μέσα στο χρόνο που έχω να δώσω απαντήσεις προς ενημέρωση της Αντιπροσωπείας και βεβαίως των Ελλήνων πολιτών.
      Κατ’ αρχήν θα μιλήσω για το θέμα που έχει να κάνει με τις υποχρεώσεις που απορρέουν για τη χώρα μας από την εφαρμογή του πρωτοκόλλου του Κιότο. Προκειμένου η Ελλάδα να ανταποκριθεί στις συγκεκριμένες υποχρεώσεις, έχει προχωρήσει μέσω του ΥΠΕΧΩΔΕ από το 2002 στην εκπόνηση ενός εθνικού προγράμματος μείωσης των εκπομπών αερίων του φαινομένου του θερμοκηπίου για την περίοδο 2000-2010. 
      Το πρόγραμμα αυτό συντονίζει δράσεις του ιδιωτικού και του δημόσιου τομέα με στόχο τον περιορισμό των αερίων του θερμοκηπίου και περιλαμβάνει πολιτικές και μέτρα για τη μείωση εκπομπών στους παρακάτω τομείς: Στις μεταφορές, στη βιομηχανία, στην ηλεκτροπαραγωγή, στη διαχείριση των απορριμμάτων, στη γεωργία, στις βιομηχανικές διεργασίες. Θα δώσω στη συνέχεια αναλυτικά στοιχεία για κάθε μία από τις συγκεκριμένες δραστηριότητες. 
      Το ΥΠΕΧΩΔΕ ως αρμόδιο Υπουργείο βάσει του κυρωτικού νόμου του πρωτοκόλλου του Κιότο για την παρακολούθηση της εφαρμογής του εθνικού προγράμματος, ανέθεσε πέρσι μέσα από το επιχειρησιακό πρόγραμμα «Περιβάλλον» του Γ΄ Κοινοτικού Πλαισίου Στήριξης ένα έργο σχετικό με τις υποχρεώσεις που απορρέουν από τη σύμβαση για τις κλιματικές αλλαγές. Το έργο αυτό με τίτλο «Παγκόσμια περιβαλλοντικά προβλήματα, κάλυψη υποχρεώσεων αναφορικά με την κλιματική αλλαγή και τη στοιβάδα του όζοντος» αναμένεται να ολοκληρωθεί το 2006 και μεταξύ άλλων περιλαμβάνει την εκπόνηση ετήσιων απογραφών και προβλέψεων εκπομπών, τη σύνταξη των εθνικών εκθέσεων προόδου που υποβάλλονται προς την Ευρωπαϊκή Ένωση και τον ΟΗΕ, την εισήγηση συγκεκριμένων πολιτικών και μέτρων και την εκτίμηση της αποτελεσματικότητας των συγκεκριμένων μέτρων όσον αφορά στη μείωση εκπομπών αερίων του θερμοκηπίου. Επίσης, περιλαμβάνει την ανάπτυξη συστήματος παρακολούθησης της εφαρμογής των μέτρων από τις διάφορες αρμόδιες υπηρεσίες και από τους αρμόδιους φορείς για τον περιορισμό των εκπομπών.
      Η υλοποίηση του εθνικού προγράμματος εξαρτάται από τις επιμέρους δράσεις των εμπλεκόμενων Υπουργείων και οφείλω να πω ότι το ΥΠΕΧΩΔΕ είναι σε στενή συνεργασία με τα συναρμόδια Υπουργεία για την προώθηση του συγκεκριμένου προγράμματος.
      Οι σχεδιαζόμενες πολιτικές και τα μέτρα για τον περιορισμό των εκπομπών αερίων του θερμοκηπίου στην Ελλάδα αναλύονται στο εθνικό πρόγραμμα μείωσης εκπομπών αερίων του θερμοκηπίου για την περίοδο 2000-2010. Πρόσφατα επικαιροποιήθηκαν οι εκτιμήσεις σχετικά με το δυναμικό μείωσης των εκπομπών αερίων του θερμοκηπίου από την εφαρμογή των συγκεκριμένων πολιτικών και μέτρων μέχρι βεβαίως το 2010, οπότε έχουμε και το μέσο της συγκεκριμένης δεσμευτικής περιόδου του πρωτοκόλλου του Κιότο. Αναφέρομαι στη χρονική περίοδο 2008-2012. 
      Ποιες είναι αυτές οι εφαρμοζόμενες πολιτικές και ποια είναι τα συγκεκριμένα μέτρα τα οποία έχει αναλάβει το ΥΠΕΧΩΔΕ; Στη χώρα μας οι συνολικές ανηγμένες εκπομπές των έξι αερίων του θερμοκηπίου που περιλαμβάνονται στο πρωτόκολλο για το έτος βάσης 1990, ανέρχονται σε εκατόν έντεκα μεγατόνους ισοδύναμου διοξιδίου του άνθρακα. Χωρίς τη λήψη επιπλέον μέτρων και προ της επικαιροποίησης, οι προβλεπόμενες εκπομπές για το 2010 θα έφταναν τους εκατόν πενήντα τρεισήμισι μεγατόνους ισοδύναμου διοξιδίου του άνθρακα, που αντιστοιχεί σε μία αύξηση κατά 38,4% σε σχέση με το έτος βάσης, όταν υποχρέωση της χώρας μας είναι να περιοριστεί αυτή η αύξηση στο 25% μέχρι το 2012.
      Μετά την πρόσφατη επικαιροποίηση το υπολογιζόμενο συνολικό δυναμικό μείωσης των εκπομπών αερίων του θερμοκηπίου ανέρχεται σε 25,2 μεγατόνους ισοδύναμου διοξιδίου του άνθρακα για το έτος 2010. Αυτό θα μειώσει τις προβλεπόμενες συνολικές εκπομπές στους 128,3 μεγατόνους ισοδύναμου διοξιδίου του άνθρακα δηλαδή θα έχουμε μία αύξηση της τάξεως του 15,6% από το έτος βάσης, τιμή που είναι αποδεκτή αφού το όριο είναι το 25%. 
      Οι εφαρμοζόμενες πολιτικές και τα μέτρα περιλαμβάνουν μεταξύ άλλων την προώθηση του φυσικού αερίου, τη βελτίωση στο συμβατικό σύστημα της ηλεκτροπαραγωγής, την άμεση προώθηση των ανανεώσιμων πηγών ενέργειας. Και στο σημείο αυτό ανοίγω μία παρένθεση για να πω ότι στο ΥΠΕΧΩΔΕ σε συνεργασία με το συναρμόδιο Υπουργείο Ανάπτυξης έχουμε συστήσει μία διϋπουργική επιτροπή η οποία βρίσκεται στο στάδιο μελέτης μείωσης  της γραφειοκρατίας σε ότι αφορά την έγκριση έργων ΑΠΕ. 
      Επίσης, προβλέπονται  μέτρα για τις μεταφορές και για την εξοικονόμηση ενέργειας στον οικιακό και στον τριτογενή τομέα. 
      Σε ότι αφορά το μεγάλο θέμα των γενετικώς τροποποιημένων προϊόντων, τα οποία ετέθησαν απ’ όλους τους επερωτώντες Βουλευτές: Όπως γνωρίζετε, το θέμα των γενετικώς τροποποιημένων οργανισμών και προϊόντων τους, όσον αφορά τόσο την παραγωγή όσο και την εμπορία, ρυθμίζεται από την κοινοτική νομοθεσία. Η Ελλάδα ανήκει στις χώρες της Ευρωπαϊκής Ένωσης που εξακολουθούν να διατηρούν σοβαρότατες επιφυλάξεις σε ότι αφορά την ελεύθερη διακίνηση στην αγορά των γενετικώς τροποποιημένων προϊόντων.
      Σε ότι αφορά την προστασία του περιβάλλοντος, οι ρυθμίσεις από τις πιθανές επιπτώσεις των γενετικώς τροποποιημένων οργανισμών στο περιβάλλον πρέπει να είναι σύμφωνες με το κανονιστικό πλαίσιο που θέτει η Ευρωπαϊκή Ένωση και το Διεθνές Δίκαιο. Για το λόγο αυτό και προκειμένου να εξασφαλιστεί η τήρηση των υποχρεώσεων σε εθνικό επίπεδο, ολοκληρώνεται η σχετική οδηγία, η οποία ενσωματώνει την οδηγία 2001/18 με αναφορά σε συγκεκριμένα μέτρα και αριθμούς.  Σε ότι αφορά τη διασφάλιση της υγείας των πολιτών από την κατανάλωση γενετικώς τροποποιημένων προϊόντων, όπως είναι γνωστό η Ευρωπαϊκή Ένωση τα τελευταία χρόνια έχει θεσπίσει ένα νομοθετικό πλαίσιο βάσει του οποίου εγκρίνονται γενετικώς τροποποιημένα προϊόντα που προορίζονται για διάθεση στην αγορά εφόσον έχουν κριθεί ασφαλή τόσο για τον καταναλωτή όσο και για το περιβάλλον. Σήμερα σε κοινοτικό επίπεδο ισχύει η οδηγία 2001/18 που είναι αυστηρότερη της προγενέστερης οδηγίας 90/220.
      Επίσης, έχει συμπληρωθεί η νομοθεσία της εμπορίας των σπόρων σποράς και πολλαπλασιαστικού υλικού των καλλιεργούμενων φυτών για ρύθμιση θεμάτων που θα προκύψουν μετά την έγκριση ελευθέρωσης στο περιβάλλον γενετικώς τροποποιημένων ποικιλιών φυτών. Έχουν θεσπιστεί επίσης δύο νέοι κανονισμοί αφενός για τα γενετικά τροποποιημένα τρόφιμα και τις ζωοτροφές είναι ο 1829/2003, αφετέρου για την σήμανση των γενετικά τροποποιημένων οργανισμών και των προϊόντων τους, των οποίων μπορεί να εγκριθεί η απελευθέρωση στην αγορά. Αναφέρομαι στον 1830/2003. 
      Απομένουν και άλλα θέματα τα οποία πρέπει να ρυθμιστούν νομοθετικά, όπως το θέμα των προσμείξεων των συμβατικών σπόρων σποράς με γενετικά τροποποιημένους σπόρους και η συνύπαρξη των συμβατικών και βιολογικών  καλλιεργειών με καλλιέργειες γενετικώς τροποποιημένων οργανισμών. Πιστεύουμε ότι σε πολύ σύντομο χρονικό διάστημα θα υπάρξουν νομοθετικές ρυθμίσεις για τα δύο αυτά σοβαρά θέματα. 
      Σε ό,τι αφορά το θέμα των τυχαίων και αναπόφευκτων προσμείξεων γενετικώς τροποποιημένων οργανισμών σε συμβατικούς σπόρους σποράς, εκκρεμεί η έκδοση Οδηγίας της Ευρωπαϊκής Ένωσης η οποία σήμερα συζητείται σε επίπεδο εμπειρογνωμόνων. Μέχρι να ρυθμιστεί το συγκεκριμένο θέμα σε κοινοτικό επίπεδο, η χώρα μας το αντιμετωπίζει με εθνική νομοθεσία και συγκεκριμένα με τον τεχνικό κανονισμό πιστοποίησης και ελέγχου κατά την εμπορία σπόρων προς σπορά συμβατικών ποικιλιών καλλιεργούμενων φυτικών ειδών για την παρουσία προσμείξεων από γενετικά τροποποιημένους σπόρους. Πρόκειται για μια κοινή υπουργική απόφαση του 2001.
      Προς το παρόν στη χώρα μας δεν επιτρέπεται η καλλιέργεια και εμπορία σπόρων σποράς γενετικά τροποποιημένων ποικιλιών. Επιτρέψτε μου να πω, κύριε Πρόεδρε, ότι και εμείς με μεγάλη ανησυχία είδαμε σε πολλούς νομούς της χώρας τους οποίους προαναφέρατε να καλλιεργούνται γενετικώς τροποποιημένοι οργανισμοί…
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού Ριζοσπαστικής Αριστεράς): Κάποια εταιρεία εισήγαγε μεταλλαγμένους σπόρους…
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ΄Εργων): Αυτό είναι προφανές, ελέγχεται και όπως γνωρίζετε, το αρμόδιο Υπουργείο Τροφίμων έχει προβεί σε όλες τις άμεσες ενέργειες για την καταστροφή των συγκεκριμένων καλλιεργειών. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού Ριζοσπαστικής Αριστεράς): Και για τις αποζημιώσεις εις βάρος των εταιρειών. Μόνο έτσι θα καταλάβουν. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων ΄Εργων): Συμφωνώ προσωπικά μαζί σας.
      Προέκυψε το θέμα της συνύπαρξης των γενετικώς τροποποιημένων φυτικών ποικιλιών με συμβατικές και βιολογικές καλλιέργειες. Για το σκοπό αυτό είναι γνωστό ότι η Ευρωπαϊκή Επιτροπή εξέδωσε σύσταση με τις κατευθυντήριες γραμμές που οφείλουν να ακολουθήσουν τα κράτη-μέλη για τη λήψη των ενδεδειγμένων κατά περίπτωση μέτρων.
      Και μια μικρή αναφορά θα κάνω σε ό,τι αφορά τις γενετικά τροποποιημένες τροφές που είναι επίσης ένα άλλο μεγάλο και σοβαρό θέμα. 
      Η νέα κοινοτική νομοθεσία έρχεται να καλύψει ένα κενό που είχε για το συγκεκριμένο θέμα. Σε αντίθεση με τα τρόφιμα και τους σπόρους η ισχύουσα τομεακή νομοθεσία δεν κάλυπτε μέχρι σήμερα τη χρησιμοποίηση στη διατροφή των ζώων, προϊόντων που παράγονται από γενετικά τροποποιημένους οργανισμούς. Πρώτη προτεραιότητα είναι ο έλεγχος της τήρησης των διατάξεων που αφορούν τη σήμανση των γενετικώς τροποποιημένων ζωοτροφών, αλλά  και ο έλεγχος της συμμόρφωσης με τα ανώτατα αποδεκτά επίπεδα ενδεχόμενων προσμείξεων στις συμβατικές ζωοτροφές. 
      Κυρίες και κύριοι συνάδελφοι, θα περάσω σ΄ ένα άλλο θέμα το οποίο θίγεται στην επερώτηση των συναδέλφων του Συνασπισμού και έχει να κάνει με τους φορείς διαχείρισης των προστατευόμενων περιοχών.
      Ευθύς εξαρχής, θα πρέπει η κυρία και οι κύριοι συνάδελφοι του Συνασπισμού να μου επιτρέψουν να πω ότι έχουμε τουλάχιστον την ίδια ευαισθησία για τις προστατευόμενες περιοχές της χώρας. Το γνωρίζουν από προσωπική άποψη. 
      Σε ό,τι αφορά την οικονομική στήριξη των φορέων διαχείρισης αυτών των προστατευόμενων περιοχών που είναι το μείζον στην συγκεκριμένη περίπτωση, θα ήθελα να πω τα εξής: 
      Οι φορείς διαχείρισης υποστηρίζονται οικονομικά σήμερα μέσω του μέτρου    8.1 του ΕΠΠΕΡ με τίτλο «Προστασία και διαχείριση βιοτόπων». Στο πρόγραμμα αυτό μέχρι σήμερα έχουν ενταχθεί δώδεκα έργα τα οποία καλύπτουν ισάριθμους φορείς διαχείρισης ενώ έργα για τους υπόλοιπους δεκατρείς φορείς, βρίσκονται στη διαδικασία αξιολόγησης. 
      Εκτιμούμε ότι μέχρι την ολοκλήρωση της προκήρυξης του μέτρου 8.1 –και σήμερα όπως γνωρίζετε βρισκόμαστε στην αναμόρφωση του επιχειρησιακού προγράμματος «Περιβάλλον» (ΕΠΠΕΡ)- κάθε φορέας διαχείρισης θα πάρει περίπου από 1,5 εκατ. ευρώ. Στόχος μας είναι η άμεση ενίσχυση των φορέων διαχείρισης. Έχουμε ξεκινήσει έναν πολύ μεγάλο διάλογο με τους φορείς διαχείρισης όλων των προστατευόμενων περιοχών της χώρας και ενθαρρύνουμε τους φορείς, πέραν των κονδυλίων του ΕΠΠΕΡ να αναζητήσουν κονδύλια και μέσω άλλων χρηματοδοτικών μέσων, όπως για παράδειγμα είναι η κοινοτική πρωτοβουλία INTERREG III και το χρηματοδοτικό μέσο LIFE .
      Στο μεγάλο θέμα που έχει να κάνει με το χωροταξικό και πολεοδομικό σχεδιασμό στη χώρα μας και τις σχέσεις του με το θέμα των αυθαιρέτων:
      Όπως γνωρίζετε, κυρίες και κύριοι συνάδελφοι, μέχρι σήμερα η χώρα μας στερείται ενός εθνικού πλαισίου χωροταξικού σχεδιασμού. Στα θέματα χωροταξίας το πρόγραμμα δράσης ουσιαστικά εγγράφεται στο πλαίσιο του ν. 2742/99 «περί χωροταξικού σχεδιασμού και αειφόρου ανάπτυξης». Αυτός ο νόμος έθεσε το πλαίσιο για την προώθηση του χωροταξικού σχεδιασμού στην Ελλάδα στα δεδομένα της Ευρωπαϊκής Ένωσης. 
      Το ΥΠΕΧΩΔΕ, λαμβάνοντας υπόψη και τη χωροταξική πολιτική η οποία αναπτύσσεται σε επίπεδο Ευρωπαϊκής ΄Ενωσης, μέσω του σχεδίου ανάπτυξης του κοινοτικού χώρου, εφαρμόζει το παρακάτω πρόγραμμα δράσης το οποίο προωθεί αμέσως σε θέματα χωροταξικής πολιτικής σε εθνικό, περιφερειακό και τοπικό επίπεδο.
      Ο σχεδιασμός σε εθνικό επίπεδο περιλαμβάνει, όπως προείπα, το γενικό πλαίσιο του χωροταξικού σχεδιασμού και της αειφόρου ανάπτυξης. Το σχέδιο αυτό δυστυχώς δεν υπάρχει. Αυτό το οποίο βρήκαμε στο ΥΠΕΧΩΔΕ όταν αναλάβαμε, ήταν μία γενικόλογη έκθεση αρχών. Θα πρέπει οπωσδήποτε η χώρα να έχει ένα γενικό πλαίσιο που θα προσδιορίζει τις στρατηγικές προτεραιότητες για τη χάραξη και την άσκηση χωροταξικής πολιτικής σε εθνική κλίμακα. Είναι μια από τις πρώτες προτεραιότητες του ΥΠΕΧΩΔΕ και αυτό κάνουμε. Έχουμε βάλει ήδη μπροστά την εκπόνηση του εθνικού χωροταξικού σχεδίου.
      Σε ό,τι αφορά –πάντα σε εθνικό επίπεδο- τα ειδικά πλαίσια χωροταξικού σχεδιασμού, είναι εκείνα τα οποία εξειδικεύουν τις κατευθύνσεις του γενικού πλαισίου που αφορούν ιδίως την διάρθρωση ορισμένων παραγωγικών δραστηριοτήτων και δικτύων υποδομών εθνικής σημασίας, καθώς και ορισμένες ειδικές περιοχές της χώρας, όπως είναι οι παράκτιες, οι νησιωτικές, οι ορεινές και περιοχές που υπάγονται σε διεθνείς ή ευρωπαϊκές συμβάσεις και παρουσιάζουν κάποια κρίσιμα προβλήματα. 
      Μέσα από εκπόνηση μελετών και ερευνών που έχουν προωθηθεί, υπάρχουν στη χώρα μας τα παρακάτω ειδικά πλαίσια χωροταξικού σχεδιασμού. Πρώτον, το ειδικό πλαίσιο για τα καταστήματα κράτησης, το οποίο, όπως είπα, έχει θεσμοθετηθεί από την προηγούμενη κυβέρνηση.
      Δεύτερον, τα ειδικά πλαίσια για τον παράκτιο και ορεινό χώρο, για τα οποία υπάρχει μόνο η θετική γνωμοδότηση του Εθνικού Συμβουλίου Χωροταξικού Σχεδιασμού και Αειφόρου Ανάπτυξης. Σε αυτό το θέμα έχουμε βήματα μπροστά μας να κάνουμε.
      Σε συνεργασία με το Υπουργείο Γεωργίας έχουν εγκριθεί οι προδιαγραφές για τον καθορισμό διαδικασιών έγκρισης των περιοχών ανάπτυξης υδατοκαλλιεργειών και προωθούνται μελέτες καθορισμού κατάλληλων περιοχών σε επίπεδο περιφερειών.
      Τέλος, προωθείται από το ΥΠΕΧΩΔΕ η δημιουργία μιας πρωτόλειας ψηφιακής βάσης με χαρτογραφικά δεδομένα για τη συμπλήρωση της οποίας έχει προταθεί η σχετική δράση στο πλαίσιο του Γ΄ ΚΠΣ. 
      Σε περιφερειακό επίπεδο έχει ολοκληρωθεί, όπως γνωρίζετε, η θεσμοθέτηση των περιφερειακών πλαισίων στη βάση του ν.2742/99 όλων των περιοχών της χώρας πλην της Αττικής βεβαίως, η οποία αντιμετωπίζεται ειδικά μέσω του Οργανισμού της Αθήνας.
      Σε τοπικό επίπεδο προωθούμε την ολοκλήρωση της διαδικασίας θεσμοθέτησης των ζωνών οικιστικού ελέγχου, των ΖΟΕ, στη βάση ειδικών χωροταξικών μελετών που εκπονούνται ή ολοκληρώνονται και κυρίως στη βάση μελετών που έχουν εκπονηθεί εδώ και αρκετά χρόνια στο πλαίσιο του προγράμματος ENVIREG και αφορούν κυρίως σε νησιά. Έχουμε είκοσι επτά θεσμοθετημένες ζώνες οικιστικού ελέγχου και υπολείπονται είκοσι τρία. 
      Τέλος, σε ό,τι αφορά το θέμα της οργάνωσης του αστικού χώρου για το οποίο επίσης έγινε συζήτηση και την αντιμετώπιση της αυθαίρετης δόμησης:
      Αυτά καταρχήν, βάσει νομοθεσίας, αποτελούν αντικείμενα του οικιστικού ν. 2508/97 που υλοποιούνται στη βάση των κατευθύνσεων των διαφόρων επιπέδων του χωροταξικού σχεδιασμού και ιδίως στο πλαίσιο των εγκεκριμένων περιφερειακών πλαισίων.
      Το ΥΠΕΧΩΔΕ προωθεί σήμερα ένα πρόγραμμα καθορισμού χρήσεων γης και παροχή πολεοδομημένης γης σε όλη τη χώρα. Ο στόχος αυτός θα πραγματοποιηθεί με την εκπόνηση και έγκριση γενικών πολεοδομικών σχεδίων και σχεδίων χωρικής και οικιστικής οργάνωσης ανοιχτών πόλεων (ΣΧΟΑΠ), καθώς και των αντίστοιχων μελετών πολεοδόμησης.
      Ήδη στο πλαίσιο του Γ΄ ΚΠΣ, τόσο από το επιχειρησιακό πρόγραμμα «Περιβάλλον» όσο και από τα περιφερειακά επιχειρησιακά προγράμματα (ΠΕΠ), χρηματοδοτούνται εκατοντάδες μελέτες σε όλη τη χώρα γενικών πολεοδομικών σχεδίων και ΣΧΟΑΠ. Παράλληλα στο ΥΠΕΧΩΔΕ προωθείται ένα πρόγραμμα μελετών πολεοδόμησης που αφορά στην πολεοδόμηση περιοχών πρώτης και δεύτερης κατοικίας, στο πλαίσιο παροχής πολεοδομημένης γης που προανέφερα και το οποίο στο μεγαλύτερο ποσοστό του, περίπου 60%, έχει ολοκληρωθεί. Ενώ παράλληλα προωθείται και η ολοκλήρωση των υπόλοιπων πολεοδομικών μελετών που βρίσκονται σε εξέλιξη. 
      Θα κάνω μια αναφορά στο ζήτημα της διαχείρισης των αστικών απορριμμάτων το οποίο είναι πράγματι σοβαρό και στο οποίο η χώρα μας παρουσιάζει μια πολύ μεγάλη υστέρηση. 
      Επιτρέψτε μου στη συγκεκριμένη χρονική στιγμή να κάνω μια αναφορά στην Αττική η οποία αντιμετωπίζει και το οξύτερο πρόβλημα σε όλη τη χώρα. Όπως γνωρίζετε, στην Αττική ο Ενιαίος Σύνδεσμος είναι ο μοναδικός φορέας σήμερα ο οποίος υλοποιεί και λειτουργεί τις εγκαταστάσεις διαχείρισης και τελικής διάθεσης των στερεών αποβλήτων. Και είναι ο φορέας ο οποίος οφείλει να ελέγχει τις διαδικασίες για τη διαχείριση των αστικών απορριμμάτων και να τηρεί τα προβλεπόμενα από τη περιβαλλοντική νομοθεσία, ώστε να αποφεύγονται φαινόμενα παράνομης διάθεσής των στο ΧΥΤΑ τον οποίο λειτουργεί.
      Με τον ν.3164/2003 έχει εγκριθεί ο περιφερειακός σχεδιασμός της διαχείρισης των στερεών απορριμμάτων στην Αττική και τα βασικά έργα τα οποία πρόκειται να υλοποιηθούν για την εξυπηρέτηση της Αττικής και τα νησιά της Αίγινας και της Σαλαμίνας, είναι σύμφωνα πάντα με το νόμο, οι τρεις ΧΥΤΑ: δύο στην Ανατολική Αττική και ένας στη Δυτική ο οποίος θα αντικαταστήσει και τον μοναδικό εν λειτουργία σήμερα νόμιμο ΧΥΤΑ μετά  τον κορεσμό του. Η λειτουργία του εργοστασίου μηχανικής ανακύκλωσης και κομποστοποίησης στη Δυτική Αττική το οποίο σήμερα παρουσιάζει εξαιρετικά σοβαρά προβλήματα στη λειτουργία του. Αναφέρω ενδεικτικά ότι δεκαπέντε περίπου μήνες μετά το συμβατικό χρόνο παράδοσής του, βρίσκεται μόνο σε δοκιμαστική λειτουργία και πάλι με πολύ σοβαρά προβλήματα.  Η δοκιμαστική του λειτουργία ολοκληρώνεται τον προσεχή Οκτώβριο, οπότε θα δούμε από κει και πέρα σε τι βαθμό το συγκεκριμένο εργοστάσιο το οποίο χρηματοδοτήθηκε από κοινοτικούς πόρους, μπορεί να βοηθήσει στο θέμα της μείωσης των απορριμμάτων στην Αττική.
      Σταθμοί μεταφόρτωσης: Επίσης προβλέπονται από τον προαναφερθέντα νόμο σταθμοί μεταφόρτωσης απορριμμάτων και τοπικοί σταθμοί οι οποίοι θα καλύπτουν το σύνολο της Αττικής, κέντρα διαλογής ανακυκλώσιμων υλικών και αποκατάσταση των ανεξέλεγκτων χώρων διάθεσης των στερεών αποβλήτων. Είναι ένα θέμα στο οποίο θα επανέλθω κυρίες και κύριοι συνάδελφοι στη δευτερολογία μου.
      Από λανθασμένους χειρισμούς τα τελευταία χρόνια έχουν χαθεί μοναδικές ευκαιρίες αξιοποίησης των κονδυλίων τόσο του ΚΠΣ  όσο και του Ταμείου Συνοχής. Παράλληλα με τη λειτουργία των ΧΥΤΑ σχεδιάζουμε την αναθεώρηση της στρατηγικής στη συλλογή και διαχείριση των στερεών απορριμμάτων σε όλη τη χώρα, σύμφωνα με τα πρότυπα των σύγχρονων πολεοδομικών συγκροτημάτων της Ευρωπαϊκής Ένωσης, χωρίς να παραγνωρίζουμε τη χρήση της σύγχρονης τεχνολογίας. Εκτιμούμε ότι χρειάζεται μεγάλη προσπάθεια, ορθολογικός σχεδιασμός, πλήρης αξιοποίηση των κοινοτικών πόρων, για να μπορέσουμε να ανταποκριθούμε στις απαιτήσεις όχι μόνο της Ευρωπαϊκής Ένωσης αλλά και να αποκτήσουμε ένα περιβάλλον το οποίο θα σέβεται τους κανόνες της δημόσιας υγείας και θα αναβαθμίζει την ποιότητα ζωής των συμπολιτών μας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Να ευχαριστήσουμε τον κύριο Υπουργό για την ακρίβεια των είκοσι πέντε λεπτών που εδικαιούτο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής εδώ και δεκαπέντε λεπτά, αφού προηγουμένως ξεναγήθηκαν στην Έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Επτάνησα,140 χρόνια από την Ένωση με την Ελλάδα», είκοσι δύο μαθητές και δεκαοκτώ συνοδοί από το δημοτικό σχολείο Ποσειδωνίας Σύρου Κυκλάδων. 
      Η Βουλή τούς καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Κωνσταντόπουλος. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού  Ριζοσπαστικής Αριστεράς): Θα μιλήσω όσο γίνεται πιο σύντομα, κύριε Υπουργέ. Θα ήθελα να σας επισημάνω ορισμένα ζητήματα πάνω στα οποία χρειάζεται πολιτική δέσμευση, κυβερνητική δέσμευση. Δεν αμφισβητεί κανείς τις προθέσεις κανενός και ιδιαίτερα προσωπικά τις δικές σας προθέσεις. Το πρόβλημα είναι αυτές τις καλές προθέσεις για το περιβάλλον να μην τις πάρει το ποτάμι, γιατί πολλές φορές συμβαίνει να προωθούνται κατά προτεραιότητα επιλογές οι οποίες βάζουν σε δεύτερη μοίρα την ανάγκη προστασίας του περιβάλλοντος. 
      Σήμερα η Ελλάδα του 2004 με ευθύνη των κυβερνήσεων της δεν έχει συμμορφωθεί πλήρως προς τις οδηγίες και τις απαιτήσεις της Ευρωπαϊκής Ένωσης. Είμαστε η χώρα που κατ’ επανάληψη βρίσκεται εκτεθειμένη και οδηγείται στα αρμόδια όργανα και στα δικαστήρια. Έναντι της Ευρωπαϊκής Ένωσης δεν έχουμε συμμορφωθεί αλλά και έναντι της κοινωνικής ευθύνης μας προς τους πολίτες και προς την κοινωνία επίσης δεν έχουμε συμμορφωθεί. Αυτά που δεν πληρώνουμε σήμερα για την προστασία του περιβάλλοντος, θα τα πληρώσουμε πολλαπλάσια αύριο είτε για να αποκαταστήσουμε καταστροφές είτε για να επανορθώσουμε βλάβες που θα έχουν συντελεστεί στον τομέα της δημόσιας υγείας ή ακόμη και στον τομέα του οικογενειακού προϋπολογισμού για την αντιμετώπιση προβλημάτων υγείας. 
      Σήμερα, όπως ξέρετε, σε όλη την Ευρώπη υπάρχει ένα μεγαλύτερο ενδιαφέρον για την κοινωνική και πολιτική ιδιότητα του ανθρώπου και αντιμετωπίζονται προβλήματα τα οποία έχουν να κάνουν με τη μόλυνση, τη διατροφή, το πλαίσιο απασχόλησης, το κλίμα που υπάρχει στις μετακινήσεις, το διατροφικό μοντέλο, με όλα αυτά τα ζητήματα. Οι καρκινογόνες αιτίες και ένα σχέδιο αντιμετώπισης των καρκινογόνων αιτίων ως προς την βλάβη της υγείας είναι ένα θέμα που θέλει μια συγκεκριμένη από πλευράς περιβαλλοντικής πολιτικής σχεδίασης, όπως επίσης τα ζητήματα που θερίζουν, καρδιοπάθειες, ακόμα και το παιδικό άσθμα. Η χώρα μας είναι πρώτη από πλευράς δεικτών. 
      Είναι ανάγκη, λοιπόν, από πλευράς κυβερνητικής πολιτικής να αντιμετωπιστούν και αυτά τα ζητήματα με συγκεκριμένες δεσμεύσεις για έναν επιπρόσθετο λόγο. Είπατε ότι η χώρα μας δε διαθέτει τον εθνικό χωροταξικό σχεδιασμό. Τελειώνει και το Γ΄ Κοινοτικό Πλαίσιο Στήριξης. Είναι ένα σοβαρό πια θεσμικό έλλειμμα. Δεν έχουμε ένα εργαλείο για την άσκηση εθνικής στρατηγικής σε έναν κρίσιμο τομέα. Αναφερθήκατε στις χωματερές και σε όλα τα σχετικά. Επίσης η κατάσταση εδώ δεν μπορεί να περιοριστεί σε μία περιγραφή. Υπάρχει πολύ σοβαρό πρόβλημα και πρέπει αμέσως να δράσουν από πλευράς πολιτείας οι αντίστοιχες διαδικασίες.
      Στο σχεδιασμό που έχει η Κυβέρνησή σας για τη λεγόμενη Εταιρεία Τουριστικών Ακινήτων –είναι αμαρτωλό το σχήμα- έχετε εντάξει την προοπτική αξιοποίησης δεκαπέντε μεγάλων δημόσιων περιοχών ιδιαιτέρου φυσικού κάλλους. Άλλο η ήπια ανάπτυξη, άλλο η ανάδειξη μιας περιοχής, άλλο η εναρμόνιση των αναπτυξιακών παρεμβάσεων με την ισορροπία του περιβάλλοντος και άλλο αυτά που γίνονται. Πρέπει εγκαίρως και όχι την τελευταία στιγμή να έλθουν τροπολογίες, διότι δε σώζονται αυτές οι τροπολογίες με τίποτα. Έχετε την ευθύνη αυτή τη στιγμή το σχέδιο να το εξειδικεύσετε και τις δεκαπέντε δημόσιες περιοχές ιδιαιτέρου φυσικού κάλλους, να μας πείτε πώς τις εντάσσετε στην Εταιρεία Τουριστικών Ακινήτων. Επίσης να δεσμευθείτε ότι αυτή η ιστορία δε θα αχθεί στο Χρηματιστήριο. 
      Το λέω αυτό για να τελειώσω με μια παρατήρηση πολιτικού ανορθόδοξου σχήματος. Είπατε και σεις –το ξέρουμε όλοι- ότι δεν έχουμε λύσει τα προβλήματα για τα νερά. Δεν έχουμε εθνική στρατηγική για τα νερά. Την ΕΥΔΑΠ, όμως, τη βάλαμε στο Χρηματιστήριο. 
      Αυτά τα ανορθόδοξα που κυνηγάνε οικονομικούς δείκτες και μαθηματικές εισπρακτικές λογικές δεν εξασφαλίζουν τη σωστή διαχείριση των δημοσίων συλλογικών αγαθών. Η δική μας επερώτηση αυτή τη στιγμή και με όσα θα προσθέσουν δευτερολογώντας η κυρία συνάδελφος και οι κύριοι συνάδελφοι, θέλει εγκαίρως να επισημάνει ότι σε αυτό τον τομέα δημοσίου συμφέροντος που είναι η προστασία του περιβάλλοντος, υστερούμε πολλαπλώς και δεν αρκεί η διαπιστωτικού χαρακτήρα επανάληψη οδηγιών. Ζητάμε ιδίως σε συγκεκριμένα ζητήματα, πολιτική δέσμευση, όπως είναι τα μεταλλαγμένα. 
      Κύριε Υπουργέ, υπάρχουν τα μεταλλαγμένα στο χωράφι. Κάποιος φέρνει σπόρους. Κάποιος παραπλανά αγρότες. Κάποιος κερδοσκοπεί, βάζοντας σε κίνδυνο την επιμόλυνση μεγάλων περιοχών ιδιαίτερης σημασίας για την εθνική οικονομία. Δεν μπορεί απλώς να ξεριζώνουμε αυτό που καλλιεργήθηκε με μεταλλαγμένους σπόρους. Ποιος πληρώνει;  Ποιος αποζημιώνει; Ποιος υφίσταται κυρώσεις; Εμπορικές εταιρείες είναι. Δεν μπορεί η πολιτεία με σταυρωμένα τα χέρια να βλέπει αυτή την ασυδοσία και τους συγκεκριμένους εισαγωγείς μεταλλαγμένων σπόρων να μην τους «πιάνει από το αυτί», που είναι και πολύ εύκολο να εξειδικευτεί. 
      Επιπλέον δυστυχώς υπάρχουν μεταλλαγμένα και στο ράφι, όχι μόνο στο χωράφι. Και υπάρχουν μεταλλαγμένα διότι κανείς δεν μπορεί να ελέγξει αυτά τα ψιλά γράμματα με τα οποία υποτίθεται ότι σημαίνεται η περιεκτικότητα. Βάλτε τον ΕΦΕΤ, βάλτε κάποιο μηχανισμό να ελέγξει πραγματικά και να υπάρξει άμεση, αισθητή και αποτελεσματική παρουσία της πολιτείας στην προστασία της δημόσιας υγείας. Τα μεταλλαγμένα, δεν είναι η σύριγγα που καρφώνεται στη ντομάτα για να τη μεταλλάξει. Δεν μιλάμε για εμπλουτισμό ή για οτιδήποτε άλλο, μιλάμε για μια επικίνδυνη πια αλλοίωση του διατροφικού κύκλου. 
      Ενεργοποιηθείτε! Η Greenpeace φωνάζει. Οι κοινωνικές οργανώσεις, οι νομαρχίες, οι δήμοι έχουν ξεσηκωθεί. Οι πολίτες έχουν ευαισθητοποιηθεί. Έχετε σήμερα περισσότερους συμμάχους από το κοινωνικό σώμα. Βάλτε τους χέρι! 
      ΠΡΟΕΔΡΕΥΩΝ (Γεώργιος Σούρλας): Ο Βουλευτής Επικρατείας κ. Στέφανος Μάνος ζητά την έγκριση της Βουλής για την μετάβασή του στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Θεόδωρος Πάγκαλος. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κατ’ αρχάς θα μου επιτρέψετε να επαινέσω την πρωτοβουλία των συναδέλφων του Συνασπισμού, για την αντιμετώπιση του θέματος που περιγράφουν και επισημαίνουν στην επερώτησή τους και στις οδηγίες τους. 
      Πράγματι υπάρχει ένα μεγάλο ζήτημα που αφορά όλο και περισσότερο στην ποιότητα ζωής της χώρας μας.
      Αφορά τους πολίτες στην καθημερινότητά τους και από μία άποψη έχει και οικονομικές προεκτάσεις πολύ σημαντικές. Η παλιά αντίφαση ανάμεσα στην ανάπτυξη και την προστασία του περιβάλλοντος φαίνεται ότι αρχίζει να ξεπερνιέται και παραγωγικό αρχίζει να γίνεται αυτό που είναι υγιεινό και περιβαλλοντικό. 
      Δε θα προσθέσω πολλά πράγματα για την ανάγκη να αντιμετωπίσουμε τα μεταλλαγμένα τρόφιμα μέσα στα πλαίσια της νομοθεσίας που έχει υιοθετήσει η χώρα μας και θεωρώ τη στάση που ακολουθούν οι εκπρόσωποι της πολιτείας στα κοινοτικά και τα άλλα διεθνή όργανα σωστή. Απλώς θα πρέπει –νομίζω- λόγω της σημασίας του ζητήματος και λόγω του ότι άμεσα απειλεί την υγεία και τη ζωή των συμπολιτών μας να κάνουμε μια μεγάλη προσπάθεια, ώστε να μην υπάρχουν περιθώρια μη εφαρμογής ή ελαστικής εφαρμογής του νόμου επί του προκειμένου. Αυτή η προσπάθεια πρέπει να γίνει στη ρίζα, εκεί που ξεκινάει το φαινόμενο και όχι όταν πλέον φτάσει στα αποτελέσματά του.
      Προσωπικά θα ήμουν υπέρ της πρότασης του Συνασπισμού να διαχωριστεί το Υπουργείο Χωροταξίας και Περιβάλλοντος από το Υπουργείο Δημοσίων Έργων. Είμαι ίσως με τον κ. Κακλαμάνη και τον κ. Πολύδωρα ένας από τους λίγους εδώ που ήταν στην πολιτική ζωή του τόπου, όταν αποφασίστηκε η συγχώνευση αυτών των δύο Υπουργείων. Το σκεπτικό ήταν σαφές. Η χώρα έμπαινε με την βοήθεια και των κοινοτικών κονδυλίων σε μία μεγάλη περίοδο έργων. Είχε προηγηθεί μια έντονη κινητοποίηση του Υπουργείου Χωροταξίας υπό την ηγεσία του αειμνήστου Αντώνη Τρίτση, η οποία δημιουργούσε προβλήματα στα έργα. Ας πούμε τα πράγματα ακριβώς όπως ήταν. Έπρεπε να μεθοδευτεί η υποταγή της χωροταξικής και ευαίσθητης περιβαλλοντικά προσέγγισης των προβλημάτων στη λογική της απόκτησης υποδομής από τη χώρα, στη λογική των μεγάλων έργων. 
      Έχουν, όμως, αλλάξει τα πράγματα, κύριε Υπουργέ. Τα μεγάλα έργα σε μεγάλο βαθμό έχουν συντελεστεί και όσα δεν έχουν συντελεστεί προχωρούν, εξελίσσονται, έχουν προγραμματιστεί, έχουν μελετηθεί. Δεν έχετε πραγματικά να επιλέξετε πια ανάμεσα στη χωροταξία και το περιβάλλον σε ό,τι αφορά τα μεγάλα έργα. Γι’ αυτό εγώ θα έβλεπα με μεγάλη συμπάθεια μια πρόταση η οποία θα ενέτασσε το Υπουργείο Δημοσίων Έργων, στο Υπουργείο Ανάπτυξης με την παρουσία αντιστοίχου Υφυπουργού και θα ανέπτυσσε ως αυτοτελές, δυνατό, γνήσια ανταποκρινόμενο στις ανάγκες του καιρού μας το Υπουργείο Χωροταξίας και Περιβάλλοντος με μία συνολική εποπτεία πάνω στη δράση της πολιτείας και στις εξελίξεις που σημειώνονται στην κοινωνία. 
      Είναι επίσης πολύ σημαντικό να επισημάνω και εγώ αυτό που οι συνάδελφοι επερωτώντες καταγράφουν, ότι δεν είμαστε συνεπείς στις δεσμεύσεις μας σε ό,τι αφορά τη συνθήκη του Κιότο. Είναι γνωστό ότι η συνθήκη του Κιότο δεν έχει υπογραφεί από τις Ηνωμένες Πολιτείες της Αμερικής και αυτό αποτελεί μία βασική της αδυναμία, γιατί οι Αμερικανοί και η οικονομία τους είναι οι υπ’ αριθμόν ένα ρυπαίνοντες παγκοσμίως και βεβαίως, όσο αυτοί δεν εντάσσονται, η συνθήκη του Κιότο θα υστερεί σε ό,τι αφορά την εφαρμογή της. 
      Όμως πράγματι, όπως λένε οι συνάδελφοι του Συνασπισμού, το 2010 δεν θα έχουμε μείωση αλλά αύξηση των εκπομπών αερίων του θερμοκηπίου, όπως ονομάζεται κοινώς, δηλαδή, θα έχουμε ένα 36%, ενώ ο στόχος τον οποίο έχουμε ήδη αποδεχθεί είναι 25%. Έχουμε τη δυνατότητα -βρισκόμαστε στο 2004- μέχρι το 2010 να πάρουμε τα μέτρα, ιδιαίτερα σε ό,τι αφορά τα αυτοκίνητα και την κυκλοφορία τους, τα οποία παίζουν μεγάλο ρόλο στη ρύπανση και στις αέριες εκπομπές στην Ελλάδα, για να βελτιωθεί η κατάσταση και να επιτύχουμε τουλάχιστον αυτό το στόχο που έχουμε αναλάβει.
      Επίσης δεν έχουμε -όπως πολύ σωστά επισημαίνεται- ακόμα καταθέσει σχέδιο εμπορίας εκπομπών αερίων ρύπων και αυτό έχει σημασία, διότι όχι μόνο αυτό δεν είναι, αν θέλετε, διεθνώς εμφανίσιμο αλλά κοστίζει κιόλας. Εδώ, δηλαδή, έχουμε έναν εν εξελίξει Κουρουπητό. Όλοι γνωρίζουμε την τραγελαφική ιστορία του Κουρουπητού στα Χανιά, όπου η χώρα άρχισε να πληρώνει δυσανάλογα πρόστιμα, επειδή η τοπική κοινωνία αντιδρούσε με συντηρητικά αντανακλαστικά στη διευθέτηση του θέματος.
      Θα ήθελα να σας πω δύο λόγια σχετικά με την αντιμετώπιση του θέματος των αυθαιρέτων. Ιδιαίτερα στην περιοχή στην οποία πολιτεύομαι, το θέμα έχει πάρει όπως ξέρετε πολύ μεγάλη έκταση. Αποτελεί καθοριστικό πρόβλημα της εξέλιξης του χώρου μέσα στον οποίο ζούμε και των κοινωνιών μέσα στις οποίες κινούμεθα. 
      Θα πω κάτι αυστηρό καταρχήν, κύριε Υπουργέ. Αν δε γίνουν οι κατεδαφίσεις αυθαιρέτων, δε θα σταματήσουν τα αυθαίρετα. Υπάρχουν αυτή τη στιγμή εκκρεμείς εκατοντάδες χιλιάδες αποφάσεις κατεδάφισης αυθαιρέτων οι οποίες δεν εκτελούνται, διότι δεν εφαρμόζεται ο νόμος ή δεν εφαρμόζονται οι δικαστικές αποφάσεις. Κατά παράβαση του νόμου με περιφρόνηση προς τις δικαστικές αποφάσεις διαιωνίζεται αυτή η κατάσταση.
      Μπορείτε να βάλετε κριτήρια. Είναι δικό σας ζήτημα αυτό. Βεβαίως είμαστε όλοι ίσοι απέναντι του νόμου αλλά δεν μπορείτε να τα κάνετε όλα ταυτοχρόνως. Μπορείτε να βάλετε, λοιπόν, κριτήρια στις αναιδέστατες μορφές παραβίασης του νόμου που είναι η οικοδόμηση αυθαιρέτου σε ρέματα που έχουν επιχωματωθεί, σε παραλίες, σε αρχαιολογικούς χώρους και σε αναδασωτέα πυρποληθέντα  παλαιότερα δάση, ώστε να μην ισχύει το δόγμα «καίω και χτίζω». Αν το κάνετε αυτό, εγώ τουλάχιστον μπορώ να σας διαβεβαιώσω ότι το σύνολο των Βουλευτών της περιοχής μου, θα σταθεί στο πλευρό σας και θα σας ενισχύσει. Αλλά δεν το κάνετε. 
      Πρέπει να σταματήσει η τραγελαφική κατάσταση που ισχύει μέχρι τώρα που βλέπουμε τη συνεπικουρία του Τύπου όπου στην ίδια σελίδα αντιμετωπίζουμε κριτική της οικοδόμησης αυθαιρέτων και συμπάθεια προς την ωρυόμενη οικογένεια η οποία έχει χτίσει το αυθαίρετο. Πρέπει να σταματήσει αυτό το πράγμα, να εφαρμοστεί ο νόμος χωρίς άλλα κριτήρια, χωρίς συναισθηματισμούς, με όλη τη δύναμη που διαθέτει η πολιτεία. Και αυτό αν το κάνετε, θα δοθεί σήμα ώστε να σταματήσουν τα αυθαίρετα. Αλλιώς δεν θα σταματήσουν ποτέ.
      Επίσης πρέπει ορισμένα στοιχεία της μέχρι τώρα νομοθεσίας τα οποία αντιστοιχούν στη γνωστή λογική «πονάει το δόντι, κόβει κεφάλι» να αμβλυνθούν. Θα σας δώσω ένα μικρό παράδειγμα. 
      Έχει κάποιος ένα οικόπεδο τρεισήμισι στρεμμάτων και δίπλα ακριβώς, όμορο υπάρχει άλλο οικόπεδο του ιδίου ιδιοκτήτη τρεισήμισι στρεμμάτων. Όπως είναι τώρα, αυτός δεν μπορεί να κτίσει ούτε στο ένα ούτε στο άλλο. Ας επιτρέψουμε τη συνένωση δύο μόνο οικοπέδων, ώστε να σχηματισθεί η έκταση των τεσσάρων στρεμμάτων και εκεί ας του επιτρέψουμε να οικοδομήσει το ελάχιστο που μπορεί να οικοδομήσει στα τέσσερα στρέμματα. 
      Εάν το κάνετε αυτό, θα εξαφανίσετε τον πειρασμό οικοδόμησης αυθαιρέτου από πολλούς πολίτες που έχουν κάποιο λόγο να αισθάνονται ότι δεν αντιμετωπίζονται από το νόμο με αρκετή κατανόηση. Και θα βελτιωθεί το περιβάλλον, γιατί αυτοί που θα χτίσουν γύρω από τα σπίτια τους, θα φτιάξουν κήπους, θα φτιάξουν δενδροστοιχίες. Αντί να έχετε αυθαίρετα μέσα στις ξερολιθιές, θα έχετε ένα ευρύτερα αποδεκτό περιβάλλον.
      Να σας πω επίσης ότι το θέμα των χωματερών πρέπει να λυθεί άμεσα. Δεν μπορούμε να πάμε έτσι προς το μέλλον. Έχουν γίνει όλες οι προεργασίες. Πρέπει απλά να πάρετε την πολιτική απόφαση. Έχουν γίνει μελέτες, έχουν ξαναγίνει, υπάρχουν εκτιμήσεις, έχουν προγραμματισθεί τα πάντα και πρέπει να πάρετε την απόφαση να τα υλοποιήσετε αυτά. Βεβαίως πρέπει να σταματήσει αυτό που γίνεται τόσα χρόνια. O καθένας για ιδιοτελείς λόγους ψηφοθηρίας να υποστηρίζει το ένα ή το άλλο ανάλογα με το τι τον συμφέρει και τι δεν τον συμφέρει. 
      Χαίρομαι για τη στάση σας και για τον τρόπο με τον οποίο συμμετέχετε στη συζήτηση. Έχω, όμως, ένα πρόβλημα. Δεν κατανοώ, γιατί δε συμμετείχε η Κυβέρνηση στην παγκόσμια διακυβερνητική και διακοινοβουλευτική συνάντηση που συνήλθε μια εβδομάδα πριν τις Eυρωεκλογές στη Βόννη όπου συμμετείχαν όλες οι ευρωπαϊκές κυβερνήσεις σε επίπεδο Yπουργού, συμμετείχε η Βουλή –νομίζω πήγε η κ. Ζήση και αν δεν κάνω λάθος ο συνάδελφος κ. Κατσιγιάννης- και η Κυβέρνηση εκπροσωπήθηκε από σύμβουλο τού κ. Σαλαγκούδη. Άγνωστο για ποιο λόγο. 
      Νομίζω ότι πρέπει να δίνετε μεγαλύτερη προσοχή σε αυτές τις συναντήσεις και να είστε παρόντες, ώστε και η χώρα να εκπροσωπείται σε επαρκές επίπεδο και να αποκομίζετε τα οφέλη που μπορείτε να αποκομίσετε από μία τέτοια συνάντηση για την εργασία σας.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Πολύδωρας έχει το λόγο ως Kοινοβουλευτικός Eκπρόσωπος της Νέας Δημοκρατίας.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, εκτιμώ ότι η επερώτηση που διετύπωσε και ανέπτυξε ο Συνασπισμός καθώς και η συζήτηση που έχει αναπτυχθεί μέχρι τώρα με την απάντηση του Υπουργού και την παρέμβαση του κ. Πάγκαλου είναι  πολύ χρήσιμη για τη μεγάλη υπόθεση του περιβάλλοντος και των συναφών θεμάτων. 
      Από τη σκοπιά μου αυτή τη θετική εκτίμηση τη διατυπώνω, γιατί θέλω μετά από δύο χρόνια παραδείγματος χάρη, ο κύριος Υπουργός να δώσει πληρέστερες απαντήσεις και για τα δύο ζητήματα που αποτελούν διεθνείς εκκρεμότητες, όπως είναι το Κιότο και τα μεταλλαγμένα και για τα άλλα που είναι απαράδεκτου «εσωτερικού καθεστώτος». Δηλαδή η αμαρτωλή ΕΤΑ, Τουριστικών Ακινήτων, η Ψυττάλεια, οι αδυναμίες στη χωροταξία και τέλος οι προστατευόμενες περιοχές που είναι προέκταση της ΕΤΑ, της αμαρτωλής. 
      Για την υπόθεση των μεταλλαγμένων έχω δύο θέσεις. Η μια προέρχεται από το ένστικτό μου, γιατί εδώ το κέρδος δεν ορρωδεί ούτε προ της δημόσιας ή ατομικής υγείας ή αυτής των παιδιών μας. Και το δεύτερο, είναι η ευρωπαϊκή συμμαχία, δηλαδή να έχουμε μια πολιτική θέση σε ένα ευρύτερο σύνολο, γιατί τίποτα δεν είναι νησίδα σήμερα, όπως παραδείγματος χάρη είναι το σύνολο που υπαγόμαστε για τα πλεονεκτήματα που έχει τα τεράστια και που λέγεται Ευρωπαϊκή ΄Eνωση.
      Πάντως κανενός το επιχείρημα δε γίνεται ισχυρότερο, αν κατά τη δική μου κλίμακα αξιών το συνοδεύει με ένα ισχυρό γρόνθο. Νομίζω ότι η υπόθεση …
      ΑΠΟΣΤΟΛΟΣ ΚΑΚΛΑΜΑΝΗΣ: Ενίοτε γίνεται κατά τις ημέρες μας και πολύ επιτυχώς.
      ΒΥΡΩΝ ΠΟΛΥΔΩΡΑΣ: Πάντως επιμένω να το αρνούμαι αυτό, ότι προσλαμβάνει ένα επιχείρημα αδύνατο πρόσθετη δύναμη. 
      Η υπόθεση των μεταλλαγμένων είναι αυτή τη στιγμή μια αναγωγή περισσότερο στο ένστικτο και όχι στην καθαρή επιστημονική αλήθεια. Θέλουμε μέσα από το κέλυφος της Ευρώπης να βρούμε την οδό. Όταν όμως παρουσιάζονται φαινόμενα κατά τα οποία έχουμε αγνώστους που σαν τα ούφο, ιπτάμενα αντικείμενα αγνώστου ταυτότητας, κονσέρβες στα σούπερ μάρκετ, είναι ευθύνη δική μας, αυτής της πολιτείας. Δε νοείται να είναι απαθής θεατής η Κυβέρνηση στο τι προσφέρεται προς βρώση και θέτει ή όχι σε κίνδυνο τη δημόσια υγεία. 
      Στη συνέχεια θέλω να επισημάνω την αναγκαιότητα να δεσμευθούμε, ότι  καμιά πράξη δεν θα προχωρεί, αν δεν είναι τουλάχιστον η περιβαλλοντική παρέμβαση που θα γίνει από την επιχείρηση συμμορφωμένη προς τα κριτήρια του Κιότο. 
      Δεν επιτρέπεται στη διεθνή παρουσία της χώρας αλλά και στους χειρισμούς που κάνουμε για το περιβάλλον, να είμαστε εμείς εκείνοι που θα επιστρέψουμε στην κακομεταχείριση του περιβάλλοντος, όπως λέει η ποιητική διατύπωση, δεν είναι δικό μας, το έχουμε δανειστεί από τα παιδιά μας και εννοώ τις συνθήκες της οικολογικές, τις περιβαλλοντικές και εδώ δεν χωρούν εκπτώσεις.
      Στα ειδικότερα που μας απασχολούν και τα έχουμε κάνει ρόιδο εν Ελλάδι, θέλω να εξηγηθούμε, εσείς ως κυβέρνηση, εδώ στην Εθνική Αντιπροσωπεία με σαφέστερο λόγο για την υπόθεση της Εταιρείας Τουριστικών Ακινήτων. Για παράδειγμα, μού καταγγέλλουν ότι στις 4 Μαρτίου 2004, η εν λόγω εταιρεία μίσθωσε με κάποιους όρους και για τριάντα χρόνια την εκμετάλλευση και αξιοποίηση του Σπηλαίου του Δυρού. Δεν νομίζω ότι είχε νομική, ηθική και πολιτική εξουσιοδότηση στους ισχυρισμούς αυτού του είδους στη σύμβαση. Δηλαδή, γενικώς δεν ξέρω πώς μπορεί να νοικιάσει κανείς τα Σπήλαια του Δυρού. Εξ’ υπαρχής, δηλαδή, από την πρώτη σύλληψη αυτής της αρμοδιότητας ή της λειτουργίας αυτής της εταιρείας Τουριστικών Ακινήτων, πολλά πράγματα θεσμικού χαρακτήρα στο καταστατικό της είναι αμφίβολης νομικής και ηθικής αξίας, προπαντός ηθικής αξίας. 
      Ζητώ να επιληφθείτε έτσι ώστε, να βάλουμε τα πράγματα σε μία σειρά και να οριστούν αυτές οι ίδιες δυνατότητες για αξιοποίηση χώρων, όπως μιας παραλίας ή ενός περιαστικού δάσους, να συζητηθούν όλα, να εξειδικευτούν και να έχει και αυτή το ρόλο της. 
      Κάθε φορά όταν συζητούμε αυτά τα κεφάλαια έχουμε το βασικό και πανάρχαιο δίλημμα -αφ’ ότου ανακαλύφθηκε η ατμομηχανή, κύριε Πρόεδρε- να συνδυάσουμε την ανάπτυξη με το περιβάλλον. Θέλουμε να ισχυριζόμαστε, ότι αυτά δεν είναι διαμετρικώς αντιτιθέμενα πράγματα αλλά η σοφία μιας πολιτείας με τα επιστημονικά δεδομένα πρέπει να βρει το δρόμο και τη χρυσή τομή. 
      Προσυπογράφω τις παρατηρήσεις του κ. Πάγκαλου και δεν καταφεύγω στο επιχείρημα γιατί δεν τα κάνατε και τι έγινε, λες και έχουμε ολιγωρήσει ή έχουμε πολλές παραλείψεις. Αναφέρομαι στην Ψυτάλλεια, η οποία αποτελεί μία τεράστια εκκρεμότητα δικού μας χαρακτήρα, όπως στον Ουρουπητό στον οποίο αναφέρθηκε και ο ίδιος ή για την υπόθεση των ΧΥΤΑ ή της διαχείρισης των απορριμμάτων. Διαβάζω επίμονα και συστηματικά ότι σε όλη την Ευρώπη, σε όλο τον πολιτισμένο κόσμο γίνεται εκμετάλλευση των απορριμμάτων και εδώ ασχολούμαστε ακόμα με τη μεταφορά, να πάμε να τα θάψουμε σε μία χωματερή. Αυτό είναι κάτι τελείως απαρχαιωμένο και πρέπει να λάβουμε σύντομες και γρήγορες αποφάσεις. 
      Η κατολίσθηση στη χωματερή των Άνω Λιοσίων έγινε διότι τα στερεά από την Ψυτάλλεια μεταφέρονται εκεί. Δεν βρέθηκε ούτε ένας, ο οποίος να εκτιμήσει ότι το συγκεκριμένο σεληνιακό τοπίο δεν θα μπορούσε να αντέξει και το πρόσθετο των στερεών της Ψυτάλλειας. 
      Μ’ αυτές τις σκέψεις, επικροτώ και χαιρετίζω την ασκηθείσα επερώτηση, όπως άλλωστε και για τον πρόσθετο λόγο ότι θα πρέπει επιτέλους να διαμορφωθεί μία οικολογική συνείδηση. Τα περιαστικά δάση θα πάρουν φωτιά, γιατί δεν γίνεται συστηματική πρόληψη. Αναφέρομαι στα δάση γύρω από την Αθήνα, όπως και τις άλλες αστικές περιοχές της Ελλάδας. Έτσι και αλλιώς, συνωθούμεθα και συνωστιζόμεθα μέσα σε μεγαλουπόλεις, με πρόσθετα περιβαλλοντικά βάρη, ενώ η ύπαιθρος χώρος απερημώνεται. 
      Καταλήγω λέγοντας, ότι σε δύο χρόνια τουλάχιστον για τα καθ’ ημάς τα διεθνή, όπως είναι το Κιότο και αν αυτό θα μπορούσε να γίνει αυστηρότερο και σοβαρότερο ή όσον αφορά το πώς θα μπορούσε να καταλήξει θετικά όλη αυτή η επιστημονική εν πολλοίς σύγκρουση που αφορά τα μεταλλαγμένα, θέλω να έχετε ετοιμότητα, αποφασιστικότητα και λύση. Να είμαστε σε δρόμο επιλύσεως αυτών των τεράστιων εθνικής τάξεως εκκρεμοτήτων. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστώ, κύριε συνάδελφε. 
      Το λόγο έχει η κ. Ξηροτύρη να δευτερολογήσει για έξι λεπτά. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Όπως είπα και στην εισήγησή μου, όλα τα Κόμματα στέκονται με προσοχή στα προβλήματα που αφορούν το περιβάλλον και ιδιαίτερα στη χώρα μας. Δεν ενδιαφέρθηκαν, όμως, καθόλου κατά τις δύο εκλογικές αναμετρήσεις.
      Αποδέχονται τα κόμματα –και φάνηκε αυτό από τη συζήτηση σήμερα- ότι είναι πραγματικά το περιβάλλον ένας από τους τρεις πυλώνες, όταν θέλουμε να έχουμε μία αειφόρο, μία βιώσιμη ανάπτυξη για τη χώρα μας. Παρ’ όλα αυτά, αυτή η βούληση δεν ενσωματώθηκε στην πολιτική των προηγουμένων κυβερνήσεων του ΠΑΣΟΚ και δεν  βλέπω να ενσωματώνεται και στην πολιτική της νέας Κυβέρνησης. Διότι εάν υπερισχύει πάντοτε από αυτούς τους τρεις πυλώνες, ο πυλώνας της οικονομίας και δεν συνυπολογίζονται οι δράσεις στη γεωργία, στις μεταφορές, στη βιομηχανία, στον ίδιο μας το χωροταξικό σχεδιασμό, με κυρίαρχο το περιβάλλον, τελικά θα οδηγούμαστε πάντοτε σε αποσπασματικές επιλογές. Και τελικά οι αποσπασματικές αυτές επιλογές θα έχουν κάθε φορά το χαρακτήρα των πελατειακών σχέσεων και όχι ακριβώς αυτής της ανιδιοτελούς και με σύγχρονα μέσα υποστήριξης της προστασίας του περιβάλλοντος, μέσα από τα αναπτυξιακά προγράμματα.
      Να πάω τώρα σ’ ένα-ένα στα θέματα στα οποία προσπαθήσατε –και εκτιμώ τη φιλότιμή σας προσπάθεια- κύριε Υπουργέ, να μου απαντήσετε. Παρ’ όλα αυτά καταλαβαίνω τη δυσκολία, καταλαβαίνω ότι τα πράγματα είναι πάρα πολύ σύνθετα και ότι αυτήν τη στιγμή και η Κυβέρνησή σας, παρ’ όλο που έλεγε ότι ήταν έτοιμη να αντιμετωπίσει τα προβλήματα της χώρας, δεν νομίζω ότι είναι έτοιμη άμεσα, με ένα άμεσο σχέδιο δράσης, να αντιμετωπίσει τα μεγάλα προβλήματα στο περιβάλλον. 
      Αναφερθήκατε στα μέτρα για τη συμφωνία του πρωτοκόλλου του Κιότο και κυρίως σταθήκατε με αισιοδοξία στα θέματα των μετρήσεων. Δεν υπάρχει αισιοδοξία για το πόσο θα φθάσει το ποσοστό εκπομπών ρύπων. Το Εθνικό Αστεροσκοπείο μιλάει για 35%. Εάν εσείς αυτήν τη στιγμή λέτε στην Εθνική Αντιπροσωπεία, ότι δεν θα έχουμε αυτήν την αύξηση, κύριε Υπουργέ, αναλαμβάνετε την ευθύνη και η ευθύνη είναι τεράστια. Ούτε λεφτά έχουμε να αγοράζουμε ρύπους, όπως είχε τοποθετηθεί σε αντίστοιχη συζήτηση η κ. Παπανδρέου και ούτε βέβαια μπορούμε να εμπλακούμε σ’ αυτήν τη διαδικασία.
      Από την άλλη πλευρά δεν αναφερθήκατε –ίσως να το κάνετε στη δευτερολογία σας στα άλλα μέτρα στα οποία σας κάλεσα να απαντήσετε. Θα πρέπει να συνεργαστείτε με το Υπουργείο Ανάπτυξης, για να δείτε γιατί δεν προχωρά το θέμα των ανανεώσιμων πηγών ενέργειας, για να έχουμε από εκεί τη μείωση των ρύπων. Και ένα σωρό άλλα ζητήματα.
      Επίσης εσείς που ξέρω ότι ασχολείστε με αυτά τα θέματα, δεν μου απαντήσατε για τα θέματα της βιοκλιματικής στα κτίριά μας. Δεν μου απαντήσατε για τις μεγάλες ευθύνες που έχει το ΥΠΕΧΩΔΕ μέχρι τώρα, στο ότι έχει αναγάγει τις οδικές μεταφορές και το Ι.Χ., ως κυρίαρχα, έναντι των μαζικών μεταφορών, του σιδηροδρόμου. Εδώ όμως, όχι μόνο λέμε ότι στατιστικώς δεν θα φθάσουμε στη μείωση των ρύπων, αλλά απαιτούνται μία σειρά μέτρα που θα αλλάξουν εντελώς τον μέχρι τώρα σχεδιασμό ανάπτυξης που είχε η χώρα μας. Πρέπει να αλλάξει παντελώς και γι’ αυτό χρειάζεται πάρα πολύ δουλειά και χρειάζεται να συγκρουστείτε με πάρα πολλά συμφέροντα. 
      Όσον αφορά στα θέματα των μεταλλαγμένων έχουμε κάνει συζητήσεις και με τον Υπουργό Γεωργίας και όλοι διαφαίνεται ότι είμαστε αντίθετοι, ότι δηλαδή δεν μπορεί να υπάρξει ρύθμιση, να υπάρχει καλλιέργεια συμβατικών και γενετικά τροποποιημένων σπόρων. Είτε έρθει η οδηγία αυτή, είτε όχι από την Ευρωπαϊκή Ένωση, η χώρα μας πρέπει να διεκδικήσει, τη μη εισήγησή τους. Είναι θέμα επιβίωσης του περιβάλλοντος για τις χώρες του μεσογειακού νότου, επιβίωσης για το δικό μας αγροτικό τομέα, για τη δική μας οικονομία. Να τελειώσουμε με αυτό το θέμα. ‘Όπως πρέπει να τελειώσουμε και γενικότερα με τα θέματα των μεταλλαγμένων σπόρων. Η Ελλάδα είναι αντίθετη, καλά έκανε για το καλαμπόκι, όμως διαπιστώνουμε έντρομοι όλοι ότι αυτό έχει μπει από το παράθυρο και εδώ χρειάζεται άμεση δράση. Όπως χρειάζεται και άμεση δράση, διότι δεν υπάρχουν ούτε οι ελεγκτικοί μηχανισμοί ούτε υπάρχει αυτήν τη στιγμή το κατάλληλο θεσμικό πλαίσιο ούτως ώστε να μπορέσουμε να υπερβούμε ακόμα και αυτή την οδηγία της Ευρωπαϊκής Ένωσης και να φθάσουμε εμείς στο να απορρίψουμε τελικά αυτά τα μεταλλαγμένα προϊόντα έστω και με αυτή τη σύνθεση μέχρι 9%. 
      Στα θέματα του χωροταξικού σχεδιασμού προσπαθήσατε πραγματικά να μου δώσετε τη δική σας αντίληψη και μια σειρά δράσεων γι’ αυτό. Δεν μου δώσατε χρονοδιάγραμμα και το καταλαβαίνω όταν 20 χρόνια από την περιβόητη πολεοδομική ανασυγκρότηση του Αντώνη του Τρίτση δεν έχει γίνει τίποτα. Θα πρέπει εδώ τελικά να σταθούμε σ’ αυτά τα χρονοδιαγράμματα. 
      Δεν μου απαντήσατε, όμως, τι θα κάνατε με το Εθνικό Κτηματολόγιο. Εάν δεν προχωρήσετε στο Εθνικό Κτηματολόγιο και ιδιαίτερα για την καταγραφή της δημόσιας γης, της προστατευόμενης γης και όχι της αστικής γης, της ιδιωτικής που επιχειρήθηκε, ας πούμε ανορθόδοξα μέχρι τώρα, δεν πρόκειται να προχωρήσετε, κύριε Υπουργέ ούτε στον απαραίτητο καθορισμό των χρήσεων γης ούτε σε έναν εξειδικευμένο πολεοδομικό σχεδιασμό. 
      Όσον αφορά τα θέματα αξιοποίησης του Γ΄ Κοινοτικού Πλαισίου Στήριξης από το οποίο περιμέναμε να λύσουμε και το μεγάλο θέμα της υγειονομικής ταφής των στερεών, των οικιακών και λοιπών αποβλήτων, είμαστε πάρα πολύ πίσω. Είμαστε πίσω, γιατί δεν στηρίχθηκε ουσιαστικά η Τοπική Αυτοδιοίκηση, γιατί το ΥΠΕΧΩΔΕ δεν ανέλαβε τις ευθύνες του, δεν έδωσε μεγάλη σημασία σ’ αυτό το τεράστιο πρόβλημα. Συγκρούστηκε μεν πέρυσι για τα θέματα της χωροθέτησης και από κει και πέρα τα θέματα έμειναν στάσιμα και έτσι πήγατε τις μελέτες στην Ευρωπαϊκή Ένωση και σας τις γυρνάει πίσω γιατί είναι ατελείς. Μέχρι πότε το ΥΠΕΧΩΔΕ –ας γίνει τελικά ένα διαφορετικό Υπουργείο- δεν θα μπορεί να κάνει ούτε τη στοιχειώδη υποστήριξη για τις περιβαλλοντικές μελέτες των έργων. Αυτό είναι ένα τεράστιο πρόβλημα. 
      Τελειώνω με το ότι πρέπει εδώ να μας πείσετε, ίσως αυτή τη φορά δεν έχετε το χρόνο, δεν έχετε τα μέσα, δεν έχετε τα προγράμματα να το κάνετε, ότι τελικά υπάρχει πολιτική βούληση. Είναι αυτό που θέλουμε όλοι. Πρέπει να μας πείσετε γι’ αυτήν την πολιτική βούληση και να αρχίσουμε σιγά-σιγά με ένα σταθερό χρονοδιάγραμμα να λύσουμε το τα προβλήματα. 
      Το τελευταίο που ήθελα να πω είναι ότι νεοφιλελεύθερες επιλογές για την ανάπτυξη και περιβαλλοντικός σχεδιασμός και συνείδηση δεν μπορούν να υπάρξουν και να αναπτυχθούν. Επιτέλους διαχωρίστε τα αυτά και κάντε αυτό το οποίο είναι σωστό για τον τόπο μας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Κύριε Αλαβάνο έχετε εξαντλήσει το χρόνο και της δευτερολογίας σας, αλλά θα σας δώσω δύο λεπτά να αναπτύξετε τις απόψεις σας. 
      Ορίστε, έχετε το λόγο. 
      ΑΛΕΞΑΝΔΡΟΣ ΑΛΑΒΑΝΟΣ: Δεν θα ξεπεράσω το χρόνο μου ούτε κατά ένα δευτερόλεπτο και είστε πολύ γενναιόδωρος, κύριε Πρόεδρε.
      Θέλω να πω ότι μ’ αυτή την επερώτηση, ο Συνασπισμός προσπάθησε να ανοίξει τη συζήτηση σε όλα τα μεγάλα θέματα της περιβαλλοντικής πολιτικής. Είναι σημαντικό ότι ακούσαμε τις απόψεις των άλλων κομμάτων εδώ, της Κυβέρνησης, θα μπορούσε να ήταν το ΚΚΕ και θα μπορούσαμε να έχουμε μια ενδιαφέρουσα συζήτηση ειδικά για το ρόλο που μπορεί να παίξει η Ευρωπαϊκή Ένωση. Για παράδειγμα δυστυχώς οι ελληνικές κυβερνήσεις εφαρμόζουν τη γραμμή της κυρίας Παπαρήγα στα θέματα του περιβάλλοντος, δηλαδή, λένε ανυπακοή, απειθαρχία, όχι. Και εμείς εδώ πέρα ως Συνασπισμός πασχίζουμε σε μια σειρά από τις οδηγίες αυτές, που οι περισσότερες έχουν θετικό χαρακτήρα, να πείσουμε και να πιέσουμε τις κυβερνήσεις να εφαρμόσουν τις οδηγίες αυτές. 
      Εγώ ανέφερα ορισμένες στον κύριο Υπουργό. Ακούμε έναν αριθμό ας πούμε οδηγία 3099, 6096, 6296 και δεκάδες άλλες που παραβιάζουμε. Για τους πολίτες ίσως και γι’ αυτόν που το ακούει μια στιγμή δεν σημαίνει τίποτα, είναι ένας αριθμός. Όταν, όμως, αυτή η οδηγία αναφέρεται στα μικροσωματίδια με διάμετρο pm 2,5, τα οποία δημιουργούν καρδιοαναπνευστικά προβλήματα, καρκίνους του πνεύμονα, αύξηση της θνησιμότητας, είναι τρομερή η σημασία τους. 
      Τι ζητάω από σας, κύριε Υπουργέ, αν μπορείτε να το κάνετε. Ξέρω ότι αυτή τη στιγμή δεν μπορείτε να το κάνετε. Ζητάω μια καταγραφή όλων των οδηγιών της Ευρωπαϊκής Ένωσης, όπου έχει ξεκινήσει η διαδικασία παραπομπής της Ελλάδας στο Ευρωπαϊκό Δικαστήριο, πού βρισκόμαστε ακριβώς και ποιες είναι οι προθέσεις της Κυβέρνησης και μια ενημέρωση όλου του Σώματος για την κατάσταση αυτή. 
      Ευχαριστώ πολύ, κύριε Πρόεδρε. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Αλαβάνο.
    Ο κ. Λεβέντης έχει το λόγο για τρία λεπτά.
    ΑΘΑΝΑΣΙΟΣ ΛΕΒΕΝΤΗΣ: Έχω την τιμή να κατάγομαι από την Αττική, όπου έχω ζήσει όλη μου τη ζωή και με δέος σκέφτομαι αν αυτό που έχει γίνει τα τελευταία πενήντα χρόνια συνεχιστεί για άλλα πενήντα χρόνια, τι έχει να απογίνει και τι έχει να απομείνει. 
      Δυστυχώς αυτά που πρυτάνευσαν μεταπολεμικά με την αντιπαροχή, με τη θεοποίηση του αυτοκινήτου και του τσιμέντου οδήγησαν σε αυτήν την κατάσταση. Η καταστροφή συνεχίζεται ιδιαίτερα στο πολύπαθο Θριάσιο. Τα αυθαίρετα νομιμοποιούνται, όπως νομιμοποιείται και πάσα αυθαιρεσία στον τόπο μας πάρα πολλές φορές. Αποχαρακτηρίστηκαν δασικές εκτάσεις και άνοιξε ο δρόμος για να κτιστούν και άλλα εκατομμύρια στρέμματα. Σήμερα έχουμε φθάσει σ’ αυτό το αδιέξοδο. Κυκλοφοριακή ασφυξία στην πόλη. Είναι ένα άλλο μεγάλο κεφάλαιο που δεν μπορέσαμε να το συζητήσουμε, όπως και τόσα άλλα. Σήμερα είναι ένας εφιάλτης, να μεταβεί κανείς από τη μια περιοχή της πόλης στην άλλη. Η μόνη λύση που έχει απομείνει είναι όχι μόνο το τσιμέντο στις οικοδομές αλλά και το αυτοκίνητο, ως μόνος τρόπος διακίνησης. Συζητιέται μάλιστα να μπουν και τα πετρελαιοφόρα Ι.Χ. στην ημερήσια διάταξη. Μνημόνευσε τα μικροσωματίδια ο κ. Αλαβάνος. Θα είναι μια πρόσθετη σοβαρότατη επιβάρυνση που σε καμία περίπτωση δεν πρέπει να την επιτρέψουμε. 
      Ένα άλλο θέμα είναι τα απορρίμματα και πώς τα διαχειριζόμαστε. Μίλησαν για τριτοκοσμική κατάσταση πολλοί. Μίλησε και ο κ. Πολύδωρας σχετικά με αυτήν την κατάσταση που είναι πέρα για πέρα απαράδεκτη. Μίλησαν για τη χωματερή των Άνω Λιοσίων. Το πρότυπο της χωματερής που δίνουμε, ασφαλώς αποτρέπει οποιονδήποτε άλλο να σκεφτεί ότι θα δεχθεί να διαχειριστεί στην περιοχή του απορρίμματα. Οπωσδήποτε, όμως, αυτή η κατάσταση δεν πρέπει να συνεχιστεί. Πρέπει να ληφθούν άμεσα μέτρα. Αυτό το θέμα πρέπει εξ αρχής να συζητηθεί και όχι έτσι όπως ετέθη: Όλα τα απορρίμματα εκτός Αθήνας και Πειραιά και των γύρω δήμων υποχρεωτικά εντός Αττικής και υποχρεωτικά ΧΥΤΑ. Πρέπει όλα αυτά να ξανασυζητηθούν και να βρεθούν λύσεις που να ανταποκρίνονται στις σημερινές ανάγκες. 
      Ένα άλλο μεγάλο πρόβλημα στην Αττική είναι ότι δεν υπάρχει αποχέτευση και βιολογικοί καθαρισμοί. Ούτε το 10% των δήμων και κοινοτήτων της Περιφέρειας Αττικής δεν έχουν στοιχειώδη αποχέτευση. Αυτό είναι ένα άλλο σοβαρότατο πρόβλημα που πρέπει να μας απασχολήσει. 
      Επίσης συνεχίζεται η καταστροφή. Συνεχίζουμε να καταστρέφουμε βιότοπους. Καταστρέφεται ένας θαυμάσιος υδροβιότοπος στο Βουρκάρι στα Μέγαρα –για τον οποίο είχαμε καταθέσει και επίκαιρη ερώτηση- ή ένας άλλος υδροβιότοπος, αυτός στην Ψάθα. Φθάνουμε να κατασκευάζουμε ένα τσιμεντένιο νησί 150 στρεμμάτων στη Νέα Μάκρη, όπου θα κάνουμε –λέει- και θέσεις στάθμευσης 300 αυτοκινήτων και διάφορα άλλα μεγαλομανιακά και φαραωνικά έργα τα οποία θα στοιχίσουν πανάκριβα, τη στιγμή που δεν μας το επιτρέπουν οι οικονομικές μας δυνατότητες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κάτι ακόμη, κύριε Πρόεδρε, για να τελειώσω.
      Κύριε Υπουργέ, οι ευχές για τα μεταλλαγμένα δεν αρκούν. Οι κοινοτικές οδηγίες λέμε να γίνονται σεβαστές. Πώς έγιναν, όμως, αυτές οι κοινοτικές οδηγίες; Δεν ρωτήθηκαν εδώ οι αρμόδιοι επιστημονικοί φορείς και επιστημονικοί οργανισμοί. Επεβλήθησαν από τις Η.Π.Α., τη Μεγάλη Βρετανία και τον παγκόσμιο οργανισμό εμπορίου. Εδώ δεν πρόκειται μόνο για εμπόρευμα. Οι επιστήμονες προειδοποιούν. Κρούουν τον κώδωνα του κινδύνου για τις άμεσες επιπτώσεις, αλλά πολύ περισσότερο για τις απώτερες που δεν τις ξέρουμε. Και δεν σημαίνει ότι επειδή δεν τις ξέρουμε, σίγουρα θα είναι τα πράγματα τραγικά. Δεν είμαστε, όμως, σίγουροι ότι δεν θα είναι και τραγικά. Γι’ αυτό δεν θα επιτρέψουμε πράγματα τα οποία δεν έχουν ελεχγθεί, όπως απαιτεί η επιστήμη, όπως πρέπει να γίνει σε κάθε περίπτωση με φάρμακα, με καινούργιους παράγοντες, ακόμη και για τα καλλυντικά και πολύ περισσότερο για προϊόντα που επεμβαίνουν στο γενετικό κώδικα και μπορούν να έχουν απρόβλεπτες επιπτώσεις στο μέλλον. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Κύριε Υφυπουργέ, έχετε το λόγο να δευτερολογήσετε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Εργων):  Ευχαριστώ, κύριε Πρόεδρε. 
      Θα προσπαθήσω να απαντήσω στα θέματα τα οποία έθιξαν οι κύριοι συνάδελφοι και θα δώσω και κάποιες πληροφορίες για τις οποίες δεν είχα χρόνο στην πρωτοομιλία μου. 
      Κατ’ αρχάς στο μεγάλο θέμα του πρωτοκόλλου του Κιότο και των επιπτώσεων που θα έχει, πρέπει να γίνει σαφές, ότι ως χώρα πραγματικά έχουμε καθυστερήσει να ανταποκριθούμε στις υποχρεώσεις μας έναντι του πρωτοκόλλου.
      Πρέπει να πω ότι το σχέδιο εμπορίας ρύπων θα έπρεπε να ήταν ήδη έτοιμο. Δυστυχώς στο ΥΠΕΧΩΔΕ δεν είχε γίνει προεργασία σ’ αυτήν την κατεύθυνση. Δεν έχουμε προλάβει την καταληκτική ημερομηνία, η οποία ήταν η 30η Μαρτίου 2004. Είναι ένα σχέδιο το οποίο απαιτεί πολλή δουλειά, πολύ σοβαρή δουλειά και βεβαίως δεν μπορεί να γίνει σε λίγες μέρες. Από την πρώτη στιγμή το θέσαμε ως προτεραιότητα. Ήδη στο Υπουργείο οι αρμόδιες υπηρεσίες δουλεύουν σε αυτή την κατεύθυνση και πιστεύω ότι σε σύντομο χρονικό διάστημα ολίγων μηνών θα είμαστε έτοιμοι να έχουμε το εθνικό σχέδιο εμπορίας ρύπων.
      Επ’ αυτού θα ήθελα να δώσω ορισμένες πληροφορίες. Είναι στοιχεία τα οποία έχει επεξεργαστεί το ΥΠΕΧΩΔΕ ανά συγκεκριμένο τομέα, όπως είναι η βιομηχανία, η ηλεκτροπαραγωγή, ο τριτογενής τομέας κλπ. Είναι μέτρα τα οποία στοχεύουν στην κάλυψη των υποχρεώσεών μας έναντι του Πρωτοκόλλου.
      Αναφέρω συγκεκριμένα ότι για την ηλεκτροπαραγωγή οι προτεινόμενες πλέον ενέργειες –και όχι αυτές οι οποίες εφαρμόζονται- είναι η περαιτέρω διείσδυση των ΑΠΕ και των σταθμών συμπαραγωγής, καθώς και η αυξημένη χρησιμοποίηση των μονάδων συνδυασμένου κύκλου με φυσικό αέριο. Στο χρονικό ορίζοντα του 2010, εκτιμάται ότι η συνολική μείωση των εκπομπών θα ανέλθει σε 7 μεγατόνους ισοδύναμου διοξειδίου του άνθρακα. Για τη βιομηχανία προτείνεται, σε συνεργασία πάντα με τα συναρμόδια Υπουργεία, η προώθηση των ΑΠΕ και μέτρων εξοικονόμησης ενέργειας, που αναμένεται να επιφέρουν μείωση των εκπομπών κατά 0,6 μεγατόνους ισοδύναμου διοξειδίου του άνθρακα το 2010. Στις μεταφορές, πάντα με τα συναρμόδια Υπουργεία, προτείνεται η βελτίωση της ενεργειακής απόδοσης των οχημάτων και η βελτίωση του συστήματος διαχείρισης των μεταφορών, ούτως ώστε να υπάρξει μια μείωση των εκπομπών της τάξεως των 0,9 μεγατόνων ισοδύναμου διοξειδίου του άνθρακα το 2010. Στον τομέα της διαχείρισης των απορριμμάτων το μέτρο που εξετάζεται είναι η καύση του βιοαερίου στους χώρους υγειονομικής ταφής των μεγάλων αστικών κέντρων, εκεί δηλαδή, όπου λειτουργούν νομίμως ΧΥΤΑ, που είναι ένα μέτρο που εκτιμάται ότι μπορεί να οδηγήσει σε μείωση των εκπομπών της τάξεως του 0,1 μεγατόνου ισοδύναμου διοξειδίου του άνθρακα το 2010. Στη γεωργία τέλος η διαχείριση ζωικών απορριμμάτων και η βιολογική καλλιέργεια εκτιμάται, ότι μπορούν να οδηγήσουν σε μείωση των εκπομπών περίπου της τάξεως του 0,1 μεγατόνου ισοδύναμου διοξειδίου του άνθρακα το 2010.
      Είμαστε, κυρία Ξηροτύρη, συγκρατημένα αισιόδοξοι ότι θα μπορέσουμε να πετύχουμε τους στόχους που έχουν τεθεί. Είμαστε στην αρχή αυτής της διαδικασίας. Στο αμέσως επόμενο χρονικό διάστημα πιστεύω ότι θα μπορούμε να δώσουμε πολύ πιο συγκεκριμένες πληροφορίες.
      Σε ό,τι αφορά την ενεργειακή απόδοση των κτιρίων, ένα θέμα το οποίο ορθώς, πιστεύω, ετέθη στο πλαίσιο της επερώτησης, σε ό,τι αφορά ειδικότερα την προώθηση της βιοκλιματικής αρχιτεκτονικής και την ενεργειακή απόδοση των κτιρίων, συντάσσεται και ολοκληρώνεται από το ΥΠΕΧΩΔΕ ο Κανονισμός Ορθολογικής Χρήσης και Εξοικονόμησης Ενέργειας, ο γνωστός ως ΚΟΧΕ, ο οποίος σήμερα είναι στο στάδιο της διαβούλευσης και βεβαίως θα αντικαταστήσει, μόλις ολοκληρωθεί, τον υφιστάμενο κανονισμό θερμομόνωσης. Το τελικό κείμενο του ΚΟΧΕ θα προσαρμοστεί οπωσδήποτε στα νέα ευρωπαϊκά πρότυπα της Ευρωπαϊκής Επιτροπής και αναφέρομαι συγκεκριμένα στην οδηγία περί ενεργειακής απόδοσης των κτιρίων.
      Σχετικά με τα δημόσια κτίρια εφαρμόζεται η προηγούμενη κοινή υπουργική απόφαση για τον περιορισμό των εκπομπών του διοξειδίου του άνθρακα με τον καθορισμό μέτρων και όρων για τη βελτίωση της ενεργειακής απόδοσης των κτιρίων. Σύμφωνα με την κοινή υπουργική απόφαση στα κτίρια του δημόσιου και ευρύτερου δημόσιου τομέα επιβάλλεται να γίνουν, με ευθύνη των φορέων που στεγάζονται σε αυτά, επεμβάσεις για τη βελτίωση της ενεργειακής τους επίδοσης μέσα σε χρονικό διάστημα τεσσάρων ετών από την ημερομηνία που τέθηκε σε ισχύ η εν λόγω κοινή υπουργική απόφαση.
      Τέλος θα πρέπει να αναφέρω ότι την ευθύνη του ελέγχου και της παρακολούθησης της εφαρμογής του συνόλου των ρυθμίσεων και μέτρων που θεσπίζονται με την εν λόγω κοινή υπουργική απόφαση έχει το Γραφείο Ενεργειακής Διαχείρισης του ΥΠΕΧΩΔΕ. Υπάρχουν παράλληλα δράσεις στο πλαίσιο της προώθησης της ενεργειακής πολιτικής. Αναφέρω για παράδειγμα ότι έχει ολοκληρωθεί η σύνταξη λογισμικού που αφορά στην καταγραφή και στην παρακολούθηση των ενεργειακών καταναλώσεων στα δημόσια κτίρια. 
      Επιτρέψτε μου να κάνω μια μεγαλύτερη αναφορά στις προστατευόμενες περιοχές και στο επιχειρησιακό πρόγραμμα ΠΕΡΙΒΑΛΛΟΝ, πρόγραμμα το οποίο, όπως γνωρίζετε, διαχειρίζεται το ΥΠΕΧΩΔΕ.
      Κατ’ αρχήν σε ό,τι αφορά τις προστατευόμενες περιοχές, θέλω να δώσω πιο αναλυτικά στοιχεία, επειδή υπάρχει μια πολύ μεγάλη –αν μου επιτρέπεται η έκφραση- πίεση προς την κατεύθυνση αυτών των φορέων. Το ΥΠΕΧΩΔΕ έχει ουσιαστικά υποστηρίξει την έναρξη λειτουργίας αυτών των φορέων, με έναν προϋπολογισμό της τάξεως των 12.030.000 ευρώ, υπολογίζονται περίπου 300.000 ευρώ ανά φορέα και μέσω της πέμπτης πρόσκλησης του ΕΠΕ για το συγκεκριμένο πάντα μέτρο 8.1 οι φορείς έχουν  υποβάλει προτάσεις συμπληρωματικής κτιριακής υποδομής αλλά και έργα προστασίας, διαχείρισης, ανάδειξης των περιοχών. Έχουμε μία πρόσκληση με συνολικό προϋπολογισμό της τάξεως των 11.000.000 περίπου ευρώ. Επιπλέον από το ΕΤΕΡΠΣ, το ΥΠΕΧΩΔΕ αμέσως μόλις έχουν υποβληθεί αιτήσεις από πλευράς φορέων διαχείρισης καλύπτει τις λειτουργικές δαπάνες με 15.000 ευρώ και στην περίπτωση που ο φορέας έχει και κέντρα πληροφόρησης με επιπλέον 10.000 ευρώ για τα λειτουργικά τους έξοδα.
      Παράλληλα πρέπει να πω, ότι για τους φορείς επιταχύνονται οι διαδικασίες για την υπογραφή των κοινών υπουργικών αποφάσεων, με τις οποίες καθορίζονται οι ζώνες προστασίας σε κάθε προστατευόμενη περιοχή, όπως για παράδειγμα στο πάρκο της Πίνδου, μία μεγάλη προστατευόμενη περιοχή που περιλαμβάνει δύο νομούς, Γρεβενών και Ιωαννίνων.
      Επιταχύνουμε επίσης την έγκριση των κανονισμών λειτουργίας αυτών των φορέων διαχείρισης, ούτως ώστε να είναι ικανοί να απορροφήσουν τα χρήματα τα οποία διατίθενται από κοινοτικούς πόρους.
      Παράλληλα επιτρέψτε μου να πω, ότι προωθούμε και νέες προστατευόμενες περιοχές. Αναφέρω ενδεικτικά τα Τζουμέρκα. Και επιτρέψτε μου, κύριε Πρόεδρε, πολύ ταπεινά να πω ότι είναι μια πρόταση που είχα ξεκινήσει εδώ και ένα χρόνο, ως Βουλευτής της Αντιπολίτευσης, την έχουμε βάλει μπροστά στο ΥΠΕΧΩΔΕ, την προωθούμε με τους εξαιρετικά περιορισμένους πόρους που υπάρχουν σήμερα στη διάθεσή μας.
      Σε ό,τι αφορά το επιχειρησιακό πρόγραμμα για το περιβάλλον, γνωρίζετε ότι, όπως σε όλα τα προγράμματα του Γ΄ Κοινοτικού Πλαισίου Στήριξης, ολοκληρώθηκε αυτές τις μέρες η αναμόρφωσή τους, το ίδιο και για το ΕΠΠΕΡ. Αυτό που κάναμε ήταν να προβλέψουμε τη χρηματοδότηση έργων βιολογικών καθαρισμών και αποκατάσταση ΧΑΔΑ (Χώρων Ανεξέλεγκτης Διάθεσης Απορριμμάτων), έργα τα οποία είχαν χρηματοδοτηθεί από το Β΄ Κοινοτικό Πλαίσιο Στήριξης και για λόγους αστοχίας δεν είναι σήμερα λειτουργικοί. Προβλέπουμε, λοιπόν, μέσα από την αναθεώρηση του Ε.Π.Π.Ε.Ρ ένα σημαντικό κονδύλιο, ούτως ώστε να μπορέσουμε και να αποκαταστήσουμε έναν ορισμένο αριθμό ανεξέλεγκτων χωματερών για τις οποίες υπάρχει πολύ σημαντικό πρόβλημα -νομίζω ότι ο κ. Αλαβάνος αναφέρθηκε αναλυτικά στο θέμα και υπάρχουν καταγγελίες από πλευράς Ευρωπαϊκής Ένωσης- αλλά και να μπορέσουμε επιτέλους σε εργοστάσια επεξεργασίας λυμάτων τα οποία σήμερα είναι ανενεργά, να μπουν μπροστά να λειτουργήσουν.
      Παράλληλα μέσα από την αναθεώρηση του Επιχειρησιακού Προγράμματος για το περιβάλλον έχουμε προβλέψει κονδύλια για την εκπόνηση του Εθνικού Χωροταξικού Σχεδίου. Συνεπώς προκύπτει, πιστεύω, καθαρά ότι οι ενέργειές μας είναι μελετημένες και μέσα σε αυτό το χρονικό διάστημα -και εγώ προσωπικά δεν θεωρώ ότι είναι μικρό, πιστεύω σε αυτό που είπε ένας σημαντικός Γάλλος σοσιαλιστής πολιτικός ότι εκατό μέρες στην πολιτική είναι πολλές- βάζουμε τα πράγματα κάτω με τάξη, με όραμα –επιτρέψτε μου την έκφραση- και βεβαίως έχοντας την πολιτική βούληση, πρώτος ο Υπουργός κ. Σουφλιάς και συνέχεια η υπόλοιπη πολιτική ηγεσία του Υπουργείου, για να μπορέσουμε να δώσουμε λύσεις στα μεγάλα θέματα του περιβάλλοντος.
      Θα κάνω μια μικρή αναφορά μόνο στο νερό, επειδή αναφέρθηκε από πολλούς ομιλητές. Πρέπει να πούμε ότι η οδηγία 2000/60, έχει μπει σε εφαρμογή, όχι μόνο με το νόμο ο οποίος ψηφίστηκε τον περασμένο Δεκέμβριο. Σας ενημερώνω ότι η πρώτη κοινή υπουργική απόφαση και ένα σχέδιο προεδρικού διατάγματος, το οποίο οφείλαμε να έχουμε έτοιμο στο πρώτο εξάμηνο από την ημερομηνία ψήφισης του σχετικού νόμου, είναι ήδη έτοιμα. 
      Και στην τελευταία επιτροπή των εμπειρογνωμόνων των κρατών-μελών της Ευρωπαϊκής Ένωσης, που έγινε στις Βρυξέλλες, πριν περίπου 20 μέρες, διαπιστώθηκε ότι είμαστε από τις χώρες που πηγαίνουμε πάρα πολύ καλά σε ό,τι αφορά την εφαρμογή της συγκεκριμένης οδηγίας, η οποία πιστεύω ότι με ορίζοντα 10ετίας, θα δώσει λύση σε πολλά μεγάλα θέματα που αφορούν στη διαχείριση των υδατικών πόρων στη χώρα μας. 
      Τέλος, κυρίες και κύριοι συνάδελφοι, επιτρέψτε μου να σας ευχαριστήσω θερμά για τα πολύ καλά λόγια με τα οποία με υποδεχθήκατε σ’ αυτή την πρώτη σημερινή επερώτηση.
      Σας ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ και εμείς, κύριε Υπουργέ, γιατί δείξατε συνέπεια και στο χρόνο σας. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 3/6-5-2004 επερώτησης Βουλευτών του Συνασπισμού Ριζοσπαστικής Αριστεράς προς τους Υπουργούς Περιβάλλοντος, Χωροταξίας και Δημοσίων Έργων, Ανάπτυξης, Αγροτικής Ανάπτυξης και Τροφίμων, σχετικώς με θέματα που αφορούν στο περιβάλλον και στην ποιότητα ζωής. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.11΄ λύεται η συνεδρίαση για την προσεχή Δευτέρα 21 Ιουνίου 2004 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 10/6/3-6-2004 επίκαιρη επερώτηση Βουλευτών του ΠΑΣΟΚ προς τον Υπουργό Εμπορικής Ναυτιλίας σχετικά με θέματα ακτοπλοΐας, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 18/6/04                      ΣΕΛ.1

