
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΟΖ’

Παρασκευή 3 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Ν. Χριστοδουλάκη, σελ.
3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Πεντέλης και το Α’ Λύκειο Λάρισας, σελ.
4. Ο Υπουργός Δικαιοσύνης διαβίβασε στη Βουλή περί «Ποινικής ευθύνης Υπουργών» μηνυτήρια αναφορά-καταγγελία κατά των πρώην Υπουργών Υγείας και Πρόνοιας κ. Α. Παπαδόπουλου και Λ. Παπαδήμα και κατά του πρώην Υφυπουργού Υγείας και Πρόνοιας κ. Ε. Νασιώκα, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 6 Φεβρουαρίου 2006, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με την ακολουθούμενη πολιτική για τα εισοδήματα των εργαζομένων, τις ιδιωτικοποιήσεις των δημοσίων οργανισμών κ.λπ., σελ.
β) Προς τον Υπουργό Ανάπτυξης σχετικά με τα προβλήματα που προκλήθηκαν από την πρόσφατη κακοκαιρία στην Κεφαλλονιά και την Ιθάκη, τη λήψη των αναγκαίων μέτρων κ.λπ., σελ.
γ) Προς τον Υπουργό Απασχόλησης και Κοινωνικής Προστασίας:
i. σχετικά με το κλείσιμο της Βιομηχανίας Φωσφορικών Λιπασμάτων στη Θεσσαλονίκη κ.λπ., σελ.
ii. σχετικά με την επαναπρόσληψη των απολυμένων από την κεραμοποιία «ΑΛΦΑ ΚΕΡΑΜΙΚΑ» στην Λάρισα, σελ.
δ) Προς τον Υπουργό Οικονομίας και Οικονομικών σχετικά με τις εξελίξεις στην Oλυμπιακή Αεροπορία κ.λπ., σελ.
ε) Συζήτηση επερώτησης Βουλευτών του ΠΑΣΟΚ προς τους Υπουργούς Εσωτερικών, Δημόσιας Διοίκησης και Αποκέντρωσης και Εξωτερικών σχετικά με την εφαρμογή του Συντάγματος και του Ευρωπαϊκού Δικαίου στη νομοθετική δραστηριότητα της Κυβέρνησης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Ανάπτυξης, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και της Ιταλικής Δημοκρατίας για την ανάπτυξη του έργου Διασύνδεσης Ελλάδος-Ιταλίας (ΔΕΗ)., σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΑΝΔΡΙΑΝΟΠΟΥΛΟΣ Α., σελ.
ΓΙΑΚΟΥΜΑΤΟΣ Γ., σελ.
ΔΟΥΚΑΣ Π., σελ.
ΖΗΣΗ Ρ., σελ.
ΚΩΝΣΤΑΝΤΟΠΟΥΛΟΣ Ν., σελ.
ΣΑΛΑΓΚΟΥΔΗΣ Γ., σελ.
ΤΣΙΟΓΚΑΣ Δ., σελ.

Β. Επί της Επερώτησης:
ΒΑΛΗΝΑΚΗΣ Ι., σελ.
ΒΕΝΙΖΕΛΟΣ Ε., σελ.
ΚΑΚΛΑΜΑΝΗΣ Α., σελ.
ΛΟΒΕΡΔΟΣ Α., σελ.
ΠΑΓΚΑΛΟΣ Θ., σελ.
ΠΑΠΑΓΕΩΡΓΙΟΥ Γ. (ΕΥΒΟΙΑΣ), σελ.
ΠΑΥΛΟΠΟΥΛΟΣ Π., σελ.
ΤΖΑΚΡΗ Θ., σελ.


     
     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β’
     ΣΥΝΕΔΡΙΑΣΗ ΟΖ’
     Παρασκευή 3 Φεβρουαρίου 2006
     
     Αθήνα, σήμερα στις 3 Φεβρουαρίου 2006, ημέρα Παρασκευή και ώρα 10.39’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2 Φεβρουαρίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΟΣΤ’ συνεδριάσεώς του, της Πέμπτης 2 Φεβρουαρίου 2006, σε ό,τι αφορά την ψήφιση στο σύνολο του σχεδίου νόμου: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν. 3310/2005 (ΦΕΚ 270 Α΄)»»)
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λάρισας, τα ακόλουθα:
     A. KATAΘΕΣΗ ΑΝΑΦΟΡΩΝ
     1) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη ρύθμιση οφειλών και την οικονομική ενίσχυση των πληγέντων  επιχειρήσεων λόγω των προβλημάτων ηλεκτροδότησης και υδροδότησης της Κεφαλονιάς και της Ιθάκης.
     2) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών διαμαρτύρεται για την αύξηση της προκαταβολής φόρου σε επιχειρήσεις.
     3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη διατήρηση των θέσεων εργασίας στο ΚΕΠ της Κοινότητας Ανάφης.
     4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη μονιμοποίηση όλων των υπηρετούνων στα ΚΕΠ που λειτουργούν στο Νομό Κυκλάδων.
     5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Αμοργού ζητεί τη δρομολόγηση πλοίων νέας τεχνολογίας για την ακτοπλοϊκή εξυπηρέτηση των κατοίκων της Αμοργού.
     6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας ζητεί χρηματοδότηση για την αποκατάσταση ζημιών από πλημμύρες στο γήπεδο του Δ.Δ. Κορωνίδας Νάξου.
     7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την απόρριψη της πρότασης του Συμβουλίου Ακτοπλοϊκών Συγκοινωνιών για απελευθέρωση της τιμής των ναύλων.
     8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Ερμούπολης και ο Νομάρχης Κυκλάδων ζητούν την έγκριση της πολεοδομικής μελέτης της Τεχνικής Υπηρεσίας του Δήμου Ερμούπολης.
     9) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία οι συμβασιούχοι των ΚΕΠ του Νομού Σερρών ζητούν τη διατήρηση των θέσεων εργασίας στα ΚΕΠ του Νομού Σερρών κ.λπ.
     10) Οι Βουλευτές  Σερρών και Β΄ Πειραιώς κύριοι ΚΩΝ/ΝΟΣ ΤΣΙΠΛΑΚΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Πανελλήνια Ομοσπονδία Ασφαλιστικών Πρακτόρων ζητεί τη μείωση του φορολογικού συντελεστή για τον κλάδο των Ασφαλιστικών Πρακτόρων.
     11) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία οι Ασφαλιστικοί Σύμβουλοι του Νομού Σερρών ζητούν την απαλλαγή τους από τα πρόστιμα, λόγω μη υποβολής συγκεντρωτικής κατάστασης τιμολογίων.
     12) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία οι Συμβασιούχοι Υπάλληλοι του ΚΕΠ Νομού Καρδίτσας ζητούν τη διατήρηση των θέσεων εργασίας στα ΚΕΠ του Νομού Καρδίτσας.
     13) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί τη διάθεση υπηρεσιακών οχημάτων στη Νομαρχιακή Αυτοδιοίκηση Σάμου.
     14) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί την έγκριση πρόσληψης έκτακτου προσωπικού και τη διάθεση των αναγκαίων πιστώσεων στη Δ/νση Κτηνιατρικής Σάμου και στο Κτηνιατρικό Κέντρο Ικαρίας.
     15) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Εταιρεία Τοπικής Ανάπτυξης Σάμου ζητεί τη χρηματοδότηση ιδιωτικών έργων κ.λπ.
     16) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί τη στελέχωση του Κέντρου Προσωρινής Διαμονής Λαθρομεταναστών Σάμου για την αντιμετώπιση της γρίπης των πτηνών.
     17) Ο Βουλευτής Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ και η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Ένωση Δικαστικών Υπαλλήλων Νομού Ζακύνθου ζητεί την πρόσληψη προσωπικού στις δικαστικές υπηρεσίες του Νομού Ζακύνθου.
     18) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία η Κοινότητα Καρυάς ζητεί έκτακτη οικονομική ενίσχυση για την αποκατάσταση των ζημιών από την πρόσφατη κακοκαιρία.
     19) Ο Βουλευτής Λάρισας κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία ο Σύλλογος Εκτροφέων Γαλοπούλας Νομού Λάρισας ζητεί οικονομική ενίσχυση στους παραγωγούς γαλοπούλας για τη ζημιά που έχουν υποστεί εξαιτίας της γρίπης των πτηνών.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πολιτιστικός Σύλλογος Σελιάνας «Η Φελλόη» ζητεί την αποκατάσταση του οδοστρώματος της 17ης Επαρχιακής οδού «Αιγείρας – Περιθωρίου».
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ανωτάτη Συνομοσπονδία Πολυτέκνων Ελλάδος ζητεί την απόσυρση του άρθρου 6 του Σχεδίου Νόμου «Ενίσχυση της οικογένειας και λοιπές διατάξεις» και τη θέσπιση ευεργετικότερων διατάξεων για τους πολύτεκνους.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Ρίου ζητεί την τοποθέτηση φωτεινών σηματοδοτών σε οδικό κόμβο.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αξιοποίηση του ιστορικού κτιρίου της Φιλικής Εταιρείας στην Οδησσό.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εξεύρεση λύσης για το σχολικό συγκρότημα της Αγ. Τριάδας που είναι κτισμένο σε σεισμικό ρήγμα.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η έλλειψη υλικών στα χειρουργεία του Νοσοκομείου Αγ. Ανδρέα στην Πάτρα.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ανάμειξη του προεδρείου του Αστικού ΚΤΕΛ Πατρών σε εσωτερικά θέματα του Σωματείου Εργαζομένων στο ΚΤΕΛ Πατρών.
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων για τη μείωση της ατμοσφαιρικής ρύπανσης των Πατρών.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με πρόταση του τμήματος Δυτικής Ελλάδος του ΤΕΕ για τις εκδηλώσεις της Πολιτιστικής Πρωτεύουσας 2006.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο περιέχει καταγγελία για δικηγόρο των Πατρών.
     30) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμος Νέσσωνος Λάρισας ζητεί έκτακτη οικονομική ενίσχυση για την αποκατάσταση ζημιών που προκλήθηκαν από ακραία καιρικά φαινόμενα στην περιοχή του.
     31) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Σύλλογος Διδασκόντων του 7ου ΤΕΕ Λάρισας υποβάλλει τις απόψεις του για την εύρυθμη λειτουργία του ΤΕΕ.
     32) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Αλιευτικός Αγροτικός Σύλλογος Αλιβερίου και το Σωματείο Επαγ/ων Αλιέων Νοτ. Εύβοιας ζητούν να χορηγούνται δωρεάν τα φάρμακα στους ασθενείς που πάσχουν από ζαχαρώδη διαβήτη.
     33) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Καλλιανωτών «Η ΕΝΩΣΙΣ» ζητεί την κατασκευή της επαρχιακής οδού Αγίου Δημητρίου – Καλλιανού Εύβοιας.
     34) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη ρύθμιση οφειλών και την οικονομική ενίσχυση των επιχειρήσεων της Κεφαλονιάς και της Ιθάκης.
     35) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί να μην εφαρμοστεί το μέτρο της αύξησης της προκαταβολής φόρου σε επιχειρήσεις.
     36) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Πανελλαδική Ομοσπονδία Εργατοϋπαλλήλων Εμφιαλωμένων Ποτών καταγγέλλει την αντεργατική πολιτική της COCA-COLA 3 Ε και τις δικαστικές διώξεις συνδικαλιστικών στελεχών.
     37) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας στο οποίο αναφέρεται η πρόταση του ΚΕΔΚΕ να δοθούν κίνητρα στις Νομαρχιακές Αυτοδιοικήσεις για την προώθηση Ανανεώσιμων Πηγών Ενέργειας.
     38) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη ρύθμιση οφειλών προς το Δημόσιο και τους επιχειρηματίες των νησιών που επλήγησαν από την πρόσφατη κακοκαιρία.
     39) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Ηρακλείου ζητεί την ικανοποίηση οικονομικών και φορολογικών αιτημάτων των πολιτικών συνταξιούχων.
     40) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Προέδρων και Παρέδρων Τοπικών Συμβουλίων Νομού Μεσσηνίας υποβάλλει προτάσεις του για το Σχέδιο  Νόμου του Νέου Κώδικα Δήμων και Κοινοτήτων.
     41) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη μη απελευθέρωση της τιμής των ναύλων.
     42) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη μη αύξηση της προκαταβολής φόρου στις επιχειρήσεις.
     43) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την οικονομική ενίσχυση των επιχειρήσεων της Κεφαλληνίας και Ιθάκης λόγω των καταστροφών που προκλήθηκαν από τις τελευταίες χιονοπτώσεις.
     44) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Διρφύων Εύβοιας ζητεί οικονομική ενίσχυση για την κάλυψη εκτάκτων δαπανών λόγω της πρόσφατης κακοκαιρίας.
     45) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Καλλιανιωτών  «Η ΕΝΩΣΙΣ» ζητεί την αποκατάσταση της επαρχιακής οδού  Αγίου Δημητρίου – Καλλιανού 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5169/1-12-05 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1742/23-1-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής Ερώτησης, σύμφωνα με τα στοιχεία της αρμόδιας Υπηρεσίας μας, σας γνωρίζουμε ότι το αντικείμενο του θέματος ανήκει στην αρμοδιότητα της Περιφέρειας Κεντρικής Μακεδονίας (Υπηρεσία ΔΕΣΕ) σχετικό έγγραφο της οποίας επισυνάπτουμε στην παρούσα.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 4789/21-11-05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 1695/23-1-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία των αρμοδίων Υπηρεσιών μας και της Περιφέρειας Κεντρικής Μακεδονίας, σας γνωρίζουμε ότι η υπόψη οδός εντός σχεδίου πόλεως, δεν ανήκει στο δίκτυο Εθνικών οδών, ούτε είναι οδός ταχείας κυκλοφορίας (σχετικό το αρ.1477/25.11.05 συνημμένο έγγραφο) και ανήκει στην αρμοδιότητα της Περιφέρειας.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 6113/30-12-05 ερώτηση του Βουλευτή κ. Θεοχάρη Τσιόκα δόθηκε με το υπ’ αριθμ. 1798/23-1-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι το θέμα είναι αρμοδιότητας της Περιφέρειας Κεντρικής Μακεδονίας, οι Υπηρεσίες της οποίας έχουν συντάξει και τις σχετικές μελέτες.
     Όσον αφορά τη χρηματοδότηση τέτοιων παρεμβάσεων και πέραν των χρηματοδοτήσεων της Περιφέρειας, το ΥΠΕΧΩΔΕ εγκρίνει συμπληρωματικές πιστώσεις κατά χρονικά διαστήματα για την εν γένει συντήρηση του Εθνικού δικτύου, οι οποίες κατανέμονται από τις Περιφέρειες με βάση και τα αιτήματά τους. Στην προκειμένη περίπτωση το ΥΠΕΧΩΔΕ έχει διαθέσει πιστώσεις 5.000.000 ευρώ για το 2005 για τη συντήρηση του Εθνικού οδικού δικτύου της Περιφέρειας Κεντρικής Μακεδονίας.
     Ακόμη προωθείται ανάθεση μελέτης για την αντιμετώπιση επικίνδυνων θέσεων των Ε.Ο. Θεσσαλονίκη-Κιλκίς-Προμαχώνας» και Π.Ε.Ο Θεσσαλονίκη-Πολύγυρος προκειμένου το ΥΠΕΧΩΔΕ να διαθέσει 2.450.000 ευρώ από το συγχρηματοδοτούμενο πρόγραμμα της οδικής ασφάλειας.
     Ο Υφυπουργός
     Θ. ΞΑΝΘΟΠΟΥΛΟΣ»
     4. Στην με αριθμό 6071/22-12-05 ερώτηση του Βουλευτή κ. Σταύρου Μπένου δόθηκε με το υπ’ αριθμ. 1794/23-1-06 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι στις 3.1.06 με έγγραφο της αρμόδιας Δ/νσης Απαλλοτριώσεων του ΥΠΕΧΩΔΕ, εδόθη παράταση της προθεσμίας «προσφοράς ή υπόδειξης κατάλληλων για το σκοπό της απαλλοτρίωσης ακινήτων», σύμφωνα με το Ν. 2882/01, μέχρι τέλους του τρέχοντος μηνός, με σκοπό τη διασφάλιση της δυνατότητας υποβολής ενστάσεων από πλευράς ιδιοκτητών, οι οποίοι έχουν τις δυνατότητες ενστάσεων και μετά τον καθορισμό τιμών μονάδος μέχρι της αναγνώρισή ς τους ως δικαιούχων.
     Επισημαίνουμε ότι η χάραξη του έργου είναι δεδομένη, με ορισμένη ζώνη απαλλοτρίωσης που καθιστά εφικτή την κατασκευή του αυτοκινητόδρομου αλλά και τη λειτουργία του δευτερεύοντος και παράπλευρου οδικού δικτύου.
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 6117/3-1-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1799/27-1-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι τα θέματα των καθέτων αξόνων θα συζητηθούν αναλυτικά στη Βουλή σε Επίκαιρη Ερώτηση στις 27 Ιανουαρίου 2006, την οποία έχετε προσυπογράψει και εσείς.
     Για μία πρώτη ενημέρωσή σας, σας στέλνουμε συνημμένα το έγγραφο της Διεύθυνσης Ελέγχου Κατασκευής Έργων (ΔΕΚΕ) της Περιφέρειας (αρ. προ 59/11.1.2006).
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 6206/10-1-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1808/31-1-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε ότι η αφαίρεση παράνομων υπαίθριων διαφημίσεων και επιγραφών σύμφωνα με το άρθρο 9 του Ν.2946/8.10.2001 είναι αρμοδιότητα των Περιφερειών και των αντίστοιχων Υπηρεσιών τους, ΔΕΣΕ.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 6281/11-1-06 ερώτηση του Βουλευτή κ. Ιωάννου Μπούζα δόθηκε με το υπ’ αριθμ. Α.Π.Υ/1Α/105/30-1-06 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 698/16.1.2006 έγγραφο του Προέδρου του Εθνικού Συμβουλίου Ραδιοτηλεόρασης, στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 5128/30-11-05 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. Β1/10049/30598/6184/28-12-05 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
     «Σε απάντηση της υπ' αριθ. 5128/30-11-05 ερώτησης που κατατέθηκε στην Βουλή από τον Βουλευτή κ. Γιάννη Δραγασάκη σχετικά με το ενδιαφέρον που έχει εκδηλώσει η Τράπεζα Πειραιώς για την αγορά του ποσοστού 50% , που κατέχει το ΤΑΠ-ΕΤΒΑ, επί του κτιρίου στη Λ. Συγγρού 87 στην Αθήνα, σας γνωρίζουμε, κατόπιν ενημέρωσης του Ταμείου, τα εξής:
     Η Τράπεζα Πειραιώς, ως γνωστόν, έχει εξαγοράσει την ΕΤΒΑ-ΒΑΝΚ. Με την εν λόγω εξαγορά έχει περιέλθει στην κυριότητά της, μεταξύ των άλλων, και ποσοστό 50% της ΕΤΒΑ επί του κτιρίου της Λ. Συγγρού 87.
     Η εν λόγω Τράπεζα, ως συγκύριος του κτιρίου κατά ποσοστό 50%, ήδη εκδήλωσε ενδιαφέρον από τον lούνιο του 2004 για την αγορά του υπολοίπου 50% ιδιοκτησίας του ΤΑΠ-ΕΤΒΑ.
     Η εξέταση του αιτήματος αυτού ανήκει στην αποκλειστική ευθύνη του Δ.Σ. του Ταμείου ως αυτοτελή, ανεξάρτητου και αυτόνομου Φορέα, το οποίο είναι το μόνο κατά το νόμο αρμόδιο όργανο για την άσκηση διαχείρισης και αξιοποίησης των περιουσιακών του στοιχείων.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     9. Στην με αριθμό 5416/9-12-05 ερώτηση των Βουλευτών κυρίων Βασιλείου Κεγκέρογλου και Δημητρίου Πιπεργιά δόθηκε με το υπ’ αριθμ. Α.Π.66373/29-12-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης που κατατέθηκε στη Βουλή από τους Βουλευτές κ.κ. Β. Κεγκέρογλου και Δ. Πιπεργιά, αναφορικά με τη στελέχωση των Διευθύνσεων Εμπορίου των Νομαρχιακών Αυτοδιοικήσεων που διενεργούν ελέγχους στην αγορά ενόψει των Χριστουγέννων, σας γνωρίζουμε, τα εξής:
     Για την πρόσληψη προσωπικού στις Νομαρχιακές Αυτοδιοικήσεις το Υπουργείο Εσωτερικών Δημόσιας Διοίκησης και Αποκέντρωσης με το Α.Π. 42538/12-8-2004 έγγραφό του ζήτησε από όλες τις Νομαρχιακές Αυτοδιοικήσεις της Χώρας, την επικαιροποίηση των αιτημάτων που είχαν υποβληθεί στο πλαίσιο του τριετούς προγραμματισμού προσλήψεων 2002-2004, προκειμένου να προχωρήσει η διαδικασία πλήρωσης των κενών θέσεων.
     Ειδικότερα, ζητήθηκε από τις Νομαρχιακές Αυτοδιοικήσεις να προσδιορίσουν τις ανάγκες τους και να μας γνωρίσουν τον αναγκαίο αριθμό πλήρωσης των κενών οργανικών θέσεων του Οργανισμού Εσωτερικής Υπηρεσίας τους κατά κατηγορία και κλάδο, ιδίως σε παραγωγικές και κοινωνικές υπηρεσίες.
     Το Υπουργείο, με το Α.Π. 63354/ 16.12.2004 έγγραφό του, έχει προωθήσει τα σχετικά αιτήματα, προκειμένου να χορηγηθεί η προβλεπόμενη έγκριση από την Τριμελή εξ Υπουργών Επιτροπή της ΠΥΣ 55/98, όπως ισχύει.
     Η ανωτέρω Επιτροπή με την αριθ.ΔΙΠΠ/Φ.ΕΓΚΡ.1/53/2744/2005 απόφαση, ήδη ενέκρινε την πλήρωση εκατό (100) κενών οργανικών θέσεων κτηνιάτρων από τις Νομαρχιακές Αυτοδιοικήσεις της Χώρας.
     Αμέσως μόλις δοθεί έγκριση κάλυψης και άλλων θέσεων, οι Νομαρχιακές Αυτοδιοικήσεις θα ενημερωθούν σχετικά από την υπηρεσία μας.
     Τέλος, επισημαίνεται ότι με τις διατάξεις του άρθρου 4 του ν. 3345/2005 (ΦΕΚ3345/Α/16-6-05), αντιμετωπίζεται το πρόβλημα πρόσληψης προσωπικού στις Ν.Α. της Χώρας, αφού πλέον είναι δυνατή η διενέργειά της από τις ίδιες τις Ν.Α. , βεβαίως υπό τον έλεγχο του Α.ΣΕ.Π. και πάντοτε αφού χορηγηθεί έγκριση από την Τριμελή εξ Υπουργών Επιτροπή.
     Το παρόν κοινοποιείται στο Υπουργείο Ανάπτυξης, προκειμένου να ενημερώσει κατά λόγο αρμοδιότητας του, την Εθνική Αντιπροσωπεία.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     10. Στην με αριθμό 5085/29-11-05 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. Φ10050/29148/2137/22-12-05 έγγραφο από τον Υφυπουργό  Απασχόλησης και Κοινωνικής Προστασίας η ακόλουθη απάντηση:
     «Σε απάντηση παραπάνω σχετικής ερώτησης που κατατέθηκε στη Βουλή από τον Βουλευτή κ. Μ. Στρατάκη, σχετικά με Κυβερνητικές εξαγγελίες για αλλαγή του υπάρχοντος καθεστώτος ασφάλισης των εργαζομένων στη ΔΕΗ, επισημαίνουμε κατ' αρχήν ότι μέχρι σήμερα δεν υπήρξε καμία Κυβερνητική εξαγγελία για αλλαγή του καθεστώτος ασφάλισης των εργαζομένων στην ΔΕΗ.
     Το καθεστώς ασφάλισης των εργαζομένων στην ΔΕΗ προβλέπεται από τις διατάξεις του Καταστατικού του Οργανισμού Ασφάλισης Προσωπικού ΔΕΗ (ΟΑΠ-ΔΕΗ), όπως ισχύουν μετά τις γενικής ισχύος διατάξεις. Ειδικότερα, με βάση τις διατάξεις του άρθρου 2 προβλέπεται ότι στην ασφάλισή του υπάγονται όσοι συνδέονται με τη ΔΕΗ με σχέση εργασίας ή έμμισθης εντολής καθώς και όσοι προσλαμβάνονται ως έκτακτοι, μετά από την παρέλευση εξάμηνης συνεχούς απασχόλησής τους στη ΔΕΗ.
     Ακόμη επισημαίνεται ότι ο Κλάδος κύριας σύνταξης του Οργανισμού Ασφάλισης Προσωπικού ΔΕΗ (ΟΑΠ-ΔΕΗ) δεν υπάγεται στο πλαίσιο των διατάξεων του άρθρου 5 του ν. 3029/02, από τις οποίες προβλέπεται ένταξη διαφόρων ασφαλιστικών φορέων στο ΙΚΑ-ΕΤΑΜ.
     Ο Υφυπουργός
     Ν. ΑΓΓΕΛΟΠΟΥΛΟΣ»
     11. Στην με αριθμό 5121/30-11-05 ερώτηση του Βουλευτή  κ. Άρη Σταθάκη δόθηκε με το υπ’ αριθμ. Β-2732/22-12-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό πρωτ. 5121/30-11-05 που κατέθεσε στη Βουλή ο Βουλευτής κ. Αρ. Σταθάκης, θέτουμε υπόψη σας ότι:
     Η βελτίωση του επιπέδου της οδικής ασφάλειας αποτελεί βασική εθνική προτεραιότητα, που απαιτεί τη συνεργασία όλων των εμπλεκόμενων φορέων. Για το σκοπό αυτό, γίνονται συντονισμένες ενέργειες με στόχο τη μείωση των ατυχημάτων και των νεκρών, κατά 50% το 2010, σε σχέση με το 2000. Ο συντονισμός των φορέων περιλαμβάνει την ενοποίηση των επιτροπών που δραστηριοποιούνται στον τομέα αυτό και που έχουν ουσιαστικά κοινό στόχο. Έχει γίνει κατανοητό ότι, με τον τρόπο αυτό θ' αποφευχθούν οι επικαλύψεις και θα εξασφαλισθεί αποτελεσματικότερη απόδοση. Στο πλαίσιο αυτό, έχουν ήδη ξεκινήσει οι απαραίτητες διεργασίες και ο κύκλος διαλόγου, μεταξύ των εμπλεκόμενων Υπουργείων, που αναμένεται να καταλήξουν, σύντομα, στο επιθυμητό αποτέλεσμα, δηλαδή στη σύσταση ενός οργάνου υπεύθυνου για το στρατηγικό σχεδιασμό και τον καθορισμό της εθνικής πολιτικής της οδικής ασφάλειας, την παρακολούθηση της εφαρμογής της πολιτικής αυτής και το συντονισμό των συναρμοδίων επιμέρους φορέων.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     12. Στην με αριθμό 5149/1-12-05 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 757/22-12-05 έγγραφο από τον Υπουργό  Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 5149/01-12-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Α. Μανωλάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
     1. Το ΥΕΝ ως αρμόδιο για την χάραξη της εθνικής λιμενικής πολιτικής και ειδικότερα όσον αφορά τον τομέα των Λιμενικών Ταμείων, τόσο για εκείνα που λειτουργούν ως ν.π.δ.δ. εποπτευόμενα από το ΥΕΝ, όσον και για εκείνα που λειτουργούν ως δημοτικά ή νομαρχιακά ν.π.δ.δ., έχει θέσει ως στόχο την βελτίωση του νομοθετικού και θεσμικού πλαισίου τους με σκοπό την αύξηση της λειτουργικής τους αποδοτικότητας και κατ' επέκταση την αναβάθμιση των λιμενικών υπηρεσιών της Χώρας. Στο προγραμματικό αυτό πλαίσιο, προωθείται η εθνική λιμενική πολιτική, η οποία εξετάζει τον ρόλο κάθε λιμένος της χώρας κατά περίπτωση, βάσει αντικειμενικών λιμενικών κριτηρίων και προτείνει στρατηγικούς στόχους αναβάθμισης και βελτίωσης των λιμένων στα πλαίσια λειτουργίας του μοντέλου«εταιρικής κοινωνικής ευθύνης», όπως αυτό δύναται να υλοποιηθεί για κάθε δημόσιο φορέα διοίκησης λιμένων, δηλαδή με την επίτευξη μεγίστου οικονομικού αποτελέσματος, κοινωνικού οφέλους και προστασίας περιβάλλοντος.
     2. Κατόπιν των ανωτέρω, η μετατροπή ενός λιμένος, όπως αυτός της Κορίνθου, σε διαμετακομιστικό για επικίνδυνα φορτία, δεν είναι δυνατόν ν' αποτελεί μέρος του σχεδιασμού της λιμενικής πολιτικής της χώρας.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 6 Φεβρουαρίου 2006. 
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου κύκλου (Άρθρο 130 παράγραφος 4 του Κανονισμού της  Βουλής)
     1. Η με αριθμό 409/30-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με την έλλειψη αντικαρκινικών φαρμάκων κ.λπ..
     2. Η με αριθμό 418/31-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων διασφάλισης ικανοποιητικών τιμών για τους εσπεριδοπαραγωγούς κ.λπ.. 
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 414/31-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Έσωτερικών, Δημόσιας Διοίκησης και Αποκέντρωσης, σχετικά με την περικοπή οργανικών θέσεων στα Κ.Ε.Π. των Κυκλάδων κ.λπ..
     2. Η με αριθμό 419/31-1-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Εμπορικής Ναυτιλίας, σχετικά με την κάλυψη των ελλειμμάτων του Ν.Α.Τ., την απρόσκοπτη καταβολή των συντάξεων κ.λπ.. 
     Επίσης, έχω την τιμή να ανακοινώσω στο Σώμα ότι ο συνάδελφος κ. Νικόλαος Χριστοδουλάκης, Βουλευτής Χανίων, ζητεί άδεια απουσίας στο εξωτερικό. 
     Η Βουλή εγκρίνει; 
     ΟΛΟΙ  OI ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου.
     Πρώτη θα συζητηθεί η με αριθμό 422/22/31-1-2006 τρίτη επίκαιρη ερώτηση του πρώην Προέδρου και Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με την ακολουθούμενη πολιτική για τα εισοδήματα των εργαζομένων, τις ιδιωτικοποιήσεις των δημοσίων οργανισμών κ.λπ. 
     Η επίκαιρη ερώτηση του κ. Κωνσταντόπουλου έχει ως εξής: 
     «1. Η Κυβέρνηση έφτασε στα μισά της τετραετίας, αλλά εξακολουθούν να είναι έντονα τόσο το δημοσιονομικό πρόβλημα, όσο και τα προβλήματα κοινωνικής δυσπραγίας, θεσμικής διαφθοράς και πολιτικής αναξιοπιστίας.
     2. Την ώρα που η κοινωνική συνοχή διαταράσσεται από την ανεργία, την ακρίβεια και την αδικία, ο Σ.Ε.Β. διεκδικεί και άλλες προνομιακές διευκολύνσεις για «τα ταμειακά πλάνα των επιχειρήσεων», όπως χαρακτηριστικά λέει και η Κυβέρνηση επιβαρύνει εξουθενωτικά τα πλατιά στρώματα, τα νοικοκυριά και την καθημερινότητα της ζωής τους με άνιση κατανομή βαρών και ωφελημάτων.
     3. Την ώρα που η Κυβέρνηση επιμένει στις ιδιωτικοποιήσεις, στην απελευθέρωση των αγορών και στον ανταγωνισμό, κρίσιμοι στρατηγικοί τομείς ευθύνης του δημοσίου, όπως ο Ο.Τ.Ε., η Δ.Ε.Η., αποδιαρθρώνονται και στον ιδιωτικό τομέα κυριαρχούν καρτέλ συμφερόντων, ολιγοπώλια και καταχρηστικές συνθήκες πλουτισμού, χωρίς θεσμικά αντίβαρα ελέγχου και κοινωνικές εξισορροπήσεις, προς όφελος της εθνικής οικονομίας.
     Ερωτάται ο κύριος Πρωθυπουργός:
     Γιατί, παρά τις προεκλογικές και προγραμματικές του δηλώσεις, στα δυο χρόνια και της δικής του διακυβέρνησης, μεγαλώνει το ποσοστό φτώχειας και απώλειας εισοδημάτων των νοικοκυριών, εξακολουθεί ο προκλητικός πλουτισμός και η αθέμιτη κερδοσκοπία των λίγων, απουσιάζουν τα μέτρα εγγυημένου εθνικού εισοδήματος, διευρυμένης κοινωνικής προστασίας και δίκαιης κατανομής βαρών και αναδιανομής εισοδημάτων;
     Γιατί  -παρά τη ρητορεία περί ιδιωτικοποιήσεων, μετοχοποιήσεων και απελευθέρωσης των αγορών- η κατάσταση σε κρίσιμους τομείς δημοσίου συμφέροντος -όπως και τα πρόσφατα γεγονότα στη Δ.Ε.Η., στον Ο.Τ.Ε., στον Ο.Π.Α.Π. και αλλού έδειξαν- κάθε μέρα γίνεται χειρότερη;». 
     Στην ερώτηση θα απαντήσει ο Υπουργός Οικονομίας και Οικονομικών.
     Κύριε Αλογοσκούφη, έχετε το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ,  κύριε Πρόεδρε.
     Η κατάσταση της οικονομίας που παρέλαβε η Κυβέρνηση πριν από δυο χρόνια περίπου είναι γνωστή. H oικονομία ήταν σε πολύ κακή κατάσταση, ιδιαίτερα σε σχέση με τις υποχρεώσεις  που έχουμε αναλάβει στα πλαίσια της συμμετοχής μας στην Ο.Ν.Ε. και ήταν και πολύ κακή σε σχέση με ένα περιβάλλον ανταγωνιστικό, στο οποίο θα πρέπει να κινείται η ελληνική οικονομία. 
     Τα δημοσιονομικά ελλείμματα είναι γνωστό ότι το 2004 ξεπέρασαν το 6,6% του Α.Ε.Π., από το 3% που έχουμε δεσμευθεί να τηρούμε στα πλαίσια του Συμφώνου Σταθερότητας. Έχουμε ένα πολύ υψηλό δημόσιο χρέος, το οποίο από το 29% του Α.Ε.Π. το 1981, είχε φτάσει στο 110% του Α.Ε.Π. το 2003. Είχαμε μία πολύ μεγάλη διόγκωση του δημόσιου τομέα, η οποία ήταν κατά το ? περίπου σε όρους απασχόλησης. Ο αριθμός των δημοσίων υπαλλήλων αυξήθηκε κατά 25% την τελευταία δεκαετία και από τετρακόσιες εβδομήντα έξι χιλιάδες άτομα που ήταν το 1993, πήγαν στις πεντακόσιες ενενήντα επτά χιλιάδες το 2004. Υπήρχε πολύ υψηλή ανεργία για μια δεκαετία. Από το 9,7% του εργατικού δυναμικού το 1993, είχε φτάσει το Μάρτιο του 2004 στο 11,4%. 
     Παράλληλα υπήρχε κακοδιαχείριση και τεράστια προβλήματα στις δημόσιες επιχειρήσεις και τους οργανισμούς. Ήταν προβλήματα που έπρεπε να αντιμετωπιστούν. Και τα προβλήματα αυτά τα αντιμετωπίζαμε με την πολιτική της Κυβέρνησης, μάλιστα σε μια περίοδο κρίσιμη, όπως ήταν το 2005, όπου και οι διεθνείς συγκυρίες ήταν άσχημες με τις τιμές του πετρελαίου και τη στασιμότητα στην Ευρωζώνη. 
     Παρ’ όλα αυτά κατόρθωσε η ελληνική οικονομία, χάρη στην πολιτική που ακολουθήσαμε, να έχει έναν από τους ισχυρότερους ρυθμούς ανάπτυξης, 3,6% το 2005. Υπήρξε σημαντική μείωση των ελλειμμάτων και μείωση -όχι στο βαθμό που θα θέλαμε βέβαια- της ανεργίας από το 11,4% που ήταν το πρώτο τρίμηνο του 2004, στο 9,7% το τρίτο τρίμηνο του 2005.
     Δεν μπορούν να λυθούν προβλήματα τουλάχιστον δυο δεκαετιών, αν όχι περισσότερων, μέσα σε είκοσι και κάτι μήνες. Η Κυβέρνηση ακολουθεί με σταθερότητα μία πολιτική, για να αντιμετωπίσει αυτά τα προβλήματα και δεν πρόκειται να κάνει κοινωνική πολιτική με δανεικά. Παρ’ όλα αυτά, υπάρχει μία σειρά από πρωτοβουλίες που πήρε η Κυβέρνηση σε όλο αυτό το διάστημα, οι οποίες στόχευαν στις εισοδηματικές εκείνες τάξεις που έχουν μεγαλύτερη ανάγκη. 
     Θα έχω την ευκαιρία στη δευτερολογία μου να σας τα αναφέρω αναλυτικά. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
     Ο κ. Κωνσταντόπουλος έχει το λόγο για δυο λεπτά.
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Χαρακτηριστικό δείγμα πολιτικής ασυνέπειας είναι άλλοτε να καταφεύγετε στους κομπασμούς, ότι όλα τα μπορείτε και εσείς είστε σε θέση να ανακουφίσετε, να προστατεύσετε και να στηρίξετε την κοινωνία και άλλοτε, όταν έχετε την ευθύνη της λογοδοσίας, να καταφεύγετε στους κλαυθμυρισμούς. 
     Και με τη δική σας Κυβέρνηση η φτώχεια μεγαλώνει. Και με τη δική σας Κυβέρνηση η λιτότητα εξακολουθεί. Και με τη δική σας Κυβέρνηση γίνεται άδικη κατανομή των βαρών και των ωφελημάτων. Και με τη δική σας Κυβέρνηση οι πολλοί αισθάνονται κάθε μέρα ολοένα και πιο δύσκολα και οι λίγοι προβάλλουν έναν αγροίκο και προκλητικό νεοπλουτισμό. Και με τη δική σας Κυβέρνηση δεν αντιμετωπίζονται τα διαρθρωτικά προβλήματα της ανάπτυξης, της οικονομίας, με προτεραιότητες κοινωνικής προστασίας. 
     Η δική σας Κυβέρνηση αρνείται να δώσει το εγγυημένο κατώτερο εθνικό εισόδημα. Η δική σας Κυβέρνηση αρνείται να προχωρήσει σε μία δίκαιη φορολογική μεταρρύθμιση. Δίνετε ψίχουλα στην κοινωνία και φιλέτα στην κερδοσκοπία.  Επικαλείστε ισχυρούς ρυθμούς ανάπτυξης, αλλά δεν απαντάτε πού πάει αυτή η ανάπτυξη, γιατί δεν φαίνεται στην κοινωνία, γιατί δεν έχει αντίκρισμα στην καθημερινότητα, σε τίνος το νεοπλουτισμό και σε τίνος τις τσέπες πηγαίνει. 
     Βρισκόμαστε μπροστά σε μια πραγματικότητα, την οποία δεν μπορείτε να αρνηθείτε. Δυο πενταετή εξοπλιστικά προγράμματα θα κοστίσουν από 23.000.000.000 ευρώ μέχρι 33.000.000.000 ευρώ, δηλαδή, περισσότερα απ’ όσα θα πάρουμε από το Δ΄ Κοινοτικό Πλαίσιο Στήριξης.
     Με αυτές τις δαπάνες και τις σπατάλες  θα ωφεληθούν οι κύκλοι των μεσαζόντων και οι όμιλοι, όπως αυτοί του κ. Λιακουνάκου, στον αντίστοιχο τομέα δραστηριοτήτων και δεν θα εξασφαλιστούν χρήματα για την κοινωνική πολιτική, για την παιδεία, για την πρόνοια, για την τεχνολογία, για την έρευνα, όπου είμαστε τελευταίοι μεταξύ των είκοσι πέντε χωρών της Ευρώπης. 
     Πριν από τρία χρόνια πούλησε η κυβέρνηση την Πάρνηθα στον όμιλο «Hayatt αντί 90.000.000 ευρώ. Σήμερα με τη δική σας Κυβέρνηση η «Hayatt» πουλάει το ποσοστό της, το 49%, αντί 250.000.000 ευρώ, όπως λέγεται. Να, που είναι η κερδοσκοπία σε βάρος των συλλογικών αγαθών και του εθνικού συμφέροντος. Αγοράζει 90.000.000 ευρώ, πουλάει 250.000.000 ευρώ, χωρίς στο μεταξύ να έχει εκπληρώσει κάποια από τις υποχρεώσεις, τις οποίες είχε αναλάβει. 
     Δεν βλέπετε γύρω σας; Δεν ακούτε κάθε μέρα μπροστά σας έναν ολόκληρο κόσμο που βρίσκεται χωρίς δουλειά, χωρίς αξιοπρεπή διαβίωση, χωρίς εξασφάλιση, χωρίς εγγυήσεις, χωρίς προοπτική, χωρίς ευκαιρίες αλλά με πολλά βάρη και με πολλές αντιξοότητες; Μου επικαλείστε τους αριθμούς. Είστε και εσείς ένας θιασώτης της λεγόμενης κυβερνοοικονομίας, κυνηγάτε τους αριθμούς και νομίζετε ότι η κοινωνική πολιτική είναι αριθμητικές εξισώσεις. 
     Δεν είναι ποτέ δυνατόν να χρησιμοποιείτε αυτή τη μέθοδο και να μην εξασφαλίζετε μια διευρυμένη κοινωνική πολιτική σήμερα. Σήμερα στις συνθήκες που μιλάμε και είναι χαρακτηριστικό το τι σημαίνει αυτή την κρίσιμη στιγμή. Μιλάμε για μια δημοκρατία παγιδευμένη και εγκλωβισμένη στα δίκτυα εξάρτησης και κατασκοπείας και για μία κοινωνία κατακερματισμένη από τα φαινόμενα και τους μηχανισμούς της ασύδοτης κερδοσκοπίας. Αυτή είναι η πραγματική πλευρά της νεοφιλελεύθερης πολιτικής.
     Θα ήθελα να κάνω μία επισήμανση. Μην επικαλείστε αυτό το επιχείρημα ότι η κοινωνική πολιτική δεν γίνεται με δανεικά. Μιλάτε σοβαρά ότι αυτή τη στιγμή στην Ελλάδα έχετε την αίσθηση ότι εκείνος που πραγματικά ωφελείται από την πολιτική σας είναι η ελληνική κοινωνία; Δεν βλέπετε τη δυσφορία ακόμη και δικών σας οπαδών και φίλων; Βράζει ολόκληρη η κοινωνία.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο κύριος Υπουργός έχει το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, ουδείς έχει το μονοπώλιο ούτε της κοινωνικής ευαισθησίας ούτε της ικανότητας να αφουγκράζεται την κοινωνία. Και τα κούφια λόγια είναι εύκολα. Θέλουμε να μιλήσουμε με στοιχεία. Όταν αναφέρουμε ορισμένους ισχυρισμούς θα πρέπει να μπορούμε να τους τεκμηριώσουμε. 
     Κανείς δεν αμφιβάλλει ότι υπάρχουν συμπατριώτες μας, συμπολίτες μας οι οποίοι έχουν τεράστια προβλήματα. Ωστόσο κανείς δεν μπορεί να αμφισβητήσει και την πρόοδο που συντελείται, όπου συντελείται. Και κανείς δεν μπορεί να αμφισβητήσει  τις μεγάλες προσπάθειες που έχει κάνει η Κυβέρνηση για να ανακουφίσει αυτούς που έχουν ανάγκη. 
     Υπάρχει αύξηση κατ’ αρχάς του κατά κεφαλήν εισοδήματος που από το 73,5% του μέσου κοινοτικού όρου το 2003 έφθασε το 2005 στο 77,1% του μέσου όρου της Ευρώπης των δεκαπέντε. Δεν μιλάω για τους είκοσι πέντε. Είχαμε αύξηση των πραγματικών μισθών κατά 2% το 2005 και αντίστοιχη θα έχουμε και το 2006. Δεν υπήρξε καμία μείωση στις δαπάνες για κοινωνικές μεταβιβάσεις όταν περιορίσαμε σημαντικά όλες τις υπόλοιπες δαπάνες. Και θα αναφέρω ορισμένα συγκεκριμένα μέτρα, επειδή δεν σας αρέσουν οι αριθμοί: Ποιος κατήργησε το Λ.Α.Φ.Κ.Α. και έδωσε πίσω τα αναδρομικά; Ποιος έλυσε το μεγάλο κοινωνικό πρόβλημα με τα πανωτόκια; Ποιος ρύθμισε τις ληξιπρόθεσμες οφειλές προς το δημόσιο πολλών κατηγοριών συμπολιτών μας που είχαν προβλήματα; Ποιος αύξησε κατά 1000  ευρώ το αφορολόγητο όριο στο φόρο εισοδήματος; Δεν αυξήθηκε με τη φορολογική μεταρρύθμιση το ποσοστό των δαπανών που μπορούν να εκπίπτουν για νοσήλια και άλλα έξοδα κοινωνικής φύσης οι φορολογούμενοι από το 15% στο 20%; Δεν χορηγήθηκε αναδρομικά το επίδομα εξομάλυνσης στους συνταξιούχους στρατιωτικούς; Δεν δόθηκαν φορολογικά κίνητρα για ασφάλειες ζωής με σκοπό να εξασφαλίσουμε τους πολίτες από αβεβαιότητες στο μέλλον; Δεν μειώθηκε η φορολογία επί των τόκων των καταθέσεων από το 15% στο 10% για να ωφεληθούν οι καταθέτες, οι μικροκαταθέτες και να έχουμε έτσι εξομοίωση με τις μεγάλες καταθέσεις; Δεν αυξήθηκε σημαντικά το αφορολόγητο όριο κληρονομιών και δωρεών στα  80.000 ευρώ και δεν εξομοιώθηκαν τα εγγόνια με τα παιδιά; 
     Δεν έλαβε αυτή η Κυβέρνηση μια σειρά από μέτρα κοινωνικής πολιτικής ώστε ακριβώς να ανακουφίσει στα πλαίσια αυτά αυτούς που πραγματικά έχουν ανάγκη; Δεν δώσαμε αυξήσεις διπλάσιες από τον πληθωρισμό  στο Ε.Κ.Α.Σ. και στις συντάξεις του Ο.Γ.Α.; Και έχει δεσμευθεί η Κυβέρνηση ότι και η φορολογική μεταρρύθμιση στα φυσικά πρόσωπα θα προχωρήσει από την 1.1.2007 ώστε να πέσουν οι φορολογικοί συντελεστές για τα μεσαία εισοδήματα και θα ανέβει και το αφορολόγητο στα 12.000 ευρώ για τα χαμηλά εισοδήματα. Όπως έχει δεσμευθεί ότι θα δοθεί το σύνολο των ποσών που έχει υποσχεθεί στο Ε.Κ.Α.Σ. και στον Ο.Γ.Α. σε δύο ισόποσες δόσεις το 2007 και το 2008. Όπως είχαμε δεσμευθεί και προεκλογικά, θα φθάσει το ύψος του επιδόματος για το Ε.Κ.Α.Σ. στα 230 ευρώ το μήνα και το ύψος της αγροτικής σύνταξης του Ο.Γ.Α. στα 330 ευρώ το μήνα. Αυτές είναι συγκεκριμένες, απτές πρωτοβουλίες για να αντιμετωπίσουμε τα κοινωνικά προβλήματα.
     Παράλληλα με το σύνολο της οικονομικής πολιτικής πρέπει να δώσουμε ακόμα μεγαλύτερο δυναμισμό στην οικονομία, να πάψουμε να είμαστε μια κρατικοδίαιτη οικονομία με σημαντικά προβλήματα που δεν μπορούσε να ανταγωνιστεί στα πλαίσια ούτε της Ευρώπης ούτε της νέας παγκόσμιας πραγματικότητας.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Θα συζητηθεί τώρα η πρώτη ερώτηση. Είναι η με αριθμό 415/31-1-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τους Υπουργούς Εσωτερικών, Δημόσιας Διοίκησης και Αποκέντρωσης και Ανάπτυξης, σχετικά με τα προβλήματα που προκλήθηκαν από την πρόσφατη κακοκαιρία στην Κεφαλλονιά και την Ιθάκη, τη λήψη των αναγκαίων μέτρων κ.λπ..
     Η επίκαιρη ερώτηση της κυρίας συναδέλφου έχει ως εξής:
     «Η Κυβέρνηση, θέλοντας να υποτιμήσει το μέγεθος των σοβαρών προβλημάτων που δημιουργήθηκαν στην Κεφαλλονιά και την Ιθάκη λόγω των πρόσφατων καιρικών συνθηκών, δεν κήρυξε -ως όφειλε- το Νομό Κεφαλληνίας  σε κατάσταση έκτακτης ανάγκης.
     Η συνεχής διακοπή του ηλεκτρικού ρεύματος επί έξι και πλέον ημέρες έθεσε σε άμεσο κίνδυνο τη ζωή των κατοίκων της Κεφαλλονιάς και της Ιθάκης -αφού δεν είχαν θέρμανση και νερό και ήδη λόγω του ψύχους υπέκυψε μια ηλικιωμένη γυναίκα- και οδήγησε σε οικονομική καταστροφή τους επαγγελματίες και τα νοικοκυριά των παραπάνω νησιών.
     Το Υπουργείο Ανάπτυξης και η Διοίκηση της Δ.Ε.Η. έδιναν συνεχώς καθησυχαστικές βεβαιώσεις για τη σύντομη ηλεκτροδότηση της πληγείσας περιοχής, χωρίς βέβαια αυτό να έχει σχέση με την παραμικρή αλήθεια, ενώ η πολιτική ηγεσία του ΥΠ.ΕΣ.Δ.Δ.Α. και ο Πρωθυπουργός παρέμεναν ουσιαστικά απλοί θεατές των άσχημων εξελίξεων για την περιοχή.
     Όσον αφορά την άμεση μεταφορά και χρησιμοποίηση γεννητριών για την αντιμετώπιση του προβλήματος, δόθηκε εντολή να μεταφερθούν με μεγάλη καθυστέρηση πέντε ημερών. Η έλλειψη συντονισμού των κυβερνητικών οργάνων οδήγησε σε πολυήμερο χάος την Κεφαλλονιά και την Ιθάκη.
     Οι κάτοικοι είναι ανάστατοι και βρίσκονται σε απόγνωση από την οικονομική καταστροφή που υπέστησαν και δεν πρόκειται ποτέ να ξεχάσουν την ταλαιπωρία τους αλλά και την κοροϊδία της Κυβέρνησης.
     Κατόπιν των ανωτέρω, ερωτώνται οι κύριοι Υπουργοί:
     1. Για ποιο λόγο δεν κηρύχθηκαν αμέσως σε κατάσταση έκτακτης ανάγκης η Κεφαλλονιά και η Ιθάκη, προκειμένου να αντιμετωπιστούν σύντομα και αποτελεσματικά τα σοβαρά προβλήματα που δημιουργήθηκαν από την κακοκαιρία αλλά και οι πληγέντες πολίτες να τύχουν των ευνοϊκών ρυθμίσεων που παρέχει η πολιτεία σε τέτοιες περιπτώσεις; Γιατί δεν έγιναν συντονισμένες ενέργειες, ώστε οι κάτοικοι των παραπάνω νησιών να μη στερηθούν για αρκετές ημέρες ηλεκτρικό ρεύμα και νερό; 
     2. Ποια άμεσα μέτρα πρόκειται να λάβει η Κυβέρνηση για την ουσιαστική ανακούφιση των κατοίκων της Κεφαλλονιάς και της Ιθάκης που επλήγησαν από τις άσχημες καιρικές συνθήκες; Θα κηρυχθεί έστω και τώρα ο νομός σε κατάσταση έκτακτης ανάγκης και θα εφαρμοστούν για τις περιοχές αυτές τα μέτρα που εφαρμόστηκαν για θεομηνιόπληκτες άλλες περιοχές της χώρας;»
     Κυρία συνάδελφε, επειδή είστε αρκετά έμπειρη, να είναι λίγο πιο σύντομες οι ερωτήσεις, παρακαλώ.
     Θα απαντήσει ο Υφυπουργός Ανάπτυξης κ. Γεώργιος Σαλαγκούδης.
     Ορίστε, έχετε το λόγο για τρία λεπτά.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, στην πατρίδα μας έχουμε μάθει να μεγαλοποιούμε ορισμένα γεγονότα και είναι γεγονός ότι παρόμοια γεγονότα που συμβαίνουν σε άλλες χώρες δεν έχουν την ίδια αντιμετώπιση. 
     Πρέπει να πω ότι πράγματι η Κυβέρνηση κινητοποιήθηκε άμεσα πάνω στο θέμα της Κεφαλλονιάς, όταν βέβαια ταυτόχρονα είχε να επέμβει και σε πάρα πολλές άλλες περιοχές της χώρας, σε μια θεομηνία που έπληξε την πατρίδα μας και είχε τέτοιες διαστάσεις που πολλές δεκαετίες είχαμε να δοκιμάσουμε. 
     Είναι γεγονός ότι η διακοπή του ηλεκτρικού ρεύματος στην Κεφαλλονιά έγινε από μεν το βόρειο τμήμα στις 9.00΄ η ώρα, αλλά δεν υπήρχε κανένα πρόβλημα, διότι η Κεφαλλονιά τροφοδοτείται και από το βορρά και από το νότο. Η δεύτερη διακοπή όμως του νοτίου συστήματος έγινε στις 2.00΄ η ώρα ξημερώνοντας Τρίτη και η αντίδραση της Κυβέρνησης και της Δημόσιας Επιχείρησης Ηλεκτρισμού ήταν άμεση. Στις 7.00΄ η ώρα το πρωί το συνεργείο που θα έπρεπε να επέμβει, που θα επιλαμβανόταν -ενώ δεν ξέραμε ακόμα λόγω του σκότους και της χιονόπτωσης, των καιρικών φαινομένων, ποιο ακριβώς ήταν το πρόβλημα- ήταν στο λιμάνι της Κυλλήνης έτοιμο για να αποπλεύσει. Ήταν αδύνατος ο απόπλους. Στη συνέχεια ζητήθηκε C-130, αλλά ήταν και αυτό αδύνατο να πετάξει. Έγινε κατορθωτό μετά από ειδική άδεια του Υπουργείου Εμπορικής Ναυτιλίας. Προσφέρθηκε ιδιώτης καπετάνιος και εταιρεία, οι  οποίοι τελικώς μετέφεραν το πρώτο συνεργείο που θα έκανε τον έλεγχο της Δημόσιας Επιχείρησης Ηλεκτρισμού στις 5.30΄ το απόγευμα της Τρίτης. Το συνεργείο αυτό είχε να αντιμετωπίσει φαινόμενα κλεισίματος των δρόμων, χιόνια κ.λπ., παρ’ όλα αυτά τη νύχτα της Τρίτης διαπίστωσε τι πραγματικά είχε συμβεί, τους δύο πυλώνες και έναν πύργο που είχαν καταστραφεί στη βόρεια διασύνδεση της Κεφαλλονιάς και επίσης τους οκτώ πυλώνες που είχαν καταρρεύσει στο νότιο σύστημα.
     Αμέσως ανέφερε και την Τετάρτη ογδόντα ειδικοί τεχνικοί της Δ.Ε.Η. ήταν εκεί παρόντες μαζί με όλα τα μηχανήματα και με δύο μηχανήματα που έστειλε εκεί ο στρατός για να μπορούν να πάνε στα χιόνια και μ’ ένα αντίστοιχο τέτοιο μηχάνημα της Δ.Ε.Η. που κινείται στα χιόνια.
     Παράλληλα η Νομαρχιακή Αυτοδιοίκηση σε απόλυτη συνεννόηση με την Πολιτική Προστασία και με συντονισμό όλων των υπηρεσιών της νομαρχίας είχε αναλάβει τη διάνοιξη των δρόμων. Αυτό γινόταν την Τετάρτη. Την ίδια μέρα φροντίσαμε και με δικές μου εντολές η Δ.Ε.Η. έκανε κάτι που ανακούφισε μερικώς σιγά – σιγά τους Κεφαλλονίτες που δεν είχαν καθόλου ρεύμα. Δηλαδή, συνδέσαμε τα υψηλής τάσεως καλώδια που τα υποβαθμίσαμε σε μέσης τάσης με τη χαμηλή τάση σε όλη την Κεφαλλονιά. Έτσι ξεκινήσαμε από την Πέμπτη να δίνουμε 2,3 mw στην αρχή. Σιγά – σιγά αυτά αυξανόντουσαν σε μια ζήτηση εννοείται των 25 mw. Έτσι ηλεκτροδοτούσαμε εκ περιτροπής κάποιες περιοχές της Κεφαλλονιάς από την Πέμπτη. 
     Την Παρασκευή είχαμε περίπου το 35 – 40% ηλεκτροδοτημένο με το σύστημα που σας είπα και με τις γεννήτριες που είχαν φθάσει εκεί και είχαν εγκατασταθεί στον υποσταθμό. Μ’ αυτά είχαμε φθάσει στα 12 mw, δηλαδή, περίπου στο 50% του συνόλου της ζήτησης ισχύος. 
     Την Πέμπτη είχαμε στείλει εκεί τους δύο γενικούς διευθυντές της Δ.Ε.Η., το γενικό διευθυντή μεταφοράς και το γενικό διευθυντή διανομής. Την Παρασκευή πήγα και εγώ εκεί επιτόπου για να πιέσω και να επισπεύσω τη συντόμευση των εργασιών. Πράγματι, το Σάββατο έγινε πολλή δουλειά. Οι εναερίτες δούλευαν ψηλά στα ικριώματα στα πενήντα μέτρα ύψος μέχρι τη 1.00΄ μετά τα μεσάνυχτα. Την Κυριακή ηλεκτροδοτήθηκαν πλήρως η Κεφαλλονιά και η Ιθάκη, μόνο στο βόρειο τμήμα.
     Η αποκατάσταση του νοτίου τμήματος τώρα αρχίζει, αφού έγινε μελέτη, γιατί η ζημιά ήταν εκτεταμένη. Πιστεύουμε ότι σε δέκα έως δεκαπέντε ημέρες μαζί με την αναβάθμιση που κάνουμε θα είναι και το νότιο σύστημα συνδεδεμένο, ώστε να υπάρχει ασφάλεια τροφοδοσίας στην Κεφαλλονιά και την Ιθάκη. Ακόμη έχει ξεκινήσει η μελέτη για να δούμε, εάν χρειάζεται στήριξη και ενίσχυση το δίκτυο, οι πυλώνες. Αυτό θα γίνει μέσα στον επόμενο ένα έως ενάμιση μήνα.
     Όσον αφορά τους κατοίκους της Κεφαλλονιάς, δεν χρειαζόταν να κηρυχθεί ο νομός σε κατάσταση έκτακτης ανάγκης. Δεν κερδίζει τίποτε παραπάνω ένας νομός, όταν κηρύσσεται σε κατάσταση έκτακτης ανάγκης. Το μόνο που κερδίζει είναι, όταν η Νομαρχιακή Αυτοδιοίκηση και η Πολιτική Προστασία δεν μπορούν, γιατί δεν βρίσκουν μηχανήματα ή πρόθυμο προσωπικό ή γιατί δεν φθάνει το προσωπικό για να ικανοποιήσει τις ανάγκες, να επιστρατεύσει και να επιτάξει μηχανήματα και προσωπικό. Δεν παρέστη ανάγκη να γίνει αυτό.
     Όσον αφορά τις αποζημιώσεις, τίποτε παραπάνω δεν δίνεται απ’ ό,τι δόθηκε μέχρι τώρα, όταν κηρύσσεται ένας νομός σε κατάσταση έκτακτης ανάγκης. 
     ΠΡΟΕΔΡΕΥΩΝ (Ιωάννης Τραγάκης):  Η κ. Ζήση έχει το λόγο.
     ΡΟΔΟΥΛΑ ΖΗΣΗ: Κύριε Υπουργέ, ειλικρινά εκπλήσσομαι που ήρθατε σήμερα εδώ να μας πείτε το ημερολόγιο του χάους των πέντε ημερών. Λέτε ότι είστε ευχαριστημένος και εσείς και η Κυβέρνηση από την κατάσταση που επικρατεί στην Κεφαλλονιά σαν αποτίμηση της επόμενης ημέρας μετά τις καταστροφές που υπέστησαν οι άνθρωποι και μετά την πρωτοφανή ταλαιπωρία τους. Αναλωθήκατε τελικά στην επικοινωνιακή προετοιμασία και όταν ήρθε ο χιονιάς τρομάξαμε από την έλλειψη συντονισμού, από την έλλειψη οργάνωσης και από την ολιγωρία σας.
     Η Κεφαλλονιά και η Ιθάκη βυθίστηκαν στο σκοτάδι με όλες τις οικονομικές επιπτώσεις που είχε αυτή η ιστορία και σεις σήμερα εδώ, αλλά και ο ίδιος ο Πρωθυπουργός βάλατε στο λογισμικό σας τον κωδικό «συσκότιση ευθυνών» και είμαστε όλοι μια χαρά. Δεν έχετε αποτιμήσει, ούτε τις ζημιές και ούτε έχετε κατανοήσει το μέγεθος της καταστροφής και της ταλαιπωρίας των πολιτών. Δεν ακούτε τις εκκλήσεις των τοπικών φορέων, των επιμελητηρίων, των επαγγελματιών και του Δημάρχου του Αργοστολίου για οικονομική ενίσχυση και για κήρυξη του νομού σε κατάσταση έκτακτης ανάγκης.
     Σας διαψεύδω, κύριε Υπουργέ, σ’ αυτά που είπατε. Υπάρχει ο νόμος και σύμφωνα με τα άρθρα 11 και 12 του ν. 3013/2002, η απόφαση για κήρυξη  έκτακτης ανάγκης πολιτικής προστασίας μιας περιοχής εκδίδεται από το Γενικό Γραμματέα Πολιτικής Προστασίας του ΥΠ.ΕΣ.ΔΑ. και οι λόγοι που συντρέχουν γι’ αυτό υφίστανται για την Κεφαλλονιά και την Ιθάκη. Όλα τα πραγματικά στοιχεία συνάδουν προς αυτή την κατεύθυνση.	
     Αυτό το νόημα έχει η ερώτηση, κύριε Πρόεδρε, σήμερα, να δεσμευθεί η Κυβέρνηση ότι θα κηρύξει το Νομό Κεφαλληνίας σε κατάσταση έκτακτης ανάγκης πολιτικής προστασίας. Εάν δεν το κάνετε, σημαίνει ότι και σήμερα εδώ δεν έχετε κατανοήσει τα προβλήματα. Είσθε μακριά από την αλήθεια και την πραγματικότητα που υπάρχει στο νομό και ήρθατε απλώς να μας πείτε, κύριε Υπουργέ, για τα θέματα της Δ.Ε.Η. .
     Εγώ τώρα σας καλώ και σας ρωτώ το εξής: Το 1993 εσείς ήσασταν Κυβέρνηση. Το Φλεβάρη είχε γίνει πάλι καταστροφή στην Κεφαλλονιά και είχαν πέσει πυλώνες. Τότε, λοιπόν, θεωρήσατε ότι η φόρτιση ήταν μεγάλη, αλλά λόγω των κακών καιρικών φαινομένων δεν χρειαζόταν να τροποποιηθεί η μελέτη. 
     Ο τότε Γενικός Διευθυντής των Μεταφορών είναι σήμερα ο Πρόεδρος του Δ.Ε.Σ.Μ.Η.Ε., του οποίου τη μελέτη –που συντάσσει σήμερα ο Δ.Ε.Σ.Μ.Η.Ε.- υπογράψατε, κύριε Υπουργέ, το Φεβρουάριο του 2005. Τελικά υπογράψατε ότι η Κεφαλλονιά και η Ιθάκη και τα νησιά του Ιονίου δεν έχουν ανάγκη καμίας αναθεώρησης, κανενός εκσυγχρονισμού, καμιάς επέκτασης του δικτύου, παρ’ ότι το 1993 είχαμε μόνο από βορρά σύνδεση και σήμερα έχουμε και από νότο. 
     Εσείς θεωρείτε ότι όλα είναι καλώς καμωμένα και δεν λαμβάνετε κανένα μέτρο στις σημερινές σας υπογραφές για την επόμενη ημέρα ή για την αντιμετώπιση τέτοιων προβλημάτων. 
     Κύριε Πρόεδρε, υπάρχουν ζητήματα πάρα πολύ σοβαρά αυτή τη στιγμή και θα πρέπει η Κυβέρνηση να δεσμευθεί. Δεν είναι τυχαίο ότι οι πολίτες, τα νοικοκυριά, οι επαγγελματίες έχουν κάνει αίτηση, ζητούν βοήθεια και την άμεση ενεργοποίηση του κρατικού μηχανισμού. 
     Ο κύριος Υπουργός άφησε τελικά όλη την ιστορία στη Δ.Ε.Η. Γιατί είπατε πως ήταν όλοι εκεί, κύριε Υπουργέ; Δεν ήταν όλοι εκεί. Εσείς αφεθήκατε στην αυτοθυσία και στην εργατικότητα του προσωπικού της Δ.Ε.Η.. Δεν έχετε κάνει ούτε τις προσλήψεις και τώρα αναδείχθηκαν τα προβλήματα της έλλειψης τεχνικού προσωπικού, αλλά και υλικών και μέσων να αντιμετωπιστούν τα προβλήματα  στην καλή θέληση των πατριωτών της Δ.Ε.Η. 
     Οι γενικοί διευθυντές ήταν απόντες, κύριε Υπουργέ! Επί ένα σαρανταοκτάωρο ήταν απούσα η διοίκηση της Δ.Ε.Η. και κάνατε πέντε ημέρες να πάτε τις γεννήτριες του στρατού. Αυτή είναι η αλήθεια! Ήταν απόντες και μάλιστα έχουμε και τον εμπαιγμό να έρχεται ο κ. Μανιατάκης εκείνη την περίοδο να ανακοινώνει αύξηση των τιμολογίων της Δ.Ε.Η.! 
     Κύριε Πρόεδρε, νομίζω ότι, μ’ αυτά που μας είπατε σήμερα και με την πρακτική σας, δεν κατέρρευσαν μόνο οι πυλώνες της Δ.Ε.Η.. Κατέρρευσε η αξιοπιστία της Κυβέρνησής σας!
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κυρία συνάδελφε.
     Ορίστε, κύριε Υφυπουργέ.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, ειλικρινά εγώ ήμουν στην Κεφαλλονιά. Πήγα και την είδα. Είδα ακριβώς τα προβλήματα. Θα πρέπει να σας πω ότι το Σάββατο, αφού επιθεώρησα και έβαλα το χρονοδιάγραμμα και είδα τι ακριβώς είχε συμβεί, κάλεσα τις παραγωγικές τάξεις και είχα συνάντηση μαζί τους. Εκεί ακριβώς έγινε και το επεισόδιο που έδειξαν τόσο πολύ οι τηλεοράσεις, όταν το Κ.Κ.Ε. έκανε συγκέντρωση. Φυσικά ήταν όλοι μαζί, για να συνεδριάσουμε. 
     	ΡΟΔΟΥΛΑ ΖΗΣΗ:  Δεν σας είπαν για τα 30.000 ευρώ δάνειο; 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Συνεδριάσαμε εκεί μέσα για μισή ώρα και στη συνέχεια μόνο με τις παραγωγικές τάξεις πήγα σε ένα διπλανό γραφείο και συνέχισα τη συνεδρίαση αρκετές ώρες, μιλώντας εξαντλητικά για τα προβλήματα που αντιμετώπισαν αυτό το πενθήμερο με τη έλλειψη για ένα σαρανταοκτάωρο και τη μερική κάλυψη ηλεκτροδότησης για τις υπόλοιπες ημέρες. 
     	ΡΟΔΟΥΛΑ ΖΗΣΗ: Ποια μέτρα πήρατε, κύριε Υπουργέ; 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Έγινε, λοιπόν, άμεση επέμβαση της Κυβέρνησης. 
     Άλλωστε, υπήρχαν και τα προβλήματα που αντιμετώπιζαν μέχρι την Πέμπτη σαράντα τρία χωριά της Εύβοιας. Με τριάμισι μέτρα χιόνι, ήταν αποκλεισμένα και δεν είχαν και ηλεκτρικό ρεύμα. Προσπαθούσαμε να τα επιλύσουμε. Ερωτήθην πολλές φορές γιατί ο Υπουργός πήγε την Παρασκευή. Γιατί έπρεπε να αντιμετωπίσει προβλήματα που υπήρχαν σε ολόκληρη την επικράτεια. 
     ΡΟΔΟΥΛΑ ΖΗΣΗ: Τα μέτρα ζητάμε. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εν πάση περιπτώσει, όμως, πρέπει να σας πω πως αν διαβάσετε προσεκτικά το άρθρο που αναφέρατε του ν. 3013/2002, θα δείτε ότι δεν υπάρχει καμία, επιπλέον απ΄ αυτά που αναγγέλθηκαν, πρόνοια κατά την εφαρμογή και την κήρυξη ενός νομού σε κατάσταση έκτακτης ανάγκης. 
     ΡΟΔΟΥΛΑ ΖΗΣΗ: Τα μέτρα θέλουμε. Ποια είναι; Πείτε μας να τα σημειώσουμε. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Όλα όσα μέτρα έπρεπε και προβλέπεται να παρθούν, πάρθηκαν ήδη. Θα πρέπει να σας πω ότι ήδη εκχωρήθηκαν στη Νομαρχιακή Αυτοδιοίκηση 250.000 ευρώ για την κάλυψη ειδικών αναγκών που παρουσιάζονται.
     ΡΟΔΟΥΛΑ ΖΗΣΗ: Με 250.000 ευρώ στο νομάρχη λύνονται τα προβλήματα των επαγγελματιών;
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ήδη θα πρέπει να σας πω –επειδή αναφέρεστε και στις γεννήτριες- ότι είκοσι οκτώ γεννήτριες πήγαν στην Κεφαλλονιά, οι οποίες τοποθετήθηκαν σε αντλιοστάσια, για να έχουν νερό, τοποθετήθηκαν στον υποσταθμό, για να ενισχύσουν την ισχύ για την ηλεκτροδότηση, και λήφθηκαν όλα τα μέτρα.
     Από την Τετάρτη ανακοίνωση του Υπουργείου Αγροτικής Ανάπτυξης μίλησε για την εκκίνηση της αποτίμησης των ζημιών και φυσικά αμέσως με την ηλεκτροδότηση ξεκίνησε η προθεσμία που προβλέπει ο ΕΛ.Γ.Α. για την κατάθεση των αιτήσεων, ούτως ώστε μετά από δώδεκα μέρες να γίνει η εκτίμηση των ζημιών και οι αποζημιώσεις θα δοθούν τρεις μήνες μετά τη συγκομιδή, όπως είναι οι αρχές του ΕΛ.Γ.Α..
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     ΡΟΔΟΥΛΑ ΖΗΣΗ: Κύριε Υφυπουργέ, κατανοήστε την κατάσταση!
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα πρέπει, λοιπόν, να σας πω ότι από το Υπουργείο Οικονομίας επίσης πάρθηκαν μέχρι τώρα…
     ΡΟΔΟΥΛΑ ΖΗΣΗ: Δεν παίρνετε μέτρα…
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ. Παρακαλώ!
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): … πάρθηκαν μέτρα…
     ΡΟΔΟΥΛΑ ΖΗΣΗ: Μας ακούν αυτήν τη στιγμή οι πολίτες!
     ΠΡΟΕΔΡΕΥΩΝ (Ιωάννης Τραγάκης): Παρακαλώ, να ακούσουμε.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κυρία συνάδελφε, θα σας παρακαλούσα να ακούτε. Είμαι πάντα υπεύθυνος και τεκμηριωμένος.
     ΡΟΔΟΥΛΑ ΖΗΣΗ: Ποια θα είναι τα μέτρα για τους επαγγελματίες, για τα νοικοκυριά, για τους πολίτες.
     ΠΡΟΕΔΡΕΥΩΝ (Ιωάννης Τραγάκης): Κυρία συνάδελφε, κυρία Ζήση, παρακαλώ!
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν θέλετε να ακούσετε. Λυπάμαι πάρα πολύ, αλλά…
     ΡΟΔΟΥΛΑ ΖΗΣΗ: Να ανακηρύξετε την Κεφαλλονιά σε κατάσταση έκτακτης ανάγκης!
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ, ολοκληρώστε.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): … η εικονική πραγματικότης ανήκει στο παρελθόν. Αυτήν θελήσατε να προβάλετε. Εμείς, ακριβώς, μιλάμε με αλήθειες, με πράξεις…
     ΡΟΔΟΥΛΑ ΖΗΣΗ: Αποφεύγετε τις ευθύνες σας!
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): … οι οποίες έγιναν και μπορείτε κάλλιστα να επικοινωνήσετε και με την Κεφαλλονιά -για να δείτε ακριβώς τι γίνεται- και με τους δημάρχους…
     ΡΟΔΟΥΛΑ ΖΗΣΗ: Απεμπολείτε την ευθύνη σας και το χρέος σας!
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Αμέσως μετά την ηλεκτροδότηση κάλεσα τους δημάρχους και μου ανέφεραν τα προβλήματα των δήμων τους…
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): … και τους υπέδειξα τη διαδικασία, την οποία θα ακολουθήσουν, για να σκύψει η Κυβέρνηση και να λύσει και τα προβλήματα που παρουσιάζονται…
     ΡΟΔΟΥΛΑ ΖΗΣΗ: Η Κυβέρνηση είναι απούσα από την Κεφαλλονιά!
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): … παρουσίασαν σε μένα οι Δήμαρχοι της Κεφαλλονιάς και της Ιθάκης.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ, ολοκληρώσατε.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
     Θα συζητηθεί τώρα η με αριθμό 423/31-1-2006 δεύτερη επίκαιρη ερώτηση δεύτερου κύκλου του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με το κλείσιμο της Βιομηχανίας Φωσφορικών Λιπασμάτων στη Θεσσαλονίκη κ.λπ.
     Το συγκεκριμένο περιεχόμενο της επίκαιρης ερώτησης του κυρίου συναδέλφου έχει ως εξής:
     «Διαδηλώνουν στην Αθήνα εκατοντάδες εργαζόμενοι του εργοστασίου φωσφορικών λιπασμάτων της Θεσσαλονίκης για να διεκδικήσουν το δικαίωμά τους στην εργασία. Το επιχειρούμενο κλείσιμο του εργοστασίου της Θεσσαλονίκης θα έχει σαν αποτέλεσμα να προστεθούν εκατοντάδες εργαζόμενοι στους χιλιάδες ανέργους της Θεσσαλονίκης και της Βορείου Ελλάδας. Η βιομηχανία αυτή αποτέλεσε τη ραχοκοκαλιά της αγροτικής ανάπτυξης της Ελλάδας και σύμφωνα με τα στοιχεία που υπάρχουν, η εταιρεία είναι και μπορεί να παραμείνει κερδοφόρα.
     Ερωτώνται οι κύριοι Υπουργοί:
     1. Τι μέτρα προτίθενται να λάβουν, ώστε οι δύο κρατικές τράπεζες Εθνική και Εμπορική και η ιδιωτική ΑΛΦΑ, που είναι οι μέτοχοι της Βιομηχανίας Φωσφορικών Λιπασμάτων, να μην προχωρήσουν στο κλείσιμο της μονάδας της Θεσσαλονίκης, όπως προγραμματίζουν;
     2. Τι κυβερνητικές παρεμβάσεις μελετώνται, ώστε οι δύο καθετοποιημένες μονάδες της Θεσσαλονίκης και Καβάλας να εξυγιανθούν και να επεκταθούν; Θα διασφαλιστούν όλοι οι εργαζόμενοι μιας κερδοφόρας βιομηχανίας που κλείνει;»
     Ορίστε, κύριε Υφυπουργέ, έχετε το λόγο για τρία λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε του Συνασπισμού Ριζοσπαστικής Αριστεράς, κατά πρώτον θα ήθελα  και δημόσια να σας ευχαριστήσω για την καλοσύνη που είχατε και εσείς και το κόμμα σας, η κ. Ξηροτύρη, μαζί με τον Υπουργό Μακεδονίας-Θράκης και άλλους συναδέλφους του ΠΑ.ΣΟ.Κ., να παρευρεθείτε και είστε από κοντά στην τριμερή συμφιλιωτική διαδικασία, στην οποία παρέμβαση της Κυβέρνησης έφερε τις τράπεζες, για να συζητήσουμε αυτό το, πράγματι, μεγάλο θέμα, που είναι η μεταφορά του εργοστασίου των λιπασμάτων από τη Θεσσαλονίκη στην Καβάλα. Και πράγματι, είναι ένα θέμα, που η Κυβέρνηση με περίσσια ευαισθησία αντιμετωπίζει και παλεύει.
     Πρέπει να ξέρετε όμως, κύριε Αλαβάνο, ότι οι τράπεζες δεν έχουν την ίδια –νομίζω- λογική, δυστυχώς. Το 42,16% το έχει η Εμπορική, το 24,23% η Εθνική, το 18,94% η ΑΛΦΑ και το 12% το έχουν ξένοι επενδυτές. Θα πρέπει, λοιπόν, η Κυβέρνηση –αυτό ζητάτε- να βγάλει ένα φιρμάνι –«αποφασίζουμε και διατάσσουμε»- και να δώσει εντολή στον κρατικό υπάλληλο, δηλαδή, τον διοικητή της Εθνικής ή της Εμπορικής, και να τον αναγκάσει να λειτουργήσει αυτήν την επιχείρηση, μια επιχείρηση που κατά τας γραφάς και κατά τους ισολογισμούς έχει 216.000.000  ευρώ ζημιές συσσωρευτικές.
     Έχουμε χάσει την έννοια της δραχμής. Είναι περίπου 75.000.000.000 δραχμές. Κάθε χρόνο, το 2003, 2004 και 2005 έχει άλλα 86.000.000 ευρώ ζημιές. Αυτό, βέβαια, δεν απαλύνει. Δεν λέει κανείς ότι δεν πρέπει να γίνει προσπάθεια να διατηρηθεί αυτή η επιχείρηση. Δεν είναι όμως κρατική επιχείρηση. Δεν είναι όπως η «ΠΥΡ.ΚΑΛ.» ή κάποια άλλη. Είναι τραπεζική υπόθεση και ανήκει στις τράπεζες, οι οποίες, κύριε Αλαβάνο, έχουν μετόχους, έχουν γενικές συνελεύσεις. Δεν μπορεί καμία κυβέρνηση να δεσμεύσει τις τράπεζες.
     Παρ’ όλα ταύτα καταβάλουμε μεγάλες προσπάθειες. Όπως θα είδατε και χθες, με την επίσκεψη του Προέδρου της GAS PROM τέθηκε θέμα μήπως τυχόν αγοράσει και τα Λιπάσματα. Θα ενημερωθήκατε από τα Μέσα Μαζικής Ενημέρωσης. Άρα, λοιπόν, η Κυβέρνηση καταβάλλει φιλότιμες προσπάθειες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού).
     Σας ευχαριστώ και πάλι που ήσασταν και εσείς εκεί, στη συγκεκριμένη διαδικασία.
     Θέλω να σας θυμίσω ότι είναι η πρώτη φορά τα τελευταία δύο χρόνια που οι συμφιλιωτικές συσκέψεις γίνονται ανοιχτές, παρουσία όλων των Βουλευτών, όλων των κομμάτων. Παλιά κλείνονταν σε ένα γραφείο με τους Υπουργούς και τους Υφυπουργούς και αποφάσιζαν μόνοι τους. Σήμερα είναι ανοιχτές. 
     Θέλω, λοιπόν, να καταλήξω στο εξής. Μετά από διαβουλεύσεις πολλών ωρών και μεγάλες προσπάθειες όλων, συνυπέγραψαν ένα πρακτικό και οι δύο φορείς, και ο εργοδοτικός και οι εργαζόμενοι. Θα τα καταθέσω, μάλιστα, στα Πρακτικά της Βουλής.
     Εκεί λέει: «Ύστερα από την κατάθεση των απόψεων των δύο πλευρών, ο κύριος Υφυπουργός πρότεινε όπως το συντομότερο δυνατό οι μέτοχοι της εταιρείας λάβουν εκ νέου θέση επί της απόφασης της Γενικής Συνέλευσης των μετόχων της 10-1-2006. Ως τότε –ώσπου να γίνει αυτό- να μην προβεί σε καμία απολύτως απόλυση και να καταβάλει κανονικά τις αποδοχές του Φεβρουαρίου». Η σύσκεψη, κύριε Αλαβάνο, έγινε την 1η Φεβρουαρίου. «Την πρόταση αποδέχθηκαν τα παριστάμενα μέλη του Διοικητικού Συμβουλίου της εταιρείας, που εκπροσωπούν και μέρος των μετόχων καθώς και οι εργαζόμενοι». 
     Αυτή είναι η προσπάθεια και ο αγώνας που κάνει η Κυβέρνηση. Από εκεί και πέρα….
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε. 
     Από εκεί και πέρα, κύριε Πρόεδρε του Συνασπισμού, αντιλαμβάνεστε ότι εμείς δεν μπορούμε να επιβάλουμε. Εμείς μπορούμε να συστήσουμε, μπορούμε να πιέσουμε, αλλά η απόφαση ανήκει καθαρά στις τράπεζες.
     (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Κύριε Πρόεδρε, έχετε το λόγο.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε. Ευχαριστώ, και τον κύριο Υφυπουργό για τα ευγενικά του λόγια.
     Όσον αφορά όμως την τοποθέτησή του, νομίζω, κύριε Υπουργέ, ότι «μασάτε» τα λόγια σας. Εδώ έχουμε μια επιχείρηση η οποία ανήκει στην ιδιοκτησία ορισμένων από τις πιο κερδοφόρες επιχειρήσεις της χώρας μας. Οι τράπεζες έχουν υπερκέρδη. Τα στοιχεία που δόθηκαν έδειξαν κολοσσιαία κέρδη, τη στιγμή που δυναστεύουν κιόλας τον ελληνικό λαό, δηλαδή έχουμε επιτόκια καταθέσεων 1% και επιτόκια για τις κάρτες 20%. 
     Επομένως οι ιδιοκτήτες δεν έχουν κάποια προβληματική επιχείρηση που αγκομαχάει για να μην κλείσει. Εθνική, Εμπορική, Alpha Bank. Αυτό είναι το πρώτο. 
     Δεύτερον, στις δύο από τις τράπεζες αυτές τους διοικητές τους διορίζετε εσείς, η Κυβέρνηση της Νέας Δημοκρατίας. Είναι τράπεζες οι οποίες βρίσκονται, ουσιαστικά, κάτω από το δημόσιο έλεγχο. Δεν μπορεί η Κυβέρνηση να διαθέτει, ουσιαστικά, τον έλεγχο αυτών των τραπεζών, να μιλάμε για μια μεγάλη επιχείρηση, όπως είναι τα «Φωσφορικά Λιπάσματα» και να μην έχει θέση αν το εργοστάσιο της Θεσσαλονίκης μπορεί να σταθεί ή όχι.
     Τρίτον, το εργοστάσιο της Θεσσαλονίκης, κύριε Υπουργέ –θυμάστε μάλιστα ότι δόθηκαν τα στοιχεία στην τριμερή- είναι κερδοφόρο. Το εργοστάσιο της Θεσσαλονίκης μέσα στο όλο σύμπλεγμα της βιομηχανίας φωσφορικών λιπασμάτων είναι κερδοφόρο.
     Τέταρτον, από την άλλη πλευρά η ίδια η Κυβέρνηση υπονομεύει τη Βιομηχανία Φωσφορικών Λιπασμάτων. Διότι, ουσιαστικά, με την πολιτική του Υπουργείου Αγροτικής Ανάπτυξης έχει συμβάλει στο να μετατραπεί η AGRO, δηλαδή η προμηθευτική εταιρεία λιπασμάτων της ΠΑ.Σ.Ε.Γ.Ε.Σ. σε εισαγωγέα και μάλιστα σε εισαγωγέα που λειτουργεί με ανισότιμους όρους απέναντι στον ανταγωνιστή, που είναι η Βιομηχανία Φωσφορικών Λιπασμάτων, σε σχέση με τις προδιαγραφές, τα ποιοτικά κριτήρια και όλα τα υπόλοιπα ζητήματα.
     Πέμπτον,  αν βρίσκεται εκεί που βρίσκεται και αν  έχει προβλήματα η Βιομηχανία Φωσφορικών Λιπασμάτων, είναι θέμα της διοίκησής της και της διαχείρισής της. Δεν μπορεί, όταν έχει στη διάθεσή της μια πάρα πολύ μεγάλη αγορά, όταν έχει τη δυνατότητα εναλλακτικών προϊόντων, όταν έχει τη δυνατότητα να παράγει και άλλα χημικά προϊόντα, να παραμένει στάσιμη. Αντί να διωχθούν οι εργάτες και αντί να πεταχτούν εξακόσιοι άνθρωποι στο δρόμο, έπρεπε να πεταχτούν τα διευθυντικά στελέχη εδώ και τώρα και να πει η Κυβέρνηση ότι αυτή η βιομηχανία έχει ανίκανα στελέχη και δεν μπορεί να την πληρώσουν οι εργαζόμενοι. 
     Καταλήγοντας, κύριε Υπουργέ, σας ζητώ τη θέση της Κυβέρνησης. Έχουμε Κυβέρνηση που κυβερνάει, που έχει θέσεις; Όλα τα στοιχεία δείχνουν ότι σε κάθε τι που παρουσιάζεται δεν κυβερνάτε αυτόν τον τόπο, από τις τηλεπικοινωνίες μέχρι το κάθε τι. Σας ρωτώ: Ποια είναι η θέση σας, κύριε Υπουργέ; Ποια είναι η θέση της  Νέας Δημοκρατίας; Να σταθεί και να στηριχθεί και να αναπτυχθεί και να εξυγιανθεί και να διαφοροποιηθεί και να εκσυγχρονιστεί η Βιομηχανία Φωσφορικών Λιπασμάτων στη Θεσσαλονίκη, ή να κλείσει;
     Ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. 
     Ορίστε, κύριε Υφυπουργέ, έχετε το λόγο για δύο λεπτά. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα μπορούσα, κύριε Αλαβάνο, να πω πολλά επιχειρήματα αν είναι κερδοφόρος η επιχείρηση, ή όχι, και για την ωφελιμότητά της, αλλά δεν είναι αυτό το πρόβλημα της Κυβέρνησης. Εμάς αυτό που μας αφορά είναι ότι κυβερνάμε, κύριε Αλαβάνο, με πολιτική βούληση και θέληση και  αυτά που η Κυβέρνηση  έχει δεσμευθεί και αυτά που είναι προς το συμφέρον του ελληνικού λαού να τα κάνει πράξη. 
     Θέλω να σας πω, όμως, ότι οι πρόεδροι των τραπεζών, όπως είπατε, της Εμπορικής και Εθνικής προτείνονται από την Κυβέρνηση και εγκρίνονται από τη γενική συνέλευση των μετόχων. Είναι δυνατόν η Κυβέρνηση, κύριε Αλαβάνο, να προτείνει τον κ. Δούκα και να μην τον εγκρίνει η γενική συνέλευση. Άρα, λοιπόν, δεν έχει τον απόλυτο έλεγχο. Εν πάση περιπτώσει, στην πολιτική μας φιλοσοφία δεν είναι ότι ο τραπεζίτης που διορίζεται, διορίζεται για να είναι εντολοδόχος, να είναι ο εντεταλμένος της Κυβέρνησης. Είναι μια άλλη πολιτική φιλοσοφία. 
     Δεύτερον, μιλάτε για εξακόσια άτομα. Θα μου επιτρέψετε εδώ να μην μπω σε αριθμούς, γιατί για μας και μια οικογένεια και ένας άνεργος είναι πρόβλημα. Αν είναι τετρακόσιοι ή εξακόσιοι λέμε ότι αν οι τράπεζες αποφασίσουν να κλείσουν το εργοστάσιο αυτό, να το μεταφέρουν στη Καβάλα, η Κυβέρνηση τότε θα δείξει το άλλο μέρος του Υπουργείου Απασχόλησης που είναι η κοινωνική προστασία. Τότε, λοιπόν, κανείς, κύριε Αλαβάνο, δεν θα μείνει στο έλεος του Θεού. Άλλοι θα πάνε, αν θέλουν να πάνε, στην Καβάλα. Και δεν θέλω ακόμα να συζητήσω μέτρα, τα οποία είναι θεωρητικά, γιατί ακόμα δεν έχει αποφασιστεί και είναι  θέμα των τραπεζών. Εμείς παλεύουμε προς την κατεύθυνση το εργοστάσιο αυτό να μείνει, αλλά πρέπει να ξέρετε και κάτι άλλο. Η παραγωγή είναι 1,3 εκατομμύρια τόνους το χρόνο, η κατανάλωση στην Ελλάδα, σε όλη τη χώρα, είναι εννιακόσιες είκοσι χιλιάδες και τα λιπάσματα της Θεσσαλονίκης και της Καβάλας πουλάνε το 60% της ελληνικής αγοράς, πεντακόσιες είκοσι χιλιάδες τόνους. Άρα, λοιπόν, η επάρκεια σε λιπάσματα θα είναι και παραπάνω από την Καβάλα. Και δεύτερον, οι εισαγωγές καλύπτουν μόνο το 5%. Άρα, δεν είναι εκεί το ζήτημα. Το ζήτημα είναι: Αν είναι κερδοφόρος, αν είναι ωφέλιμη για την ελληνική κοινωνία, αν είναι ωφέλιμη για τους αγρότες, αυτά είναι τεχνοκρατικά θέματα που εξετάζονται. Η Κυβέρνηση στέκεται σε ένα πράγμα μόνο: πώς θα τακτοποιηθούν  αυτήν τη στιγμή κάποιες οικογένειες –τριακόσιες, τετρακόσιες δεν ξέρω πόσες είναι, θα το δούμε αν έλθει η ώρα, που εύχομαι να μην έρθει-  και τι θα γίνει. Αυτό απασχολεί την Κυβέρνηση και προς αυτήν την κατεύθυνση ασκεί πίεση, όχι σε κρατικούς λειτουργούς υπαλλήλους, γιατί η φιλοσοφία  να θέλουμε τον τραπεζίτη να είναι υπάλληλος και εντελοδόχος της Κυβέρνησης, ανήκει σε άλλες εποχές. 
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Υπουργέ. 
     Θα ήθελα να ανακοινώσω προς το Σώμα ότι οι Υπουργοί Ανάπτυξης, Οικονομίας και Οικονομικών και Εξωτερικών, κατέθεσαν σχέδιο νόμου:«Κύρωση της Συμφωνίας μεταξύ της Ελληνικής Δημοκρατίας και της Ιταλικής Δημοκρατίας για την ανάπτυξη του έργου Διασύνδεσης Ελλάδος-Ιταλίας (ΔΕΙ).
     Παραπέμπεται στην αρμόδια Διαρκή Επιτροπή. 
     Επανερχόμαστε στις επίκαιρες ερωτήσεις πρώτου κύκλου. 
     Δεύτερη είναι η με αριθμό 417/31-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με την επαναπρόσληψη των απολυμένων από την κεραμοποιία «ΑΛΦΑ ΚΕΡΑΜΙΚΑ» στη Λάρισα κ.λπ..
     	Συγκεκριμένα, η επίκαιρη ερώτηση του κυρίου συναδέλφου έχει ως εξής:
     	«Η κεραμοποιία «ΑΛΦΑ ΚΕΡΑΜΙΚΑ» στη Λάρισα απασχολεί εκατόν τριάντα εργαζόμενους. Το μήνα Δεκέμβριο απέλυσε δώδεκα εργαζόμενους και μετά τη δυναμική παρέμβαση του Εργατικού Κέντρου Λάρισας πήρε πίσω στη δουλειά τους επτά. Στη συνέχεια από τους επτά εργαζόμενους, που επαναπροσέλαβε, απέλυσε τους τέσσερις στις αρχές Ιανουαρίου.
     	Μπροστά σ’ αυτήν την κατάσταση οι εργαζόμενοι, το σωματείο κεραμοποιών και το Εργατικό Κέντρο Λάρισας προχώρησαν σε αγωνιστικές κινητοποιήσεις με αίτημα να μην απολυθεί κανένας εργαζόμενος και να σταματήσουν οι απολύσεις. 
     	Ερωτάται ο κύριος Υπουργός:
     	Τι μέτρα προτίθεται να πάρει για να ανακληθούν οι απολύσεις και να γυρίσουν στη δουλειά όλοι οι απολυμένοι, καθώς και για να προστατευθούν οι εργαζόμενοι και να μην γίνουν άλλες απολύσεις στο μέλλον».
     	Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο για τρία λεπτά. 
     	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης & Κοινωνικής Προστασίας): Κύριε Τσιόγκα, στις 20/12/2005 το Τμήμα Κοινωνικής Επιθεώρησης Λάρισας διενήργησε έλεγχο στην επιχείρηση με την επωνυμία «ΑΛΦΑ ΚΕΡΑΜΙΚΑ Α.Ε.» και διαπίστωσε ότι, πράγματι, η επιχείρηση στις 19/12/2005 είχε προχωρήσει στην απόλυση δώδεκα εργαζομένων, κατά παράβαση των διατάξεων του ν. 1787/83, γιατί είχε υπερβεί το επιτρεπόμενο ποσοστό απολύσεων.
     Μετά από αυτήν τη διαπίστωση –και εδώ αποδεικνύεται ότι το κράτος λειτουργεί και ότι οι υπηρεσίες του Υπουργείου λειτουργούν- έκανε πίσω ο επιχειρηματίας. Ανακάλεσε τις ομαδικές απολύσεις. Προέβη βέβαια σε τρεις απολύσεις. Από τους δώδεκα πήρε τους εννέα πίσω, κύριε Πρόεδρε της Βουλής. 
     	Η τοπική υπηρεσία μας, αξιότιμε κύριε Πρόεδρε, συγκάλεσε εκ νέου τριμερή στις 25/1/2006 και στην οποία η επιχείρηση επικαλέστηκε και πάλι το πρόβλημα που αντιμετωπίζει, που είναι δικά της προβλήματα ανταγωνιστικά με μια άλλη εταιρεία, και δεσμεύτηκε, κύριε Τσιόγκα, να επαναπροσλάβει τους τρεις απολυθέντες στο βαθμό που θα βρει τρόπους για να αντιμετωπίσει τον ανταγωνισμό. Και ερωτώ: Λειτουργεί το κράτος; Οι θεσμοί, όπως είναι ο θεσμός του επιθεωρητή εργασίας, λειτουργούν; Σας περιέγραψα, κύριε Πρόεδρε, πώς σε είκοσι μέρες έγιναν δύο τριμερείς και πώς με άμεσες και αποτελεσματικές παρεμβάσεις των υπηρεσιών μας καταφέραμε να ματαιώσουμε αυτές τις απολύσεις. 
     Κύριε Τσιόγκα, δεν κουράζεστε να ρωτάτε επανειλημμένως, αλλά δεν θα κουράζομαι κι εγώ να επαναλαμβάνω ότι δεν μπορεί σε μια φιλελεύθερη ευρωπαϊκή δημοκρατία, σ’ ένα σύγχρονο ευρωπαϊκό κράτος, το κράτος, δηλαδή, ο Έλληνας φορολογούμενος πολίτης, να εγγυάται σε ιδιωτικές επιχειρήσεις ότι δεν θα γίνονται απολύσεις ή ότι θα πληρώνει τα σπασμένα των ιδιωτών ο Έλληνας φορολογούμενος πολίτης. Αυτό ανήκει σε άλλες δημοκρατίες του προπερασμένου αιώνα και σήμερα ούτε στην Κούβα του Φιντέλ Κάστρο δεν υπάρχουν τέτοιες λογικές. Άμα μου βρείτε μία τέτοια λογική διεθνώς στον πλανήτη, που το κράτος, ο φορολογούμενος πολίτης να πληρώνει τα σπασμένα ιδιωτικών επιχειρήσεων, τότε εγώ, πραγματικά, θα εισηγηθώ στην Κυβέρνηση –εδώ έχουμε και τον Υφυπουργό Οικονομικών κ. Δούκα- να μελετήσουμε ένα σχεδιάγραμμα που να μπορούμε να αποζημιώνουμε, να πληρώνουμε. Να καταργήσουμε τότε τον ιδιωτικό τομέα και να τα κάνουμε όλα κοινοκτημοσύνη!
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
     Ο κ. Τσιόγκας έχει το λόγο για δύο λεπτά.
     	ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     	Το Δεκέμβριο μήνα η κεραμοποιία «ΑΛΦΑ ΚΕΡΑΜΙΚΑ» στη Λάρισα απέλυσε δεκατρείς εργαζόμενους. Οι απολύσεις υπολογίζονται ανά μήνα και όχι ανά μέρα. Παραβίασε ακόμη και αυτή την εργατική νομοθεσία που υπάρχει σήμερα στη χώρα μας. 
     Έχουμε, λοιπόν, τον κατάλογο των απολυμένων όπου φαίνεται ποιοι είναι και πόσοι είναι. Έχουμε, λοιπόν, μία απόλυση στις 6/12 και οι υπόλοιπες είναι στις 19/12. Συνεπώς, λοιπόν, εφαρμόζοντας το νόμο, αυτόν που υπάρχει, υπολογίζονται όλες οι απολύσεις που έγιναν το μήνα Δεκέμβριο ως ομαδικές απολύσεις. Και ως ομαδικές απολύσεις είναι άκυρες. 
     	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τις ανακάλεσε.
     	ΔΗΜΗΤΡΙΟΣ ΤΣΙΟΓΚΑΣ: Προσέξτε. Και από τη στιγμή που είναι άκυρες, από τη στιγμή που παραβίασε το νόμο, πρέπει να τους πάρει πίσω όλους όσους απέλυσε. Ο εργοδότης όμως δεν πήρε πίσω όλους τους απολυμένους.
     Η ανάκληση των επτά έγινε στις 2 Ιανουαρίου. Μένουν άλλοι πέντε και πάλι όμως με τους πέντε υπερβαίνει το νόμο γιατί έχει δικαίωμα με βάση το προσωπικό που έχει να απολύει τέσσερις το μήνα, κύριε Υπουργέ. Άρα, εσείς θα πρέπει να παρέμβετε για να πάρει πίσω όλους τους απολυμένους γιατί δεν εφάρμοσε την εργατική νομοθεσία.
     Και όσο για το αν λειτουργεί το κράτος πρέπει να σας τονίσω το εξής. Και οι δύο τριμερείς συναντήσεις που έγιναν, έγιναν μετά από έγγραφο και έκκληση του εργατοϋπαλληλικού κέντρου Νομού Λάρισας και του Σωματείου Κεραμοποιών. Βεβαίως και οι επιθεωρητές εργασίας κάνουν καλά τη δουλειά τους….
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Έτσι, μπράβο! 
     ΔΗΜΗΤΡΙΟΣ ΤΣΙΟΓΚΑΣ: …αυτό όμως δεν σημαίνει ότι εσείς δεν έχετε πολιτική ευθύνη. Έχετε πολιτική ευθύνη διότι πρέπει να εφαρμοστεί ο νόμος και να τους πάρει όλους πίσω στη δουλειά. Και εμείς θέλουμε να μας απαντήσετε τι θα κάνετε για να πάρει πίσω αυτούς που δεν πήρε. Και, βέβαια, όλες οι υποχρεώσεις του εργοδότη από τις 19 Δεκεμβρίου που τους απέλυσε αλλά και από τις 6 Δεκεμβρίου που απέλυσε τον πρώτο εργαζόμενο πρέπει να καταβληθούν στους εργαζόμενους, δηλαδή και οι ημεραργίες και οι αποζημιώσεις, οι διαφορές στα δώρα, στις άδειες και τα πάντα. 
     Θέλουμε να μας απαντήσετε, κύριε Υπουργέ, αν θα παρέμβει το Υπουργείο Εργασίας για να πάρει πίσω η επιχείρηση όλους τους απολυμένους όπως λέει ο νόμος.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παρέλειψα να πω συγχαρητήρια στο Εργατικό Κέντρο της Λάρισας για όλες του τις ενέργειες και τις παρεμβάσεις. 
     Μην ξεχνάτε, όμως, κύριε Τσιόγκα ότι και η Κυβέρνηση αλλά και όλες οι κυβερνήσεις πάντα δαπανούν πολλά χρήματα για τη συντήρηση και τη λειτουργία των εργατικών κέντρων. Είναι ένα θέμα και αυτό και πρέπει να το δούμε.
     ΔΗΜΗΤΡΙΟΣ ΤΣΙΟΓΚΑΣ: Είναι λεφτά των εργαζομένων αυτά. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ευχαριστώ πολύ, κύριε συνάδελφε!
     Τα λεφτά των εργαζομένων….Όταν το Εργατικό Κέντρο Σύρου…
     ΔΗΜΗΤΡΙΟΣ ΤΣΙΟΓΚΑΣ: Είναι των εργαζομένων, δεν είναι της Κυβέρνησης. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …πήρε 1,5 δισεκατομμύριο για να αγοράσει ένα palazzo και άλλο 1.000.000.000 για να το συντηρήσει και να το επισκευάσει για να στεγαστεί στο Εργατικό Κέντρο και η Σύρος δεν έχει βρεφονηπιακό σταθμό για να βάλει η εργαζόμενη μητέρα το παιδί της για να μπορέσει να προσφέρει στον οικογενειακό προγραμματισμό, μου λέτε εσείς ότι τα λεφτά είναι των εργαζομένων; Ναι, αλλά και τα λεφτά του φορολογούμενου πολίτη είναι του ίδιου, του εργαζόμενου.
     ΔΗΜΗΤΡΙΟΣ ΤΣΙΟΓΚΑΣ: Να φτιάξετε βρεφονηπιακούς σταθμούς. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Προτιμώ, κύριε Τσιόγκα, ένα βρεφονηπιακό σταθμό να πηγαίνει η κ. Τσιόγκα το «τσιογκάκι» παρά, κύριε Τσιόγκα, να μου λέτε εδώ και να επαίρεστε για το αυτονόητο που έκανε το Εργατικό Κέντρο της Λάρισας που είστε και Πρόεδρος. Και ποιο είναι το αυτονόητο, κύριε Τσιόγκα. Ότι πήγατε και είπατε στην επιθεώρηση, που θα το έκανε μόνη της αφού υπήρχαν οι απολυμένοι ότι έκανε τριμερή κατόπιν της πίεσης του Εργατικού Κέντρου της περιοχής σας!
     Συγχαρητήρια!
     ΠΡΟΕΔΡΕΥΩΝ (Ιωάννης Τραγάκης): Εισερχόμαστε στη συζήτηση των επικαίρων ερωτήσεων δευτέρου κύκλου.
     Πρώτη είναι η υπ’ αριθμόν 425/31-1-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Φραγκιαδουλάκη προς τους Υπουργούς Μεταφορών και Επικοινωνιών και Οικονομίας και Οικονομικών, σχετικά με την επίλυση του κτηριακού προβλήματος του Ευρωπαϊκού Οργανισμού Ασφάλισης Δικτύων και Πληροφοριών στο Ηράκλειο κ.λπ. η οποία διαγράφεται λόγω κωλύματος του κυρίου Βουλευτού. 
     Επόμενη είναι η υπ’ αριθμόν 416/31.1.2006 τρίτη επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Οικονομίας και Οικονομικών και Μεταφορών και Επικοινωνιών, σχετικά με τις εξελίξεις στην Ολυμπιακή Αεροπορία κ.λπ..
     Η επίκαιρη ερώτηση του κυρίου συναδέλφου έχει ως εξής:
     «Οι παλινδρομήσεις της Κυβέρνησης σχετικά με την τύχη της Ολυμπιακής Αεροπορίας έχουν σαν συνέπεια και την αύξηση των ελλειμμάτων, και συνακόλουθα τις αρνητικές επιπτώσεις σε βάρος των φορολογουμένων, αλλά και την αδυναμία εξεύρεσης τελικής λύσης για την Ολυμπιακή και τις τύχες του προσωπικού της.
     Ερωτάται λοιπόν η Κυβέρνηση και καλείται να ενημερώσει σχετικά την Εθνική Αντιπροσωπεία για
     Α) Το πρόσθετο κόστος της Ολυμπιακής Αεροπορίας στον Έλληνα φορολογούμενο (πόσο αυξήθηκε δηλαδή πρόσθετα το οικονομικό της έλλειμμα) μεταξύ των δηλώσεων του Πρωθυπουργού σχετικά με την τύχη της στην Διεθνή Έκθεση Θεσσαλονίκης και σήμερα
     Β) Πού ακριβώς βρίσκονται οι εξελίξεις σχετικά με την τύχη της και ποιες είναι οι ρεαλιστικότερες προοπτικές».
     Ο Υφυπουργός κ. Δούκας έχει το λόγο για τρία λεπτά.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, όσον αφορά το κόστος θα επανέλθω μόλις έχουμε τα επίσημα ελεγμένα στοιχεία. Όσον αφορά τις προοπτικές, έχουμε βολιδοσκοπήσει ήδη από μόνοι μας αρκετούς επενδυτές στην Ελλάδα και στο εξωτερικό για να διαπιστώσουμε αν υπάρχει σχετικό ενδιαφέρον και υπό ποιες προϋποθέσεις. Έχουμε συντάξει έναν πίνακα υποψηφίων επενδυτών που είτε έχουν δείξει κάποιο κατ’ αρχήν ενδιαφέρον, είτε εμείς οι ίδιοι θα πλησιάσουμε γιατί κρίνουμε ότι ίσως έχουν αυτοί κάποιο ενδιαφέρον. 
     Οι επενδυτές μπορεί να υπάγονται στις παρακάτω κατηγορίες, να είναι επιχειρήσεις, επιχειρηματίες, εφοπλιστές, εταιρείες παροχής επιχειρηματικών κεφαλαίων private equity και ξένες αεροπορικές εταιρείες. Τη λίστα αυτή την έχουν καταρτίσει από κοινού η ΛΑΖΑΡ, η ΣΕΙΜΠΕΡ, η Εμπορική, η Εθνική και η ΑLPHA που είναι και οι σύμβουλοί μας στην προσπάθεια αυτή. Μας έχουν πλησιάσει και κάποιοι όμιλοι από μόνοι τους και έχουν εκφράσει από μόνοι τους το ενδιαφέρον τους. 
     Γενικά, αν υπάρχουν και άλλοι ενδιαφερόμενοι πέρα απ’ αυτούς που έχουμε βάλει στον πίνακα που ανέφερα προηγουμένως, μπορεί να πλησιάσουν το σύμβουλό μας, τη ΛΑΖΑΡ, και να εκφράσουν το ενδιαφέρον τους υπό δύο προϋποθέσεις: Πρώτον, δεν επιθυμούμε να μιλάμε με μεσάζοντες ή μεσάζοντες μεσαζόντων. Θέλουμε να μιλάμε κατευθείαν με τους υποψήφιους μετόχους. Δεύτερον, οι ενδιαφερόμενοι πρέπει να παρουσιάσουν αμέσως τα οικονομικά στοιχεία από τα οποία να προκύπτει ότι έχουν από μόνοι τους εδώ και τώρα τα ίδια κεφάλαια που απαιτούνται, δηλαδή να μη δώσουν υποσχέσεις ότι θα βρουν κάπου χρήματα για να χρηματοδοτήσουν την επένδυση αυτή στο μέλλον από κάποιες τράπεζες, αλλά να έχουν εδώ και τώρα τα δικά τους χρήματα.
     Σε κάθε περίπτωση, υπάρχει επενδυτικό ενδιαφέρον, δηλαδή, οι βολιδοσκοπήσεις που κάναμε είναι μέχρι στιγμής τουλάχιστον θετικές. Αντιλαμβάνεστε ότι απαιτούνται λεπτοί χειρισμοί και ως προς τις ευρωπαϊκές αρχές, γι’ αυτό παρακαλώ να μας επιτρέψετε να κάνουμε τις σχετικές ανακοινώσεις στον κατάλληλο χρόνο.
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
     Ο κ. Ανδριανόπουλος έχει το λόγο.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, ομολογώ ότι αυτή η Βουλή έχει «πλημμυρίσει» από κοινοβουλευτικούς εκπροσώπους του Υπουργού Μεταφορών. Δεν έχει έλθει ποτέ στη Βουλή αυτή για κάποιο θέμα της αρμοδιότητός του και δεν καταλαβαίνω αν τον έχετε βάλει «σε καραντίνα». Γίνονται υποκλοπές στα τηλέφωνα, πουθενά ο Υπουργός Μεταφορών. Συζητάμε για την Ολυμπιακή, πουθενά ο Υπουργός Μεταφορών. Δεν έχω καταλάβει. Αισθάνεστε πως αντιπολιτεύεται την Κυβέρνηση ή δε συμβαδίζει στην ίδια γραμμή; Εν πάση περιπτώσει, δέχομαι κατ’ αρχήν αυτά που λέτε για το εκδηλούμενο ενδιαφέρον. Αν και χειροπιαστά, δε βλέπω τίποτε συγκεκριμένο. 
     Όμως, δεν μου απαντήσατε για την «ταμπακέρα». Η «ταμπακέρα» είναι τι έχει στοιχίσει η Ολυμπιακή από την ημέρα που ο Πρωθυπουργός είπε στην Έκθεση Θεσσαλονίκης ότι πρέπει να κλείσει μέχρι σήμερα. Ο Υπουργός Επικρατείας μας είχε πει στη Θεσσαλονίκη ότι η Ολυμπιακή στοιχίζει 1,5 εκατομμύριο ευρώ την ημέρα. Αν σκεφθούμε ότι έχουν μεσολαβήσει εκατόν είκοσι μέρες, πρέπει η Ολυμπιακή να έχει στοιχίσει από τότε μέχρι σήμερα 180.000.000 εκατομμύρια ευρώ στον Έλληνα φορολογούμενο.
     Ερωτώ: Σας περισσεύουν τα λεφτά αυτά και θα πηγαίνει έτσι η ιστορία μέχρις ότου βρεθούν κάποιοι που έχουν τη διάθεση ή την παραφροσύνη –όπως θέλετε πείτε το- να βάλουν τα χέρια στην τσέπη για να συντηρήσουν και να σώσουν την Ολυμπιακή; 
     Εμένα με ενδιαφέρει σα μέλος αυτής της Βουλής -και εκφράζω το μέσο Έλληνα φορολογούμενο- να μου πείτε τι έχει στοιχίσει μέχρι σήμερα από τη μέρα που ανακοινώθηκε πως πρέπει να κλείσει, άσχετα με τις παλινδρομήσεις που υπήρξαν στη συνέχεια. Τι έχει στοιχίσει μέχρι σήμερα η Ολυμπιακή Αεροπορία στον Έλληνα φορολογούμενο;
     Σας ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Ανδριανόπουλο.
     Ο κ. Υφυπουργός έχει το λόγο για να δευτερολογήσει.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα επαναλάβω αυτά που είπα προηγουμένως, κύριε Πρόεδρε, ότι θα δημοσιοποιήσουμε τα οικονομικά στοιχεία μόλις αυτά ελεγχθούν. Έχουμε προκαταρκτικά στοιχεία. Δεν έχει νόημα να τα δώσουμε στη δημοσιότητα. Μόλις υπάρξει επίσημη πιστοποίησή τους, θα τη δώσουμε στη δημοσιότητα. Επαναλαμβάνω ότι οι μέχρι τώρα βολιδοσκοπήσεις μας σε επενδυτές είναι θετικές. Βρισκόμαστε, τουλάχιστον, μέχρι σήμερα σε καλό δρόμο.
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 27/1-12-2005 επερώτηση των Βουλευτών του Πανελλήνιου Σοσιαλιστικού Κινήματος κ.κ. Κωνσταντίνου Ρόβλια, Αλέξανδρου Ακριβάκη, Αθανάσιου Αλευρά, Ελένης-Μαρίας (Μιλένας) Αποστολάκη, Ευάγγελου Βενιζέλου, Ιωάννη Δημαρά, Μιχαήλ Καρχιμάκη, Σωκράτη Κοσμίδη, Λάζαρου Λωτίδη, Μάρκου Μπόλαρη, Γρηγορίου Νιώτη, Θεόδωρου Πάγκαλου, Γεωργίου Παπαγεωργίου, Αλέξανδρου Παπαδόπουλου, Ηλία Παπαηλία, Μιλτιάδη Παπαϊωάννου, Φίλιππου Πετσάλνικου, Παναγιώτη Ρήγα, Θεοδώρας Τζάκρη, Στέφανου Τζουμάκα, Βασίλειου Τόγια, Ελπίδας Τσουρή, Γεωργίου Φλωρίδη, Ανδρέα Φούρα, Απόστολου Φωτιάδη, Παρασκευής (Εύης) Χριστοφιλοπούλου, Μιχαήλ Χρυσοχοϊδη, Ανδρέα Λοβέρδου και Χαράλαμπου Καστανίδη προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τουριστικής Ανάπτυξης, Μακεδονίας-Θράκης, Αιγαίου και Νησιωτικής Πολιτικής και Επικρατείας, σχετικά με την εφαρμογή του Συντάγματος και του Ευρωπαϊκού Δικαίου στη νομοθετική δραστηριότητα της Κυβέρνησης. 
     Από το Γραμματέα της Κοινοβουλευτικής Ομάδας του ΠΑ.ΣΟ.Κ. τον κ. Δημήτρη Ρέππα λάβαμε επιστολή, με την οποία ορίζει ως Κοινοβουλευτικό Εκπρόσωπο στην παρούσα επερώτηση το συνάδελφο κ. Λοβέρδο.
     Το λόγο έχει ο πρώτος επερωτών συνάδελφος κ. Ρόβλιας.
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, ούτε ο πιο απαισιόδοξος από εμάς θα μπορούσε να προβλέψει ότι η  επερώτησή μας αυτή θα είχε τέτοια επικαιρότητα την ημέρα της συζήτησης στη Βουλή. Όταν καταγράφαμε μία προς μία τις τριάντα παραβιάσεις του Συντάγματος και του Ευρωπαϊκού Δικαίου από νομοθετήματα της Κυβέρνησης της Νέας Δημοκρατίας τους πρώτους δεκαεννέα μήνες της θητείας της, δεν μπορούσαμε να φανταστούμε ότι η Κυβέρνηση αυτή είναι επίσης, απολύτως, ανίκανη να διασφαλίσει το απόρρητο των επικοινωνιών στη χώρα μας, το απόρρητο των επικοινωνιών το οποίο αναγορεύεται σε απαραβίαστο δικαίωμα των πολιτών από το άρθρο 19 του Συντάγματος.
     Για ποιες άλλες παραβιάσεις του Συντάγματος να συζητήσουμε σήμερα, την ημέρα που όλη η Ελλάδα πληροφορείται ότι παρακολουθείται ακόμα και το τηλέφωνο του Πρωθυπουργού. Για ποιες άλλες παραβιάσεις του Συντάγματος να συζητήσουμε σήμερα, όταν ο τελευταίος πολίτης της χώρας έχει την αίσθηση ότι οι συνταγματικές διατάξεις για το απόρρητο των επικοινωνιών του καταρρακώθηκαν επί των ημερών της Νέας Δημοκρατίας; Μετατράπηκαν σε ευχολόγια, σε γράμματα κενά περιεχομένου, σε λεπτομέρειες που δεν αντιμετωπίζονται από την Κυβέρνηση, μια Κυβέρνηση αμήχανη, αδύναμη, ανεπαρκή, μια Κυβέρνηση πολύ κατώτερη των περιστάσεων, μια Κυβέρνηση που βλέπει απλά τα τρένα να περνούν και μάλιστα τα βλέπει μόνο εάν της τα δείξουν. 
     Τεράστια αναπάντητα ερωτηματικά βαρύνουν την Κυβέρνηση. Τεράστιες πολιτικές ευθύνες υπάρχουν σε όλα τα επίπεδα. Μεγάλες απορίες γεννώνται για τις έρευνες που απέτυχαν να εντοπίσουν τους ενόχους. Η Κυβέρνηση είναι χειρότερη και από τον επιθεωρητή Κλουζό, διότι ο συμπαθής Κλουζό παρά την έλλειψη ευφυΐας στο τέλος είχε επιτυχίες. Η Κυβέρνηση απέτυχε. Επί ένα σχεδόν χρόνο ψάχνει σε ένα σκοτάδι που μόνη της δημιούργησε και συντήρησε.
     ΠΡΟΕΔΡΕΥΩΝ (Ιωάννης Τραγάκης): Συγγνώμη, αυτό τώρα είναι το αντικείμενο της επερώτησης;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε,…
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, έχω την υποχρέωση…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Από πλευράς Κυβέρνησης εμείς παρακαλούμε να συνεχίσει ο αγορητής. 
     ΑΝΔΡΕΑΣ ΛΟΒΕΡΔΟΣ: Υπάρχει παραβίαση του άρθρου 19 του Συντάγματος!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αφήστε τον ομιλητή γιατί θα πάρει απάντηση.
     ΑΝΔΡΕΑΣ ΛΟΒΕΡΔΟΣ: Βεβαίως και αυτά είναι αντικείμενο της επερώτησης!
     ΠΡΟΕΔΡΕΥΩΝ (Ιωάννης Τραγάκης): Δεν είναι βέβαια. 
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, βλέπω ότι δεν έχετε διακόψει το χρόνο μου, είναι το μόνο που μπορώ να πω εγώ.
     ΠΡΟΕΔΡΕΥΩΝ (Ιωάννης Τραγάκης): Είναι σαφής η παραβίαση του Κανονισμού, συνεχίστε όμως.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, θα μπορούσε να ενοχληθεί η Κυβέρνηση. Εσείς γιατί ενοχλείσθε δεν καταλαβαίνω. 
     ΠΡΟΕΔΡΕΥΩΝ (Ιωάννης Τραγάκης): Γιατί εγώ είμαι υποχρεωμένος ως εκ της θέσεώς μου να διαφυλάξω ασφαλώς τον Κανονισμό.
     ΚΩΝΣΤΑΝΤΙΝΟΣ ΡΟΒΛΙΑΣ: Για τις παραβιάσεις του Κανονισμού που γίνονται εκατοντάδες ημερησίως;
     ΠΡΟΕΔΡΕΥΩΝ (Ιωάννης Τραγάκης): Κατά την άποψή σας.
     Συνεχίστε.
     ΚΩΝΣΤΑΝΤΙΝΟΣ ΡΟΒΛΙΑΣ: Δεν σας άρεσε αυτό που είπα ότι η Κυβέρνηση είναι χειρότερη και από τον επιθεωρητή Κλουζό, γι’ αυτό φαίνεται με διακόψατε, εν πάση περιπτώσει.
     Η Κυβέρνηση απέτυχε, λοιπόν. Επί ένα σχεδόν χρόνο ψάχνει σε ένα σκοτάδι που μόνη της δημιούργησε και συντήρησε. Ανέλαβε όλη την ευθύνη της αδιαφάνειας και ανενόχλητη ερεύνησε επί μήνες, απέτυχε όμως στις έρευνες. Μήπως φταίει πάλι το κακό ΠΑ.ΣΟ.Κ. ή μήπως φταίει το κακό σας γεγονός ότι η Κυβέρνηση διέλυσε τις υπηρεσίες στο βωμό του κομματισμού και τώρα εισπράττει τους καρπούς των πράξεών της; 
     Και, εν πάση περιπτώσει, γιατί η Κυβέρνηση δεν ενημέρωσε αμέσως την αρμόδια και συνταγματικά προβλεπόμενη Αρχή Διασφάλισης του Απορρήτου των Επικοινωνιών; Γιατί περιφρονήσατε την Ανεξάρτητη Αρχή, κύριοι Υπουργοί; Μήπως επειδή δεν την ελέγχετε; Αν νομίζετε ότι με μια συνέντευξη Τύπου τριών Υπουργών μπορεί να αποκατασταθεί η παραβιασθείσα συνταγματική νομιμότητα, το αίσθημα ασφάλειας των πολιτών και το διαλυμένο κύρος σας, κάνετε πολύ μεγάλο λάθος.
     Δύο είναι τα μεγάλα ζητήματα και ερωτήματα: 
     Πρώτον, ποιος φταίει για την απώλεια των στοιχείων που οδηγούν στους δράστες; Διότι είναι βέβαιο ότι κάποιος φταίει. Ή η εταιρεία φταίει ή η Κυβέρνηση φταίει –αν βέβαια η Κυβέρνηση συμφώνησε ρητά ή σιωπηρά στο να εξαφανιστούν τα στοιχεία- ή και οι δύο φταίνε. Πάντως, κάποιος ευθύνεται και δεν πρέπει να τον κρύβετε. 
     Δεύτερο ερώτημα: Γιατί η Κυβέρνηση περιφρόνησε την Αρχή Διασφάλισης του απορρήτου των επικοινωνιών, την μόνη που επιλαμβάνεται …
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, με συγχωρείτε. Σας διακόπτω τον χρόνο σας. 
     Κύριε Υπουργέ, είναι αντικείμενο της επερώτησης αυτό; Με συγχωρείτε, δηλαδή. Εδώ παραβιάζεται κατάφορα ο Κανονισμός. Εντάξει, μπορεί να μην ενοχλείστε …
     ΑΝΔΡΕΑΣ ΛΟΒΕΡΔΟΣ: Εδώ παραβιάζεται κατάφορα το άρθρο 19 του Συντάγματος μ’ αυτό που κάνετε, κύριε Πρόεδρε.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, από πλευράς Κυβέρνησης, αφήστε τον αγορητή να πει ό,τι θέλει.
     ΑΝΔΡΕΑΣ ΛΟΒΕΡΔΟΣ: Πάτε να φιμώσετε την Εθνική Αντιπροσωπεία. 
     ΠΡΟΕΔΡΕΥΩΝ (Ιωάννης Τραγάκης): Έχω διακόψει το χρόνο σας κύριε Ρόβλια.
     Κύριε Υπουργέ, ξέρετε γιατί το λέω; Γιατί όταν περάσει το δεκαπεντάλεπτο… 
     ΚΩΝΣΤΑΝΤΙΝΟΣ ΡΟΒΛΙΑΣ: Με συγχωρείτε. Με τον Υπουργό διαβουλεύεστε; Αν θεωρείτε ότι παραβιάζω τον Κανονισμό, να λάβετε τα εκ του Κανονισμού προβλεπόμενα μέτρα. Τι άλλο να σας πω; 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Όταν περάσει το δεκαπεντάλεπτο, ο κ. Ρόβλιας …
     ΑΝΔΡΕΑΣ ΛΟΒΕΡΔΟΣ: Έτσι θα πάει η συνεδρίαση σήμερα. 
     ΠΡΟΕΔΡΕΥΩΝ (Ιωάννης Τραγάκης): … δεν θα έχει μπει καν στην επερώτηση που έχει υποβάλει. 
     ΑΝΔΡΕΑΣ ΛΟΒΕΡΔΟΣ: Θα τα πούμε εμείς οι υπόλοιποι.
     ΠΡΟΕΔΡΕΥΩΝ (Ιωάννης Τραγάκης): Να υποβάλετε καινούρια επερώτηση να συζητηθεί.
     ΑΝΔΡΕΑΣ ΛΟΒΕΡΔΟΣ: Να συζητηθεί σε τρεις μήνες! Ωραία ευαισθησία έχετε. 
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε …
     ΑΝΔΡΕΑΣ ΛΟΒΕΡΔΟΣ: Έτσι θα πάμε σήμερα μέχρι το τέλος.
     ΠΡΟΕΔΡΕΥΩΝ (Ιωάννης Τραγάκης): Εγώ δεν έχω πρόβλημα, αρκεί να μην περάσει το χρόνο του …
     ΑΝΔΡΕΑΣ ΛΟΒΕΡΔΟΣ: Έτσι θα πάμε σήμερα κι αν θέλετε να μας διώξετε.
     ΠΡΟΕΔΡΕΥΩΝ (Ιωάννης Τραγάκης): Μα, τι λέτε, κύριε Λοβέρδο, τώρα. Σας παρακαλώ πολύ. 
     ΑΝΔΡΕΑΣ ΛΟΒΕΡΔΟΣ: Έτσι θα πάμε μέχρι το τέλος.
     ΠΡΟΕΔΡΕΥΩΝ (Ιωάννης Τραγάκης): Καθίστε κάτω, σας παρακαλώ πολύ.
     Ορίστε, κύριε Ρόβλια, συνεχίστε.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, από τη μικρή μου πείρα γνωρίζω ότι κατ’ εξοχήν σ’ αυτό το χώρο αναδεικνύεται η πολιτική επικαιρότητα της ημέρας …
     ΠΡΟΕΔΡΕΥΩΝ (Ιωάννης Τραγάκης): Πολύ σωστά.
     ΚΩΝΣΤΑΝΤΙΝΟΣ ΡΟΒΛΙΑΣ: Επειδή είμαι νέος Βουλευτής  με διακόπτετε για τρίτη φορά; Θα περιμένω να δω αν θα διακόψετε τον κ. Πάγκαλο μετά. 
     ΠΡΟΕΔΡΕΥΩΝ (Ιωάννης Τραγάκης): Ίσα-ίσα. 
     ΚΩΝΣΤΑΝΤΙΝΟΣ ΡΟΒΛΙΑΣ: Είμαι πολύ περίεργος.
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. 
     Να αφιερώσετε σ’ αυτή την επικαιρότητα στην οποίαν αναφέρεστε το πρώτο τρίλεπτο, τετράλεπτο έστω πεντάλεπτο. Μετά θα ζητάτε παράταση του χρόνου γιατί δεν θα σας φτάνει ο χρόνος να αναπτύξετε την επερώτηση που έχετε υποβάλει.
     ΑΝΔΡΕΑΣ ΛΟΒΕΡΔΟΣ: Να μας τα γράφετε, κύριε Πρόεδρε. Να μας γράφετε τις ομιλίες μας.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, θα μου επιτρέψετε να πω ένα και μόνο. Αν θεωρείτε ότι παραβιάζω τον Κανονισμό της Βουλής με τρόπο που δεν έχει ξανασυμβεί, να λάβετε εις βάρος μου αυτά τα οποία πρέπει να κάνετε. Τίποτα άλλο δεν μπορώ να πω και επιτρέψτε μου να συνεχίσω …
     ΠΡΟΕΔΡΕΥΩΝ (Ιωάννης Τραγάκης): Εξάλλου μου είστε συμπαθής και δεν θα μπορούσα να πάρω μέτρα εναντίον νέων Βουλευτών.
     Ορίστε, συνεχίστε. 
     ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ πάρα πολύ.
     Δεύτερο ερώτημα, κύριοι Υπουργοί, πολύ σημαντικό: Γιατί η Κυβέρνηση περιφρόνησε την Αρχή Διασφάλισης του Απορρήτου των Επικοινωνιών, τη μόνη συνταγματικά αρμόδια, αλλά και ικανή λόγω τεχνογνωσίας Αρχή να αντιμετωπίσει το θέμα; Όλα αυτά τα ερωτήματα θα μένουν αναπάντητα και τόσο οι πολιτικές σας ευθύνες θα σας βαρύνουν. 
     Οι βόμβες στο κέντρο της Αθήνας, οι δραπέτες που δολοφονούν ή κλέβουν στρατιωτικά οχήματα, οι υπόδικοι που δραπετεύουν μέσα από τα δικαστήρια, οι απαγωγές αλλοδαπών, οι γνωστοί άγνωστοι που δέρνουν πολιτικά πρόσωπα στην καρδιά της πρωτεύουσας, το κινηματογραφικό φιάσκο του Λιμενικού στο λιμάνι του Πειραιά και τέλος οι υποκλοπές των τηλεφωνικών συνδιαλέξεων που αποκρύπτονται επί έντεκα μήνες δημιουργούν εκτεταμένο αίσθημα ανασφάλειας στους πολίτες. 
     Τα συνταγματικά δικαιώματά τους η Κυβέρνηση δεν μπορεί να τα προστατεύσει. Η Κυβέρνηση ελέγχεται και οφείλει να αναλάβει τις πολιτικές της ευθύνες. Ο πολίτης καταλαβαίνει πλέον ότι αυτή η Κυβέρνηση δεν μπορεί να τον προστατεύσει, δεν μπορεί να του εγγυηθεί την ασφάλεια στην καθημερινότητά του, ούτε την τήρηση του Συντάγματος.
     Αυτή η Κυβέρνηση είναι ανίκανη και στην  πρόληψη και στην καταστολή. Είναι η Κυβέρνηση του τυχαίου και του μοιραίου. Η Κυβέρνηση που χωρίς όραμα και σχέδιο παλινωδεί μεταξύ πολιτικού ερασιτεχνισμού και επικοινωνιακών τεχνασμάτων. Είναι αυτή η διακυβέρνηση, που στους πρώτους δέκα μήνες της θητείας της παραβίασε τριάντα φορές το Σύνταγμα και το Ευρωπαϊκό Δίκαιο με νομοσχέδια που έφερε στη Βουλή. Ο αριθμός των παραβιάσεων αυξάνει όσο αυξάνει και η θητεία της Κυβέρνησης.
     Κύριε Παυλόπουλε, πιστεύω ότι κακώς ήρθατε εσείς σήμερα να αντικρούσετε την επερώτηση, η οποία απευθύνετε σ’ όλους τους Υπουργούς. Ήρθατε κακώς –δεν έπρεπε να έρθετε εσείς- για δύο λόγους: 
     Πρώτον, διότι ως έγκριτος νομικός και μάλιστα συνταγματολόγος αντιλαμβάνεστε πολύ καλά, καλύτερα από εμάς όλες τις παραβιάσεις του Συντάγματος και του Ευρωπαϊκού Δικαίου που καταγγέλλουμε και άρα θα εκτεθείτε ως νομικός.
     Δεύτερον, διότι το θέμα δεν είναι νομικό, αλλά είναι βαθύτατα πολιτικό και κακώς σχεδιάζετε να το μετατρέψετε σε νομικό.
     Ας θυμηθούμε όμως, σε ποια νομοσχέδια παραβιάσατε το Σύνταγμα και το Ευρωπαϊκό Δίκαιο στους πρώτους δεκαεννέα μήνες της θητείας σας. Τα υπενθυμίζω:
     Στο νομοσχέδιο για το ευρωπαϊκό ένταλμα σύλληψης.
     Στο νομοσχέδιο για την προστασία του ελεύθερου ανταγωνισμού.
     Στο νομοσχέδιο για την εφαρμογή της αρχής της ίσης μεταχείρισης.
     Στο νομοσχέδιο για την οργάνωση και λειτουργία των υπηρεσιών δημόσιας υγείας.
     Στο νομοσχέδιο για την μεταολυμπιακή εκμετάλλευση των Ολυμπιακών εγκαταστάσεων.
     Στο νομοσχέδιο για τη φορολογία εισοδήματος του 2004.
     Στο νομοσχέδιο για την ίδρυση του Οργανισμού «Πάτρα 2006».
     Στο νομοσχέδιο για το βασικό μέτοχο.
     Στο νομοσχέδιο για τις μετεγγραφές των φοιτητών και σπουδαστών εσωτερικού.
     Στο νομοσχέδιο για τη συστηματοποίηση της δια βίου μάθησης.
     Στο νομοσχέδιο για τις ρυθμίσεις οργάνωσης και λειτουργίας της Κυβέρνησης.
     Στο νομοσχέδιο για τις «γαλάζιες συνεντεύξεις».
     Στο νομοσχέδιο για το εμπόριο και την αγορά.
     Στο νομοσχέδιο για το Κέντρο Μελετών Ασφάλειας.
     Στο νομοσχέδιο για τα δημόσια έργα και ιδιαίτερα για το ανεκτέλεστο.
     Στο νομοσχέδιο για τον επαναπατρισμό του βρώμικου χρήματος.
     Στο νομοσχέδιο με το οποίο εξαιρέσατε τη διοίκηση από την υποχρέωση συμμόρφωσης σε δικαστικές αποφάσεις ασφαλιστικών μέτρων.
     Στο νομοσχέδιο που αύξησε το Φ.Π.Α. και τους έμμεσους φόρους.
     Στο νομοσχέδιο για την επιτάχυνση της απονομής της δικαιοσύνης.
     Στο νομοσχέδιο που μετέτρεψε την Ανεξάρτητη Αρχή Τηλεπικοινωνιών σε αποκεντρωμένη υπηρεσία του Υπουργείου Μεταφορών και Επικοινωνιών.
     Στο νομοσχέδιο για το ασφαλιστικό των τραπεζών.
     Στο νομοσχέδιο για το εμπόριο και το ωράριο εργασίας.
     Είναι αξιοζήλευτη η συλλογή, μοναδική θα έλεγα. Σας αξίζουν συγχαρητήρια.
     Όμως, δεν σταματήσατε εκεί. Μετά τους πρώτους δεκαεννέα μήνες, στους οποίους αναφέρεται η επερώτηση, συνεχίσατε με τον ίδιο ζήλο. Παραβιάσατε λοιπόν το Σύνταγμα και το Ευρωπαϊκό Δίκαιο στο νομοσχέδιο για τις Δ.Ε.Κ.Ο., στο νομοσχέδιο για την Εκκλησιαστική Εκπαίδευση, στο νομοσχέδιο για τη Στρατολογία, στο νομοσχέδιο για τον Κώδικα Ιατρικής Δεοντολογίας, στο νομοσχέδιο για τις Καταδύσεις Αναψυχής, στο νομοσχέδιο για την αύξηση των Συντάξεων του Δημοσίου.
     Κοντεύετε τις σαράντα περιπτώσεις παραβιάσεων εδώ μέσα στη Βουλή. Τυχαία, ο αριθμός ταυτίζεται με τον αριθμό των στελεχών σας που εκπαραθυρώσατε μέχρι σήμερα. 
     Δεν έχω παρά να σας ευχηθώ, καλή συνέχεια. Η μέχρι τώρα πορεία σας, άλλωστε, είναι εγγύηση για τη συνέχεια. Οι παραβιάσεις του Συντάγματος και του Ευρωπαϊκού Δικαίου είναι παραβιάσεις χαρακτήρα συντηρητικού, είναι παραβιάσεις φοβικές, είναι παραβιάσεις που αναδεικνύουν την κυβερνητική ανασφάλεια, είναι παραβιάσεις που βασίζονται σε ξεπερασμένες αντιλήψεις και πρακτικές.
     Οι σχέσεις σας με το Σύνταγμα και το Ευρωπαϊκό Δίκαιο είναι κακές, το ξέρουμε. Όταν, όμως, έχουμε τόσες πολλές παραβιάσεις του Συντάγματος και του Ευρωπαϊκού Δικαίου σε τόσο μικρό χρονικό διάστημα, το πρόβλημα δεν είναι νομικό. Το πρόβλημα είναι πολιτικό, είναι πρόβλημα έλλειψης σεβασμού από την Κυβέρνησή σας προς τους θεσμούς τους συνταγματικούς και τους ευρωπαϊκούς. 
     Η παράταξή σας, βεβαιωμένα πλέον, συνεχίζει να μη σέβεται θεσμούς της δημοκρατίας και της εσωτερικής και ευρωπαϊκής τάξης. Η παράταξή σας αναπαράγει τον εαυτό της, ανίκανη να προσαρμοστεί στις εξελίξεις, ανίκανη να προσαρμοστεί ακόμα και στον επιφανειακό εξωραϊσμό της τον οποίο ανεπιτυχώς, επιχειρεί.
     Αυτό που επιτείνει την πολιτική σας ευθύνη και που επιβεβαιώνει όσα λέω, είναι το γεγονός ότι η Διεύθυνση Επιστημονικών Μελετών της Βουλής και το ΠΑ.ΣΟ.Κ. εδώ στη Βουλή σας επισημάναμε το σύνολο των σαράντα παραβιάσεων. Εσείς, όμως, κωφεύσατε και τις ψηφίσατε, εκμεταλλευόμενοι την κυβερνητική σας πλειοψηφία. Αυτό λέγεται επίδειξη τυπικής ισχύος κόντρα στη νομιμότητα, επίδειξη αλαζονείας και αυταρχισμού κόντρα στους θεσμούς. 
     Αντιμετωπίζετε τις καταγγελίες μας για παραβιάσεις του Συντάγματος χωρίς καμία ευαισθησία, σαν να αφορούν άλλους. Βέβαια δεν θα αργήσει να σας έρθει και ο λογαριασμός από τα ελληνικά ή τα διεθνή δικαστήρια, είναι θέμα χρόνου. Διερωτώμαι πώς είναι δυνατόν να γλιτώσετε την καταδίκη του Ευρωπαϊκού Δικαστηρίου Ανθρωπίνων Δικαιωμάτων που ήδη έχει επιληφθεί διότι η ελληνική διοίκηση, η δική σας διοίκηση, αρνείται με βάση τους νόμους σας να εφαρμόσει τις δικαστικές αποφάσεις ασφαλιστικών μέτρων. Πετάτε στα σκουπίδια δικαστικές  αποφάσεις, παραβιάζετε την αρχή της διάκρισης των εξουσιών, αφήνετε απροστάτευτους τους πολίτες στην αυθαιρεσία της κομματικής διοίκησης.
     Διερωτώμαι ποιο ελληνικό δικαστήριο θα δεχθεί την αναδρομική νομιμοποίηση των παράνομων αποφάσεων, των παράνομων υπηρεσιακών συμβουλίων που με νόμο επιχειρήσατε, αυτών των υπηρεσιακών συμβουλίων που εφαρμόζουν από την πλειοψηφία τους «γαλάζιες αποφάσεις» κρίσεων και προαγωγών που έχουν ληφθεί αλλού και έχουν υπαγορευθεί στις πλειοψηφίες των υπηρεσιακών συμβουλίων με τρόπο ιταμό.
     Διερωτώμαι, πόσα εκατομμύρια ευρώ θα πληρώσει το ελληνικό δημόσιο σε αποζημιώσεις για τις απολύσεις εκ μέρους σας των διοικητών των νοσοκομείων, τις οποίες το Συμβούλιο της Επικρατείας έκρινε αντισυνταγματικές. Μαθητευόμενοι μάγοι τελικά ή αντισυνταγματολόγοι; Μάλλον και τα δυο ή μάλλον δυο σε ένα. Μια κυβέρνηση μαθητευόμενων μάγων και αντισυνταγματολόγων που δεν ενδιαφέρεται ούτε για το Σύνταγμα, ούτε για το ευρωπαϊκό δίκαιο, ούτε για την ουσιαστική  προστασία των δικαιωμάτων των πολιτών, μια κυβέρνηση της εικονικής πραγματικότητας και της παρελθοντολογίας, μια κυβέρνηση που επιχειρεί συνεχώς με συμψηφισμούς να διαγράψει τις οφειλές της, τα λάθη της, τις παραλείψεις της και τα ολισθήματά της.
     Είμαι βέβαιος, κύριε Υπουργέ, ότι το ίδιο θα επιχειρήσετε και τώρα. Τι να πείτε άλλωστε; Να πείτε ότι δεν παραβιάσατε το Σύνταγμα σαράντα φορές, αλλά ότι το παραβιάσατε τριάντα εννέα ή τριάντα οκτώ φορές; Να πείτε ότι αυτά που αναφέρονται στην επερώτηση είναι λάθος ή ότι η Διεύθυνση Επιστημονικών Μελετών της Βουλής σας εχθρεύεται; Συμψηφισμούς θα επιχειρήσετε, αλλά πέσατε τώρα στην περίπτωση που δεν υπάρχουν συμψηφισμοί. Τα συμψηφιστικά στοιχεία που είχατε εμφανίσει δεν είναι αληθή και αν τα επαναλάβετε, θα εκτεθείτε για μια ακόμη φορά.
     Κύριοι Υπουργοί, σήμερα η Ελλάδα συνταράσσεται από θρασύτατες υποκλοπές που έγιναν επί των ημερών σας, αλλά αποτύχατε να εξιχνιάσετε. Σήμερα επίσης ελέγχεστε για τις συνεχείς παραβιάσεις του Συντάγματος. Η σύμπτωση είναι τραγική. Τόσο τραγική, όσο και η Κυβέρνησή σας. Σας ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ. )
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε. 
     Οφείλω μια απάντηση στον κ. Λοβέρδο που ρώτησε προηγουμένως πού παραβιάζετε ο Κανονισμός. Τον παραπέμπω στο άρθρο 135 παράγραφος 5, η οποία αναφέρει ακριβώς το εξής: «Η συζήτηση των επερωτήσεων περιορίζεται αποκλειστικά στο θέμα που αναφέρεται στο κείμενο της επερώτησης». 
     ΑΝΔΡΕΑΣ ΛΟΒΕΡΔΟΣ: Θα σας απαντήσω στην ομιλία μου.
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Παπαγεωργίου έχει το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Κύριε Πρόεδρε, δεν χωρεί καμιά αμφιβολία ότι το κείμενο και η σημερινή συζήτηση της επερώτησης γύρω από τις παραβιάσεις του Συντάγματος αποτελούν μια πολύ ουσιαστική παρέμβαση Κοινοβουλευτικού Ελέγχου. Το Σύνταγμα αποτελεί τον καταστατικό χάρτη της χώρας μας και δεν πρέπει κανείς να περιορίζεται στο να το αντιλαμβάνεται ως ένα απλό νομικό κείμενο. Νομίζω ότι δίνει τις κατευθύνσεις -γιατί είναι εξόχως ένα πολιτικό κείμενο- για το πώς λειτουργεί η δημοκρατία, για τα δικαιώματα του ανθρώπου, για την κοινωνία των ίσων ευκαιριών, για το κράτος κοινωνικής ευαισθησίας. Νομίζω ότι όλες αυτές οι αρχές και αυτά τα κίνητρα, όπως διαπιστώνουμε κάθε μέρα από τις νομοθετικές πρωτοβουλίες της κυβέρνησης, τίθενται εκ ποδών. Σε αυτό, λοιπόν, αποσκοπεί η σημερινή μας επερώτηση.
     Νομίζω, κύριε Πρόεδρε -χωρίς βεβαίως να θέλω να αντιδικήσω μαζί σας- ότι εν πάση περιπτώσει αυτό το Βήμα είναι ένα Βήμα ελεύθερο και μπορεί κανείς να αναφέρεται σε παρεμφερή ζητήματα, όταν αφορούν παραβιάσεις του Συντάγματος και όταν αναφέρονται σε αυτό το πνεύμα και σ’ αυτή την αρχή. Δεν νομίζω δηλαδή ότι εδώ γράφουμε μια έκθεση ιδεών, ώστε να κινδυνεύουμε ανά πάσα στιγμή να ακούσουμε, όπως όταν ήμασταν μαθητές -επειδή εν πάση περιπτώσει κάτι δεν γράφεται στην επερώτηση- ότι είμαστε κατά το κοινώς λεγόμενο, εκτός θέματος. 
     Εγώ θέλω να σας πω ότι όλοι οφείλουμε σεβασμό στο Σύνταγμα και βεβαίως τον οφείλουμε, γιατί πραγματικά όλοι δικαιούμαστε κατ’ αρχήν να απολαμβάνουμε τα δικαιώματα που προσδιορίζονται από το Σύνταγμα. Αλλά για να προσεγγίσουμε αυτή την κατάκτηση, νομίζω ότι περισσότερο παρά ποτέ έχουμε όλοι υποχρέωση να σεβόμαστε το Σύνταγμα. 
     Και όταν λέω, κύριε Πρόεδρε, να σεβόμαστε το Σύνταγμα, διότι μόνο έτσι μπορούμε να προσεγγίσουμε τα δικαιώματά μας και να τα αξιώσουμε, εννοώ αυτό να μη γίνεται υποκριτικά, λεκτικά και ρητορικά, αλλά πραγματικά να γίνεται πράξη και να εκπέμπεται αξιόπιστα η εντύπωση ότι πραγματικά η Κυβέρνηση, εν προκειμένω θέλει να είναι θεματοφύλακας, όχι με τα λόγια, αλλά πράγματι και στην πράξη να κατοχυρώνει αυτό το δικαίωμα. 
     Βεβαίως με θλίψη παρατηρεί κανείς, σύμφωνα με τα όσα αναγράφονται στο κείμενο της επερώτησης, αλλά και όσα ανέπτυξε πριν ο εισηγητής μας και όσοι παρατηρούν και όχι μόνο τα κοινοβουλευτικά και πολιτικά δρώμενα, ότι η Κυβέρνηση υποκριτικά προτάσσει ότι σέβεται πάντοτε το Σύνταγμα.
     Και εξηγούμαι, κύριε Πρόεδρε. Στα ελάχιστα λεπτά που μου δίνει ο Κανονισμός της Βουλής είναι δύσκολο να προσεγγίσω όλα τα ζητήματα, αλλά δεν νομίζω ότι χρειάζεται κάποια ιδιαίτερη επιχειρηματολογία, για να αναδείξει κανείς αυτό το ζήτημα, ότι δηλαδή η Κυβέρνηση της Νέας Δημοκρατίας δεν σέβεται στο νομοθετικό έργο, αλλά και στην πράξη, όπως θα έπρεπε το Σύνταγμα. 
     Κύριε Πρόεδρε, μη σπεύσετε να με διακόψετε, γιατί θέλω να σας πω το εξής: Όταν στην κυρίαρχη διαδικασία του προϋπολογισμού η Κυβέρνηση της Νέας Δημοκρατίας και ο ίδιος ο Πρωθυπουργός επιλέγουν τη δήθεν μεταρρύθμιση και τροποποίηση του Συντάγματος, ούτως ώστε να αποτρέψουν τη συζήτηση από τα καυτά κοινωνικά ζητήματα του Προϋπολογισμού, από έναν ανεκτέλεστο προϋπολογισμό, από έναν προϋπολογισμό κοινωνικής αναλγησίας, όταν φθάσαμε σε αυτήν εδώ την Αίθουσα να μιλούμε για το Σύνταγμα και για τις δήθεν τροποποιήσεις του που επιβάλλονται, αν και όλες οι πρωτοβουλίες που λέει η Κυβέρνηση ή τουλάχιστον οι περισσότερες ρυθμίζονται απ’ αυτό το Σύνταγμα, δηλαδή όταν χρησιμοποιεί απλά το Σύνταγμα σαν ένα επικοινωνιακό μέσο, τότε έχετε την πρώτη απτή απόδειξη ότι αυτή η Κυβέρνηση δεν σέβεται το Σύνταγμα και νομίζω ότι δεν μπορείτε να αρνηθείτε την επικαιρότητα.
     Κύριε Πρόεδρε, προχωρώ παραπέρα. Το άρθρο 19 κατοχυρώνει την ελευθερία της επικοινωνίας. Υπάρχουν σειρά από άρθρα, τα οποία κατοχυρώνουν την ελευθερία του ατόμου, αλλά είδαμε ότι η Κυβέρνηση δεν μπορεί να προστατεύσει το απόρρητο των επικοινωνιών. Ας μη μου πει πάλι, όπως χθες, ο κ. Παυλόπουλος ότι έστειλε το θέμα στην προκαταρκτική εξέταση. Αυτό είναι έργο της δικαιοσύνης και νομίζω ότι σεβόμαστε το Σύνταγμα όχι μόνο όταν απλώς το λέμε, αλλά και όταν παρέχουμε εκείνες τις εγγυήσεις, ώστε οι πολίτες -και πολλώ δε μάλλον και ο ίδιος ο Πρωθυπουργός- μπορούν να απολαμβάνουν των συνταγματικών δικαιωμάτων στην πράξη και να έχουν κατοχυρωμένα τα δικαιώματά τους. 
     Όταν, κύριε Πρόεδρε, ο πολίτης σε αυτήν τη χώρα, με αφορμή τις πρόσφατες επιθέσεις κατά του προέδρου της ΓΣΕΕ κυρίου Πολυζωγόπουλου, δεν μπορεί να απολαμβάνει της ασφάλειας που πρέπει -και αυτό συνδέεται με την ελευθερία που απολαμβάνει- είναι πράξη κατοχύρωσης του Συντάγματος; Όταν οι ξένοι πράκτορες αλωνίζουν αυτήν τη χώρα, θέτοντας σε αμφισβήτηση την αυθεντία και το κύρος της ελληνικής πολιτείας και παράλληλα καταπατούνται ατομικά δικαιώματα, σέβεται αυτή η Κυβέρνηση το Σύνταγμα; Όταν το δικαίωμα στην εργασία προστατεύεται από το Σύνταγμα και είναι ιερό, όταν οι συλλογικές συμβάσεις, για να κατακτηθούν, χύθηκε αίμα εργαζομένων για να ωριμάσει αυτό στην κοινωνία, όταν σήμερα ο κ. Αλογοσκούφης εμφανίζεται ως σύμμαχος των τραπεζών στην προσπάθειά τους να καταστρατηγήσουν το ιερό αυτό δικαίωμα των εργαζομένων, άραγε η Κυβέρνηση σέβεται το Σύνταγμα; 
     Κύριε Πρόεδρε, επιφυλάσσομαι για τη δευτερολογία μου. Κλείνοντας, όμως, θέλω να πω το εξής: Η Νέα Δημοκρατία, τουλάχιστον τα τέσσερα χρόνια που βίωσα εγώ ως Βουλευτής της Συμπολίτευσης και ήταν τότε εκείνη αντιπολίτευση, μιλούσε συνεχώς για ένα κατεστημένο του ΠΑ.ΣΟ.Κ.. Βεβαίως, δεν μπορεί να είναι κατεστημένο αυτό το οποίο διοικεί, το οποίο είναι στην εξουσία χάριν της ψήφου και της εμπιστοσύνης του ελληνικού λαού. Σήμερα, όμως, φαίνεται ότι αυτή φιλοδοξεί να κατακτήσει αυτόν το ρόλο, όταν πραγματικά βλέπουμε εδώ να νομοθετεί ερήμην του Επιστημονικού Συμβουλίου, ερήμην του Συντάγματος και δείχνει στην πράξη κάθε μέρα ότι είναι μία Κυβέρνηση που δεν σέβεται τους θεσμούς, τον πολίτη, τα ανθρώπινα δικαιώματα. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Το λόγο έχει η συνάδελφος κ. Τζάκρη.
     ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, ως νέο μέλος του Ελληνικού Κοινοβουλίου και προερχόμενη από το νομικό χώρο δεν σας κρύβω ότι αρκετές φορές, προσπαθώντας να προσεγγίσω ή να μελετήσω κάποιο νομοσχέδιο, διαπίστωνα σωρεία παραβάσεων, οι περισσότερες εκ των οποίων βέβαια επισημαίνονταν και από την Επιστημονική Επιτροπή της Βουλής στις εκθέσεις οι οποίες συνόδευαν το κάθε νομοσχέδιο. Διαπίστωνα και διαπιστώνω ότι αυτές οι παραβιάσεις αφορούσαν στην εσωτερική έννομη τάξη και κυρίως στο κορυφαίο νομοθέτημά μας, το Σύνταγμα και τις θεμελιώδεις αρχές που αυτό προστατεύει, όπως η αρχή της ισότητας, της διάκρισης των εξουσιών μεταξύ της νομοθετικής και της εκτελεστικής εξουσίας, η αρχή της προστασίας και του σεβασμού της ανάπτυξης της αξίας του ανθρώπου, του νομίμου δικαστή, της νομιμότητας, η αρχή της προστασίας της οικογένειας, αλλά και παραβιάσεις που αφορούσαν θεμελιώδη ατομικά, πολιτικά και κοινωνικά δικαιώματα των πολιτών, όπως το δικαίωμα της ελεύθερης ανάπτυξης της προσωπικότητας, της οικονομικής ελευθερίας, το δικαίωμα της ιδιοκτησίας, της ακροάσεως, της προστασίας του περιβάλλοντος, παραβάσεις που αφορούσαν τις συλλογικές ελευθερίες και άλλα πολλά, καθώς επίσης και το ίδιο το Ευρωπαϊκό Δίκαιο και ειδικότερα το Πρόσθετο Πρωτόκολλο της Ευρωπαϊκής Συνθήκης για τα Δικαιώματα του Ανθρώπου, τη Συνθήκη των Ευρωπαϊκών Κοινοτήτων και πλήθος κοινοτικών οδηγιών.
     Θεωρούσα και θεωρώ πως η τήρηση της νομιμότητας και ο σεβασμός των νόμων και κυρίως του Συντάγματος αποτελεί πρωταρχική μας υποχρέωση στον κατεξοχήν χώρο άσκησης της νομοθετικής εξουσίας όπως είναι το Κοινοβούλιο. Και μάλιστα, θα έλεγα, ότι στο επίπεδο της θέσπισης των νόμων είναι τουλάχιστον δεδομένη και αυτονόητη η παραπάνω υποχρέωσή μας. 
     Αντ’ αυτού βρέθηκα ενώπιον μιας σωρείας παραβιάσεων της Κυβέρνησης που έχει και τη νομοθετική πρωτοβουλία, οι οποίες παραβιάσεις δυστυχώς αφορούν στο σύνολο σχεδόν των νομοσχεδίων που έρχονται στη Βουλή προς συζήτηση και ψήφιση όπως ήδη καταδεικνύεται από την επερώτηση που σήμερα συζητούμε. Ήθελα αρχικά να πιστεύω, πάντα καλόπιστα σκεπτόμενη, ότι οι παραβιάσεις αυτές οφείλονται στην ελλιπή προετοιμασία των στελεχών της Κυβέρνησης μπροστά στο άγχος και στην ανησυχία τους να παρουσιάσουν νομοθετικό έργο, ενδεχομένως στην απειρία τους και σε κάθε περίπτωση σε μια μη συνειδητή αμέλεια. 
     Στη συνέχεια όμως διαπίστωσα πως οι ενέργειες αυτές εκπορεύονται από μια συστηματική προσπάθεια ισοπέδωσης των ατομικών και κοινωνικών δικαιωμάτων των πολιτών στο βωμό πάντα εξυπηρέτησης ιδιωτικών συμφερόντων. Και αυτό διαπίστωσα, για παράδειγμα, στις περιπτώσεις των παραβιάσεων που παρατηρούνται στα νομοσχέδια που ρυθμίζουν το ασφαλιστικό των τραπεζών, το νομοσχέδιο που ρυθμίζει τις σχέσεις των εργαζομένων στις Δ.Ε.Κ.Ο., το νομοσχέδιο που δήθεν διευθέτησε το ωράριο και στο νομοσχέδιο για το νέο ωράριο της λειτουργίας των εμπορικών καταστημάτων. 
     Πέρα από τις παραβιάσεις αυτές της Κυβέρνησης με τα νομοθετήματα που φέρνει προς ψήφιση ανατρέπει κοινωνικά κεκτημένα δεκαετιών, προκαλεί κοινωνικές ανισότητες, δημιουργεί σύγχυση, ένταση και ανασφάλεια στον κοινωνικό ιστό, επιφέρει αντιπαλότητες, έριδες, κοινωνική αναταραχή και όλα αυτά κάτω από το μανδύα της δήθεν νομιμότητας με την επικύρωση του Ελληνικού Κοινοβουλίου. 
     Στην φαρσοκωμωδία αυτή το ΠΑ.ΣΟ.Κ. -και εγώ προσωπικά-αρνούμαστε να συμμετάσχουμε και για το λόγο αυτό καταδικάζουμε αυτή την εξόχως αντικοινοβουλευτική συμπεριφορά που αγνοεί την νομιμότητα και που υποβαθμίζει πρόσωπα και θεσμούς. Και δεν κατανοώ γιατί, κύριε Πρόεδρε. 
     Και αυτό που μου κάνει ιδιαίτερη εντύπωση είναι ότι παρ’ όλες τις επισημάνσεις, τις αντιδράσεις ακόμα και από το Επιστημονικό Συμβούλιο το οποίο τελικά καταντά διακοσμητικό για την παρούσα Κυβέρνηση, η Κυβέρνηση προχωρά ακάθεκτη επιδεικνύοντας πρωτοφανή κοινοβουλευτική αλαζονεία. 
     Πρόσφατο παράδειγμα που έρχεται μετά το χρόνο κατάθεσης της συζητούμενης σήμερα επερώτησης αποτελεί και το νομοσχέδιο του Υπουργείου Παιδείας για την ανωτατοποίηση των Εκκλησιαστικών Σχολών όπου παρατηρήθηκε σωρεία συνταγματικών παραβάσεων από την πλευρά της Κυβέρνησης, που οδήγησε το ΠΑ.ΣΟ.Κ. στην κατάθεση ένστασης αντισυνταγματικότητας κατά τη συζήτηση στην Ολομέλεια, την οποία όμως θα έλεγα πως η Υπουργός Παιδείας ουδόλως έλαβε υπ’ όψιν της. 
     Η Κυβέρνηση σε πολλές περιπτώσεις πέρα από το ίδιο το περιεχόμενο των νομοθετικών της πρωτοβουλιών, που έρχονται σε αντίθεση με όλα αυτά τα παραπάνω, ακολουθεί και μια πρακτική εκτός των ορίων τήρησης του Κανονισμού της Βουλής παραβιάζοντας την κοινοβουλευτική διαδικασία σε κάθε στάδιο της νομοπαρασκευαστικής λειτουργίας, στη συζήτηση στις αρμόδιες Κοινοβουλευτικές Επιτροπές, στη δημόσια διαβούλευση μεγάλων κοινωνικών ζητημάτων και τελικά στην ψήφιση των νόμων, ώστε να μπορούμε και σήμερα να μιλάμε για μια βιομηχανία παραγωγής νόμων χωρίς να προστατεύονται ακόμα και οι θεσμοί, όπως ο Βουλευτής, ο οποίος καταντά στην ουσία απλό διαδικαστικό όργανο αφού ούτε ακούγεται ούτε η γνώμη του λαμβάνεται υπ’ όψιν. 
     Έτσι η κοινοβουλευτική διαδικασία και πρακτική παραβιάζεται στις περιπτώσεις κατάθεσης τροπολογιών κατά πολύ σημαντικότερες από το περιεχόμενο των ίδιων των υπό συζήτηση νόμων, σε πολλές περιπτώσεις μάλιστα και ασχέτων με τους νόμους, καθώς επίσης και όταν σοβαρότερα νομοθετήματα έρχονται στη Βουλή προς συζήτηση και ψήφιση με τη διαδικασία του κατεπείγοντος. 
     Πέρα όμως από τις επανειλημμένες και συνεχιζόμενες ακόμα και σήμερα παραβιάσεις του Συντάγματος και του Ευρωπαϊκού Δικαίου μέσω των διατάξεων των νομοσχεδίων, υπάρχουν σοβαρές υπόνοιες ότι η Κυβέρνηση δεν υπερασπίζεται με τον τρόπο που θα έπρεπε τα κυριαρχικά  δικαιώματα της ίδιας της χώρας, επιτρέποντας ή ανεχόμενη σε ξένους παράγοντες να ασκούν δικαιώματα που τους ανήκουν όπως συνέβη στην περίπτωση των πακιστανών, επισύροντας ευλόγως, θα έλεγα, την οργή της κοινής γνώμης αλλά και του νομικού κόσμου της χώρας και προκαλώντας συζητήσεις ακόμα και στην Ευρωπαϊκή Επιτροπή. 
     Και σαν να μην έφταναν όλα αυτά μόλις χθες πληροφορηθήκαμε, κύριε Πρόεδρε, από τον Τύπο αλλά και από την κοινή συνέντευξη Τύπου που παραχώρησαν οι αρμόδιοι Υπουργοί ότι για ένα μεγάλο χρονικό διάστημα παρακολουθούνταν τα τηλέφωνα του μισού Υπουργικού Συμβουλίου και του ίδιου του Πρωθυπουργού καθώς επίσης και άλλων οικονομικών στελεχών και πολιτικών παραγόντων της χώρας μας χωρίς να έχει αντιληφθεί τίποτα απολύτως η Κυβέρνηση. Αυτό δημιουργεί εύλογη απορία στους πολίτες κατά πόσο αυτή η Κυβέρνηση έχει την ικανότητα και τη δυνατότητα να προστατεύσει θεμελιώδη δικαιώματα του πολίτη όπως για παράδειγμα το απαραβίαστο των τηλεπικοινωνιών, η ασφάλεια των πολιτών εν γένει ή, θα έλεγα, και η ίδια η ασφάλεια της χώρας και των κυριαρχικών της δικαιωμάτων και προκαλώντας και εύλογες απορίες στους πολίτες για την αποτελεσματικότητα των συστημάτων ασφαλείας που χρυσοπληρώσαμε για την διεξαγωγή των Ολυμπιακών Αγώνων.
     Προκαλεί επίσης εύλογες απορίες στους πολίτες για ποιο λόγο δεν ενημερώθηκαν τα αρμόδια θεσμικά όργανα, όπως για παράδειγμα η Αρχή Διασφάλισης του Απορρήτου των Τηλεπικοινωνιών ή τα ίδια τα πρόσωπα των οποίων οι συνομιλίες παρακολουθούνταν και τα κόμματα στα οποία αυτοί ανήκουν. 
     Σε κάθε περίπτωση, κύριοι της Κυβέρνησης, θεωρώ πως αυτή δεν είναι εικόνα σύγχρονης και ανεξάρτητης χώρας. Αυτή είναι εικόνα άναρχου προτεκτοράτου που ο καθένας κάνει ό,τι θέλει. Σε όλο αυτό το πλαίσιο οι πολίτες αισθάνονται απροστάτευτοι, όχι μόνο γιατί βλέπουν να συρρικνώνονται κυριαρχικά τους δικαιώματα, αλλά γιατί αισθάνονται απροστάτευτοι απέναντι σε οποιαδήποτε αυθαιρεσία από όπου και αν αυτή προέρχεται.
     Όταν παρατηρούνται φαινόμενα σαν αυτά, οι πολίτες χάνουν την εμπιστοσύνη τους στους θεσμούς. Αισθάνονται απαισιόδοξοι ως προς την μελλοντική προοπτική τους. Και αυτό τελικά οδηγεί σε περαιτέρω της ήδη καταγεγραμμένης απαξίωσης από τους πολίτες της πολιτικής και των ίδιων των πολιτικών, σε έλλειψη σεβασμού απέναντι στους θεσμούς και στη δημοκρατική τάξη, σε φαινόμενα απομονωτισμού και περιθωριοποίησης και σε ανεξέλεγκτες αντιδράσεις όπως η πρόσφατη βίαιη δολοφονική επίθεση κατά του Προέδρου της Γ.Σ.Ε.Ε. κ. Πολυζωγόπουλου, στο κέντρο της Αθήνας και κάτω από τη μύτη, κατά κυριολεξία, της Αστυνομίας, η οποία υποτίθεται ότι παρακολουθούσε τους δράστες.
     Όλα αυτά συνιστούν ένα ιδιαίτερο δυσμενές κλίμα, το οποίο με τις ενέργειες της Κυβέρνησης, τις οποίες καταδικάζουμε σήμερα, διαγράφεται πολύ περισσότερο ζοφερό.
     Οφείλει, λοιπόν, πρώτα από όλα η Κυβέρνηση να διασφαλίσει το κύρος της έννομης τάξης, σεβόμενη το Σύνταγμα, την εσωτερική και την διεθνή έννομη τάξη, όχι μόνο κατά την άσκηση των νομοθετικών πρωτοβουλιών, αλλά να σέβεται θεσμούς όπως το ελληνικό Κοινοβούλιο και να προστατεύει τελικά τον πολίτη απέναντι οποιασδήποτε αυθαιρεσίας.
     Με τη σημερινή μας επερώτηση, κύριοι της Κυβέρνησης, σας κρούουμε τον κώδωνα του κινδύνου, επιχειρώντας παράλληλα να σταματήσουμε την περαιτέρω διολίσθηση των θεσμών του κοινοβουλευτισμού της δημόσιας ζωής του τόπου μας και της ίδιας της Δημοκρατίας. Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και τρεις  καθηγητές-συνοδοί από το Γυμνάσιο Πεντέλης. 
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Ο συνάδελφος κ. Πάγκαλος έχει το λόγο.
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, η ανάπτυξη της επερώτησης δεν έχει πολύ μεγάλο ενδιαφέρον ακριβώς γιατί ο όγκος των παραβιάσεων της περιγραφής της συνταγματικής νομιμότητας είναι τέτοιος –τριάντα παραβιάσεις σε δέκα εννέα μήνες- ώστε μεγαλύτερο ενδιαφέρον έχει η απάντηση του κυρίου Υπουργού από την ανάλυση η οποία εξάλλου περιττεύει, διότι αιτιολογείται κάθε μία από αυτές τις αιτιάσεις που θα κάναμε εμείς οι ίδιοι.
     Νομίζω, λοιπόν, ότι θα έπρεπε να δείξετε αν και ορθώς επικαλεσθήκατε τον Κανονισμό, την κατανόηση που επιβάλλει σε ανάλογες περιπτώσεις η επικαιρότητα. Έχει συμβεί πάρα πολλές φορές. Έχουμε όμως και ένα άλλο καθήκον, να διατηρήσουμε την αίσθηση του πολίτη ότι η Βουλή αυτή ασχολείται με ζωντανά θέματα, με θέματα που αφορούν την επικαιρότητα και δεν είναι ένα σχολαστικό όργανο, ένα ακαδημαϊκό όργανο, δεν είμαστε εδώ μια βιβλιοθήκη θεμάτων. Και αυτήν τη στιγμή, αν συνεχίζαμε να περιοριζόμαστε στα όρια αυτής της επερώτησης και δεν αναφερόμαστε στο μέγιστο θέμα που έχει προκύψει, θα ήταν σαν να συζητούσαμε χωροταξικές για παράδειγμα διατάξεις, ενώ έχει επέλθει σεισμός και έχει κατεδαφίσει την Αθήνα. Διότι αυτό έχει συμβεί, κύριε Πρόεδρε.
     Εδώ έχουν κατεδαφιστεί τα πάντα: η εθνική ανεξαρτησία της χώρας, η στοιχειώδης εμπιστοσύνη προς την Κυβέρνηση, η εμπιστοσύνη προς τους θεσμούς και η εμπιστοσύνη προς τις διατάξεις που διέπουν την καθημερινή μας ζωή. Κανείς πλέον δεν αισθάνεται ασφαλής στη χώρα αυτή. Και ευλόγως δεν αισθάνεται ασφαλής. 
     Τι έχει συμβεί; Αυτό το περιέγραψαν οι τρεις Υπουργοί χθες και ορθώς το αναπτύσσει σήμερα ο Τύπος, κάνοντας χρήση της ελευθερίας που έχει και την οποία εμείς ίσως δεν διαθέτουμε, μιλώντας με μεγαλύτερη υπευθυνότητα. Κάποιοι πριν από ένα χρόνο άρχισαν να παρακολουθούν τρεις χώρους της δημόσιας ζωής μας. Ο ένας χώρος είναι ο σχετικός με την άμυνα και ιδιαίτερα με τις στρατιωτικές παραγγελίες. Ο άλλος χώρος είναι οργανώσεις εξωκοινοβουλευτικές οι οποίες ενδεχόμενα μπορούν να παρουσιάσουν φαινόμενα δραστηριότητας που τείνει προς την άκρα αριστερά και να έχουν προεκτάσεις στο μυαλό ορισμένων προς τον χώρο της τρομοκρατίας.
     Και ο τρίτος χώρος είναι ισλαμικά πρόσωπα, η ισλαμική ιεραρχία στην Ελλάδα και ισλαμικής πεποιθήσεως κάτοικοι της χώρας οι οποίοι μπορούν να δώσουν προέκταση προς τον ισλαμικό κόσμο.
     Αυτοί οι κάποιοι, που ενδιαφέρονται για τα τρία είδη αυτά των θεμάτων, διαθέτουν τεχνολογία αιχμής που η χώρα δεν διαθέτει και έχουν κάποιον ακίνητο χώρο –γιατί κάπου χρειάζεται ένας ακίνητος χώρος- ο οποίος είναι στην πλατεία Μαβίλη. 
     Είναι εύκολο να δει κανείς τον χάρτη τον οποίο περιέγραψε ο κ. Βουλγαράκης λεπτομερώς χτες. Ο χάρτης έχει πολλά κενά σημεία, έχει κενούς χώρους αυτή η περιοχή, όπως ξέρουμε όλοι. Το Μέγαρο Μουσικής, υπεράνω πάσης υποψίας, εκτός αν φανταζόμαστε ότι ο κ. Λαμπράκης, παρακολουθούσε τους άλλους. Υπάρχουν τα πάρκα, υπάρχουν κάτι σχολεία και ορισμένα κτήρια. Σε  ένα από αυτά τα κτήρια ήταν εγκατεστημένη η παρακολούθηση.
     Υποψιάζομαι, λοιπόν -και πιστεύω ότι ευλόγως υποψιάζεται η κοινή γνώμη- ότι ευρεθέντες μπροστά σε μια τέτοιας έκτασης και έντασης πρόκληση για το διεθνές καθεστώς της χώρας και την έννομο τάξη μας, η Κυβέρνηση προσπάθησε να κουκουλώσει το θέμα. Έπραξε χείριστα. Εάν ερχόταν και έθετε το θέμα μπροστά στον ελληνικό λαό, θα ήταν σύσσωμος και παλλαϊκή η συστράτευση με την Κυβέρνηση για να αγωνιστούμε για τις ατομικές ελευθερίες του ελληνικού λαού. Αντ’ αυτού είχαμε την εξαφάνιση, μυστηριώδη μέχρι αυτήν τη στιγμή που μιλούμε, του υπόπτου λογισμικού. Δεν μας έχει δοθεί καμιά εξήγηση γιατί και πώς εξαφανίστηκε, με βάση ποια λογική όποιος το εξαφάνισε, εάν αυτό έγινε παρά τις επιθυμίες της Κυβέρνησης. Δεν έχουμε καμιά εξήγηση για το τι σκοπεύει να πράξει η Κυβέρνηση εναντίον αυτών οι οποίοι μας έχουν οδηγήσει στην αδυναμία να διαπιστώσουμε την αλήθεια μέχρι τέλους. Έχουμε ένα σκοτάδι έντεκα μήνες κατά την διάρκεια των οποίων ο αξιότιμος, κ. Παπαγγελόπουλος, εξέταζε ένα μάρτυρα το μήνα. Είναι προφανής η προσπάθεια να διαρκέσει το θέμα και να εκτονωθεί. Και αιφνιδίως όταν το αποκαλύπτει η εφημερίδα, μαθαίνουμε ότι θέλει να το αποκαλύψει και η Κυβέρνηση. Ε, να μου επιτρέψετε να σας πω ότι η θέση μας είναι πολύ δύσκολη. Με όλη τη διάθεση που έχουμε να σας παράσχουμε την στήριξή μας για να εμφανίσουμε ένα ενιαίο μέτωπο απέναντι σε τέτοιου είδους παγκόσμιας πλέον διαστάσεως απειλές, μας είναι πολύ δύσκολο να το πράξουμε διότι δεν διευκολύνετε.
     ( Χειροκροτήματα από την πτέρυγα του ΠΑ.ΣΟ.Κ. )
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Βενιζέλος.
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το Σύνταγμα κάθε χώρας είναι ένα σύστημα διαδικασιών και εγγυήσεων. Είναι όμως ταυτοχρόνως και ένα σύστημα αξιών. Στην συνείδηση του  Ελληνα πολίτη Σύνταγμα σημαίνει ελευθερία, δημοκρατία, ισότητα, κοινωνική δικαιοσύνη και αλληλεγγύη, σημαίνει και ασφάλεια. Το Σύνταγμα ταυτίζεται με το δημοκρατικό κοινωνικό κράτος δικαίου και είναι προφανές ότι στην χώρα μας αποκαλύπτεται τον τελευταίο καιρό ένα τεράστιο πρόβλημα λειτουργίας, αλλά και κυριαρχίας εσωτερικής και εξωτερικής του δημοκρατικού κράτους δικαίου. Ο Έλληνας πολίτης δεν νιώθει ασφαλής, δεν νιώθει ασφαλής στο δρόμο, με κορυφαίο παράδειγμα την εγκληματική ενέργεια κατά του Προέδρου της Γ.Σ.Ε.Ε., δεν νιώθει ασφαλής στην ιδιωτική και προσωπική του ζωή, δεν νιώθει ασφαλής στις τηλεφωνικές του επικοινωνίες.
     Η Κυβέρνηση αντιμετωπίζει ως επικοινωνιακό τέχνασμα το Σύνταγμα. Το εντάσσει στη γνωστή ηθικολογική και υποκριτική προσέγγιση των πραγμάτων με βάση την οποία κέρδισε και τις εκλογές αυτές με δημαγωγικό και ψευδεπίγραφο τρόπο.
     Έχουμε μια Κυβέρνηση που εφαρμόζει στο έπακρο την μέθοδο του συνταγματικού ταρτουφισμού. Και κορυφαίο παράδειγμα είναι η ιστορία του «Βασικού Μετόχου», όπου τη μια φορά υπερασπιστήκαμε την εθνική κυριαρχία και το εθνικό Σύνταγμα και την άλλη φορά ευτελίσαμε και ταπεινώσαμε τη Βουλή με πιστοποίηση που έγινε χθες με την ψήφιση του νόμου για την κύρωση της πράξης νομοθετικού περιεχομένου.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής, κ. ΓΕΩΡΓΙΟΣ ΣΟΥΡΛΑΣ)
     Το ίδιο δε συμβαίνει και με το Ευρωπαϊκό Κοινοτικό Δίκαιο. Είναι προφανές ότι η Κυβέρνηση δεν αντιλαμβάνεται το ευρωπαϊκό φαινόμενο, δεν αντιλαμβάνεται πώς λειτουργεί η ευρωπαϊκή έννομη τάξη. Άρα, δεν μπορεί να διαπραγματευτεί με επιτυχία στο κοινοτικό επίπεδο, να προστατεύσει και να προωθήσει κρίσιμα, ζωτικά οικονομικά και αναπτυξιακά συμφέροντα του τόπου και των πολιτών. Άρα, δεν μπορεί να εφαρμόσει την ίδια τη νομοθεσία της. Φτάνουμε στην ιλαροτραγωδία των δήθεν μεταρρυθμίσεων του κ. Καραμανλή, οι οποίες ψηφίζονται, αλλά παραμένουν ανεφάρμοστες, γιατί προσκρούουν και στο Κοινοτικό Δίκαιο.
     Τι έγινε άραγε με την εθελουσία έξοδο στον Ο.Τ.Ε.; Εφαρμόζεται; Τι έγινε με τη νέα διευθέτηση του χρόνου εργασίας; Εφαρμόζεται; Τι έγινε με το νόμο για τα συγχρηματοδοτούμενα έργα δημόσιου και ιδιωτικού τομέα, τα περιβόητα Σ.Ε.Δ.Ι.Τ.; Εφαρμόζονται; Όχι. Γιατί; Διότι προσκρούουν στο Σύνταγμα και στο Ευρωπαϊκό Κοινοτικό Δίκαιο. Μόνο που η Κυβέρνηση έρχεται και τα αντιλαμβάνεται αυτά εκ των υστέρων.
     Και βεβαίως η κορυφαία απόδειξη της καταστρατήγησης του Συντάγματος και του συνταγματικού ταρτουφισμού της Κυβέρνησης, είναι ο χώρος των συλλογικών διαπραγματεύσεων, της συλλογικής αυτονομίας, εκεί όπου κινείται η δημοκρατία στην πράξη, εκεί όπου λειτουργούν οι κοινωνικοί εταίροι και το σύγχρονο συμμετοχικό κράτος. Καταλύονται τα κοινωνικά δικαιώματα, τα συλλογικά δικαιώματα, η συλλογική διαπραγμάτευση, ο θεσμός των συλλογικών συμβάσεων. Ενθαρρύνει η Κυβέρνηση με ταξικό και μονομερή τρόπο, δηλαδή κάνοντας κοινωνική αδικία σε βάρος του απλού ανθρώπου, την πιο σκληρή στάση των εκπροσώπων της εργοδοτικής πλευράς.
     Ο Σ.Ε.Β. ουσιαστικά δεν θέλει να υπογράψει εθνική γενική συλλογική σύμβαση. Οι κρατικές τράπεζες, μαζί με τις μεγάλες ιδιωτικές τράπεζες, αρνούνται την υπογραφή κλαδικής σύμβασης στο χώρο των τραπεζών, εκεί απ’ όπου εκπήγασε η εγγύηση των κλαδικών συλλογικών συμβάσεων. 
     Εδώ δεν μιλάμε για προνομιούχους και δήθεν ρετιρέ του δημoσίου τομέα. Εδώ μιλούμε για τον ιδιωτικό τομέα. Και το επόμενο θύμα θα είναι ο απλώς εργαζόμενος στον ιδιωτικό τομέα, στη μεταποίηση, στην οικοδομή, στο εμπόριο, στις υπηρεσίες. Να μη βλέπει ο πολίτης αυτόν που έχει πιο πολλά δικαιώματα και εργάζεται δίπλα του, αλλά την απειλή που φτάνει στο σπίτι του, στο εισόδημά του, στον εαυτό του.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τώρα, όμως, πλέον το χαρακτηριστικότερο παράδειγμα παραβίασης του Συντάγματος, προσβολής της αρχής της διάκρισης των εξουσιών, της ανεξαρτησίας της δικαιοσύνης, αλλά και της υποχρέωσης που έχει η Κυβέρνηση να προασπίζεται…
     ΠΡΟΕΔΡΕΥΩΝ (Γεώργιος Σούρλας): Σας παρακαλώ ολοκληρώστε, κύριε Βενιζέλο. 
     ΕΥΑΓΓΕΛΟΣ ΒΕΝΙΖΕΛΟΣ: Ολοκληρώνω, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Θα κάνετε χρήση της δευτερολογίας σας…
     ΕΥΑΓΓΕΛΟΣ ΒΕΝΙΖΕΛΟΣ: …την εθνική αξιοπρέπεια, την εθνική ασφάλεια και την εθνική κυριαρχία, είναι το τεράστιο πρόβλημα που προέκυψε με τις οργανωμένες υποκλοπές τηλεφωνικών συνδιαλέξεων.
     Εάν η Κυβέρνηση ανακοίνωνε το πρόβλημα στις 11 Μαρτίου του 2005, θα μπορούσε να εμφανιστεί ως θύμα, ως παρατηρητής των εξελίξεων και να πει αυτά που επιχείρησε να πει χθες στη φιέστα των τριών Υπουργών. Ένα χρόνο μετά, όμως, το Φεβρουάριο του 2006, η Κυβέρνηση δεν εμφανίζεται με ειλικρίνεια ως θύμα των περιστάσεων. Εμφανίζεται με την ευθύνη αυτού που συγκάλυψε ή αποπειράθηκε να συγκαλύψει επί έντεκα μήνες ένα τεράστιο πρόβλημα. Η Κυβέρνηση χρησιμοποίησε τη δικαιοσύνη ως άλλοθι και ως πρόσχημα. Την υπέταξε και την ταπείνωσε. 
     Δεν μπορούμε να δεχθούμε ότι η Κυβέρνηση σέβεται την ανεξαρτησία της δικαιοσύνης και τη μυστικότητα της ποινικής προδικασίας όταν ο ίδιος ο Υπουργός Δικαιοσύνης κάνει συνεχώς τούμπανο τις ποινικές προδικασίες. Επισκέπτεται τον Άρειο Πάγο και εξαγγέλλει δικονομικές ενέργειες των εισαγγελικών αρχών για άλλες υποθέσεις, όταν ο Κυβερνητικός Εκπρόσωπος απαντά και σχολιάζει ενέργειες κατηγορουμένων και μαρτύρων.
     Δεν θα βρουν άλλοθι με την ταπείνωση των εισαγγελικών αρχών, που τους εντάσσουν και αυτούς –τους εισαγγελείς της χώρας- σ’ ένα σχέδιο υποκρισίας και συγκάλυψης, προφανώς παρά τη θέλησή τους.
     Η Κυβέρνηση έχει την πρώτη και την κύρια ευθύνη να προστατεύει τα δικαιώματα των πολιτών, να προστατεύει το κράτος δικαίου, να διασφαλίζει το απόρρητο των επικοινωνιών, να προστατεύει τον εαυτό της. Όταν μια κυβέρνηση εμφανίζεται να μην μπορεί να δέσει τα κορδόνια της στο θέμα του κράτους δικαίου και του απορρήτου των τηλεφωνικών επικοινωνιών, πώς μπορεί να χειριστεί δυσκολότερα θέματα, πώς μπορεί να κάνει διαπραγμάτευση για την εξωτερική πολιτική, για το Κυπριακό, για τα ελληνοτουρκικά, για τις ελληνοαμερικανικές σχέσεις, για τους εξοπλισμούς; 
     Σε ποιο κλίμα έγινε το ταξίδι του κυρίου Πρωθυπουργού στην Ουάσιγκτον ή σε άλλες πρωτεύουσες; Τι ήθελαν να πουν χθες με τους σαφείς υπαινιγμούς τους οι τρεις Υπουργοί; Στέλνουν μήνυμα; Τι είδους μήνυμα; Πώς αντιλαμβάνονται με σοβαρότητα και ευθύνη τις διεθνείς σχέσεις και το διεθνή συσχετισμό δυνάμεων; Προστατεύουν ή θέτουν υπό διακινδύνευση τα εθνικά μας συμφέροντα; Και τι μας είπαν χθες; Μας είπαν κάτι που το έμαθαν πότε; Προχθές; Από τον εισαγγελέα; Πώς; Παρανόμως; Κατά παράβαση της διάκρισης των εξουσιών και της μυστικότητας της ποινικής προδικασίας; Έχουν πρόσβαση στην ποινική δικογραφία; Άρα, μας είπαν αυτά που ήξεραν από το Μάρτιο του 2005 και έπρεπε να τα ανακοινώσουν αμέσως στη Βουλή, στην Επιτροπή Θεσμών και Διαφάνειας, στην αρχή διασφάλισης του απορρήτου των επικοινωνιών. Όφειλαν να φέρουν νόμο, να αυξήσουν τις θεσμικές εγγυήσεις, να στελεχώσουν την αρχή προστασίας του απορρήτου, να στείλουν κλιμάκια επιστημόνων για να ελεγχθούν και να ελέγχονται καθημερινά οι εταιρείες σταθερής και κινητής τηλεφωνίας. Τι είναι ο διευθυντής του πολιτικού γραφείου του Πρωθυπουργού; Προανακριτικός υπάλληλος; Θεσμός του κράτους; 
     Όλα αυτά είναι μία μεγάλη οπερέτα, που εκπέμπει το μήνυμα της ανευθυνότητας, της ανασφάλειας και της παραβίασης των εγγυήσεων του κράτους δικαίου.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
     Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     Κυρίες και κύριοι συνάδελφοι, με ρώτησε προηγουμένως ο Προεδρεύων για ποιο λόγο είπα «αφήστε τον ομιλητή, πρώτο επερωτώντα, να πει αυτά που θέλει». Το είπα πρώτα-πρώτα γιατί πιστεύω στην ελευθερία του λόγου μέσα στη Βουλή και στην ανάδειξη της επικαιρότητας. Και, δεύτερον, γιατί ήταν η τρανότερη απόδειξη ότι σήμερα το ΠΑ.ΣΟ.Κ. ήρθε εδώ να αναπτύξει μία επερώτηση που δεν έκανε ποτέ. Είναι η πρώτη φορά, ιδίως στα χρόνια που ήμουν εδώ Κοινοβουλευτικός Εκπρόσωπος στην Αντιπολίτευση, που βλέπω μια Αντιπολίτευση να κάνει επερώτηση την οποία δεν ανέπτυξε ποτέ. Κανονικά δεν θα χρειαζόταν να απαντήσω στην επερώτηση. Γιατί, τι να απαντήσει κανείς σε μια επερώτηση που δεν αναπτύχθηκε; 
     Σήμερα η Αξιωματική Αντιπολίτευση ως προς την επερώτηση –για να απαντήσω στους χαρακτηρισμούς και του κ. Βενιζέλου- έδωσε την εικόνα θιάσου που παίζει οπερέτα, αλλά έχει μπερδέψει το ρεπερτόριο. Άλλο ήθελε να παίξει και άλλο ήρθε να παίξει εδώ. Ο λόγος είναι απλός: Πρώτα-πρώτα η επερώτηση δεν αντέχει σε καμία κριτική. Και αυτό θα σας το αποδείξω στη συνέχεια. Εκθέτει το ΠΑ.ΣΟ.Κ., γιατί αν κάποιος υπήρξε αρχιτέκτονας της παραβίασης του Συντάγματος και του Κοινοτικού Δικαίου, αυτό ήταν το ΠΑ.ΣΟ.Κ.  όλα τα χρόνια που ήταν στην Κυβέρνηση. Και τα στοιχεία είναι εδώ και θα τα δείτε ένα προς ένα και αναλελυμένα. Όχι πρόχειρα ούτε με ανακρίβειες, όπως ακριβώς μας τα έφερε εδώ το ΠΑ.ΣΟ.Κ.. 
     Για να μην αφήσω όμως αναπάντητα τα όσα ελέχθησαν προηγουμένως, προφανώς από αμηχανία ή για να κερδίσουν κάποιοι λίγα λεπτά δημοσιότητας -αυτά τα θέματα «παίζουν» αυτήν τη στιγμή- θα ήθελα να τονίσω το εξής: Και σ’ αυτήν την περίπτωση -στο θέμα των υποκλοπών- η Κυβέρνηση συμπεριφέρθηκε σύμφωνα με το Σύνταγμα και τους νόμους, χωρίς να παίξει το παιχνίδι της επικοινωνίας που συνήθιζαν να παίζουν οι κυβερνήσεις του ΠΑ.ΣΟ.Κ.. Πράγματι υπήρξε ένα σοβαρότατο θέμα, μια σοβαρότατη την εποχή εκείνη αναφορά σχετικά με το ότι υπήρξαν υποκλοπές. Ποια ήταν η στάση της Κυβέρνησης; Να παραπεμφθεί την ίδια στιγμή προς έρευνα το θέμα στη δικαιοσύνη. Και όταν το πλήρωμα του χρόνου ήρθε και η δικαιοσύνη ήταν έτοιμη, τότε από κει και πέρα συνεχίζει το έργο της, γιατί εκείνη θα αποφασίσει περαιτέρω ποια θα είναι η συνέχεια. Και ξέρουμε ότι η δικαιοσύνη αποφάνθηκε ότι υπάρχει βάση σε όλα αυτά, τα οποία καταγγέλθηκαν τότε. Επομένως πρέπει να γίνει κύρια ανάκριση και, ενδεχομένως, συμπληρωματική εξέταση για όλα αυτά τα πράγματα.
     Από εκεί και πέρα η Κυβέρνηση, όταν πλέον η δικαιοσύνη της λέει ότι υπάρχει ζήτημα, ενημερώνει την Επιτροπή Θεσμών και Διαφάνειας. Στη συνέχεια, επίσης, θα υπάρξει και οποιαδήποτε άλλη εξέλιξη επιβάλλει η ομαλή λειτουργία του πολιτικού μας συστήματος. Όχι μόνο δεν απεκρύβη τίποτε, αλλά ίσα-ίσα το θέμα πήγε εκεί που έπρεπε, χωρίς να παρεμποδισθεί η δικαιοσύνη να πράξει το έργο της. Και χωρίς βεβαίως –το τονίζω- να εκμεταλλεύεται η Κυβέρνηση το ζήτημα αυτό χάριν δημοσιότητας, όπως χθες λεγόταν μέσα στη Βουλή από ορισμένους αγορητές της Αξιωματικής Αντιπολίτευσης.
     Στο ΠΑ.ΣΟ.Κ. είναι γνωστό ότι δεν έχουν συνηθίσει να λειτουργούν θεσμικά. Εάν χρειασθεί στη δευτερολογία μου, θα μιλήσω με συγκεκριμένα παραδείγματα, για να πω πώς συμπεριφέρονταν την εποχή εκείνη για κρίσιμα θέματα, που αφορούσαν την ασφάλεια της χώρας, πώς λειτουργούσε η Ε.Υ.Π. την εποχή εκείνη, πόσο εξετέθη η χώρα. Τώρα δεν εκτίθεται. Ούτε θα αφήσουμε ποτέ να εκτεθεί. Τι ξέφραγο αμπέλι ήταν επί ΠΑ.ΣΟ.Κ. ο τόπος το ξέρουν όλοι. Μαθήματα από εκείνους -αν χρειασθεί θα τα πούμε στις δευτερολογίες, αλλά νομίζω ότι δεν βολεύει- που ιδιαίτερα στα θέματα αυτά, οδήγησαν τη χώρα στο να ρεζιλευθεί διεθνώς, δεν δεχόμαστε. Ούτε συγκρίσεις χωρούν.
     Και τους προκαλώ. Ποια θεσμική παρενέργεια υπήρξε από τη στάση της Κυβέρνησης; Τι ήταν εσφαλμένο από εκείνα που έκανε η Κυβέρνηση; Τι έπρεπε να κάνει; Να παρεμποδίσει τη δικαιοσύνη; Να βγάλει συμπεράσματα από πριν; Πήρε τα μέτρα της και θα πάρει τα μέτρα της, όπως πρέπει. Κάποιοι σπεύδουν αυτή τη στιγμή απλώς να εκμεταλλευθούν τη συγκυρία. Και τους λέω, να μην πηγαίνουν σε συγκρίσεις, γιατί δεν τους βολεύουν. Όταν τις κάνουν, δεν ωφελείται ο τόπος. Μας λένε γιατί πάμε πίσω. Εάν χρειασθεί, θα το κάνουμε στις δευτερολογίες.
     Επίσης, θα ήθελα να τονίσω και κάποιο άλλο πράγμα, σε ό,τι αφορά το νόμο και την τάξη γενικότερα. Ξέρετε πάρα πολύ καλά –το είπα και χθες, το επαναλαμβάνω και τώρα- ότι αυτό το ανοσιούργημα το οποίο καταδίκασε όλος ο πολιτικός κόσμος εναντίον του κ. Χρήστου Πολυζωγόπουλου, είναι κάτι το οποίο πρέπει να μας προβληματίσει γενικότερα, για το πώς κάποιοι δεν θα εκμεταλλεύονται τη δημοκρατία, για να την υπονομεύουν οι ίδιοι. 
     Αλλά αυτό το φαινόμενο μπορεί να μην είχε εμφανιστεί μεν από πλευράς συνεπειών –ευτυχώς που δεν είχαμε στο παρελθόν φαινόμενα σαν και αυτό που συνέβη στον κ. Χρήστο Πολυζωγόπουλο- αλλά μην μου πείτε, κύριοι συνάδελφοι της Αξιωματικής Αντιπολίτευσης ότι δεν ξέρατε πως επί των ημερών σας και οι γνωστοί-άγνωστοι δρούσαν ανενόχλητοι και οι γνωστοί-άγνωστοι είχαν κάνει πράγματα, τα οποία προβλημάτισαν τον ελληνικό λαό.
     Το ζήτημα είναι να αντιμετωπισθούν τα φαινόμενα αυτά, αλλά με τρόπο που δεν θίγει ούτε τις ατομικές ελευθερίες ούτε την εφαρμογή του Συντάγματος. Η δημοκρατία είναι ισχυρή. Νομίζω ότι είναι πανίσχυρη στον τόπο μας. Και μπορεί να αποδείξει ότι όλους αυτούς που σφετερίζονται τα δικαιώματα για ίδιον λογαριασμόν, είναι σε θέση να τους απομονώσει. Αλλά και τα δικαιώματα γενικότερα τα θωρακίζει. Γιατί είναι ψευδοδίλημμα αυτό που κάποιοι θέλησαν να πουν κάποτε, ότι όταν παίρνεις μέτρα, εφαρμόζεις κανόνες προς την κατεύθυνση της περιστολής τέτοιων φαινομένων, τότε κατ’ ανάγκη θα πρέπει να περιστείλεις τις ατομικές ελευθερίες. 
     Τέτοια ψευδοδιλήμματα η σύγχρονη ισχυρή Δημοκρατία δεν τα έχει και δεν μπορεί να τα έχει. Η Δημοκρατία μπορεί να εξασφαλίζει όλες τις ατομικές ελευθερίες, αλλά ταυτόχρονα να παίρνει τα μέτρα που πρέπει να πάρει εναντίον εκείνων, οι οποίοι εν ονόματι των ελευθεριών, υπονομεύουν τα ίδια τα θεμέλιά τους και προσβάλλουν θεσμούς. Αυτά σε ό,τι αφορά το σκέλος της επικαιρότητας, το οποίο αφορούσε αποκλειστικά η επερώτηση του ΠΑ.ΣΟ.Κ.
     Αλλά εγώ θα απαντήσω στην επερώτηση. Γιατί έτσι πρέπει να κάνω. Επιχειρήματα, όμως, προς την κατεύθυνση της ανάπτυξης της επερώτησης δεν υπήρξαν. Ήρθαν, λοιπόν, οι συνάδελφοι του ΠΑ.ΣΟ.Κ. να μας πουν ότι έγιναν τριάντα παραβιάσεις του Συντάγματος και του Κοινοτικού Δικαίου μέσα σε δεκαεννέα μήνες. Ψευδέστατο!
     Κυρίες και κύριοι συνάδελφοι, εάν διαβάσετε την επερώτηση, θα παρατηρήσετε ότι δεν υπάρχει κανενός είδους αλήθεια ως προς τον αριθμό τον οποίο μας δίνει η επερώτηση.
     Για να μην ταλαιπωρώ τους συναδέλφους, αφού φυσικά ο χρόνος δεν μου αρκεί για να τα αναπτύξω όλα, καταθέτω στα Πρακτικά -και δίδεται στη δημοσιότητα βεβαίως- ένα εκτενέστατο κείμενο, όπου αποδεικνύεται σημείο προς σημείο ότι δεν πρόκειται για τριάντα παραβιάσεις του Συντάγματος και του Κοινοτικού Δικαίου από πλευράς Κυβέρνησης Καραμανλή, αλλά για τριάντα προκλητικές ανακρίβειες του ΠΑ.ΣΟ.Κ. για δήθεν παραβιάσεις του Συντάγματος και του Κοινοτικού Δικαίου. Ορισμένα από τα λάθη θα τα επισημάνω και εδώ. Λάθη δηλαδή εσκεμμένα. Εδώ μιλάμε για τέτοιου είδους αποστάσεις μεταξύ πραγματικότητας και ισχυρισμών που νομίζω ότι εκείνος που έγραφε το κείμενο θα έπρεπε να είναι πιο προσεκτικός. 
     (Στο σημείο αυτό ο Υπουργός κ. Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Ανεξάρτητα από την ανάλυση των επιμέρους αντικρούσεων, θα ήθελα να  ξεκινήσω από κάτι. Κατηγορεί το ΠΑ.ΣΟ.Κ. την Κυβέρνηση Καραμανλή ότι παραβίασε το Κοινοτικό Δίκαιο. Δεν μας ξεχωρίζει, κατά τη γνώμη του, πόσες από τις τριάντα ήταν παραβιάσεις του Κοινοτικού Δικαίου, πόσες ήταν παραβιάσεις του Συντάγματος. Πλίνθοι, λίθοι κέραμοι ατάκτως ερριμένα σε αυτήν την επερώτηση. Τη δήθεν επερώτηση το ξανατονίζω. Πλήθος ανακριβειών. 
     Από εκεί και πέρα το ΠΑ.ΣΟ.Κ. θέλει να μας δώσει, και διδάγματα για την κοινοτική μας συμπεριφορά. Το ακούγαμε και χθες. «Γιατί δεν μας ρωτάγατε», λέει, «για το πώς συμπεριφέρονται έναντι της Ευρωπαϊκής Ένωσης!». Ξέχασε να μας πει την αλήθεια. 
     Η αλήθεια είναι ούτε λίγο ούτε πολύ ότι το ΠΑ.ΣΟ.Κ. ως κυβέρνηση -και πήραμε μόνο τον τελευταίο καιρό 2000-2003, άντε και τους τρεις μήνες του 2004- είχε συνολικά –και το καταθέτω στα Πρακτικά, το έχω ξανακαταθέσει, αλλά για να μην μένει καμιά αμφιβολία- ογδόντα οκτώ παραβιάσεις του Κοινοτικού Δικαίου. Παραβιάσεις όχι θεωρητικές, παραβιάσεις με συνέπειες συγκεκριμένες που έχουν δρομολογηθεί εναντίον της Χώρας. 
     Ακούστε, λοιπόν. Έρχονται οι «αρχιτέκτονες» ογδόντα οκτώ παραβιάσεων του Κοινοτικού Δικαίου σε τρία χρόνια να κατηγορήσουν την Κυβέρνηση Καραμανλή για παραβιάσεις του Κοινοτικού Δικαίου, τις οποίες μόνο στη φαντασία τους μπορούν να θεμελιώσουν. Καταθέτω για τα Πρακτικά αυτές τις περιπτώσεις. 
     (Στο σημείο αυτό ο Υπουργός κ. Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ας δούμε ορισμένες περιπτώσεις από αυτές, τις οποίες το ΠΑ.ΣΟ.Κ. δεν θέλει να θυμάται. 
     Μπορεί να μας πει το ΠΑ.ΣΟ.Κ., μιας και μιλάει για το θέμα του Κοινοτικού Δικαίου, τι συνέβαινε παραδείγματος χάριν με τον Κουρουπητό; Ποίοι είναι υπεύθυνοι για το γεγονός ότι έχουμε διασυρθεί από πλευράς περιβάλλοντος στην Ευρωπαϊκή Ένωση για τα θέματα του Κουρουπητού και άλλα; Και μήπως μπορεί να μας πει το ΠΑ.ΣΟ.Κ., το οποίο πολλές φορές εδώ έχει μιλήσει για θέματα συμβασιούχων και άλλα, αν αυτήν τη στιγμή είμαστε υπόλογοι στο Δικαστήριο των Ευρωπαϊκών Κοινοτήτων; Για τίνων τα έργα και τις ημέρες είμαστε υπόλογοι; 
     Ναι ή όχι το 2003 οι κύριοι Ρέππας, Σκανδαλίδης και Χριστοδουλάκης,  υπέγραψαν το διάταγμα 81/2003 το οποίο παραβίαζε προκλητικά την κοινοτική οδηγία του 1999 για τους συμβασιούχους; Δεν έκαναν κανέναν αορίστου χρόνου. Προσέφυγαν οι συγκεκριμένοι εργαζόμενοι στο Πρωτοδικείο Θεσσαλονίκης και το Πρωτοδικείο Θεσσαλονίκης έκανε προδικαστικό ερώτημα. Και η εισήγηση της αρμόδιας εισηγήτριας στο Δικαστήριο των Ευρωπαϊκών Κοινοτήτων είναι δεδομένη και ας περιμένουμε την απόφαση. Η ουσία είναι πάντως ότι παραπεμφθήκαμε γι’ αυτό. 
     Για το θέμα των συμβασιούχων, που έρχονται και λένε αυτά που λένε εδώ, αν είμαστε υπόλογοι απέναντι στην Ευρωπαϊκή Ένωση αυτή τη στιγμή και στο Δικαστήριο των Ευρωπαϊκών Κοινοτήτων είμαστε από τη νομοθεσία του ΠΑ.ΣΟ.Κ. και συγκεκριμένα από το διάταγμα Ρέππα- Σκανδαλίδη-Χριστοδουλάκη. 
     Βεβαίως θα πρέπει να μας εξηγήσουν όλοι εκείνοι οι φωστήρες του Κοινοτικού Δικαίου, όλοι εκείνοι που κατηγορούν την Κυβέρνηση αυτήν τη στιγμή, γιατί άραγε, αφού ήξεραν τόσο καλά να προφυλάσσουν τη Χώρα και το κύρος της Χώρας, την έχουν διασύρει μόνο μεταξύ 2000-2003 ογδόντα οκτώ φορές; 
     Αυτή είναι η αλήθεια. Και αυτή η αλήθεια σε καμιά περίπτωση δεν μπορεί να παρακαμφθεί ό,τι και αν κάνουν από την πλευρά του ΠΑ.ΣΟ.Κ. και  από την πλευρά εκείνων που ξέρουμε πολύ καλά και για ποιους λόγους έρχονται να προβάλλουν κάθε ανακρίβεια την οποία το ΠΑ.ΣΟ.Κ. ισχυρίζεται και συγκαλύπτουν τώρα την αλήθεια. 
     Να έρθω και στο περίφημο θέμα του «Βασικού Μετόχου», για το οποίο έγινε και η συζήτηση εδώ. 
     Κύριοι συνάδελφοι, εσείς που είστε οι φωστήρες του Κοινοτικού Δικαίου, ακόμα και αν υποθέσουμε ότι έχετε δίκιο στο θέμα του «Βασικού Μετόχου» –που δεν έχετε δίκιο και το αποδείξαμε, γιατί εμείς τη δουλειά μας την κάναμε και θα σας το πω πάλι- μπορείτε να μου πείτε το εξής; 
     Για το ν. 3021, το νόμο που εσείς ψηφίσατε, η Ευρωπαϊκή Ένωση δύο φορές όσο είστε Κυβέρνηση τον τελευταίο χρόνο σας είπε ότι ήταν αντίθετος με το Kοινοτικό Δίκαιο. Αν κατηγορείτε εμάς ότι ψηφίσαμε ένα νόμο αντίθετο με το Kοινοτικό Δίκαιο, εσείς γιατί δεν λέτε το αυτονόητο; Ότι ψηφίσατε τον ν. 3021 για τον οποίο δύο φορές η Ευρωπαϊκή Ένωση -διότι από εκεί ξεκίνησε το θέμα- σας είπε ότι είχατε πρόβλημα; 
     Σας το έλεγα και χθες, το επαναλαμβάνω και τώρα, μιας και μιλάμε για υπεράσπιση και εφαρμογή του ελληνικού Δικαίου και της ελληνικής έννομης τάξης και του Συντάγματος αλλά και του Κοινοτικού Δικαίου επίσης: Εμείς τουλάχιστον, κύριοι συνάδελφοι, ξέρετε πάρα πολύ καλά ότι πήγαμε στην Ευρωπαϊκή Ένωση, υπερασπισθήκαμε το Σύνταγμα, βγάλαμε έξω από την αμφισβήτηση της Ευρωπαϊκής Ένωσης το Σύνταγμα που αμφισβητήθηκε επί των ημερών σας και δεν κάνατε τίποτα. Και βρήκαμε τον κοινό τόπο ώστε να έχουμε σήμερα μια νομοθεσία, η οποία το μεν Σύνταγμα το προφυλάσσει, το δε εσωτερικό μας δίκαιο είναι συμβατό με το Κοινοτικό Δίκαιο. 
     Εσείς τι κάνατε; Δύο φορές σας ήρθε η απανταχούσα της Ευρωπαϊκής Ένωσης και ούτε καν τολμήσατε να πάτε να υπερασπιστείτε το Σύνταγμα να υπερασπιστείτε το νόμο που εσείς ψηφίσατε. Μ’ αυτόν τον τρόπο κατηγορείτε την Κυβέρνηση Καραμανλή και τους Υπουργούς της για παραβιάσεις του Κοινοτικού Δικαίου εσείς που δεν κάνατε απολύτως τίποτα; Διότι από τη μια πλευρά παραβιάζατε το Κοινοτικό Δίκαιο, και από την άλλη, δεν κάνατε και τίποτα για να υπερασπισθείτε τουλάχιστον αυτό που εσείς θεωρούσατε ότι είναι συμβατό με το Κοινοτικό Δίκαιο. 
     Τι έρχεστε και μας λέτε με το θέμα του «Βασικού Μετόχου»; Γιατί και αυτό το άκουσα πάλι. «Φιάσκο» –λέει- ο «Βασικός Μέτοχος». Σας τα έλεγα και χθες. Από πότε μια χώρα που υπερασπίζεται τη διαφάνεια στην Ευρωπαϊκή Ένωση και επειδή συμβιβάζεται ως ένα σημείο, γιατί έχει αντίρρηση η Ευρωπαϊκή Ένωση, διαπράττει ένα «φιάσκο»; Κάθε φορά δηλαδή που η χώρα έρχεται και διαπραγματεύεται με την Ευρωπαϊκή Ένωση σημεία της νομοθεσίας μας, διαπράττει «φιάσκο»; Γιατί δεν το είπατε σε άλλες περιπτώσεις και το λέτε μόνο για το θέμα του «Βασικού Μετόχου»;
     Ξέρετε γιατί το λέτε για το θέμα του «Βασικού Μετόχου»; Φιάσκο δεν είναι και το ξέρει ο Ελληνικός λαός. Είναι τιμή για την Κυβέρνηση Καραμανλή, γιατί αγωνίσθηκε και αγωνίζεται για τα θέματα της διαφάνειας στην Ευρωπαϊκή Ένωση. «Φιάσκο» καταφέρνετε να το λέτε προς τα έξω επικοινωνιακά, γιατί σας βοηθάνε εκείνοι που έχουν κάθε λόγο να παρουσιάζουν «φιάσκο» την προσπάθεια μιας Κυβέρνησης που αφορά τη διαφάνεια. Για εμάς είναι τιμή. Αν κάποιοι θεωρούν ότι είναι υποβάθμιση να αγωνίζονται στην Ευρωπαϊκή Ένωση για τη διαφάνεια, ας το πουν και ας μας πουν γιατί το λένε. 
     Έτσι λοιπόν σε ό,τι αφορά το θέμα του Κοινοτικού Δικαίου, η απάντηση είναι απλή. Οι περιπτώσεις που έχουμε παραβιάσεις του Κοινοτικού Δικαίου από πλευράς Κυβέρνησης Καραμανλή είναι ανύπαρκτες και, εν πάση περιπτώσει, διαπραγματευόμαστε με την Ευρωπαϊκή Ένωση και υπερασπιζόμαστε τα συμφέροντα της Χώρας. Ογδόντα οκτώ φορές σε τρία χρόνια διασύρατε τη Χώρα, χωρίς να έχετε το θάρρος ούτε μια φορά να πάτε και να την υπερασπιστείτε εκεί. 
     Να έρθω τώρα σε ορισμένα επιμέρους ζητήματα, τα οποία αφορούν τα θέματα του Συντάγματος. Ακούστε τι γράφει η επερώτησή σας, για να αντιληφθείτε, γιατί ούτε καν φιλοτιμηθήκατε να διαβάσετε δύο-τρία πράγματα απ’ αυτά που έλεγαν οι Εκθέσεις της Επιστημονικής Υπηρεσίας της Βουλής. Και το λέω για εκείνους τους συναδέλφους οι οποίοι προφανώς υπέγραψαν την επερώτηση χωρίς να έχουν επίγνωση του κειμένου στο σύνολό του.
     Ακούστε, λοιπόν. Μεταξύ άλλων σταχυολογώ, γιατί βεβαίως δεν πρόκειται για παραβιάσεις του Συντάγματος. Παίρνω το ν. 3320 και γιατί εκεί εντοπίζονται οι περισσότερες ανακρίβειες του ΠΑ.ΣΟ.Κ. και γιατί βεβαίως ήταν ένας νόμος, τον οποίο χειρίσθηκα και επομένως μπορώ να ξέρω περί τίνος πρόκειται περισσότερο. Λέει η επερώτηση ότι μας είπε, δήθεν, η Επιστημονική Υπηρεσία της Βουλής -άρα υπάρχει παραβίαση του Συντάγματος από την πλευρά της Κυβέρνησης Καραμανλή- πως η συγκεκριμένη διάταξη, η οποία αφορά το θέμα της επιτροπής που κάνει τη συνέντευξη, ήταν αντισυνταγματική. 
     Ακούστε την ανακρίβεια και ακούστε πραγματικά σε ποιο σημείο η διαστροφή της πραγματικότητας είναι προκλητική. Έγραφε η Επιστημονική Διεύθυνση την εποχή εκείνη για ένα συγκεκριμένο σημείο που αφορά την επιτροπή της συνέντευξης το εξής: «Προβληματισμός θα μπορούσε ενδεχομένως να δημιουργηθεί από την πρόβλεψη στο ίδιο άρθρο εκεί που λέει ότι, σε περίπτωση που η επιτροπή συνέντευξης κρίνει συγκεκριμένο υποψήφιο ακατάλληλο για τα καθήκοντα της συγκεκριμένης θέσης, εισηγείται αιτιολογημένως στην Κεντρική Επιτροπή τον αποκλεισμό του από την περαιτέρω διαδικασία, η οποία αποφαίνεται οριστικώς».
     Λέει η Επιστημονική Διεύθυνση –έχει σημασία- «προβληματισμός θα μπορούσε ενδεχομένως» κ.λπ. και το ΠΑ.ΣΟ.Κ. έβγαλε το συμπέρασμα ότι θεωρεί ότι εδώ υπάρχει αντισυνταγματικότητα! Μόνο που δεν είδατε το κυριότερο. Όταν η Επιστημονική Υπηρεσία της Βουλής έκανε αυτήν την παρατήρηση η διάταξη αυτή είχε φύγει από το κείμενο. Ακριβώς και μόνο επειδή η Επιστημονική Υπηρεσία έκανε αυτού του είδους την παρατήρηση, αυτόν τον υπαινιγμό, η διάταξη αφαιρέθηκε. Πού είναι η παραβίαση του Συντάγματος από την Κυβέρνηση Καραμανλή; Το ότι έφερε τη διάταξη; Η Επιστημονική Υπηρεσία είπε τη γνώμη της, έφυγε η διάταξη πριν καν κατατεθεί το κείμενο της Επιστημονικής Υπηρεσίας, και αυτό το λέτε παραβίαση; Σκεφθείτε τη διαστροφή της πραγματικότητας από την πλευρά των συναδέλφων του ΠΑ.ΣΟ.Κ. όταν έρχονται και λένε ότι η Κυβέρνηση Καραμανλή παραβιάζει το Σύνταγμα, την ίδια στιγμή που έχει βγει η σχετική διάταξη την οποία υπαινίσσεται η Επιστημονική Υπηρεσία της Βουλής, πριν καν κατατεθεί η έκθεσή της. Και αυτό το παίρνουν σαν παράδειγμα ότι εδώ υπάρχει παραβίαση του Συντάγματος!
     ΚΩΝΣΤΑΝΤΙΝΟΣ ΡΟΒΛΙΑΣ: Λέτε ανακρίβειες. Μου επιτρέπετε; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν σας επιτρέπω. Εσείς λέγατε ανακρίβειες τόση ώρα και σας ανεχόμουν.
     Το δεύτερο που θέλω να τονίσω είναι το εξής: Λέει το ΠΑ.ΣΟ.Κ. στο άρθρο 17 του ν. 3320 υπάρχει παραβίαση του Συντάγματος διότι είναι αντισυνταγματική, κατά τη γνώμη της Επιστημονικής Υπηρεσίας της Βουλής η ρύθμιση που ορίζει ότι μπορεί ο εισηγητής να είναι και μέλος του υπηρεσιακού συμβουλίου. Ουδεμία αναφορά υπάρχει στην έκθεση της Επιστημονικής Υπηρεσίας της Βουλής, γι’ αυτό το θέμα, σε επίπεδο συνταγματικότητας. Ψάξτε και βρέστε το. Και αυτό το απαριθμεί το ΠΑ.ΣΟ.Κ. σαν θέμα το οποίο αφορά τη συνταγματικότητα. Αυτό προβλεπόταν από τη νομοθεσία γενικότερα για τα μέλη των πειθαρχικών συμβουλίων. Εμείς το βάλαμε ότι μπορούσε να συμβαίνει γενικά και εξηγούσαμε γιατί το βάλαμε εκείνη την εποχή. Αυτό λέει το ΠΑ.ΣΟ.Κ. ότι είναι αντισυνταγματικό και ότι το επισημαίνει η Επιστημονική Υπηρεσία της Βουλής! Η Επιστημονική Υπηρεσία της Βουλής δε λέει πουθενά τίποτα. 
     Ξέρετε τι συνέβη με αυτήν την επερώτηση κύριοι συνάδελφοι του ΠΑ.ΣΟ.Κ.; Συνέβη κάτι πολύ απλό. Διάφορες απόψεις που είχαν συνάδελφοι από το χώρο της Αξιωματικής Αντιπολίτευσης κατεγράφησαν.Και είπαν ότι επειδή θεωρούν πως υπάρχουν κάποια θέματα αντισυνταγματικότητας, άλλες τόσες αντισυνταγματικότητες υπάρχουν! Έτσι είναι αν έτσι νομίζετε. Λογική Πιραντέλο για να γίνει αντιπολίτευση για την Αντιπολίτευση. Πουθενά δεν υπάρχουν τριάντα παραβάσεις του Συντάγματος και του Κοινοτικού Δικαίου. Υπάρχουν τριάντα προκλητικές ανακρίβειες του ΠΑ.ΣΟ.Κ. Αν υπάρχουν παραβιάσεις του Συντάγματος είναι εκείνες που γνωρίζαμε την εποχή του ΠΑ.ΣΟ.Κ. και στις οποίες θα αναφερθώ τελειώνοντας την πρωτολογία μου. Και αν υπήρχαν παραβιάσεις του Κοινοτικού Δικαίου αυτές είναι οι ογδόντα οκτώ μέσα σε τρία χρόνια, τις οποίες δυστυχώς κληροδότησε η κυβέρνηση του ΠΑ.ΣΟ.Κ. στη σημερινή Κυβέρνηση και στον Τόπο από εκείνους οι οποίοι επαίρονταν ότι ήταν οι αρχιτέκτονες της πολιτικής η οποία συνάδει με το Σύνταγμα και με το Κοινοτικό Δίκαιο!
     Κύριοι συνάδελφοι του ΠΑ.ΣΟ.Κ., εσείς τουλάχιστον θα έπρεπε να σκέπτεσθε πολύ όταν μιλάτε για τις εκθέσεις της Επιστημονικής Υπηρεσίας της Βουλής και για τον τρόπο με τον οποίο τις αντιμετωπίζει η Κυβέρνηση. Εμείς σεβόμαστε και λαμβάνουμε σοβαρότατα υπ όψιν τις απόψεις της Επιστημονικής Υπηρεσίας της Βουλής. Να θυμηθούμε λίγο πώς εννοούσε η κυβέρνηση του ΠΑ.ΣΟ.Κ. το σεβασμό του Συντάγματος και το σεβασμό των απόψεων της Επιστημονικής Υπηρεσίας της Βουλής; Νόμος 2190/1994 περί Α.Σ.Ε.Π.. Αυτός ο νόμος έχει δύο όψεις. Την πρώτη της καθιέρωσης του Α.Σ.Ε.Π., όπως το καθιέρωσε τότε λειψό. Στη συνέχεια συμπληρώθηκε.
     Ξέχασαν όμως να μας πουν συνάδελφοι του ΠΑ.ΣΟ.Κ. ότι υπάρχει και η «σκοτεινή πλευρά του φεγγαριού» στο ν. 2190. Είναι τα άρθρα 25 και επόμενα, οι λεγόμενες «αποκαταστατικές» διατάξεις του ΠΑ.ΣΟ.Κ. εκείνης της εποχής. Τα άρθρα 25 και επόμενα ήταν διατάξεις που επέτρεπαν σε οποιονδήποτε θεωρούσε –όχι να έχει βγει δικαστική απόφαση και να έχει δικαιωθεί- ότι εθίγη κατά τη διάρκεια διακυβέρνησης της Νέας Δημοκρατίας 1990-1993, να επανέλθει να μεταταγεί και να γυρίσει όπου ήθελε.
     Και άλλη περίπτωση πιραντελικής αντίληψης στην πολιτική ζωή και ακόμα χειρότερα. Έτσι είναι, αν έτσι νομίζετε. 
     Έρχεται, λοιπόν, μετά τα άρθρα 25 επόμενα το ΠΑ.ΣΟ.Κ. και κάνει τη μεγαλύτερη κομματική εισβολή που έγινε ποτέ. Περιττό να σας πω, κύριοι συνάδελφοι -και σας το θέτω υπ’ όψιν σας- ποια θα ήταν η άποψη του ΠΑ.ΣΟ.Κ., αν εμείς είχαμε κάνει την απλή κίνηση να επαναφέρουμε σε ισχύ τα άρθρα 25 επόμενα του ν. 2190/1994. Δηλαδή αυτές τις διατάξεις που το ΠΑ.ΣΟ.Κ. εφάρμοσε και που θα επέτρεπαν στον οποιοδήποτε να επανέλθει, αν νόμιζε ότι είχε διωχθεί επί των κυβερνήσεων του ΠΑ.ΣΟ.Κ.. 
     Σκεφθείτε μόνο το εξής:  Αυτοί οι άνθρωποι που ψήφισαν αυτές τις διατάξεις, αυτοί που επέτρεψαν τη μεγαλύτερη κομματική εισβολή το 1994 υπό το περικάλυμμα του ΑΣΕΠ έρχονται –λέει- να κάνουν κριτική περί κομματισμού, περί «γαλάζιων» παιδιών! Εμείς που δεν φέραμε ούτε καν μία από τις διατάξεις των άρθρων 25 επόμενα του ν. 2190/1994. Θα μπορούσαμε. Όμως, δεν το κάναμε. Γιατί δεν έχουμε τέτοια αντίληψη.
     Αν, όμως, το ανέφερα, δεν είναι για να αναδείξω τι θα πει κομματισμός, κομματικός νεποτισμός, ρουσφέτι, τι θα πει πραγματικά δηλαδή εξευτελισμός των θεσμών. Το έφερα, για να σας πω τι έλεγε την εποχή εκείνη η Επιστημονική Υπηρεσία της Βουλής και διά χειρός τίνος; Αριστόβουλου Μάνεση, Γεωργίου Κουμάντου, Επαμεινώνδα Σπηλιωτόπουλου και άλλων. 
     Να, τι έλεγε για τις διατάξεις των άρθρων 25 επόμενα. 
     Είπε, λοιπόν, τότε η Επιστημονική Υπηρεσία λέγοντας ότι είναι κατάφωρα αντισυνταγματικές αυτές οι διατάξεις: «Το κριτήριο της δυσμενούς διακριτικής μεταχείρισης, λόγω πολιτικών πεποιθήσεων, αναγνωρίζεται από τη νομολογία του Συμβουλίου της Επικρατείας, ως λόγος αποκαταστάσεως του υπαλλήλου μόνο σε περιόδους μη ομαλής λειτουργίας του δημοκρατικού πολιτεύματος»! Αυτά τους έλεγε. 
     Αγνόησαν επιδεικτικά την Επιστημονική Υπηρεσία της Βουλής. Ψήφισαν και εφήρμοσαν αυτές τις διατάξεις, κάνοντας τη μεγαλύτερη κομματική εισβολή! Το θυμάται ο κόσμος στο χώρο του ευρύτερου δημόσιου τομέα. Και αυτοί που έκαναν αυτού του είδους τα θεσμικά ανοσιουργήματα, αυτοί που περιφρόνησαν την Επιστημονική Υπηρεσία της Βουλής με αυτόν τον τρόπο, έρχονται σήμερα να μας πουν για παραβιάσεις του Συντάγματος που είναι μόνο στη φαντασία τους. 
     Πώς να αντέξει μια τέτοια επερώτηση σε οποιαδήποτε κριτική; Καταθέτω στα Πρακτικά της Βουλής, για μιαν ακόμη φορά, και την έκθεση της Επιστημονικής Υπηρεσίας της Βουλής την εποχή εκείνη και, βεβαίως, όλες τις διατάξεις των 25 επόμενα του ν. 2190/1994, όπου λέει μία προς μία τι κομματικό ρουσφέτι προβλεπόταν την εποχή εκείνη, τι θα πει θεσμοθέτηση του κομματικού ρουσφέτι, τι θα πει χρωματισμός του κράτους, τι θα πει κομματική εισβολή. Όλες αυτές τις διατάξεις θα τις έχουμε στη διοικητική μας και θεσμική μας ιστορία ως μνημεία κομματικού νεποτισμού, που θα πρέπει να αποφεύγουμε στο μέλλον, έστω και να σκεφτόμαστε.
     Το λέω, όμως, για μια ακόμα φορά. Γιατί το παρελθόν διδάσκει. Όσοι συμπεριφέρθηκαν μ’ αυτόν τον τρόπο στο παρελθόν, παραβιάζοντας το Σύνταγμα και εκθέτοντας τη χώρα στην Ευρωπαϊκή Ένωση, θα έπρεπε να είναι πιο προσεκτικοί, όταν διά της φαντασίας τους κατηγορούν τη σημερινή Κυβέρνηση για δήθεν παραβιάσεις του Συντάγματος και του ευρωπαϊκού κοινοτικού δικαίου. 
     Σας ευχαριστώ πολύ.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον Υπουργό.
     Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα «30 Χρόνια από το Σύνταγμα  του 1975», καθώς και στους λοιπούς χώρους του Μεγάρου της Βουλής των Ελλήνων πενήντα πέντε μαθητές και μαθήτριες και τρεις συνοδοί καθηγητές από το 1ο Λύκειο Καλύμνου. Η Βουλή τους καλωσορίζει και τους εύχεται καλές σπουδές.
     (Χειροκροτήματα απ’ όλες τις πτέρυγες της Βουλής)
     Τους πληροφορούμε ότι παρακολουθούν κοινοβουλευτικό έλεγχο, όπου υπάρχουν οι Βουλευτές που ελέγχουν την Κυβέρνηση για πράξεις και παραλείψεις και οι επερωτώμενοι Υπουργοί.
     Το λόγο έχει ο Υφυπουργός Εξωτερικών κ. Βαληνάκης.
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρίες και κύριοι συνάδελφοι, μετά από αυτήν την εξαιρετικά αναλυτική και τεκμηριωμένη τοποθέτηση του κυρίου Υπουργού, που με το κύρος του και ως έγκριτου συνταγματολόγου έδωσε μία ολοκληρωμένη απάντηση στις αιτιάσεις που διατυπώνονται στην επερώτηση των συναδέλφων του ΠΑ.ΣΟ.Κ., επιτρέψτε μου να περιοριστώ μόνο σε μερικές ειδικές επισημάνσεις και μερικές μικρές προσθήκες από την ειδική οπτική γωνία των ευρωπαϊκών ζητημάτων.
     Είχα προετοιμαστεί να εκφράσω την έκπληξή μου για τους οξύτατους χαρακτηρισμούς που περιλαμβάνονται στην επερώτηση. Νομίζω πως οι ισχυρισμοί περί δήθεν έλλειψης σεβασμού της Κυβέρνησης προς τους θεσμούς και τη δημοκρατική τάξη και οι κατηγορίες περί δήθεν επικίνδυνων για το δημοκρατικό μας πολίτευμα τακτικών και περί πολιτικής εκτροπής, είναι πολύ σοβαρά πράγματα, κύριοι συνάδελφοι της Αξιωματικής Αντιπολίτευσης, και μας πηγαίνουν πολλά χρόνια πίσω.
     Μας απομακρύνουν από την ουσία της πολιτικής και υπονομεύουν το δημόσιο διάλογο. Στο τέλος - τέλος, είναι ακριβώς αυτός ο μηδενισμός και αυτή η ισοπέδωση των πάντων που συνιστούν σήμερα το μεγαλύτερο κίνδυνο για το δημοκρατικό μας πολίτευμα και όχι η πρακτική της Κυβέρνησης.
     Και αυτό πρέπει να μας προβληματίσει σοβαρά, κύριοι συνάδελφοι. Δεν είναι δυνατόν να αμφισβητούνται έτσι, ελαφρά τη καρδία, όχι μόνο τα κίνητρα και οι προθέσεις της Κυβέρνησης αλλά τα ίδια τα δημοκρατικά της αισθήματα. Κανείς μας, κυρίες και κύριοι συνάδελφοι, δεν είναι περισσότερο δημοκράτης από τον άλλον. Τέτοιοι χαρακτηρισμοί δεν νομίζω ότι έχουν θέση στην Αίθουσα αυτή.
     Εκπλήσσομαι από αυτού του τύπου την αντιπολιτευτική ρητορική και ως ασχολούμενος με τον τομέα της εξωτερικής και ευρωπαϊκής πολιτικής, όπου πράγματι έχουμε κατακτήσει –παρά τις όποιες επί μέρους διαφορές μας- μια ευρύτερη συναίνεση για τις στρατηγικές επιλογές. Μια συναίνεση, την οποία όλοι θα πρέπει να συνεχίζουμε να προσπαθούμε να διαφυλάττουμε, καθώς έχει αποδειχθεί ιδιαίτερα πολύτιμη, θα έλεγα, και χρήσιμη για την πορεία και την προώθηση των εθνικών μας θεμάτων.
     Όμως, η σημερινή σας εμφάνιση είναι ακόμη πιο απογοητευτική: βαρείς χαρακτηρισμοί, υποτιμητικά σχόλια, στα όρια των ύβρεων, θα έλεγα. Και επιβεβαιώνει το πολιτικό συμπέρασμα που είχα βγάλει διαβάζοντας την επερώτηση. Και αυτό είναι ότι αυτό που δεν κατάλαβε το ΠΑ.ΣΟ.Κ. πριν από τις εκλογές του 2004, δεν το καταλαβαίνει ούτε σήμερα, δύο χρόνια μετά.
     Και αυτό που δεν καταλαβαίνει είναι πως η Νέα Δημοκρατία κέρδισε τις τελευταίες εκλογές, γιατί εξέφρασε τις ανησυχίες και τις ελπίδες μιας νέας δυναμικής κοινωνικής πλειοψηφίας. Μιας πλειοψηφίας που διαμορφώθηκε πέρα και πάνω από τις διαχωριστικές γραμμές του παρελθόντος, πέρα και πάνω από υπερβολές και ιδεολογικές μονομέρειες. Μιας πλειοψηφίας ανθρώπων που επιθυμούν στη θέση των διχαστικών κηρυγμάτων του χθες να ενώσουμε χέρια, ιδέες και δυνάμεις, για να κερδίσουμε τα μεγάλα και τα σημαντικά.
     Είναι μια πλειοψηφία που ζητά μια υπεύθυνη Κυβέρνηση αλλά και μια υπεύθυνη Αντιπολίτευση, με εναλλακτικές προτάσεις και εποικοδομητική κριτική, απαλλαγμένη από υπερβολές, καταστροφολογίες, σκοπιμότητες, μισές αλήθειες, που απαξιώνουν την πολιτική και τους πολιτικούς στη συνείδηση των πολιτών.
     Αυτή την ευρύτατη κοινωνική πλειοψηφία εκφράζει αυθεντικά και σήμερα η Νέα Δημοκρατία και γι’ αυτό το ζητούμενο για μας δεν είναι να επιδοθούμε σε μια ακόμη άγονη αντιπαράθεση, από την οποία κανένα όφελος δεν θα προκύψει. Το ζητούμενο είναι να ανταποκριθούμε στην ουσία της πολιτικής και αυτό σημαίνει να ερμηνεύουμε σωστά και υπεύθυνα την πραγματικότητα, ώστε να την αλλάζουμε προς όφελος των πολιτών και της κοινωνίας, με στρατηγικό όραμα και υπεύθυνες δράσεις.
     Γι’ αυτό και δεν θα σας ακολουθήσω στην πόλωση και τους χαρακτηρισμούς, λέγοντας μόνο ότι η Κυβέρνηση υπεύθυνα χειρίστηκε το θέμα των υποκλοπών, σεβόμενη έμπρακτα το σύνολο των θεσμών και τους Έλληνες πολίτες. Και όχι μόνο δεν θα σας ακολουθήσω στην όξυνση, αλλά σε πείσμα του κλίματος που επιχειρείτε να δημιουργήσετε, θα ήθελα να κάνω μια θετική επισήμανση για το κείμενο της επερώτησης.
     Η θετική επισήμανση αφορά στο γεγονός ότι δεν επαναλαμβάνονται τα γνωστά και άστοχα περί δήθεν «ευρωπαϊκών περιπετειών», στις οποίες βάζει τη χώρα η Κυβέρνηση, που είχαν διατυπωθεί σε ανάλογη προηγούμενη επίκαιρη ερώτησή σας στο πρόσφατο παρελθόν.
     Χαίρομαι που το αποσύρατε, κύριοι συνάδελφοι. Είτε το κάνατε γιατί καταλάβατε το λάθος σας είτε γιατί πειστήκατε και εσείς πλέον γι’ αυτό που αντιλαμβάνεται και ο ελληνικός λαός ότι η Κυβέρνηση αυτή όχι μόνο δεν βάζει τη χώρα σε ευρωπαϊκές περιπέτειες, αλλά αντίθετα έχει αναβαθμίσει τη θέση της χώρας μας στην Ευρωπαϊκή Ένωση, ότι αυτή η Κυβέρνηση αντιμετωπίζει με σοβαρότητα την Ευρωπαϊκή Ένωση και η Ελλάδα είναι πλέον ένας αξιόπιστος εταίρος, την άποψη του οποίου λαμβάνουν σοβαρά υπ’ όψιν. Και ότι βάλαμε τέρμα στην καχυποψία με την οποία μας έβλεπαν οι εταίροι μας στην Ευρώπη μετά τα όσα απίθανα είχαν διαπιστώσει επί των ημερών σας. 
     Και δεν τα λέω εγώ αυτά. Είναι τα ίδια τα γεγονότα που μιλάνε, είναι η εξαιρετικά πετυχημένη επί ένα χρόνο διαπραγμάτευση για τον επόμενο κοινοτικό προϋπολογισμό 2007 - 2013 που οδήγησε σε ένα πολύ ικανοποιητικό αποτέλεσμα για τη χώρα μας. Είναι η αξιοποίηση από τη χώρα μας της διεύρυνσης της Ευρωπαϊκής Ένωσης στην περιοχή μας. Καταφέραμε να προσδώσουμε ευρωπαϊκή διάσταση στα θέματα ιδιαίτερου ελληνικού ενδιαφέροντος στις σχέσεις μας με τους γείτονές μας. Για πρώτη φορά οι υποψήφιες χώρες δεν θα κρίνονται από τα γνωστά κριτήρια της Κοπεγχάγης, που ζητούσαν μεταρρυθμίσεις μόνο στο εσωτερικό, αλλά τώρα πλέον και από κριτήρια και προαπαιτούμενα εξωτερικής συμπεριφοράς. 
     Όλα αυτά είναι μέρος της συνολικής προσπάθειας της Κυβέρνησης να αλλάξουμε τη γειτονιά μας, να αλλάξουμε τον τόπο προς το καλύτερο, να αλλάξουμε τις νοοτροπίες που μας κρατούσαν πίσω και να καλύψουμε τις δικές σας παραλείψεις και εκκρεμότητες που οδήγησαν τη χώρα σε απώλειες ευκαιριών και πόρων. 
     Προχωρούμε, λοιπόν, με απόλυτο σεβασμό στους θεσμούς, στο Σύνταγμα και το Ευρωπαϊκό Δίκαιο. Ενώ εσείς, δυστυχώς, παραμένετε προσκολλημένοι σε ένα στείρο καταγγελτικό λόγο περί δήθεν παραβιάσεων του Ευρωπαϊκού Κοινοτικού Δικαίου, ο οποίος μάλιστα αποδεικνύεται κενός αποδεικτικών στοιχείων. 
     Γίνεται αναφορά στην επερώτηση σε νομοσχέδια τα οποία εντέχνως ξεχνάτε ότι δεν είναι νομοσχέδια αλλά νόμοι του κράτους που ψηφίστηκαν από το ελληνικό Κοινοβούλιο και εξίσου έντεχνα προσπαθείτε σήμερα να οδηγήσετε τη συζήτηση σε άλλα θέματα. Εξίσου έντεχνα πάλι ξεχνάτε να κάνετε έστω και μία ρητή αναφορά σε συγκεκριμένη διάταξη που δήθεν παραβιάζει το Σύνταγμα ή την ευρωπαϊκή  νομοθεσία, καθώς, βέβαια, τα επιχειρήματα που αναπτύσσετε βρίσκονται σε προφανή ανακολουθία με το ίδιο το κείμενο των νόμων στους οποίους αναφέρονται. 
     Και εξηγούμαι: Εγκαλείτε την Κυβέρνηση για το νόμο «για την εφαρμογή της αρχής της ίσης μεταχείρισης», σημείο 3 της επερώτησης. Μα, το ίδιο το γράμμα των εν λόγω οδηγιών που υποτίθεται ότι παραβιάζονται, άρθρο 7, παράγραφος 2 της οδηγίας 2000/43 και άρθρο 9, παράγραφος 2 της οδηγίας 2000/78 μιλάει για «ενώσεις, οργανώσεις και άλλα νομικά πρόσωπα. Το ίδιο το γράμμα των εν λόγω οδηγιών οδηγεί, επομένως, στο συμπέρασμα ότι οι εν λόγω ενώσεις και οργανώσεις πρέπει να έχουν νομική προσωπικότητα. Ούτε καν η Ευρωπαϊκή Επιτροπή δεν εγείρει επιφυλάξεις για το συγκεκριμένο ζήτημα. Εκτός και αν πιστεύετε, κύριοι συνάδελφοι, ότι το ΠΑ.ΣΟ.Κ. είναι πιο ευαίσθητο σε θέματα Κοινοτικού Δικαίου απ’ ό,τι η ίδια η Ευρωπαϊκή Ένωση. 
     Αναφέρεστε εξάλλου στην επερώτηση στο ν. 3259/2004 «για τον επαναπατρισμό κεφαλαίων», σημείο 21 της επερώτησης, υποστηρίζοντας ότι παραβιάζει την οδηγία 91/308 σχετικά με την πρόληψη της χρησιμοποίησης του χρηματοπιστωτικού συστήματος για τη νομιμοποίηση εσόδων από παράνομες δραστηριότητες. Αλλά από το ίδιο το γράμμα του νόμου προκύπτει ότι πρόκειται για καθαρά φορολογική ρύθμιση με σκοπό την προσέλκυση κεφαλαίων στην Ελλάδα και ότι κατά τα λοιπά εφαρμόζονται οι μη φορολογικού χαρακτήρα διατάξεις. Προβλέπεται δε ρητά ότι εφαρμόζεται ο ν. 2331/1995 για την πρόληψη και καταστολή της νομιμοποίησης εσόδων από εγκληματικές δραστηριότητες, ο οποίος εκδόθηκε ακριβώς για την προσαρμογή της ελληνικής νομοθεσίας προς την οδηγία 91/308.
     «Άνθρακες ο θησαυρός» και σ’ αυτήν την περίπτωση. 
     Τέλος, αναφέρεσθε στο καθεστώς της Εθνικής Επιτροπής Τηλεπικοινωνιών και Ταχυδρομείων στο σημείο 26 της επερώτησης. Πρώτον, ο ν. 3371/05 για την Ε.Ε.Τ.Τ. ρητά προβλέπει ότι αποτελεί ανεξάρτητη διοικητική αρχή σε πλήρη αντίθεση των όσων ισχυρίζεστε.
     Εδώ θα πρέπει να σημειωθεί ότι η πρώτη καθιέρωση του θεσμού των ανεξάρτητων διοικητικών αρχών, που προσφέρουν πραγματική υπηρεσία και ασκούν κανονιστικές και διοικητικές αρμοδιότητες και εξουσίες, πραγματοποιήθηκε με το ν. 2075/92 επί κυβερνήσεως Νέας Δημοκρατίας και εισήχθη ειδικά για τον τομέα των τηλεπικοινωνιών. 
     Ο νόμος αυτός και ο θεσμός των ανεξάρτητων διοικητικών αρχών είχε και τότε καταγγελθεί από την τότε και νυν Αντιπολίτευση ως αδιαφανής και αντισυνταγματικός, η οποία βέβαια στο εν τω μεταξύ διάστημα ως κυβέρνηση τον εφήρμοσε πιστά και τον επεξέτεινε και σε άλλους χώρους.
     Η κατοχύρωση σε κάθε περίπτωση της ανεξαρτησίας της Ε.Ε.Τ.Τ. δεν έχει ως αναγκαία ούτε ως ικανή συνθήκη τη θεσμοθέτηση ενός συγκεκριμένου τρόπου επιλογής των μελών της. Τόσο η θεωρία όσο και η πράξη δέχονται ότι η λειτουργική και η προσωπική ανεξαρτησία των μελών της εξασφαλίζεται με μια σειρά από κριτήρια και εγγυήσεις, όπως η θητεία για ορισμένο χρόνο των μελών της ρυθμιστικής αρχής χωρίς τη δυνατότητα παύσης τους από τον αρμόδιο Υπουργό για λόγους σκοπιμότητας, ο ίδιος προϋπολογισμός, το υψηλό μισθολόγιο, τα ασυμβίβαστα για τον πρόεδρο και τους αντιπροέδρους, η διαχειριστική αυτοτέλεια, η οικονομική αυθυπαρξία, η απουσία ιεραρχικού ελέγχου. 
     Όλα αυτά συνυπάρχουν στη ρύθμιση που ψηφίστηκε. Δεν είναι άλλωστε τυχαίο ότι σε τέσσερις χώρες της Ευρωπαϊκής Ένωσης τα μέλη της ανεξάρτητης ρυθμιστικής αρχής για τις τηλεπικοινωνίες διορίζει, όπως εδώ, το υπουργικό συμβούλιο. Αυτό γίνεται στην Πορτογαλία, Αυστρία, Φινλανδία και Σουηδία, ενώ σε άλλες χώρες τα μέλη των αρχών τούτων ορίζονται μόνο από τον Υπουργό.
     Εξάλλου, για το διορισμό των μελών της αρχής απαιτείται γνώμη της Επιτροπής Θεσμών και Διαφάνειας, και άρα και η Βουλή μετέχει σε αυτήν τη διαδικασία. Αυτά, αγαπητοί συνάδελφοι, για τις αιτιάσεις σας περί παραβίασης του ευρωπαϊκού δικαίου. 
     Δεν θέλω όμως να παρεξηγηθώ. Δεν νιώθω αυτάρεσκα ότι όλα είναι τέλεια, ότι κανένα πρόβλημα δεν υπάρχει. Υπάρχουν ακόμα πολλά να γίνουν. Υπάρχουν και γι’ αυτήν την Κυβέρνηση, η οποία επανειλημμένα έχει αποδείξει ότι παρά τις δυσκολίες φέρνει αποτελέσματα. 
     Έχουμε πολλά ακόμη να προσφέρουμε. Παρά τα επί μέρους προβλήματα, οι προσπάθειες για την ορθή εφαρμογή του Κοινοτικού Δικαίου έχουν αρχίσει να αποδίδουν καρπούς και εργαζόμαστε για ακόμη καλύτερα αποτελέσματα. Αυτό βεβαίως θα συμβάλει ακόμα περισσότερο στην περαιτέρω αναβάθμιση του κύρους της χώρας μας και της αξιοπιστίας της στην Ευρωπαϊκή Ένωση.
     Στην κατεύθυνση αυτή κάθε καλοπροαίρετη πρόταση είμαστε έτοιμοι να τη θεωρήσουμε καλοδεχούμενη. Διότι, κύριοι συνάδελφοι, εμείς ειλικρινά πιστεύουμε ότι μπορούμε να συζητάμε δημοκρατικά και ψύχραιμα. Είναι καιρός να ξεπεράσουμε τις αντιπολιτευτικές υπερβολές. Κάποτε αυτές οι πρακτικές πρέπει να σταματήσουν. Ζημιώνουν την Ελλάδα, ζημιώνουν τους Έλληνες. Η πρόσκληση είναι πρόκληση για όλους: να τοποθετηθούμε με ειλικρίνεια και πολιτική υπευθυνότητα. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βαληνάκη.
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ανδρέας Λοβέρδος.
     ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές, όταν ως Κυβέρνηση είχατε μπει στο δέκατο ένατο μήνα της κυβερνητικής σας παρουσίας, κάναμε μια επίκαιρη επερώτηση επισημαίνοντας τριάντα περιπτώσεις παραβίασης του Συντάγματος και του Κοινοτικού Δικαίου από τα σχέδια νόμου που είχατε μέχρι τότε καταθέσει. Το ακανθολόγιο συνεχίζεται. Το ακανθολόγιο των παραβιάσεων συνεχίζεται.
     Έντεκα ακόμη περιπτώσεις επισημαίνουμε από το δέκατο ένατο μέχρι τον εικοστό τρίτο μήνα της διακυβέρνησης του τόπου από εσάς. Συνολικά, σαράντα μία περιπτώσεις στα ογδόντα επτά σχέδια νόμου που καταθέσατε στη Βουλή. Αυτό είναι ρεκόρ! Ό,τι και να προσκομίσετε από το παρελθόν σε σχέση με νομοθετικές πρωτοβουλίες των κυβερνήσεων του ΠΑ.ΣΟ.Κ., που υφίσταντο και αυτές κοινοβουλευτικό έλεγχο, σαράντα μία επισημάνσεις για ογδόντα επτά σχέδια νόμου είναι ρεκόρ δικό σας, ρεκόρ αυταρχισμού. Είστε ασυναγώνιστοι! Ουδείς μπορεί να σας συναγωνιστεί, διότι είστε εξ ορισμού αυταρχικοί σε όλα τα επίπεδά σας. Και όταν λέμε περί αυταρχισμού τον εννοούμε, κύριε Υπουργέ των Εσωτερικών, όπως τον διδάσκαμε: Να νομοθετείς έξω από τα όρια του Συντάγματος, να πράττεις ως Κυβέρνηση έξω από τα όρια των νόμων και του Συντάγματος. Και έτσι κάνετε, συνολικώς ως Κυβέρνηση. Έτσι κάνετε σε σχέση με τη δικαιοσύνη, τα λευκά ψηφοδέλτια. Λέτε: «Μα, εμείς δεν χειραγωγούμε». Διαμορφώνετε όμως περιβάλλον, για να εκφραστεί η εθελούσια δουλεία στο χώρο της δικαιοσύνης και η ιστορία των λευκών ψηφοδελτίων είναι η πιο τρανή απόδειξη. Είναι ντροπή για τη μεταπολιτευτική Ιστορία η απόφαση εκείνη, της οποίας κάποια από τα αρνητικά παράγωγα πήγατε να περισώσετε, χωρίς αποτελεσματικότητα, με ερμηνευτικούς νόμους στη συνέχεια.
     Και κάτι ακόμη. Αυτό που θα πω τώρα θα το φέρουμε στη Βουλή με δική μας πρωτοβουλία. Πείτε μου: Οι εκδικάσεις των αιτήσεων ακυρώσεως για τους γενικούς διευθυντές του Υπουργείου Εσωτερικών, πώς πήγαν από το τμήμα στην Ολομέλεια και πότε προσδιορίστηκαν να εκδικαστούν, σέρνοντας από πίσω τους και τις αντίστοιχες όλων των ανωτάτων δημοσίων υπαλλήλων της περιόδου της πριν από εσάς; Αυτό θα το φέρουμε στη Βουλή, κύριε Υπουργέ των Εσωτερικών, διότι έχουμε ενημέρωση. Θα τη διασταυρώσουμε, με τον πιο αντικειμενικό τρόπο, από τη γραμματεία του δικαστηρίου και θα τα πούμε εδώ.
     Και παραπέρα, η εκτελεστική λειτουργία: Να μην πω για τους Πακιστανούς. Είναι εξαντλημένο το θέμα. Να πω γι’ αυτό που καίει σήμερα, που μας απασχολεί όλους. Εγώ αισθάνθηκα ντροπή για λογαριασμό του και για λογαριασμό σας όταν χθες άκουσα στην τηλεόραση έκπληκτος τον πρόεδρο αυτής της Ανεξάρτητης Αρχής για την Προστασία των Επικοινωνιών να λέει ότι ενημερώθηκε για το όλο θέμα, όπως και εμείς οι υπόλοιποι, από την εφημερίδα «ΤΑ ΝΕΑ». Τότε αυτή η Αρχή τι ρόλο παίζει; Γιατί ψηφίσατε το 2001 την προσθήκη της παραγράφου 2 στο άρθρο 19 του Συντάγματος, κύριοι της Νέας Δημοκρατίας; Γιατί την προβλέψαμε, με πρωτοβουλία βέβαια της πλειοψηφίας τότε; Για να ενημερώνεται για ένα θέμα, που είστε επί ένα χρόνο ενήμεροι, από την τηλεόραση και από τις εφημερίδες; Είναι τραγικό! Εσείς που κάνετε επιστήμη την εφήμερη είδηση που καταναλώνεται πάντα σε μια μέρα και που κάνατε συνέντευξη Τύπου αφού «ΤΑ ΝΕΑ» είχαν δημοσιεύσει το θέμα και αφού ξέρατε ότι τελικά δεν μαζευόταν –όλοι το είχαν μάθει- εσείς τουλάχιστον τους τύπους αυτούς δεν μπορούσατε να τους κρατήσετε; 
     Δεν μπορούσατε επίσης να ενημερώσετε στελέχη της Αντιπολίτευσης σε εποχή που δοκιμάστηκαν, όπως ο κ. Παπαντωνίου, ότι ήταν υπό παρακολούθηση, καθώς και εμείς όλοι που μιλούσαμε μαζί τους; Να θυμίσω, κύριοι συνάδελφοι, την ερώτηση του κ. Κουλούρη και του κ. Καρχιμάκη για τη συμπεριφορά των κινητών μας την περίοδο της Εξεταστικής. Δεν έχετε τσίπα πάνω σας; Ένας άνθρωπος δοκιμάζεται. Τον παρακολουθούν και το ξέρετε. Και δεν του το λέτε; Είστε απίστευτοι, είστε απαράδεκτοι! Και έτσι καταλαβαίνω και τη στάση του Υπουργού των Εσωτερικών στο Βήμα της Βουλής μετά από όσα είπε ο κ. Πάγκαλος και ο κ. Βενιζέλος. Έβαλε την «ουρά στα σκέλια». Καμία απάντηση! Είπε τάχα για τη δικαιοσύνη. Η δικαιοσύνη θα κάνει τη δουλειά της. Εσείς, όμως, ως Κυβέρνηση τι κάνετε; Δεν κάνετε τίποτα, δεν προστατεύετε την πατρίδα. Είστε ανίκανοι. Παίζετε επικοινωνιακά με το γεγονός ότι σημαίνοντες παράγοντες της Κυβέρνησης είναι θύματα της ιστορίας των υποκλοπών και δεν καταλαβαίνετε ότι ο Έλληνας πολίτης, τα πολιτικά κόμματα αισθανόμαστε ανασφάλεια γιατί έχουμε αυτή την πολιτική ηγεσία, μια πολιτική ηγεσία ανάξια της χώρας, ανάξια των στιγμών, ανάξια ακόμη και ενός θέματος προσβολής ανθρωπίνων δικαιωμάτων. Τι χρείαν έχομεν άλλων μαρτύρων! 
     Εκτελεστική λειτουργία, δικαιοσύνη, Κυβέρνηση, εσείς προσωπικά ο καθένας είστε οι άνθρωποι, είστε οι πολιτικοί οι οποίοι λειτουργούν στο πεδίο των δημοκρατικών δικαιωμάτων, όπως καταγράφει η επίκαιρη επερώτηση, που λειτουργούν στο επίπεδο της καθημερινής άσκησης των καθηκόντων τους στο κλίμα που περιγράφει η επερώτηση που έχουμε καταθέσει και ως προς την οποία φυσικά δεν απαντάτε.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Κυρίες και κύριοι συνάδελφοι, το κείμενο που έχουμε καταθέσει είναι ζωντανό. Θα το επικαιροποιούμε συνεχώς. 
     Θέλω στο λίγο χρόνο που έχω να κάνω προσθήκες. Σήμερα ήλθαμε εδώ και καταθέσαμε ένσταση για την αντισυνταγματικότητα τεσσάρων άρθρων μεταγενέστερου από την επερώτηση σχεδίου νόμου για τα εκκλησιαστικά πανεπιστήμια. Σηκώθηκε ο κ. Πολύδωρας και με ένα μνημειώδη λόγο που θύμισε εμφύλιο πόλεμο και μετεμφυλιακή περίοδο…
     ΕΥΑΓΓΕΛΟΣ ΒΕΝΙΖΕΛΟΣ: Θρησκευτικό πόλεμο.
     ΑΝΔΡΕΑΣ ΛΟΒΕΡΔΟΣ: …μας διαχώρισε σε χριστιανούς δήθεν και μη, δήθεν. Εμείς είχαμε προβάλει τέσσερις περιπτώσεις αντισυνταγματικότητας. Η Επιστημονική Υπηρεσία της Βουλής με τον τρόπο της τα θέματα τα εκλάμβανε με τον ίδιο ακριβώς τρόπο. Σηκωθήκατε πάνω, προσχωρήσατε παροργισμένοι από τον Κοινοβουλευτικό σας Εκπρόσωπο, χειροκροτούσατε, του λέγατε «πέστε και άλλα» και ψηφίσατε κατά. Ακριβώς την επόμενη μέρα ο αρμόδιος Υφυπουργός δέχθηκε τις δύο παρατηρήσεις τις οποίες ως Πλειοψηφία είχατε απορρίψει την προηγούμενη μέρα. 
     Εκκλησιαστικά Ανώτατα Εκπαιδευτικά Ιδρύματα, λοιπόν: Προβλήματα τέσσερα τον αριθμό, δύο εκ των οποίων εκ των υστέρων, κατόπιν εορτής, κάνατε δεκτά.
     Το θέμα των συλλογικών διαπραγματεύσεων και των σχετικών συλλογικών συμβάσεων με το σχέδιο νόμου για τις ΔΕΚΟ, τον εκσυγχρονισμό και τα τοιαύτα: Τρία άρθρα του νόμου αυτού, του σχεδίου νόμου τότε, επεσήμανε η Επιστημονική Υπηρεσία της Βουλής ότι έχουν πρόβλημα και καταργούν όχι μόνο το άρθρο 22 παράγραφος 4 του Συντάγματος για τις συλλογικές διαπραγματεύσεις, αλλά όσο πολιτισμό χτίστηκε με κόπο εδώ και τριάντα χρόνια με τη συμβολή των κυβερνήσεων, των συνδικαλιστικών φορέων, όλων των κοινωνικών δυνάμεων και εταίρων. Δημιουργήθηκε κάτι με μία σειρά πραγμάτων, νόμος, συλλογικές διαπραγματεύσεις, διαιτησία. Σας το είπε η Διεύθυνση Επιστημονικών Μελετών. Ανατρέψατε αυτήν τη σειρά με εκείνο το σχέδιο νόμου -άρθρα 13, 14, σαν τώρα τα θυμάμαι- χωρίς λόγο, παρέχοντας υπηρεσίες στους ισχυρούς που σας περιφρόνησαν κιόλας. Με δήλωσή του ο Πρόεδρος του Σ.Ε.Β. είπε ότι δεν χρειάζεται τη συγκεκριμένη επιλογή. Αυτό ήταν πολύ χαρακτηριστικό σημείο της αντισυνταγματικής πρακτικής αυτής της Κυβέρνησης όταν ασκεί νομοθετική πρωτοβουλία το οποίο ήλθε στη ζωή μετά την επίκαιρη επερώτησή μας, όμως συμπληρώνει τα επιχειρήματά μας. Συνθέτει με περισσότερο έντονο τρόπο την αίσθηση της ακρίβειας που έχει το εγχείρημά μας να δείχνουμε ότι είστε αυτοί και έχετε συνέχεια απόλυτη όχι μόνο με το αλήστου μνήμης παρελθόν της Δεξιάς στην Ελλάδα, αλλά και με μία πολύ συγκεκριμένη περίοδο πρόσφατης ιστορίας. 
     1990-‘93: Κύριε Υφυπουργέ, δεν ξέρω αν θυμάστε ως παρατηρητής της πολιτικής, όπως κι εγώ εκείνη την εποχή, την περίφημη εγκύκλιο του τότε Υπουργού Εσωτερικών Κλείτου με την οποία προσπαθούσε να πει ότι καταργείται η «υποχρεωτικότητα» της ψήφου, προκειμένου να αποφευχθεί η ευρεία συμμετοχή στις επαναληπτικές εκλογές της Β΄ Αθηνών. Αυτά το 1992, με εγκύκλιο να τροποποιηθεί το Σύνταγμα!!! Είστε εσείς που την ίδια περίοδο είχατε στείλει έξι διευθυντές εφημερίδων στη φυλακή με βάση τον αντιτρομοκρατικό. 
     Σήμερα αποδεικνύουμε ότι με ακριβώς τον ίδιο τρόπο χειρίζεστε τους θεσμούς. Και αν τώρα το καταλαβαίνουν μόνο οι πολιτικοί ή κάποιοι επιστήμονες, σε λίγο θα το καταλαβαίνει όλος ο ελληνικός λαός και η χθεσινή αφορμή που του δώσατε είναι πάρα πολύ σημαντική. 
     Αλλά δεν είναι μόνο τα θέματα τα οποία αναφέρω εγώ τώρα ως θέματα που επικαιροποιούν την επίκαιρη επερώτησή μας, τα ίδια τα τριάντα σημεία που έχουμε επισημάνει είναι απολύτως χαρακτηριστικά. Θα μπορούσαμε να προχωρήσουμε και το σκεπτικό μας με βάση τη δική μας πολιτική κριτική και σε άλλα τόσα, αλλά υπήρξαμε φειδωλοί για να γίνει συζήτηση επί του συγκεκριμένου και να είναι σοβαρή. 
     Έρχεστε εδώ και καταθέτετε ένα πακέτο σκέψεων την τελευταία στιγμή. Πρόλαβα να το ξεφυλλίσω. Είναι –υποτίθεται- αντικρούσεις στις επισημάνσεις μας, δικηγορικού περιεχομένου ή δικολαβίστικου ύφους. Θα τις δούμε μία προς μία.
     Πρόλαβα ωστόσο πριν ανέβω στο Βήμα να δω ορισμένες από αυτές. Για πείτε μου σας παρακαλώ για τα θέματα της παραβίασης του Συντάγματος σε ό,τι αφορά το νόμο πια για τη μεταολυμπιακή χρήση των ολυμπιακών εγκαταστάσεων, τι λέει η απάντησή σας; Τι είπατε στα επιχειρήματα του κ. Ρόβλια, κύριε Υπουργέ των Εσωτερικών, που δεν ακούτε, όταν ανέβηκε στο Βήμα και μετά εσείς υποστηρίξατε ότι η επερώτησή μας δεν αναπτύχθηκε; Τι είπατε συγκεκριμένα και τι θα πείτε τώρα στη δευτερολογία σας –και σας προκαλώ- για την περίπτωση του σημείου έξι της επερώτησης, για τις χρήσεις γης; Το σχέδιο νόμου, νόμος πια για τη μεταολυμπιακή αξιοποίηση και τα τοιαύτα, αντιμετώπισε την κριτική της Διεύθυνσης Επιστημονικών Μελετών, άνω των τριών σελίδων, με ένα πολύ λεπτό τρόπο και ύφος, όπως ταιριάζει στην επιστημονική γραφή, που σας παραθέτει τη νομολογία του Συμβουλίου της Επικρατείας και σας λέει ότι αν δεν προσέξετε και έτσι όπως νομοθετείτε σε μεταολυμπιακή περίοδο και όχι εν όψει Ολυμπιακών, όλο αυτό το οικοδόμημα θα πέσει. Και το 2007 που εμείς λέμε ότι είναι το συντομότερο σημείο έτσι που το πάτε για να αρχίσει αυτή η περίφημη μεταολυμπιακή αξιοποίηση, θα πάει μετά το 2010, αν έχουμε δίκιο σ’ αυτά τα επιχειρήματα. 
     Τι απαντάτε; Τι λένε τα χαρτιά που φέρατε; Αλλάζεις χρήσεις γης χωρίς τις προϋποθέσεις που έχει η πρακτική ερμηνείας του Συντάγματος αναδείξει; Και τι θα κάνεις στο Συμβούλιο της Επικρατείας; Τι λένε τα χαρτιά σας; Αυτό είναι το πρώτο θέμα.
     Δεύτερο θέμα αυτό που σας ανέφερα και πριν από λίγο, τις περίφημες εξουσιοδοτήσεις. Σας αναφέραμε δέκα φορές για σοβαρά θέματα –υπάρχουν και άλλα που έχει υπογραμμίσει η Διεύθυνση Επιστημονικών Μελετών και δεν τα βάλαμε- για εξουσιοδοτήσεις στον εαυτό σας, με προσπάθεια αποκλεισμού του ελέγχου, της επεξεργασίας που ασκεί το Συμβούλιο της Επικρατείας. Εδώ υπάρχουν συγκεκριμένες περιπτώσεις. Τι λέτε; Απαντάτε είδα με δικολαβίστικες προσεγγίσεις του στυλ ότι αυτά δεν είναι θέματα που χρειάζονται προεδρικά διατάγματα και μπορούν με υπουργικές αποφάσεις να διευθετηθούν. Τι είναι αυτά; Ποιος θα την πληρώσει στο τέλος; Εμείς; Ο διοικούμενος θα την πληρώσει που εν προκειμένω οι κανονιστικές πράξεις νόμου θα κριθούν αντισυνταγματικές. Είναι δυνατόν; ΄
     Για τις συνεντεύξεις τι είπατε; Σας είχαμε κάνει και επίκαιρη ερώτηση. Τι λέτε, πώς αμύνεστε, ποια είναι η άποψή σας; Δεν έχετε πια μόνο πρακτικά επεξεργασίας, έχετε και αποφάσεις του Συμβουλίου της Επικρατείας για το θέμα των συνεντεύξεων. Ουκ έστιν τέλος και χρόνο δεν έχω για την απαρίθμηση αυτών των στιγμών του αντισυνταγματικού βίου της παρούσας Κυβέρνησης και της κοινοβουλευτικής Πλειοψηφίας, κυρίες και κύριοι συνάδελφοι!
     Και με αυτό το πρόσφατο παρελθόν, παίρνετε πρωτοβουλία για την αναθεώρηση του Συντάγματος. Αφού το κανονίζετε το Σύνταγμα, αφού το  μεταχειρίζεστε όπως το μεταχειρίζεστε είκοσι τρεις μήνες, τώρα και θα το αναθεωρήσετε. Και επειδή οι συγκεκριμένες προτάσεις έχουν τις απολύτως σκοτεινές πλευρές με αυτό το ύφος διακυβέρνησης και με αυτό το ύφος των νομοθετικών πρωτοβουλιών, ένας πολύ σοβαρός και προσεκτικός Βουλευτής –εδώ εκφράζω τον εαυτό μου και όσους θα σκεφτούμε έτσι ή θα το συζητήσουμε έτσι- πρέπει να το βάλει πολύ κάτω το πράγμα για να επιδοκιμάσει το άνοιγμα του διαλόγου και της εξέλιξης ως προς τη συνταγματική αναθεώρηση με βάση τα όσα λέτε και τα όσα κάνετε. 
     Βάλατε τον Πρωθυπουργό να απαριθμεί και μάλιστα να μιλάει και επί του συγκεκριμένου και με διατάξεις, να «προτείνει» την αναθεώρηση διατάξεων με τρόπο που ακριβώς έτσι είναι διατυπωμένες στο Σύνταγμα. Του είπατε να πει για το άρθρο 103 παράγραφος 8 για τα υπαλληλικά θέματα, του είπατε να πει για το άρθρο 98 παράγραφος 1, περίπτωση β’ για το Ελεγκτικό Συνέδριο και τον έλεγχο των συμβάσεων μεγάλης αξίας και λέξη προς λέξη ό,τι του γράψατε να λέει, το προβλέπει σήμερα το Σύνταγμα!
     Απρόσεκτοι, κινδυνολόγοι, επικοινωνιακώς ευκαιριακοί, εφήμεροι, σε ειδήσεις μιας ημέρας ως προς την κατανάλωσή τους και παραβάτες μονίμως του Συντάγματος και των νόμων, αυταρχικοί, όπως και στο παρελθόν, έρχεστε τώρα να κάνετε θεσμικές προτάσεις για αναθεώρηση του Συντάγματος!
     Η επιφύλαξη, ο φόβος για τις κρυφές σας προθέσεις, η άρνηση αλλαγών εκεί που βλέπουμε πού θέλετε να το πάτε θα είναι στοιχεία που θα συγκροτήσουν και την πολιτική όλης της Αντιπολίτευσης απέναντί σας.
     Ένα είναι το δεδομένο και με αυτό κλείνω. Σας το έχουν πει πολλοί συνάδελφοι από το Βήμα αυτό. Ό,τι και να λέτε, όπως και να παρουσιάζεστε, δεν αλλάζετε. Ο αυταρχισμός είναι συνώνυμο και συνεπώνυμο της ύπαρξης σας, της πολιτικής σας στάσης και της τοποθέτησής σας μέσα στη γεωγραφία του ελληνικού πολιτικού συστήματος. Ως τέτοιους θα σας αντιμετωπίζουμε και ο λόγος από εδώ και πέρα της Αντιπολίτευσης ολοένα και θα δυναμώνει απέναντι σε μια Κυβέρνηση που όσο πιο γρήγορα φύγει από την εξουσία τόσο το καλύτερο για τον τόπο και για τον ελληνικό λαό.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λοβέρδο.
     Ο κ. Ρόβλιας έχει το λόγο.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ των Εσωτερικών, μου δημιουργήσατε τη βεβαιότητα ότι δεν είχατε διαβάσει με προσοχή την επερώτηση, αλλά ούτε και την ομιλία μου ακούσατε με προσοχή. Γι’ αυτό και πλημμελώς αντιμετωπίσατε το θέμα, όσο το αντιμετωπίσατε. 
     Θα σας πω σε σχέση με την ομιλία μου ότι αναφέρθηκα στην τρέχουσα επικαιρότητα των υποκλοπών μόνο κατά τα πέντε από τα δεκαπέντε λεπτά της ομιλίας μου. Τα υπόλοιπα δέκα λεπτά ήταν αφιερωμένα στην επερώτηση. Επειδή με κατηγορήσατε ότι δεν ανέπτυξα την επερώτηση, γι’ αυτό λέω ότι ίσως δεν με προσέξατε. 
     Θα ξεκινήσω από το θέμα της επερώτησης. Λέει: «Τριάντα παραβάσεις του Συντάγματος και του Ευρωπαϊκού Δικαίου στους πρώτους δεκαεννιά μήνες νομοθετικής δραστηριότητας της Κυβέρνησης». Το θέμα μας λοιπόν είναι ότι παραβιάσατε το Σύνταγμα και το Ευρωπαϊκό Δίκαιο με νομοσχέδιά σας. Και αν θέλετε να κάνετε συγκρίσεις ή συμψηφισμούς, θα πρέπει –κατά τη γνώμη μου δεν θα πρέπει να κάνετε συγκρίσεις ή συμψηφισμούς- αν το αποφασίσετε, να αναφερθείτε σε παραβιάσεις του Συντάγματος ή του Ευρωπαϊκού Δικαίου από νομοθετήματα του ΠΑ.ΣΟ.Κ., από νομοσχέδια του ΠΑ.ΣΟ.Κ., γιατί εμείς σας κατηγορούμε για παραβιάσεις του Συντάγματος σε νομοσχέδια.
     Εσείς τι μας είπατε; Μας είπατε για τον Κουρουπητό. Άσχετο! Ο Κουρουπητός έχω την αίσθηση ότι δεν είναι νομοσχέδιο. Μας είπατε για τους συμβασιούχους και ότι είμαστε υπόλογοι απέναντι στην Ευρωπαϊκή Επιτροπή για τους συμβασιούχους. Εμείς αν είμαστε υπόλογοι απέναντι στην Ευρωπαϊκή Επιτροπή για τους συμβασιούχους, εσείς είστε υπόλογοι απέναντι στους ίδιους τους συμβασιούχους, τους διακόσιους πενήντα χιλιάδες, στους οποίους ο ίδιος ο Πρωθυπουργός υποσχέθηκε. Οι διακόσιοι πενήντα χιλιάδες έγιναν περίπου δέκα με δεκαπέντε χιλιάδες και η σύσταση οργανικών θέσεων δεν γίνεται και κονδύλια στον προϋπολογισμό δεν προβλέπονται. Μα, θίγετε θέματα, «ξύνεστε στην γκλίτσα του τσοπάνη» –νομίζω ότι από την παράταξή σας προήλθε αυτή η έκφραση τελευταία- για θέματα, τα οποία σαφώς δεν θα έπρεπε να αναφέρετε. 
     Μας αναφέρατε για το «Βασικό Μέτοχο» και ότι βρήκατε κοινό τόπο. Μα, κύριε Υπουργέ, μπορούμε να κοροϊδευόμαστε μεταξύ μας, τουλάχιστον όσοι ξέρουμε νομικά; Ποιο κοινό τόπο βρήκατε στο «Βασικό Μέτοχο» με την Ευρωπαϊκή Ένωση; Ποιο κοινό τόπο βρήκατε, εφόσον εξαφανίσατε το «Βασικό Μέτοχο»; Δεν υπάρχει πια η έννοια του ασυμβίβαστου για το «Βασικό Μέτοχο». Συνδέσατε το ασυμβίβαστο με μια ποινική καταδίκη για ενεργητική δωροδοκία. «Βασικός Μέτοχος» τέλος! Ποιος κοινός τόπος; Ας μην κοροϊδευόμαστε και μεταξύ μας.
     Επανέρχομαι στην επερώτηση, την οποία δεν διαβάσατε με προσοχή. Αναφέρουμε επί λέξει ότι τις περισσότερες παραβιάσεις του Συντάγματος –δεν λέμε όλες- τις εντόπισε και η Διεύθυνση Επιστημονικών Μελετών της Βουλής. Σας λέμε «τις περισσότερες». 
     Εσείς τι κάνατε; Πιάσατε δυο περιπτώσεις που δεν τις επισημαίνει η Διεύθυνση Επιστημονικών Μελετών της Βουλής –τη συνέντευξη και τα υπηρεσιακά- και καθίσατε εκεί. Δεν σας είπαμε ότι όλες τις αναφέρει η Διεύθυνση Επιστημονικών Μελετών της Βουλής. Για τις «γαλάζιες» συνεντεύξεις δεν αναφέρεται η Διεύθυνση Επιστημονικών Μελετών της Βουλής. Εμείς κάναμε ένσταση αντισυνταγματικότητας μέσα στη Βουλή –το θυμάστε πάρα πολύ καλά- και απεχώρησε το ΠΑ.ΣΟ.Κ.. 
     Σε άλλο σημείο αναφερόταν η έκθεση της επιτροπής και σ’ αυτό που αναφερόταν πράγματι το αποσύρατε. 
     Είχα και εγώ λίγο χρόνο στη διάθεσή μου για να διαβάσω τη γνωμοδότηση που κατέθεσε ο κύριος Υπουργός –είναι σαράντα επτά σελίδες- για να αντικρούσει τις τρεις σελίδες της επερώτησής μας. Παρ’ ότι τα μεγέθη είναι μη συγκρίσιμα, η προσπάθεια τελικά είναι ανεπιτυχής. Επειδή με στόμφο ο κύριος Υπουργός των Εσωτερικών είπε ότι η επερώτησή μας είναι εσφαλμένη, είναι αναξιόπιστη, συμβαίνουν ακριβώς τα αντίθετα απ’ αυτά τα οποία λέμε για τις τριάντα παραβιάσεις του Συντάγματος, τις οποίες επισημαίνει –τις περισσότερες περιπτώσεις- και η Διεύθυνση Επιστημονικών Μελετών της Βουλής, σταχυολογώ, λοιπόν, από τη γνωμοδότηση του κυρίου Υπουργού –από το έγγραφο που κατέθεσε- ορισμένα στοιχεία που αποδεικνύουν ακριβώς το αντίθετο απ’ αυτά που είπε από το Βήμα της Βουλής. 
     Σελίδα 5: Είναι το δεύτερο σημείο της επερώτησης που αφορά τη δυνατότητα της Επιτροπής Ανταγωνισμού να προβαίνει σε οιονεί αγορανομικές παρεμβάσεις και ότι αυτό παραβιάζει τα άρθρα 43  και 5 παράγραφος 1 του Συντάγματος. 
     Γράφει στο έγγραφο της γνωμοδότησής του ο κύριος Υπουργός τα εξής: «Στην έκθεση της Διεύθυνσης Επιστημονικών Μελετών της Βουλής εκφράζεται ο προβληματισμός αν η διάταξη του άρθρου 5 κινδυνεύει να θεωρηθεί ότι δεν συμβαδίζει με τις διατάξεις των άρθρων 5 και 43 του Συντάγματος».
     Πού λέμε ψέματα, λοιπόν; Δεν το λέει η Διεύθυνση Επιστημονικών Μελετών της Βουλής; Δεν το αντιγράφετε και εσείς στη γνωμοδότησή σας; 
     Σελίδα 1: Σχετικά με το ευρωπαϊκό ένταλμα σύλληψης. 
     Διαβάζω τι γράφετε στο έγγραφο της γνωμοδότησης που καταθέσατε. Λέτε: «Η έκθεση της Επιστημονικής Υπηρεσίας της Βουλής διατηρεί μικρή επιφύλαξη ως προς τρία σημεία του νόμου». 
     Άρα συμφωνείτε μαζί μας. Συμφωνείτε ότι αυτό το λέει η Διεύθυνση Επιστημονικών Μελετών της Βουλής. Γιατί μας κατηγορείτε ότι δήθεν είπαμε ψέματα;
     Η σελίδα 9 της γνωμοδότησής σας αναφέρεται στο τρίτο σημείο σε σχέση με την εσφαλμένη ενσωμάτωση των οδηγιών για την αρχή της ίσης μεταχείρισης.
     Διαβάζω τι γράφετε: «Στην έκθεση της Διεύθυνσης Επιστημονικών Μελετών της Βουλής επισημαίνεται ότι το άρθρο 13 παραβιάζει τα άρθρα 7.1 της οδηγίας 2000/43 και το άρθρο 9.2 της οδηγίας 2000/78». 
     Συμφωνούμε, συνεπώς, και σ’ αυτό. 
     Και συνεχίζω για το έβδομο σημείο της επερώτησης, που αφορά αμοιβές μελών διοικητικών συμβουλίων και μισθούς εταίρων Ε.Π.Ε.. 
     Γράφετε εσείς, κύριε Υπουργέ: «Τις επιφυλάξεις ως προς τη συνταγματικότητα της εν λόγω διατάξεως διατύπωσε και η Επιστημονική Υπηρεσία της Βουλής».
     Σταχυολόγησα τέσσερις, πέντε περιπτώσεις. Γιατί, λοιπόν, προηγουμένως είπατε ότι αυτά τα οποία γράφουμε στην επερώτηση δεν είναι αληθή και ότι απέχουν από την πραγματικότητα; 
     Και τι επιλέξατε να κάνετε; Να αναφερθείτε σ’ ένα νόμο του ΠΑ.ΣΟ.Κ. του 1993-1994 και ο οποίος αναφέρεται στην περίοδο 1990-1993. Δηλαδή, πήγατε δεκαπέντε χρόνια πίσω για να απαντήσετε σ’ αυτά τα οποία σας κατηγορούμε ότι γίνονται σήμερα, σ’ αυτούς τους πρώτους δεκαεννέα μήνες της διακυβέρνησής σας. 
     Σας είχα πει στην πρωτολογία μου να μην επιχειρήσετε συμψηφισμούς, διότι έτσι θα εκτεθείτε. Δεν με ακούσατε και αναφερθήκατε σε ογδόντα οκτώ περιπτώσεις, τις οποίες δεν ξέρω πού βρήκατε. 
     Εγώ θα αναφερθώ στο τι απάντησε ο Μπαρόζο στην ερώτηση του κ. Παπαδημούλη. Αυτά είναι δημοσιευμένα από τον ίδιο τον κ. Παπαδημούλη στο «ΕΘΝΟΣ» στις 18 Οκτωβρίου 2005 και θα το καταθέσω στα Πρακτικά.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Σωτήρης Χατζηγάκης): Συντομεύετε μόνο, κύριε Ρόβλια.
     ΚΩΝΣΤΑΝΤΙΝΟΣ ΡΟΒΛΙΑΣ: Είπε ότι υπάρχουν εκατόν επτά περιπτώσεις στο στάδιο της αιτιολογημένης γνώμης. Αυτά τα λέει ο κ. Μπαρόζο στον κ. Παπαδημούλη και ο κ. Παπαδημούλης τα δημοσιεύει στο «ΕΘΝΟΣ». Οι εξήντα τρεις περιπτώσεις αφορούν την περίοδο διακυβέρνησης της Νέας Δημοκρατίας και οι σαράντα τέσσερις την περίοδο διακυβέρνησης του ΠΑ.ΣΟ.Κ. 
     Δεν σας είπα ότι θα ατυχήσετε αν πάτε σε συμψηφισμούς; Περίοδος διακυβέρνησης του ΠΑ.ΣΟ.Κ. είκοσι χρόνια, περίοδος διακυβέρνησης της Νέας Δημοκρατίας δεκαεννέα μήνες και η σύγκριση είναι εξήντα τρία προς σαράντα τέσσερα! 
     Κύριε Υπουργέ, η εντύπωση που δώσατε ήταν ότι δεν μπορείτε να απαντήσετε σ’ αυτήν την επερώτηση. 
     Δεν ευθύνεσθε εσείς, βέβαια, για όλες αυτές τις παραβιάσεις του Συντάγματος. Προς Θεού! Η Κυβέρνηση σας έχει επιλέξει κατ’ επανάληψη για τις δύσκολες αποστολές.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε συνάδελφε.
     ΚΩΝΣΤΑΝΤΙΝΟΣ ΡΟΒΛΙΑΣ: Ένα λεπτό, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Μα, δεν είναι ένα λεπτό, κύριε Ρόβλια. Ήδη βλέπω εδώ και στην πρωτολογία σας πήρατε ένα λεπτό, ήδη έχετε μιλήσει ένα λεπτό. Πείτε την τελευταία σας φράση και τελειώστε. 
     ΚΩΝΣΤΑΝΤΙΝΟΣ ΡΟΒΛΙΑΣ: Αν δείτε πόσες φορές με διέκοψε ο Προεδρεύων, θα μου χαρίζατε λίγο χρόνο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τον διακόπταμε, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Τελειώστε τη φράση σας, παρακαλώ, κύριε Ρόβλια.
     ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, έχετε αναλάβει πολλές δύσκολες αποστολές, όπως λέγονται η αποστολή συμβασιούχων, η αποστολή «γαλάζιων συνεντεύξεων», η αποστολή του «Βασικού Μετόχου».
     Σήμερα, είχατε άλλη μια δύσκολη αποστολή, να αντικρούσετε τις τριάντα παραβιάσεις του Συντάγματος στους πρώτους δεκαεννέα μήνες διακυβέρνησης της χώρας από τη Νέα Δημοκρατία.
     Δυστυχώς, δεν τα καταφέρατε για μια ακόμη φορά.
     Ευχαριστώ.
     (Στο σημείο αυτό ο Βουλευτής κ. Κωνσταντίνος Ρόβλιας καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρόβλια.
     Ο κ. Παπαγεωργίου έχει το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ (Νομός Ευβοίας): Είναι γεγονός αναμφισβήτητο, κύριε Υπουργέ, ότι δεν μας δώσατε πειστικές απαντήσεις και θέλω να σας καταθέσω, στο σύντομο χρόνο που έχω στη διάθεσή μου, και την εξής επιπλέον άποψη, η οποία αναδείχθηκε περισσότερο, ύστερα από την τοποθέτησή σας.
     Μας είπατε ότι κάνατε το αυτονόητο, αφήσατε δηλαδή τη δικαιοσύνη να κάνει το έργο της για να διεξαχθεί η περιβόητη προκαταρκτική εξέταση και τώρα που τα αποτελέσματά της κατέληξαν, έρχεσθε στο θέμα, το αναδεικνύετε και θα πράξετε –ή πράξατε- ό,τι πρέπει.
     Εγώ θέλω να σας υποβάλω μια εύλογη απορία. Βεβαίως, ως νομικός και εγώ, προσχωρώ με πολύ σεβασμό στην άποψη ότι η δικαιοσύνη είναι ανεξάρτητη, ότι λειτουργεί ανεπηρέαστα και ότι κανείς δεν δικαιούται να επεμβαίνει στο έργο της.
     Όμως, σας ερωτώ ευθέως και παρακαλώ πολύ να μου πείτε το εξής: Για ένα τόσο μείζονος σημασίας θέμα για τα δικαιώματα όχι μόνο του ελληνικού λαού, αλλά και των πολιτικών παραγόντων και ηγετών αυτής της χώρας, μπορεί να σέρνεται –συγχωρέστε με για τη φράση- επί εννέα μήνες, κύριε Υπουργέ, αυτή η περιβόητη προκαταρκτική εξέταση; Είναι ποτέ δυνατόν για ένα τέτοιο μείζον ζήτημα να μη δικαιούσθε και να μην υποχρεούσθε ταυτόχρονα να έχετε μία άποψη; 
     Και αν θέλετε να πλατιάσω και να αντιμετωπίσω το ζήτημα λίγο ευρύτερα, θα σας έλεγα το εξής: Άραγε αυτό δεν συνδέεται με το άρθρο 20 του Συντάγματος –για να μην ακουσθεί και πάλι ότι είμαστε εκτός θέματος- με την ευρύτερη έννοια του οποίου απαιτεί ο Έλλην πολίτης να προστατεύεται το δικαίωμά του στο να αποτείνεται αρμοδίως και να έχει παροχή έννομης προστασίας;
     Είναι ένα εύλογο ερώτημα, διότι πολύ φοβούμαι ότι αυτό που ακούσθηκε σε αυτήν την Αίθουσα δεν είναι σχήμα λόγου, ότι κατά το κοινώς λεγόμενο αυτή η κατάσταση σας βόλευε, για να καθεύδει το ζήτημα. Βέβαια αυτό δημιουργεί πολλές εύλογες απορίες όπως, γιατί επελέγη αυτή η τακτική. Δημιουργείται το ζήτημα, γιατί τελικώς και κατά πόσο διευκόλυνε να αρχίσει να ερευνάται το θέμα, όταν τα στοιχεία εξαφανίστηκαν.
     Θέλω, κύριε Υπουργέ, να τελειώσω με την εξής επωδό: Ακούω και εσάς και άλλα μέλη της Κυβερνήσεως, αλλά και συναδέλφους μου Βουλευτές, να αναφέρονται διαρκώς στο παρελθόν. Εμείς σας κάνουμε αντιπολίτευση, εμείς σας ελέγχουμε για το σήμερα και για το πώς ενεργείτε, αν λαμβάνετε σωστές αποφάσεις και τι σχεδιάζετε για το μέλλον. Και κάθε φορά που αντικειμενικά και εξώφθαλμα έχετε λειτουργήσει κατά τρόπο που δεν συμφέρει τον τόπο και υποπίπτετε σε λάθη, ανασύρετε από τη μνήμη σας τα πεπραγμένα του ΠΑ.ΣΟ.Κ.. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μόνο απ’ αυτήν την ταινία, από τα έργα του ΠΑ.ΣΟ.Κ., περικόπτετε σκηνές και ψάχνετε με πολλή υπομονή, λεπτολογώντας να βρείτε κάτι, που κατά τη γνώμη σας μπορεί να σας κάνει να ξεφύγετε από αυτήν τη δύσκολη θέση.
     Νομίζω ότι ο ελληνικός λαός έχει πολύ ισχυρά στη μνήμη του προβεβλημένο –και το ανασύρει διαρκώς- πλήρως όλο το βίντεο από τα πεπραγμένα του ΠΑ.ΣΟ.Κ..
     Και δεν ήταν η χώρα ξέφραγο αμπέλι, μια χώρα που μπήκε στην Ο.Ν.Ε., μια χώρα που έφερε τόσα επιτεύγματα.
     Τουναντίον, εσείς πάτε να μικρύνετε αυτήν τη χώρα και νομίζω ότι πολύ γρήγορα θα απολογηθείτε στον ελληνικό λαό.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαγεωργίου.
     Ο κ. Πάγκαλος έχει το λόγο.
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, και αυτήν τη φορά είχαμε το συνηθισμένο «μενού», θα έλεγα, της κυβερνητικής υποστήριξης του έργου τής Κυβέρνησης από τον έγκριτο κύριο Υπουργό, μία δόση παρελθοντολογίας, μία δόση αναφοράς σε θεωρητικές αξίες και γενικότητες, τις οποίες με μεγάλο ταλέντο ανέπτυξε ο κύριος Υπουργός με τη γνωστή ευφράδειά του και, τέλος, μία υποστήριξη μέχρις εσχάτων όλων των πεπραγμένων, όποια και αν είναι αυτά και όσο πειστικά και αν είναι τα επιχειρήματα.
     Το πρόβλημα ξέρετε ποιο είναι; Το πρόβλημα είναι ότι συσσωρεύονται οι αμφισβητήσεις του νομοθετικού σας έργου και αναγκάζεστε εκ των πραγμάτων, είτε γιατί η Ευρωπαϊκή Ένωση δεν πείθεται τόσο εύκολα είτε γιατί τα δικαστήρια δεν είναι τόσο ευλύγιστα όσο  ενδεχόμενα θα επιθυμούσατε, να επανέρχεστε και να διορθώνετε και τότε επιχειρηματολογείτε επί του διορθωτικού σας έργου με τόση πειστικότητα, με όση επιχειρηματολογήσατε και επί του έργου, το οποίο νοσεί και αναγκάζεστε να θεραπεύσετε.
     Αυτό δεν μπορεί να συνεχίζεται, όπως καταλαβαίνετε, επ’ άπειρον. Μπορεί να γίνει για ένα χρόνο, για δύο χρόνια. Όταν πλέον γίνει συνήθεια δημιουργεί και μεγάλες αμφισβητήσεις και απορίες στην κοινή γνώμη και κυρίως δυσκολεύει τη χώρα να πάει προς τα εμπρός, γιατί ο κόσμος δεν ξέρει ποια είναι η αλήθεια, τέλος πάντων ή ποιο είναι το μέλλον μιας συγκεκριμένης διάταξης. Είναι αλήθεια αυτά που λέτε; Είναι αλήθεια αυτά που εφαρμόσατε και νομοθετήσατε και δεν μπορούν να πάρουν πρακτική, υλοποιήσιμη μορφή, γιατί ελλείπουν οι προϋποθέσεις, νομικές και τεχνικές ή είναι αλήθεια αυτά που ερχόσαστε εκ των υστέρων και διορθώνετε και φέρνετε πίσω στην πραγματικότητα που υπήρχε προηγούμενα;
     Ειλικρινά θα σας έλεγα, επειδή οι καιροί είναι δύσκολοι, όπως απέδειξαν και οι τελευταίες είκοσι τέσσερις ώρες, να αφήσετε τους παλληκαρισμός. Δεν είναι η ώρα για να αποδείξετε ότι δεν φοβόσαστε κανέναν, ότι βαδίζετε αγέρωχα προς ένα μέλλον, το οποίο κανείς στη χώρα αυτή, πλην των μελών της Κυβέρνησης, δεν βλέπει με ασφάλεια. Για να μη μιλήσω για το τραγικό γεγονός μιας Κυβέρνησης, η οποία τα τελευταία εικοσιτετράωρα έχει εντελώς διαλυθεί, αναμένοντας τον ανασχηματισμό. 
     Εδώ εμείς ζούμε με μεγάλη συμπάθεια το δράμα της Κοινοβουλευτικής Ομάδας της Νέας Δημοκρατίας και συμμετέχουμε, διότι συζητούμε με τους συναδέλφους τα προβλήματά τους.
     ΕΥΑΓΓΕΛΟΣ ΒΕΝΙΖΕΛΟΣ: Και έχουμε και προτιμήσεις.
     ΘΕΟΔΩΡΟΣ ΠΑΓΚΑΛΟΣ: Έχουμε και προτιμήσεις, οι οποίες δεν είναι πάντα ίδιες, γιατί ο καθένας έχει, όπως καταλαβαίνετε, προσωπικές προτιμήσεις.
     Αλλά δεν λειτουργεί έτσι το κράτος. Πρέπει κάποιος -και αυτός ο κάποιος δεν είναι άλλος από τον Πρωθυπουργό- κύριε Υπουργέ, να αναλάβει τις ευθύνες του, να δώσει μια θεσμική απάντηση στο θέμα του ανασχηματισμού –όποια αυτός επιθυμεί, εν πάση περιπτώσει- και να δώσει και μια λογική απάντηση στο θέμα των υποκλοπών, διότι το πτώμα αυτό είναι «τυμπανιαίο». Δεν μπαίνει κάτω από το χαλάκι της εισόδου. Είναι πολύ μεγάλο θέμα. Μέχρι ενός σημείου δεν έχετε ευθύνη. 
     Και σας επαναλαμβάνω -και σας παρακαλώ να το λάβετε σοβαρά υπόψη- ότι εμείς είμαστε διατεθειμένοι να επιδείξουμε συμπάθεια και αλληλεγγύη μέσα στα πλαίσια της δεδομένης εθνικής αλληλεγγύης, που μας συνδέει όλους. Αλλά δεν μπορούμε να κάνουμε ότι πιστεύουμε πράγματα, τα οποία δεν είναι δυνατόν ένας ευφυής άνθρωπος να αποδεχτεί.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πάγκαλε.
     Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, επιτρέψτε μου να ξεκινήσω από την τελευταία παρέμβαση του κ. Πάγκαλου. 
     Θέλω να πω ότι χαίρομαι για τη νηφάλια εικόνα, αλλά ταυτοχρόνως και τον τόνο, άσχετα αν διαφωνώ με το περιεχόμενο της κριτικής του. Αλλά τέτοιες ώρες, για τέτοια μεγάλα θέματα, αυτή η νηφαλιότητα και αυτή η περίσκεψη βοηθάει, όσο και αν υπάρχουν αντίθετες απόψεις. Το ζήτημα είναι πώς συνθέτεις τις αντίθετες απόψεις για να προχωρήσεις και όχι πώς προβάλλεις τις αντίθετες απόψεις για λόγους είτε στήριξης της Κυβέρνησης είτε στείρας αντιπολίτευσης. Γι’ αυτόν το λόγο τον ευχαριστώ. 
     Δίνω, όμως, μια απάντηση σ’ αυτό που είπε τελευταία. Μα, για αυτό συγκαλείται η Επιτροπή Θεσμών και Διαφάνειας. Συγκαλείται η Επιτροπή Θεσμών και Διαφάνειας, γιατί είναι κατ’ εξοχήν αρμόδια εκείνη να προτείνει, όπως το κάναμε και στο παρελθόν -άσχετα αν δεν εισακουόταν- αν χρειάζεται περαιτέρω θωράκιση του θεσμικού πλαισίου. Γιατί το ζήτημα δεν είναι η έρευνα της συγκεκριμένης υπόθεσης που αφορά στη δικαιοσύνη, όσο το αν χρειάζεται περαιτέρω θωράκιση το θεσμικό μας πλαίσιο. Και επιτροπές, όπως η Θεσμών και Διαφάνειας, είναι κατ’ εξοχήν αρμόδιες.
     Θα πω ένα παράπονο που αφορά κάτι το οποίο είχα ζήσει. Και άλλοτε στο παρελθόν αυτή η επιτροπή είχε κάνει πλειάδα προτάσεων. Ουδέποτε σχεδόν είχε εισακουσθεί. Όταν ήμουν στην Αξιωματική Αντιπολίτευση και μετείχα, από την πρώτη στιγμή μέχρι τότε που γίναμε Κυβέρνηση, στην επιτροπή Θεσμών και Διαφάνειας, συζητήσεις που πολλές φορές, κύριε Πάγκαλε, ήταν ομόφωνες σε ότι αφορά το συμπέρασμά τους, αγνοήθηκαν παντελώς. Και ήταν κρίμα, γιατί έτσι πολλά πράγματα θα μπορούσαν να είχαν αποφευχθεί. 
     Θέλω να πιστεύω ότι εν όψει της κρισιμότητας των καιρών, ακριβώς όσα θα συζητηθούν και θα αποφασισθούν στην επιτροπή θα αποτελέσουν το δείκτη πορείας για όποιες μεταβολές χρειασθεί να γίνουν, βεβαίως πάντα προς την κατεύθυνση της θωράκισης των δικαιωμάτων του ανθρώπου.
     Το δεύτερο, το οποίο θέλω να τονίσω, είναι αυτό που σχετίζεται μ’ αυτήν καθαυτήν την επερώτηση. Οι αναλύσεις που έγιναν στις δευτερολογίες –γιατί τώρα μιλήσαμε για την επερώτηση- αποδεικνύουν γιατί αυτή η επερώτηση δεν είχε καμία βάση. Τι ελέχθη από την πλευρά και του εισηγητή–πρωτομιλητή της Αξιωματικής Αντιπολίτευσης, αλλά και από την πλευρά του Κοινοβουλευτικού της Εκπροσώπου; «Μα», λέει, «δεν συμπεριλάβαμε μέσα σ’ αυτήν την επερώτηση παραβιάσεις του Συντάγματος, τις οποίες επεσήμανε μόνο η Επιστημονική Υπηρεσία της Βουλής, αλλά βάλαμε και περιπτώσεις που εμείς κρίναμε ότι υπήρχε αντισυνταγματικότητα»!
     Κύριοι συνάδελφοι, για να δημιουργήσουμε το επίπεδο σοβαρότητος που χρειάζεται η Βουλή: Βεβαίως κάθε Βουλευτής έχει το δικαίωμα να έχει την άποψή του για θέματα συνταγματικότητας. Βεβαίως και μπορεί να την προβάλλει, βεβαίως και μπορεί να κάνει ενστάσεις αντισυνταγματικότητας. Όμως, με συγχωρείτε πολύ, αλλά από πότε θα πρέπει να δεχθεί η Κυβέρνηση ότι επειδή, παραδείγματος χάρη -ο κ. Ρόβλιας ή ο κ. Λοβέρδος- κατά τη σεβαστή επιστημονική τους άποψη- θεωρούν ότι κάτι είναι αντισυνταγματικό, θα πρέπει, βάσει αυτού, να κάνουν επερώτηση στην Κυβέρνηση με πηχυαίους τίτλους: «Παραβιάσεις του Συντάγματος»; Είναι κάτι το οποίο δεν το επεσήμανε η Επιστημονική Υπηρεσία της Βουλής, δεν το αποφάσισε κάποιο δικαστήριο, αλλά το είπαν ο κ. Ρόβλιας και ο κ. Λοβέρδος! Σεβαστές είναι οι απόψεις και δεν υποτιμώ κανέναν. Και είναι σεβαστές οι απόψεις, διότι ξέρω πάρα πολύ καλά και την προϋπηρεσία των ανθρώπων στο νομικό χώρο και έμαθα να σέβομαι όλες αυτές τις απόψεις. Όμως, δεν μπορεί να αποτελεί αντικείμενο πολιτικής κριτικής η μεμονωμένη άποψή τους ή έστω και η άποψη της παράταξής τους ως εάν ήταν θέσφατο, το οποίο πρέπει να θίξει την Κυβέρνηση. Μ’ αυτήν τη λογική, θα έπρεπε η Αντιπολίτευση να είναι εκείνη, η οποία θα κρίνει, όχι μόνο σε επίπεδο κριτικής στη Βουλή, αλλά να κρίνει γενικότερα και μάλιστα αυθεντικά το τι συμβαίνει ή δεν συμβαίνει με το κυβερνητικό έργο. 
     Κύριοι συνάδελφοι, για θέματα συνταγματικότητας υπάρχουν δικαστήρια, τα οποία μπορούν να αποφανθούν. Αν μου φέρετε επερώτηση και μου πείτε: «Παραβιάσατε εκεί τη σχετική διάταξη και γι’ αυτό το λόγο είστε έκθετοι», θα το καταλάβω. Ακόμα και με την Επιστημονική Υπηρεσία της Βουλής θα το καταλάβω. Αλλά όχι να μου φέρετε τις προσωπικές σας απόψεις με πηχυαίο τίτλο: «Τριάντα παραβιάσεις του Συντάγματος και του Κοινοτικού Δικαίου», γιατί κάπως έτσι το φανταστήκατε! Γι’ αυτό είπα προηγουμένως ότι η επερώτησή σας θα μπορούσε να είχε γραφεί δι’ άλλην αιτίαν από τον Luigi Piradello «Έτσι είναι, αν έτσι νομίζετε». 
     Τρίτον, αφού είπατε αυτά που είπατε, επειδή σας έδωσα αυτό το επιβοηθητικό πόνημα σχετικά με την απάντηση -γιατί βεβαίως ο χρόνος δεν επαρκεί- που απαντά σημείο προς σημείο την επερώτησή σας, γυρίσατε και είπατε: «Μα, εδώ λέει ότι αναγνωρίζετε ότι έκανε μια νύξη η Επιστημονική Υπηρεσία της Βουλής σ’  ένα σημείο». Φυσικά και σας λέω ότι έκανε μια νύξη. Είπε, όμως, ποτέ η Επιστημονική Υπηρεσία της Βουλής ξεκάθαρα ότι αυτό είναι αντισυνταγματικό; Δεν έχει η Κυβέρνηση το δικαίωμα να πει ότι στη νύξη που έκανε η Επιστημονική Υπηρεσία «απαντάμε αυτό» μετά από τη συζήτηση που έγινε στη Βουλή και που αποδείχθηκε, εν πάση περιπτώσει, ότι αυτή ήταν η τεκμηρίωση που έκανε η Κυβέρνηση; Σεβαστές οι απόψεις της Επιστημονικής Υπηρεσίας της Βουλής και, όπου η Επιστημονική Υπηρεσία είχε σοβαρή ένσταση, ξέρετε ότι πήραμε τη διάταξη πίσω ή την τροποποιήσαμε. Αν είχε κάποια άποψη την οποία έθετε ως προβληματισμό και αναπτύχθηκε εδώ στη Βουλή και είχε δίκιο η Κυβέρνηση, γιατί θα πρέπει αυτό να το θεωρήσετε ως θέσφατο, το οποίο οδηγεί σε «κραυγαλέα» αντισυνταγματικότητα, όπως ακριβώς γράφετε μέσα στο κείμενο της επερώτησης; Γι’ αυτό σας είπα ότι η επερώτησή σας είναι κενή περιεχομένου, είναι ένα «πουκάμισο αδειανό». Το είπα, γιατί χρησιμοποιήσατε είτε εσφαλμένες είτε ασήμαντες περιπτώσεις για να φτιάξετε έναν τίτλο. Τίποτα παραπάνω δεν κάνατε. 
     Μετά, με ρωτάτε γιατί γύρισα στο παρελθόν και για ποιον λόγο έκρινα και συνέκρινα. Μα, γιατί όλοι οι πολίτες –και αυτή είναι η πεμπτουσία της δημοκρατίας- και κρίνουν και συγκρίνουν. Μη σας προβληματίζει αν πηγαίνουμε στο παρελθόν. Καλό είναι να πηγαίνουμε καμιά φορά, γιατί τα λάθη του παρελθόντος γίνονται οδηγοί, για να μην τα κάνουμε στο μέλλον. Σας είπα και πάλι ότι το μυστήριο της μετανοίας είναι χρήσιμο δι’ άλλην, όμως, αιτίαν και όχι για τους πολιτικούς. Το να εξομολογείσαι τα αμαρτήματά σου, για να μπορείς ενδεχομένως να εξασφαλίσεις τη σωτηρία της ψυχής, αυτό είναι χρήσιμο, για άλλους τομείς της πνευματικής ζωής, αλλά όχι για την πολιτική. Θα με συγχωρέσετε πολύ, αλλά η εξομολόγηση των αμαρτημάτων στην πολιτική είναι για να μην τα ξανακάνεις, όχι για να μπορείς να έχεις την ευχέρεια να τα διαπράττεις και πάλι.
     Εσείς με ρωτήσατε, λοιπόν, γιατί πήγα σ’ αυτήν την περίφημη κραυγαλέα αντισυνταγματικότητα του ν. 2190/1994. Πήγα, γιατί είναι η πιο ενδεικτική του πώς σκεφτόσαστε. Και, δυστυχώς, ορισμένοι σκεφτόσαστε ακόμα και τώρα έτσι. Τονίζω ότι δεν κάνω διακρίσεις μεταξύ των τότε και των νέων συναδέλφων, αλλά είναι ορισμένα ονόματα, τα οποία αποτελούν σημείο αναφοράς για το χώρο της επιστήμης. Μάλιστα, έχουμε διαφωνήσει κάμποσοι από εμάς σ’ αυτόν το χώρο πριν έρθουμε στη Βουλή.
     Όταν κάθονται ο Κουμάντος, ο Μάνασης, ο Σπηλιωτόπουλος και σου λένε, σ’ ένα νόμο που τον θεωρήσατε ναυαρχίδα την εποχή εκείνη, τον ν. 2190/1994, ότι οι διατάξεις αυτές των άρθρων 25 επόμενα δεν είναι απλώς αντισυνταγματικές, αλλά τέτοιου είδους διακρίσεις με βάση πολιτικές πεποιθήσεις μόνο σε περιόδους, μετά από καταστάσεις που δεν συνάδουν με τη δημοκρατία μπορούμε να δούμε, είναι πολύ βαρύ και το αγνοήσατε. Και κάνατε τη μεγαλύτερη κομματική εισβολή. Σας το λέω, επειδή μιλήσατε για τις συνεντεύξεις, στις οποίες θα έλθω. 
     Είναι δυνατόν να αγνοήσουμε και να αγνοήσει ο ελληνικός λαός, να αγνοήσει ο υπαλληλικός κόσμος τι συνέβη το 1994 με τα άρθρα 25 επόμενα του ν. 2190/1994; Δεν ξέρουμε την κομματική άλωση που συνέβη; Φαντάζεστε ότι αν είχαμε τολμήσει εμείς να κάνουμε -που δεν είναι στην νοοτροπία μας να το κάνουμε άλλωστε- τέτοιου είδους ρεσάλτα μέσα στο χώρο της Δημόσιας Διοίκησης, δεν ξέρουμε πως θα είχατε συμπεριφερθεί και εσείς και τα φερέφωνα, τα οποία συνακολουθούν σε ό,τι ανακρίβειες μπορεί να λέτε κατά καιρούς; Είναι γνωστό αυτό το πράγμα. Πώς να μην το φέρω σαν παράδειγμα όταν καθορίζει διαχρονικά τη νοοτροπία μιας παράταξης; 
     Όταν είστε στην Αντιπολίτευση κραυγάζετε ότι υπάρχει κομματισμός. Και όταν γίνεστε κυβέρνηση το πρώτο πράγμα που κάνετε είναι πώς θα αλώσετε τη Δημόσια Διοίκηση. Αυτό κάνατε και το 1982 και το 1994. Δεν το κάνατε; Αυτή είναι η αλήθεια. Γι’ αυτό και το έφερα, για να σας δείξω ότι εκεί υπήρχε μια κραυγαλέα αντισυνταγματικότητα, την οποία αγνοήσατε. Και την αγνοήσατε εσκεμμένα. Δεν είναι ότι είχατε αντίθετη άποψη. Τη δουλειά σας θέλατε να κάνετε και την κάνατε. Ε, μην κλαίτε τώρα με κροκοδίλια δάκρυα για δήθεν παραβιάσεις του Συντάγματος που είναι μόνο στη φαντασία σας. 
     Και για να έλθω τώρα και στο θέμα των «γαλάζιων συνεντεύξεων». Ξέρετε κάτι; Αυτή την καραμέλα ας την αφήσουμε, γιατί ξέρετε πολύ καλά και σας το απέδειξα στη Βουλή ότι πια δεν μπορεί να γίνει ούτε θέμα. Δεν υπάρχουν συνεντεύξεις τέτοιες για τον απλό λόγο ότι τις κάνει το Α.Σ.Ε.Π.. Συνέντευξη αν θέλει το Α.Σ.Ε.Π. κάνει και την κάνει το Α.Σ.Ε.Π.. Αν θεωρείτε ότι το Α.Σ.Ε.Π. είναι «γαλάζιο» και κάνει γαλάζιες συνεντεύξεις να το πείτε. Αν το υπονομεύετε με αυτόν τον τρόπο βγείτε να το πείτε. Αλλά δεν μπορώ να καταλάβω πώς γίνεται –γι’ αυτό σας είπα και για τα φερέφωνα που σας ακολουθούν- να λένε «κόλαφος για τον Υπουργό Εσωτερικών» διότι η Ε.Θ.Ε.Λ. ζήτησε να γίνει συνέντευξη, και δεν έγινε συνέντευξη γιατί την απέρριψε το Α.Σ.Ε.Π.. Την απέρριψε το Α.Σ.Ε.Π. γιατί εξαρτάται σύμφωνα με τη νομοθεσία που εγώ εισηγήθηκα να θεσπισθεί από το Α.Σ.Ε.Π. αν θα γίνει συνέντευξη. 
     Είναι δυνατόν να προχωρήσετε με αυτήν τη λογική; Δεν ξέρει η κοινωνία πώς γίνονται οι συνεντεύξεις; Όπως δεν ξέρει η κοινωνία τι συνέβαινε όχι μόνο πριν καθιερώσετε το Α.Σ.Ε.Π., αλλά και αφού το καθιερώσατε και είχατε αφήσει του μισούς τομείς του ευρύτερου δημόσιου τομέα έξω από το Α.Σ.Ε.Π.; Γιατί το Α.Σ.Ε.Π. μπήκε σε ολόκληρο το δημόσιο τομέα όταν πλέον δεν είχατε αφήσει τίποτα από πλευράς προσλήψεων. Όλοι το ξέρουν αυτό το πράγμα. Μη μου λέτε, λοιπόν, στην περίπτωση αυτή για «γαλάζιες προσλήψεις» και άλλα τινά. 
     Σας είπα, έχετε καλούς συμμάχους. Τον καιρό που τα κάνατε δεν μίλαγε κανένας. Δεν έβλεπα να γίνεται θέμα κανένα γεγονός από όλον εκείνο τον κομματικό νεποτισμό, τον οποίο είχατε επιβάλει. Δεν θυμάμαι εγώ να είχαν γίνει ζητήματα τα άρθρα 25 επόμενα του ν. 2190/1994, μολονότι μέσα στη Βουλή είχε γίνει ολόκληρη φασαρία την εποχή εκείνη και η Νέα Δημοκρατία είχε αποχωρήσει. Δεν θυμάμαι τους κυρίους, οι οποίοι σήμερα μιλάνε και λένε ότι υπάρχει κομματισμός -που δεν υπάρχει- τότε να είχαν πει μια κουβέντα. Ξέρω, όμως, τι θα έλεγαν αν επανέφερα εγώ εδώ τα άρθρα 25 επόμενα του ν. 2190/1994. 
     Εδώ δημιουργήθηκε ολόκληρη ιστορία για το θέμα των γενικών διευθυντών, όταν απλώς και μόνο επανέφερα τις διατάξεις του ν. 2190/1994 που εσείς είχατε θεσπίσει. Ένα θέμα που το είχαμε πει και πριν γιατί είχαμε πει ότι θα γίνει με θητεία ο θεσμός του διευθυντή και του γενικού διευθυντή. Βεβαίως ό,τι ώρα θέλετε, μπορούμε να δούμε εδώ το θέμα της κρίσης των γενικών διευθυντών για να αντιληφθούμε πώς συνέβη. Ποια ήταν αρχικώς η νομολογία και πώς μετεβλήθη η νομολογία συγκεκριμένου Τμήματος σε συγκεκριμένη περίοδο. Πόσο καιρό έκαναν να εκδικαστούν συγκεκριμένες υποθέσεις προηγουμένως και πώς υποθέσεις εκδικάστηκαν σε συγκεκριμένο χρονικό σημείο και πώς προσδιορίσθηκαν άλλες. Ό,τι ώρα θέλετε γι’ αυτό. Και πώς συνέβαινε προηγουμένως να πηγαίνουν στην Ολομέλεια τόσες άλλες περιπτώσεις, τις οποίες τις ξέρω και μπορούμε να τις δώσουμε στη δημοσιότητα να τα δούμε ό,τι ώρα θέλετε. Πόσες περιπτώσεις πήγαν προηγουμένως στην Ολομέλεια από Τμήμα με αίτημα Υπουργού; Και μόνο μεταξύ του 1997 με το 2003; 
     Και κάτι τελευταίο που αφορά στο θέμα Μπαρόζο. Εκεί ήταν η αποθέωση της αντίφασης. Η αποθέωση πραγματικά της αντίφασης. Κυρίες και κύριοι συνάδελφοι, ο κ. Μπαρόζο απαντώντας στον κ. Παπαδημούλη είπε ότι μόνο τώρα, αυτήν τη στιγμή που μιλάμε -και το ομολογήσατε και εσείς- μας αφήσατε εκκρεμείς σαράντα τουλάχιστον περιπτώσεις. Και φυσικά ο κ. Μπαρόζο δεν μίλησε για τις άλλες κραυγαλέες παραβάσεις του Κοινοτικού Δικαίου του απώτερου παρελθόντος του δικού σας, για τις οποίες έχουμε και απτές καταδίκες. 
     Είπε ο κ. Μπαρόζο ότι κατά τη γνώμη του εκκρεμούν ακόμα σαράντα παραβάσεις δικές σας. Είστε περήφανοι γι’ αυτό; Σας είπα, λοιπόν, άλλες ογδόντα οκτώ περιπτώσεις και με ρωτήσατε πού τις βρήκα. Τις βρήκα στο διαδίκτυο της Ευρωπαϊκής Ένωσης. Φιγουράρει εκεί η πολιτική της κυβέρνησής σας φαρδιά- πλατιά σε ογδόντα οκτώ περιπτώσεις! Και τώρα ακόμα μαζεύουμε καθυστερήσεις δικές σας. Και δεν προλαβαίνουμε να τις μαζεύουμε. 
     Στο νόμο που πρόκειται να έρθει, του Υπουργείου Εσωτερικών και Δημόσιας Διοίκησης για τη διαχείριση της δημόσιας πληροφορίας και εκεί τρύπες κλείνουμε που αφορά στην ισότητα, που είχατε αφήσει εσείς. 
     Είκοσι χρόνια κυβερνούσατε, είκοσι χρόνια, που ήμασταν μέλη της Ευρωπαϊκής Ένωσης και που την έννοια της προσαρμογής σε βασικές διατάξεις της κοινοτικής νομοθεσίας, την είχατε ξεχάσει. Και βγήκατε, κατά φαντασία, να μας μιλήσετε για άλλες περιπτώσεις!
     Σας ξαναλέω, λοιπόν, ένα πράγμα: Κρίνει και συγκρίνει ο κόσμος. Και όποτε χρειάζεται και στο παρελθόν θα γυρίζουμε και θα κάνουμε συγκρίσεις. Γιατί οι συγκρίσεις δεν είναι βλαπτικές. Θα συγκρίνουμε και τον εαυτό μας. Εγώ δεν είπα ότι είμαστε αλάνθαστοι ούτε, βεβαίως, ότι τα ξέρουμε όλα. Άλλοι είναι αυτοί που πιστεύουν ότι ουδέν λάθος διέπραξαν και ότι είναι παντογνώστες. Και το πλήρωσαν αυτό. Ούτε προδικάζω καμία ετυμηγορία του ελληνικού λαού. Άλλοι την προδίκαζαν ως κυβέρνηση και την προδικάζουν και τώρα ως Αξιωματική Αντιπολίτευση. 
     Ένα είναι  βέβαιο: Με κραυγές, με αντιπολιτευτικές κραυγές χωρίς περιεχόμενο, ούτε η Αντιπολίτευση ωφελείται ούτε η Κυβέρνηση γίνεται καλύτερη. Η Κυβέρνηση γίνεται καλύτερη όταν υφίσταται κριτική, η οποία είναι απτή, η οποία είναι ουσιαστική. Και με αυτό τον τρόπο προχωρά. 
     Θα μου πείτε τι κάναμε εμείς ως Αξιωματική Αντιπολίτευση. Σας απαντώ ότι αυτό κάναμε. Εμφανιστήκαμε με συγκεκριμένες θέσεις, με συγκεκριμένα νομοσχέδια. Ψηφίσαμε πάμπολλα από τα νομοσχέδια που φέρατε, ακόμα και  όταν ξέραμε ότι μπορεί να έχουν ελλείψεις. Αλλά το κάναμε γιατί πιστεύουμε ότι πάμε μπροστά. Είναι εδώ Βουλευτές που γνωρίζουν συγκεκριμένα πράγματα της για την εποχή εκείνη. 
     Εδώ εισπράττουμε ένα όχι και μια άρνηση, που δεν ωφελεί κανέναν και πρωτίστως την Αξιωματική Αντιπολίτευση. Δεν επιβραβεύει ο ελληνικός λαός τους πολιτικούς ανάλογα με το πώς κραυγάζουν, αλλά ανάλογα με  το πόσο συνεισφέρουν στο κοινό καλό. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης):   Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων τριάντα έξι μαθητές και μαθήτριες από το 1ο Λύκειο Λάρισας συνοδευόμενοι από δύο καθηγητές τους.
     Η Βουλή τους καλωσορίζει. 
     (Χειροκροτήματα από όλες τις πτέρυγες της Βουλής)
     Ο κ. Λοβέρδος, έχει το λόγο. 
     ΑΝΔΡΕΑΣ ΛΟΒΕΡΔΟΣ: Κύριε Υπουργέ, αυτή η φράση που είπατε, αναφερόμενος σε συγκεκριμένο τμήμα του Συμβουλίου Επικρατείας, προφανώς για συγκεκριμένους δικαστές, νομίζω ότι είναι η σύνοψη της όλης στάσης σας ως κυβερνώντων. Αυταρχισμός. Και με κάνει να φοβάμαι  δύο φορές για το τι θα κάνω ως ένας Βουλευτής της Βουλής, όταν θα κληθώ να δω αν ψηφίζουμε για την αναθεώρηση των περί δικαιοσύνης διατάξεων ή όχι; 
     Είναι φανερό ότι έχετε στο νου σας ανθρώπους. Είναι ανατριχιαστική η φράση αυτή για όποιον παρακολουθεί τα θέματα της δικαιοσύνης ή για όποιον ξέρει νομικά και έχει υπόψη του τον ελληνικό δικαιϊκό σύστημα. Θεωρώ τη χειρότερη στιγμή του Υπουργού τη φράση αυτή. Την άκουσα, την ερμηνεύω όπως πρέπει και θεωρώ ότι συνοψίζει οτιδήποτε σήμερα εμείς μεμφόμεθα με τη συγκεκριμένη μορφή κοινοβουλευτικού ελέγχου που ασκούμε. 
     Δεύτερον, εγώ μπορώ να ερμηνεύσω τα λεχθέντα από τον κύριο Υπουργό, που σε σχέση με τα όσα έθιξαν ο κ. Βενιζέλος, ο κ. Πάγκαλος, ο κ. Ρόβλιας και εγώ από του Βήματος της Βουλής για το μεγάλο θέμα που τώρα συγκλονίζει την Ελλάδα είτε μίλησε και δεν τον ακούγαμε είτε δεν είπε τίποτα. Φυγομαχεί η Κυβέρνηση, προσπάθησε να τη βοηθήσει το Προεδρείο της Βουλής, επί της ουσίας, όμως, η ίδια όταν παίρνει το λόγο δεν στέκεται και τα ερωτήματα της Αντιπολίτευσης παραμένουν ανοικτά. 
     Πώς είναι δυνατόν η Ανεξάρτητη Αρχή Προστασίας των Επικοινωνιών να ενημερώνεται από «ΤΑ ΝΕΑ»; 
     Είστε θύμα, κύριε Υφυπουργέ, αλλά είμαστε και εμείς νομιμοποιημένοι να πούμε ότι δεν πιστεύουμε λέξη απ’ ό,τι έδωσε το χθεσινό σόου των τριών Υπουργών με τη συνέντευξη Τύπου. Αισθανόμαστε ανασφάλεια, διότι είχαμε συγκεκριμένα δείγματα τον καιρό της εξεταστικής επιτροπής σε σχέση με την παρακολούθηση των τηλεφώνων μας. Αισθανόμαστε ανασφάλεια όταν δεν γίνεται συγκεκριμένο το τι ακριβώς έχει συμβεί και όταν παριστάνετε τα θύματα είτε φυγομαχώντας είτε εμφανιζόμενοι ως παθόντες, ενώ είστε θύτες, θύτες της ανασφάλειας, στην οποία έχει περιπέσει όλος ο πολιτικός κόσμος της χώρας και πάνω απ’ όλα οι πολίτες, θύτες της ανικανότητας να διαχειριστείτε και αυτήν την κρίση από το Μάρτιο του 2005. Φυγομαχείτε, λοιπόν. Γι’ αυτό δεν απαντάτε. 
     Και σας προκαλώ. Έχετε τριτολογία, εγώ δεν θα τριτολογήσω. Πείτε δύο λέξεις στον ελληνικό λαό, που μας παρακολουθεί και σ’ εμάς που εμβρόντητοι μάθαμε ότι συνάδελφός μας παρακολουθείτο δίχως να μπείτε στον κόπο να του στείλετε ένα μήνυμα, ως οφείλατε. 
     Για να αλλάξω λίγο επίπεδο, διότι από το τραγικό, θέλω να περάσω λίγο στο κωμικό. Αυτό που σας είπε ο κ. Πάγκαλος σε σχέση με τη συμπεριφορά ανασχηματιζομένων Υπουργών, έχει μια δόση κωμικού. Υπουργός αποχαιρετά τους υπαλλήλους του! Έγινε ανασχηματισμός; 
     Περιμένουμε, στον κύκλο των μορφωτικών υποθέσεων, δύο εβδομάδες τους δύο Υφυπουργούς Παιδείας και του Υπουργείου Πολιτισμού. Έχουν υποσχεθεί από το Βήμα της Βουλής ενημέρωση. Δεν έρχονται. Τι θα γίνει, δηλαδή; Δεν θα δουλεύουμε, επειδή εσείς ανασχηματίζεστε αενάως; Είναι τραγικό, αφού πρώτα είναι κωμικό και αυτό το θέμα. 
     Και εν πάση περιπτώσει, κατά τη δική μου γνώμη, έχει να κάνει και με την παντελή έλλειψη συντονισμού που εμφανίζει αυτή η Κυβέρνηση, ένα τρομερό στοιχείο παθολογίας. Ο Πρωθυπουργός είναι από το πολιτικό σύστημα, από την πρακτική και από το Σύνταγμα αρμόδιος να συντονίζει τις αποφάσεις, τη λήψη τους και την εκτέλεσή τους. Τίποτα δεν κάνει. Και αυτό που εμφανίζεται ως στοιχείο αδυναμίας διακυβέρνησης, εμείς το υπογραμμίζουμε. Τι θα γίνει; Πότε θα τελειώσει αυτό; 
     Τρίτον, υπογραμμίζουμε ότι ο τρόπος με τον οποίο συμπεριφερθήκατε και συμπεριφέρεστε απέναντι στο Σύνταγμα, είναι ακριβώς ο τρόπος με τον οποίο θα το αναθεωρήσετε. Είπε ο κ. Παπαγεωργίου πως χρησιμοποιήσατε για επικοινωνιακούς λόγους το ζήτημα της Αναθεώρησης και πως αυτό αποδεικνύεται από το γεγονός ότι οι δύο προτάσεις σας αφορούν ρυθμίσεις του Συντάγματος, που με την ίδια ακριβώς φορά των λέξεων ήδη υπάρχουν. Δεν απαντήσατε. Τι να πείτε; 
     Πείτε μου για την πρότασή σας -και θα σας την αναγνώσω- για το άρθρο 98 του Συντάγματος, για τον έλεγχο των συμβάσεων μείζονος οικονομικής σημασίας από το Ελεγκτικό Συνέδριο. Πείτε μου σας παρακαλώ. Μοt a mot, λέξη προς λέξη, προτείνετε ό,τι υπάρχει. 
     Απορώ πώς μπορεί να εμπιστευθεί ο πολίτης μια πολιτική δύναμη ένα λόγο αναθεωρητικό του Συντάγματος από ένα φορέα που το μεταχειρίζεται έτσι, ένα λόγο ο οποίος για επικοινωνιακούς λόγους αρθρώνεται και ένα λόγο που δεν φρόντισε να τηρήσει και τα προσχήματα της σοβαρότητας με τις δύο περιπτώσεις που σας ανέφερα. 
     Για να κλείσω τη δευτερολογία μου –δεν θα τριτολογήσω- εγώ απορώ, κύριε Υπουργέ, πώς ορισμένα πράγματα δεν τα βλέπετε. Στο πεδίο της λογικής κερδίζει όποιος, μέσα από το διάλογο, δέχεται επιχειρήματα. Και εν πάση περιπτώσει, ο λόγος για την αντισυνταγματικότητα μιας πρόβλεψης δεν είναι κατ’ ανάγκην λόγος αυταρχικός. Μπορεί να είναι παρόραμα, μπορεί να είναι λάθος, μπορεί να είναι λάθος ερμηνεία. 
     Σ’ αυτό υπάρχει μεγάλη διαφορά. 
     Όταν η συχνότητα σε κάνει να λες αυτό που επισημαίνουμε με την επερώτησή μας, δηλαδή ότι είναι σύστημα ο αυταρχισμός σας, πώς να δεχθώ ότι προσπαθείτε να αντιμετωπίσετε το θέμα της παραβίασης του άρθρου 8, παράγραφος 1, κύριε Υπουργέ; Αρχή του νόμιμου δικαστή, νόμος για την Πάτρα ως Πολιτιστική Πρωτεύουσα, σας τα επισημαίνει η Επιστημονική Υπηρεσία. Τι λέτε; Πώς μπορείτε αυτό να το αντιμετωπίσετε με σοβαρά επιχειρήματα; Παρακαλώ απαντήστε.
     Άλλο ζήτημα είναι αυτό των προϋποθέσεων ύψους 5.000 ευρώ, προκειμένου να αναζητηθεί δικαστική προστασία. Νομίζω ότι πρόκειται για σχέδιο νόμου περί παραγωγής και εμπορίου του κ. Σιούφα, του Υπουργού Ανάπτυξης. Υπάρχει η γνώμη της Διεύθυνσης Επιστημονικών Μελετών, της Επιστημονικής Υπηρεσίας της Βουλής; Όχι, φυσικά! Εμείς το επισημαίνουμε ότι δεν υπάρχει. Γιατί; Διότι ήρθε με τροπολογία, για να αποφύγει τη Διαρκή Επιτροπή της Βουλής, για να αποφύγει την επιστημονική επεξεργασία. 
     “By pass” όλα αυτά, όλα αυτά τα εγγυητικά που ο Κανονισμός της Βουλής προβλέπει, όπως ακριβώς η τροπολογία των έντεκα άρθρων -έλεος!- με την οποία ρυθμίστηκε το θέμα του ασφαλιστικού των τραπεζών ή μεταβλήθηκε η σύνθεση της Εθνικής Αρχής Ταχυδρομείων και Επικοινωνιών, που έπρεπε να αποτελείται -κατά τη γνώμη του κυρίου Διευθύνοντος Συμβούλου ή Προέδρου του Ο.Τ.Ε.- από πρόσωπα φιλικότερα προς την Κυβέρνηση από ό,τι τα προηγούμενα, όπως ξεδιάντροπα είπε. “By pass” και αυτό. Ήρθε με τροπολογία έντεκα άρθρων την Παρασκευή, προ της συζητήσεως στην Ολομέλεια. 
     Εάν υπήρχαν αυτά τα θέματα στα σχέδια νόμου σας, ο κατάλογος θα είχε πολλαπλασιαστεί. Σας το επισημαίνουμε. Σας πειράζει; Τι απαντάτε; Απαντήστε γι’ αυτήν την προϋπόθεση αναζήτησης νομικής προστασίας ύψους 5.000 ευρώ. Πάρτε θέση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Υπάρχουν και άλλα θέματα, τα οποία δεν προλαβαίνω να αναφέρω.
     Σημειώστε δε -και μ’ αυτό θα κλείσω- ότι οι συνάδελφοι του ΠΑ.ΣΟ.Κ. δεν σας υπογραμμίσαμε το θέμα του «Βασικού Μετόχου», γιατί τα πράγματα είναι φανερά, όπως και η εκτίμηση στο πρόσωπό σας. Δεν σας το θέσαμε αυτό το θέμα. 
     Θα μπορούσαμε να το χρησιμοποιούμε πρώτο, κύριε Υπουργέ. Προσπαθούμε να είμαστε σοβαρότεροι και πράγματα που έχουν αναδειχθεί από την πραγματικότητα, να μην τα ξαναφέρνουμε συνεχώς εδώ. 
     Δεν μπορείτε, όμως, από την άλλη πλευρά, επωφελούμενοι αυτής της καλής στάσης, να μας κάνετε μαθήματα προσαρμογής στο Ευρωπαϊκό Κοινοτικό Δίκαιο, με τον τρόπο που τα κάνετε. Δεν μπορείτε τις περιπτώσεις, όπου η Επιτροπή ζητά αιτιολογημένη γνώμη, πράγμα που υπαγορεύει μία συζήτηση ή μια τριβή ακόμα, μια σύγκρουση με τα κοινοτικά όργανα, να τις εμφανίζετε ως πρόβλημα μιας κυβέρνησης.
     Εμείς σας λέμε –αυτή είναι η επερώτησή μας- ότι ο αυταρχισμός σας προκύπτει πρώτον, από την παραβίαση του Συντάγματος και, δεύτερον, από την παραβίαση του Ευρωπαϊκού Κοινοτικού Δικαίου. Αφήστε τις αιτιολογημένες γνώμες. Για τις αντικοινοτικές νομοθετικές σας προβλέψεις, να μας απαντήσετε. 
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Επειδή έγινε λόγος πάλι για την επικοινωνία γενικά, για τα επικοινωνιακά τρικ, σήμερα η Αξιωματική Αντιπολίτευση έδωσε το παράδειγμα του τι σημαίνει εικονική πραγματικότητα και επικοινωνιακά τρικ.
     Κύριοι συνάδελφοι, ακούστε τι έκανε η Αξιωματική Αντιπολίτευση. Για λόγους αμηχανίας έκανε μία επερώτηση, η οποία στα περισσότερα σημεία της ήταν ανακριβής. Ήρθε εδώ να τη συζητήσει, αφού την έκανε και επειδή άλλο ήταν το ζήτημα της επικαιρότητας, την ξεχνάει, κάνει μια γενική επερώτηση για την όλη πολιτική της Κυβέρνησης και, φυσικά, αφιερώνει ελάχιστο χρόνο για ένα ζήτημα για το οποίο ήξερε ότι είχε άδικο, αφού και ανακρίβειες λέει και συγκρίσεις δεν μπορούν να γίνουν, μιας και στο παρελθόν, ως κυβέρνηση, το ΠΑ.ΣΟ.Κ. ήταν υπότροπο για τέτοια ζητήματα. 
     Αυτό θα πει να παίζεις με τις εικόνες και την επικοινωνία, ιδίως μάλιστα -δεν θα κουρασθώ να το λέω- όταν έχεις και τη «συμπαράσταση» κάποιων. Σε άλλες εποχές, όσο δίκαιο και να είχες, όσο και να φώναζες, θέμα δεν γινόταν.
     Υπό τις προϋποθέσεις, λοιπόν, αυτές, σας ξαναλέω ότι η σημερινή επερώτηση αποδεικνύει ότι ούτε σοβαρές αιτιάσεις έχετε για την κυβερνητική πολιτική ούτε, βεβαίως, μπορείτε να τις τεκμηριώσετε ακόμα και εκ των υστέρων.
     Δεν θα μιλήσω για τον τόνο του Κοινοβουλευτικού Εκπροσώπου. Δικό του θέμα είναι να έχει αυτόν τον καταγγελτικό τόνο. Αν νομίζει ότι κερδίζει σε δημοσιότητα, είναι δικό του ζήτημα. Δεν θα τον ακολουθήσω. Εκείνο μονάχα που θα παρακαλέσω πολύ, είναι το εξής: Εδώ εκπροσωπείται η Κυβέρνηση. Δεν έμεινε κενό το έδρανο. Το να χρειασθεί ένας Υπουργός να βγει για κάποια δευτερόλεπτα έξω, δεν αποτελεί σε καμία περίπτωση, ψόγο. 
     ΑΝΔΡΕΑΣ ΛΟΒΕΡΔΟΣ: Προφανώς! Το είπα μόνος μου.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Διότι, κύριε συνάδελφε, να μη θυμίσω ότι κάθησα Κοινοβουλευτικός Εκπρόσωπος της Αξιωματικής Αντιπολίτευσης σ’ αυτά τα έδρανα καιρούς. Δεν μας έκαναν την τιμή συχνά, εκτός από ορισμένες ελάχιστες –και μπράβο τους- εξαιρέσεις, Υπουργοί του ΠΑ.ΣΟ.Κ. να είναι εδώ. Με Υφυπουργούς δουλεύαμε και δεν παραπονεθήκαμε σχεδόν ποτέ, εκτός από κορυφαίες στιγμές που έπρεπε να το πούμε, γιατί δεν μπορούσε να εκφράσει ένας Υφυπουργός μια θέση συγκεκριμένη πάνω σ’ ένα θέμα της κυβέρνησης. Αλλά νομίζω ότι γενικά η Κυβέρνηση και εγώ προσωπικά δεν έχουμε δώσει δικαίωμα σε κανένα να πει ότι είτε στο νομοθετικό έργο είτε στον κοινοβουλευτικό έλεγχο δεν είμαστε παρόντες. Αλλά έχετε κάνει Υπουργοί οι περισσότεροι για τόσα χρόνια! Δεν γνωρίζετε ότι μπορεί κάτι να τύχει και να χρειασθεί να βγει έξω από την Αίθουσα ένας άνθρωπος; 
     Τώρα στο άλλο θέμα, στο οποίο αναφέρθηκε ο συνάδελφος κ. Λοβέρδος. Εγώ δεν κατάλαβα πού είναι ο αυταρχισμός. Αμφισβητείτε το δικαίωμα που έχει ένας Υπουργός και ξέρετε ότι κατά τη δικονομία προβλέπεται σαφέστατα το δικαίωμα ενός Υπουργού και πολλές φορές έχει χρησιμοποιηθεί από τις κυβερνήσεις του ΠΑ.ΣΟ.Κ. και έχω συγκεκριμένα παραδείγματα που το είχατε κάνει- όταν θεωρεί ότι μια υπόθεση είναι σημαντική και αφορά θέμα αρχής, να ζητήσει να πάει στην Ολομέλεια; Αποφασίζει, όπως ξέρετε, ο Πρόεδρος του Συμβουλίου της Επικρατείας ή του οικείου δικαστηρίου αν θα πάει. Δηλαδή το δικαίωμα ενός Υπουργού σ’ ένα μείζον θέμα, αυτό το αμφισβητείτε; Θα το φέρω στη Βουλή και θα δούμε πώς έγινε. 
     Φέρτε το και σεις για να σας πω γιατί, για ποιο λόγο εγώ ως Υπουργός χρησιμοποίησα αυτήν τη δικονομική διάταξη. Αυτό είπα. Δηλαδή εσείς μπορείτε να καταγγέλλετε και τον Υπουργό και τον Πρόεδρο –περίπου- του Συμβουλίου της Επικρατείας γι’ αυτό που νομίζατε ότι δεν έπρεπε να γίνει, ενώ δικονομικά επιτρέπεται; 
     ΑΝΔΡΕΑΣ ΛΟΒΕΡΔΟΣ: Το ζητήσατε εγγράφως; 
     ΠΡΟΕΔΡΕΥΩΝ (Σωτήρης Χατζηγάκης): Όχι, διακοπές, παρακαλώ!
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, αν το ζήτησε εγγράφως, να καταθέσει το έγγραφο!
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, αφού ξέρετε τη διαδικασία!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τώρα, στα υπόλοιπα, θα ήθελα να πω πάλι ένα πράγμα: Στο θέμα των υποκλοπών, η Κυβέρνηση έκανε το χρέος της. Και, επειδή ο κοινοβουλευτικός διάλογος θα συνεχισθεί μέχρι το τέλος, αρχής γενομένης από την Επιτροπή Θεσμών και Διαφάνειας που είναι κατ’ εξοχήν αρμόδια, ό,τι θέλει να πει κανείς εκεί, θα το πει και ό,τι απάντηση χρειασθεί να πάρει, θα την πάρει. Και εκεί θα κριθεί η Κυβέρνηση.
     Τούτο σας λέω και δεν μπορεί να το αμφισβητήσει κανένας. Η περίπτωση αυτή, που είναι μια σαφώς σοβαρή υπόθεση, αντιμετωπίσθηκε από την Κυβέρνηση χωρίς επικοινωνιακά τρικ και με θεσμικούς όρους. Αν ακολουθούσαμε αυτό το οποίο κάποιοι είπαν, να αρχίσει, δηλαδή η Κυβέρνηση να συμπεριφέρεται ως ντετέκτιβ την εποχή εκείνη και όχι να αναθέσει στην αρμόδια δικαιοσύνη να δει τι συμβαίνει και, όταν η δικαιοσύνη ολοκληρώσει έστω και εν μέρει το έργο της, τότε να αποφασίσει να ενημερώσει τους πάντες για το μέρος που αναλογεί στον πολιτικό κόσμο και στη Βουλή. Αυτό νομίζω ότι είναι εκείνο που θα ήταν προς ψόγο για την Κυβέρνηση. Αν ακολουθούσαμε την άλλη οδό της επικοινωνίας και των επικοινωνιακών τρικ, τότε η Κυβέρνηση θα ήταν έκθετη. Αλλά ό,τι επιχειρήματα έχετε, ελάτε στην Επιτροπή Θεσμών και Διαφάνειας να τα πείτε.
     Τώρα, έρχομαι στο θέμα του ανασχηματισμού. Γιατί με εγκαλέσατε, περίπου γιατί δεν απάντησα στο ευφυολόγημα του κ. Πάγκαλου, ο οποίος συνηθίζει κάποιες φορές -και αυτό είναι καλό και για τη Βουλή- σε μερικές περιπτώσεις, όταν βαραίνει η κουβέντα, να φέρνει ορισμένα θέματα, τα οποία ελαφρύνουν την ατμόσφαιρα. Αλλά αφού θέλετε να σας απαντήσω, θα σας απαντήσω: Η Κυβέρνηση αυτή και ο Πρωθυπουργός –γιατί όπως ξέρετε αρμοδιότητα του Πρωθυπουργού αποκλειστική είναι ο ανασχηματισμός- δεν λειτουργεί κατά τα κελεύσματα εκείνων, οι οποίοι ανακαλύπτουν κάθε Σαββατοκύριακο τον ανασχηματισμό. Είναι δικό του θέμα πότε θα τον κάνει. Το αν αγωνιά η Αξιωματική Αντιπολίτευση για το πότε θα τον κάνει, αυτό εγώ δεν το πολυκαταλαβαίνω!
     (Θόρυβος στην Αίθουσα)
     ΑΝΔΡΕΑΣ ΛΟΒΕΡΔΟΣ: Δε δουλεύουν οι επιτροπές! Δεν προσέρχονται οι Υπουργοί!
     ΑΘΑΝΑΣΙΟΣ ΜΠΟΥΡΑΣ: Όλες δουλεύουν κανονικά!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και δεύτερον, και το κυριότερο, ξέρω γιατί αγωνιάτε. Γιατί για σας οι ανασχηματισμοί δεν ήταν τρόπος σύνθεσης του Υπουργικού Συμβουλίου, σύμφωνα με τις ανάγκες του τόπου. Συνήθως, και ιδίως την πρώτη εποχή του ΠΑ.ΣΟ.Κ., οι ανασχηματισμοί που άλλοτε βαπτίστηκαν αναδομήσεις, ήταν κινήσεις οι οποίες απλώς σκόπευαν να ξεπεράσουν κάποια πολιτικά προβλήματα της στιγμής.
     Ο κ. Καραμανλής δεν έχει αυτήν τη νοοτροπία. Τι να κάνουμε; Είναι ένας άνθρωπος που σκέπτεται θεσμικά, ένας άνθρωπος που σκέπτεται ότι το να κάνει ανασχηματισμό και το πότε θα τον κάνει, πρέπει να κριθεί με βάση τις ανάγκες του τόπου και με βάση την απόδοση της Κυβέρνησής του και όχι με το αν κάποιοι αγωνιούν για το αν θα γίνουν ή δεν θα γίνουν Υπουργοί ούτε βεβαίως με το αν κάποιοι στο χώρο του Τύπου θέλουν να ανακαλύπτουν κάθε φορά ανασχηματισμό και τους διαψεύδει η πράξη. Ψάχνουν κάποιοι να δικαιωθούν, γιατί διαρκώς διαψεύδονται. Η αγωνία είναι δική τους. Δεν είναι ούτε του Πρωθυπουργού ούτε της Κυβέρνησης ούτε της Νέας Δημοκρατίας.
     Και όσον αφορά τους Υπουργούς, μια χαρά κάνουν τη δουλειά τους. Εγώ απ’ ό,τι αντιλαμβάνομαι, άλλοι λείπουν από τις επιτροπές και όχι τα μέλη της Παράταξης της Νέας Δημοκρατίας.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Κακλαμάνης έχει το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ο ελληνικός λαός νομίζω και όλοι εδώ μέσα τιμούμε την πολιτική τόλμη και τη γενναιότητα, όταν εκδηλώνεται εμπράκτως και όχι απλώς όταν την ισχυρίζεται κανείς, είτε με λόγους είτε ακόμη και με κινήσεις του σώματός του, γιατί βλέπουμε τελευταία, και στην κορυφή ακόμη της Κυβέρνησης, κάποια τέτοια δείγματα. Αντίθετα απεχθάνεται, κύριε Υπουργέ και κύριε Πρόεδρε, την πολιτική υποκρισία. 
     Κάποτε σ’ αυτήν την Αίθουσα πρέπει αυτό το γεγονός και αυτήν την πραγματικότητα να τη συνειδητοποιήσουμε όλοι. Σας επερωτά το ΠΑ.ΣΟ.Κ. για τριάντα περίπου περιπτώσεις, που σύμφωνα με τις εκθέσεις της Επιστημονικής Υπηρεσίας, σύμφωνα με τεκμηριωμένες απόψεις που διατυπώθηκαν εδώ, το νομοθετικό σας έργο δεν ήταν σύμφωνο με το Σύνταγμα, με διεθνείς συμβάσεις και με διεθνείς κανόνες που έχουμε αποδεχθεί ως χώρα στο πλαίσιο της Ευρωπαϊκής Ένωσης.
     Εγώ περίμενα να δώσετε συγκεκριμένες απαντήσεις σε κάθε μία από αυτές τις περιπτώσεις σύντομα. Το χρόνο τον είχατε. Παρακολουθώντας σας, όμως, μέσω του τηλεοπτικού δικτύου της Βουλής, δεν είδα, κύριε Υπουργέ, στα πλείστα εξ αυτών να δώσετε έστω μία απάντηση. Και μάλιστα στο τέλος επικαλεστήκατε το ότι το ΠΑ.ΣΟ.Κ. δεν αναφέρθηκε σε καθεμιά από αυτές. Γιατί, δεν τις είχατε υπ’ όψιν σας; Αντίθετα, τον ελάχιστο χρόνο που είχαν οι συνάδελφοί μου, τον μοίρασαν μεταξύ του βασικού θέματος της επερωτήσεως, για το πώς νομοθετείτε και του θέματος που απασχολεί -σήμερα έπειτα από έντεκα μήνες- την επικαιρότητα, γιατί έτσι αποφασίσατε, παραβιάζοντας βασικούς κανόνες της λειτουργίας του πολιτεύματός μας. Παραβιάσατε και διατάξεις του κοινού ποινικού νόμου. Έτσι επιλέξατε, έπειτα από έντεκα μήνες, να πληροφορηθεί το πανελλήνιο. Θέλατε, λοιπόν, την Αντιπολίτευση εδώ να έχει κλειστό το στόμα της και να αναφερθεί σε μία μόνο νομοθετική σας πλευρά, σ’ αυτό που ισχυρίζεται για σας, ότι δεν σέβεστε ούτε το Σύνταγμα ούτε την κοινή νομιμότητα, όπως προκύπτει από τους νόμους που ψηφίζει η ίδια η Βουλή;
     Κύριε Πρόεδρε, ο κύριος Υπουργός και ο παρακαθήμενος Υπουργός είναι εξαίρετοι νομικοί και γνωρίζουν προφανώς τις διατάξεις του ποινικού νόμου, που ορίζουν και επιβάλλουν -με ποινές- σε οποιονδήποτε πολίτη και πολύ περισσότερο στον Πρωθυπουργό, στους Υπουργούς, στα στελέχη των γραφείων σας, στο διευθυντή του γραφείου του Πρωθυπουργού και σε οποιονδήποτε που γνωρίζει ότι διαπράττεται κακουργηματική πράξη, να αναγγείλει το γεγονός στις αρχές. 
     Το αντίθετο, επίσης, αποτελεί παράνομη πράξη, διότι συγκροτεί το αδίκημα της συγκάλυψης των υπευθύνων για τις κακουργηματικές αυτές πράξεις. 
     Έχουμε σταθεί όλοι –δυστυχώς και ο Τύπος, τα μέσα, οι πάντες- στην ημέρα που το σχετικό λογισμικό κατεστράφη, στην ημέρα που -δεν είμαι, βέβαια, ειδικός- όχι ο κλητήρας, αλλά ο κορυφαίος σύμβουλος της “VODAFONE” «αφελέστατα» κατέστρεψε τα πειστήρια του εγκλήματος, όχι μόνο της υποκλοπής, αλλά και των εγκλημάτων εκ της επεξεργασίας του υποκλαπέντος υλικού από τα τηλεφωνήματα.
      Είμαι βέβαιος πως ο Πρωθυπουργός, στο χρόνο που είναι στο γραφείο του, ασχολείται με ό,τι το λειτούργημά του του επιβάλλει να κάνει -ασφαλώς δεν χαριεντίζεται- συνομιλεί με τους Υπουργούς του, με ξένες ηγεσίες και ξένους Πρωθυπουργούς για σοβαρά ζητήματα. Και εάν οι συνομιλητές του ήταν ο κ. Μπους, όταν μετέβη ο Πρωθυπουργός στις Ηνωμένες Πολιτείες, ο κ. Ταλάτ, τον οποίο αναγνωρίσατε ως Πρωθυπουργό του ψευδοκράτους στη Λουκέρνη, τι θα έκανε; Ο πεπειραμένος Υπουργός Εξωτερικών κ. Μολυβιάτης δεν υπέδειξε στον Πρόεδρο της Κύπρου ότι εδώ αποχωρεί ο Ντενκτάς, άρα, φεύγεις και εσύ. Άλλως, αναγνωρίζεις τον κύριο αυτό ως τον Πρωθυπουργό, ισοϋψή και ισότιμο μαζί σου. 
     Πηγαίνει, λοιπόν, ο Πρωθυπουργός στις Ηνωμένες Πολιτείες να διαπραγματευτεί  είτε εμπορικές συμφωνίες για τα αεροσκάφη είτε να συζητήσει για εθνικά θέματα. Βέβαια, υπαιτιότητι και των εδώ εκπροσώπων της αμερικάνικης κυβερνήσεως -επί έτη πολλά, υποχρεώθηκα από την Έδρα και το Βήμα εκείνο, την Έδρα της Βουλής, να εκφράσω το πανελλήνιο αίσθημα- υπαιτιότητι όλων αυτών και λόγω των μονομερώς ανθελληνικών πράξεων και της πολιτικής τους, υπάρχει αντιαμερικανισμός. 
     Δεν υπάρχουν, όμως, αισθήματα αρνητικά στον ελληνικό λαό εναντίον του αμερικανικού λαού. Υπάρχουν εναντίον αυτής της ομάδας των νεοσυντηρητικών, προτεσταντών, που καταδυναστεύουν και τον αμερικανικό λαό και ολόκληρο τον κόσμο και φιλοδοξούν εν ονόματι της αντιτρομοκρατίας, όπως κάποτε εν ονόματι του αντικομμουνισμού ή προσφάτως εναντίον του αναρχισμού, του φονταμενταλισμού, κάθε φορά να βρίσκουν κάποιον εχθρό, απέναντι του οποίου όλοι οι λαοί οφείλουν να στοιχηθούν απέναντί τους, ακόμα και όταν εν ονόματι αυτού του πολέμου παραβιάζουν ανθρώπινα, ατομικά δικαιώματα και καταπατούν εθνικά συμφέροντα των λαών. 
     Υπάρχουν λοιπόν κάποια ενδεχόμενα, κύριοι Υπουργοί, μέσω της επεξεργασίας τους που προφανώς συνεχίζεται, διότι δεν κατεστράφη το υλικό που υπεκλάπη, γιατί αυτό αποτελεί ακόμη αντικείμενο επεξεργασίας. Υπάρχουν, λοιπόν, πράξεις –το λέω για άλλη μια φορά, κύριε Πρόεδρε- για τις οποίες είστε υπόλογοι. Ο κ.  Παπαγγελόπουλος, αντί να κάνει δέκα μήνες να εξετάσει τόσους μάρτυρες, θα πρέπει να αντιληφθεί το καθήκον του ή οφείλει, κατά τον Κώδικα Ποινικής Δικονομίας, ο Υπουργός Δικαιοσύνης να ζητήσει από τον Άρειο Πάγο να ασκηθεί δίωξη και εναντίον αυτού του ιδίου και της Κυβερνήσεως. Διότι και ο Υπουργός Δικαιοσύνης είχε ενημερωθεί ότι διαπράττονται αυτές οι κακουργηματικές πράξεις. Επίσης, υπάρχει προφανώς ατολμία και έλλειψη πολιτικής γενναιότητας. Εγώ δεν θέλω να σας αποδώσω άλλες σκέψεις, άλλες πράξεις, τουλάχιστον αν δεν μπορώ να τις τεκμηριώσω. Δεν το αποτολμώ αυτό. Αλλά επί δέκα μήνες επιβεβαιώθηκε ότι είστε μια άτολμη Κυβέρνηση. Και αυτό είναι πιο επικίνδυνο από το αν μέσα στην τόλμη –αν την είχατε- κάνατε και λάθη. Εγώ θα το προτιμούσα αυτό από το να στέκεστε επί δέκα μήνες, διερωτώμενοι τι να κάνετε.
     Διότι δεν θέλω να υιοθετήσω –διότι δεν έχω στοιχεία να το τεκμηριώσω- αυτό που πιστεύει ολόκληρος ο ελληνικός λαός, ότι αυτό το διάστημα το ξοδέψατε για να διαπραγματευτείτε τη συγκάλυψη, για να μη βρεθείτε ενώπιοι ενωπίοις με τεράστια συμφέροντα, είτε κρατικά είτε πολυεθνικών επιχειρήσεων είτε δεν ξέρω κι εγώ τίνος άλλου, που βρίσκονται πίσω από αυτό το πρωτοφανές όχι μόνο για την Ελλάδα, αλλά για ολόκληρη την Ευρώπη γεγονός. Έρχεται μετά την υπόθεση του Γουότεργκεϊτ σήμερα στα ευρωπαϊκά φύλλα και στην ευρωπαϊκή κοινή γνώμη, ως γεγονός που παραβιάζει κάθε έννοια νομιμότητας σε μια δημοκρατική χώρα, όπως είναι η Ελλάδα.
     Θα οφείλατε εν τέλει, κύριε Πρόεδρε –και κλείνω εδώ- και κάτι ακόμα. Ο Κωνσταντίνος Καραμανλής το 1974, εν όψει της μελέτης του Κυπριακού, των γεγονότων του πραξικοπήματος και της εισβολής, βρέθηκε προ διλήμματος υπό εκείνες τις συνθήκες, που δεν ξέραμε από τη μια μέρα στην άλλη αν θα υπήρχε εκείνη η κυβέρνηση στη χώρα, απευθύνθηκε στους αρχηγούς των κομμάτων και συμφώνησαν όλοι ότι λόγοι υψίστου εθνικού συμφέροντος επέβαλαν να ανασταλεί η δίωξη εναντίον των πρωταιτίων.
     Και έπειτα από δεκαπέντε χρόνια, το 1988, άρχισε η έρευνα εδώ στη Βουλή και υπάρχει ο περίφημος «Φάκελος της Κύπρου», που δεν προχώρησε πλέον και στη δικαιοσύνη, διότι στο μεταξύ έπεσε στις εκλογές η κυβέρνηση του Ανδρέα Παπανδρέου.
     Ως δικαιολογία και μόνο, όχι για κάτι που πρέπει να σας πούμε «μπράβο», αν είχατε την πολιτική τόλμη και πολιτική γενναιότητα, έπρεπε να πείτε: «Ναι, αναλαμβάνουμε την ευθύνη, πιστεύουμε ότι εδώ υπάρχει πρόβλημα που μπορεί να στοιχίσει στη χώρα σε άλλους τομείς των εθνικών μας συμφερόντων». Και τότε θα λέγαμε «Φταίνε, αλλά δεν υπάρχει καν δόλος, δεν υπάρχει καν ενδεχόμενος δόλος, νόμιζαν ότι έτσι προστατεύουν καλύτερα τα συμφέροντα της χώρας». Ούτε αυτό τολμήσατε να κάνετε, όπως δεν είχατε τη στοιχειώδη αίσθηση καθήκοντος να απευθυνθείτε στη μόνη μη ελεγχόμενη από κανένα ανεξάρτητη αρχή του απορρήτου των επικοινωνιών. Εκατοντάδες ανθρώπων, κύριε Πρόεδρε, γνώριζαν όλη αυτήν την ιστορία. Για τους οκτώ ανθρώπους που στελεχώνουν την ανεξάρτητη αρχή, αποφάσισε η Κυβέρνηση να μείνουν στο σκοτάδι.
     Γι’ αυτό εγώ ανησυχώ, κύριε Πρόεδρε, γι’ αυτό ανησυχούν σήμερα οι Έλληνες πολίτες. Διότι δεν ξέρουμε πώς κυβερνάται αυτή η χώρα.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
     Ορίστε, κύριε Υπουργέ.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     Θα προσπαθήσω σύντομα να απαντήσω στα διάφορα θέματα που έθεσε ο Πρόεδρος της Βουλής κ. Κακλαμάνης. Και θα ξεκινήσω από το πρώτο μόνο που έθεσε.
     Κύριε Πρόεδρε, αν ήσαστε εδώ, θα βλέπατε ότι και όταν ο Προεδρεύων είπε στους συναδέλφους ότι είναι εκτός θέματος, απάντησα: «Αφήστε, γιατί εδώ διάλογος γίνεται και συμφωνώ». Καθένας, όμως, κρίνει αν από τα τριάντα πέντε λεπτά της πρωτομιλίας, τα είκοσι λεπτά αφιερώθηκαν σε άλλο θέμα από την επερώτηση. Αυτό δεν μπορεί να μην το επισημάνει η Κυβέρνηση και αυτό είπα κι εγώ προηγουμένως.
     ΑΝΔΡΕΑΣ ΛΟΒΕΡΔΟΣ: Ίδιο θέμα είναι.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν ήταν τόσο ενδιαφέρουσα η επερώτηση και είχε στοιχεία, κάπως περισσότερο θα έπρεπε να είχαν ασχοληθεί.
     Σε ό,τι αφορά τη δική μου απάντηση, επειδή δεν ήσασταν μέσα στην Αίθουσα και φυσικά δεν μπορείτε να το ξέρετε…
     ΑΠΟΣΤΟΛΟΣ ΚΑΚΛΑΜΑΝΗΣ: Σας άκουσα, κύριε Υπουργέ. Να σας πω τι είπατε;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να πω, κύριε Πρόεδρε, κάτι άλλο; Δεν θα αναφερθώ σ’ αυτά που είπα εγώ. Εγώ θα σας πω –γιατί μου είπατε ότι αναφέρθηκα λίγο, δεν έδωσα απαντήσεις σ’ αυτές τις αιτιάσεις κ.λπ.- ότι δεν είναι μόνο αυτό. Έδωσα σαράντα επτά σελίδες απάντηση, σημείο προς σημείο σε όλα. Γιατί φαντάζομαι ότι με τον Κανονισμό, του οποίου εσείς είστε αρχιτέκτων –και είναι και πολύ καλός- δεν θα είχα τη δυνατότητα να διαβάσω σαράντα επτά σελίδες απάντηση.
     Παρακαλώ, αν έχετε την καλοσύνη, να δώσετε στον κ. Κακλαμάνη την απάντηση συνολικά, την οποία κατέθεσα.
     (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΑΠΟΣΤΟΛΟΣ ΚΑΚΛΑΜΑΝΗΣ: Όχι, εγώ ελάχιστα σας άκουσα πάντως…
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, έδωσα στους συναδέλφους, όπως δόθηκε και στη δημοσιότητα την πλήρη απάντηση. Γιατί σε είκοσι πέντε λεπτά, όταν τίθενται τέτοια θέματα, μην περιμένετε από έναν Υπουργό να μείνει μόνο σ’ ένα θέμα. Θα πρέπει να δώσει απάντηση σε όλα, διαφορετικά θα με κατηγορείτε ότι υπεκφεύγω, όπως δεν θα υπεκφύγω και τώρα.
     Λέω, λοιπόν: Απάντησα σε μία επερώτηση, η οποία ήταν σαθρή, απάντησα και γραπτώς και προφορικώς και φυσικά έπρεπε να απαντήσω σε όλα.
     Δεύτερον, για το θέμα των υποκλοπών που θέσατε: Εγώ χαίρομαι για τις επισημάνσεις που κάνατε. Είπατε κάτι που άλλοι συνάδελφοί σας δεν το είπαν και δικαιώνει την Κυβέρνηση και δείχνει ότι λειτουργούμε θεσμικά. Είπατε ότι συνετελείτο ένα έγκλημα. Τι έκανε η Κυβέρνηση όταν έμαθε γι’ αυτό το έγκλημα; 
     Γιατί δεν το ήξερε η Κυβέρνηση, ούτε είχε καμία συμμετοχή. Και, περιττό να σας πω, ούτε καν χρειάζεται να το διαψεύσω. Και σεις μόνος σας το είπατε, δεν το υποστηρίζετε, άσχετα αν το αναφέρατε. 
     ΑΠΟΣΤΟΛΟΣ ΚΑΚΛΑΜΑΝΗΣ: Συντελούνται εγκλήματα. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Στην περίπτωση αυτή η Κυβέρνηση έκανε αυτό που εσείς ορθά επισημάνατε. Πήγε σ’ εκείνον που μπορεί και είναι ο μόνος που μπορεί να κρίνει αν υπάρχει έγκλημα και ποιος είναι ο υπεύθυνος. Πήγε, λοιπόν, αμέσως και το έδωσε στη δικαιοσύνη.
     ΑΠΟΣΤΟΛΟΣ ΚΑΚΛΑΜΑΝΗΣ: Η ανεξάρτητη αρχή είναι αναρμόδια;
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς μιλήσατε για έγκλημα και σας λέω ότι ορθώς το τονίσατε. Άρα, ορθώς επελήφθη η δικαιοσύνη. Ευχαριστώ για τη δικαίωση της Κυβέρνησης.
     ΑΠΟΣΤΟΛΟΣ ΚΑΚΛΑΜΑΝΗΣ: Η ανεξάρτητη αρχή έχει τεχνογνωσία.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, να μη γίνονται διακοπές. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν εσείς θέλετε να κάνετε κριτική στη δικαιοσύνη για το πόσο καιρό έκανε και τι έκανε, εμείς τέτοιες συνήθειες δεν τις έχουμε. Πήγε η Κυβέρνηση στη δικαιοσύνη. Εμείς δικαιοσύνη a la carte, δηλαδή αν μας βολεύει ο χρόνος ή ο τρόπος που δουλεύει, δεν τη αντιλαμβανόμαστε, όσο χρόνο και αν έκανε η δικαιοσύνη. Τόσο χρειάσθηκε. Μην ξεχνάτε ότι τώρα η δικαιοσύνη συνεχίζει τη δουλειά της. Γιατί αν είδατε το πόρισμα της δικαιοσύνης, είναι ότι μετά την προκαταρκτική εξέταση απαγγέλλεται ποινική δίωξη. Αναζητούνται -γιατί μέχρι τώρα ήταν in rem- από εδώ και κάτω και οι υπεύθυνοι. Έτσι έκρινε η δικαιοσύνη και κατόπιν τούτου είναι γνωστό ότι στο τέλος θα αποφανθεί. 
     Τώρα που μας έδωσε το πρώτο πόρισμα -γιατί τώρα γνωρίζουμε ποια είναι η απόφασή της εν όψει του εγκλήματος το οποίο είναι τετελεσμένο- ενημερώνεται περαιτέρω η Βουλή και όλοι οι άλλοι και για να θωρακίσουμε το σύστημα και την πολιτεία, αν υπάρχουν κενά από τέτοια θέματα.
     ΑΠΟΣΤΟΛΟΣ ΚΑΚΛΑΜΑΝΗΣ: Γιατί δεν ενημερώσατε την ανεξάρτητη αρχή; 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν ξέρω καμία ανεξάρτητη αρχή, κύριε Πρόεδρε, η οποία να δικάζει εγκλήματα. Είπατε είναι έγκλημα, άρα ορθώς πήγε στη δικαιοσύνη. Τα υπόλοιπα, στην Επιτροπή Θεσμών και Διαφάνειας…
     ΑΠΟΣΤΟΛΟΣ ΚΑΚΛΑΜΑΝΗΣ: Η ανεξάρτητη αρχή έχει τεχνογνωσία και τα μέσα να πάει τα πειστήρια στον εισαγγελέα.
     ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, σας παρακαλώ να μη γίνονται διακοπές. Ακουσθήκατε, αφήστε τον Υπουργό να τελειώσει.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν έχετε αντίρρηση, αφού είσθε μέλος της Επιτροπής Θεσμών και Διαφάνειας, πηγαίνετε. Εγώ ευχαρίστησα για την ορθή επισήμανση που κάνατε: Έγκλημα ετελέσθη. Η Κυβέρνηση πήγε στη δικαιοσύνη, ορθώς έκανε. Δεν κρίνουμε τη δικαιοσύνη για το πόσο χρόνο χρειάσθηκε. Τόσο χρόνο χρειάσθηκε. Ούτε δικαστής είμαι ούτε εισαγγελέας για να ξέρω πόσο χρόνο χρειάζεται η δικαιοσύνη. Και είναι εύκολη η κριτική να γίνεται έξω από τη δικαιοσύνη σε τόσο τεχνικά θέματα. Εμείς ούτε ονόματα -μιας και αναφέρθηκε ο κ. Λοβέρδος προηγουμένως σε κάτι τέτοια θέματα- λέμε ούτε τη δικαιοσύνη θίγουμε. Την αφήνουμε να κάνει τη δουλειά της, γιατί αυτή είναι η αποστολή της και εμείς οφείλουμε να σεβαστούμε το Σύνταγμα. Αυτό κάναμε, ευχαριστώ για την επισήμανση.
     Από εκεί και πέρα μου είπατε: «Δεν κάνατε τίποτα, θα σας προτιμούσα τολμηρούς και ας κάνετε και λάθη». Κύριε Πρόεδρε, ξέρω ότι στο ΠΑ.ΣΟ.Κ. ψάχνετε για λάθη της Κυβέρνησης, μπας και γίνει καμία κριτική. Επειδή δεν βρίσκετε και πολλά, γι’ αυτόν το λόγο είναι δύσκολη η κριτική. Ξέρω, λοιπόν, ότι μας λέγατε να γίνουμε τολμηροί, να κάνουμε όμως και λάθη, για να έχετε λόγο; 
     Σήμερα τι κάνατε μ’ αυτό που είπατε; Επιβραβεύσατε την Κυβέρνηση για όλες τις ενέργειες τις οποίες έκανε μέχρι τώρα και το τονίζω: Θεσμικά συμπεριφέρθηκε η Κυβέρνηση εν όψει των δεδομένων που είχε και θεσμικά θα συμπεριφερθεί από εδώ και πέρα, όπως ακριβώς της αναλογεί στο πλαίσιο της ενημέρωσης του πολιτικού συστήματος. 
     Κατά τα λοιπά, η Επιτροπή Θεσμών και Διαφάνειας θα συνεδριάσει -είναι μία επιτροπή που τη νοσταλγώ πολλές φορές, όταν μετείχα, γιατί είναι ωραίο το κλίμα εκεί- καθένας θα πει τις απόψεις του σ’ ένα τόσο σοβαρό ζήτημα, το οποίο πρέπει να δούμε -αν θέλετε- και στο βάθος το οποίο επιβάλλεται, δεδομένου ότι σήμερα με την εξέλιξη της τεχνολογίας και όλα αυτά που βλέπουμε είναι διαρκής η εγρήγορση που πρέπει να υπάρχει από την πλευρά της πολιτείας για τη θωράκιση των δικαιωμάτων του ανθρώπου. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη Υπουργών», μηνυτήρια αναφορά – καταγγελία κατά των πρώην Υπουργών Υγείας και Πρόνοιας κ.κ. Αλέξανδρου Παπαδόπουλου και Λάμπρου Παπαδήμα και κατά του πρώην Υφυπουργού Υγείας και Πρόνοιας κ. Έκτορα Νασιώκα. 
     Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 27/1-12-2005 επερώτησης Βουλευτών του ΠΑ.ΣΟ.Κ. προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τουριστικής Ανάπτυξης, Μακεδονίας-Θράκης, Αιγαίου και Νησιωτικής Πολιτικής και Επικρατείας, σχετικά με την εφαρμογή του Συντάγματος και του Ευρωπαϊκού Δικαίου στη νομοθετική δραστηριότητα της Κυβέρνησης. 
     Κύριοι συνάδελφοι, έχουν διανεμηθεί τα Πρακτικά της συνεδρίασης της Παρασκευής 20 Ιανουαρίου 2006 και παρακαλώ το Σώμα για την επικύρωσή τους. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς, τα Πρακτικά της συνεδρίασης της Παρασκευής 20 Ιανουαρίου 2006 επικυρώθηκαν.
     Δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.35΄ λύεται η συνεδρίαση για την προσεχή  Δευτέρα 6 Φεβρουαρίου 2006 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που θα διανεμηθεί. 
     Η ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 3-6-06 		ΣΕΛ. -3-

