Π Ρ Α Κ Τ Ι Κ Α  Β Ο Υ Λ Η Σ 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ ΚΖ' 

Τετάρτη 1 Σεπτεμβρίου 1999 (πρωί)

 

Αθήνα, σήμερα 1η Σεπτεμβρίου 1999, ημέρα Τετάρτη και ώρα 10.34' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 31.8.99 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΚΣΤ' συνεδριάσεώς του, της Τρίτης 31 Αυγούστου 1999 σε ό,τι αφορά την ψήφιση στο σύνολο του σχεδίου νόμου: "Κρατικό Πιστοποιητικό Γλωσσομάθειας και άλλες διατάξεις"). 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου: "Ενιαίος Φορέας Ελέγχου Τροφίμων και άλλες ρυθμίσεις θεμάτων αρμοδιότητας του Υπουργείου Ανάπτυξης" και της μιας και μόνης τροπολογίας που ήταν ήδη κατατεθειμένη. 

Πρόκειται να καταθέσετε τροπολογίες, κύριε Υπουργέ; 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Υπάρχουν κάποιες τροπολογίες που θα κατατεθούν, οι οποίες έχουν ήδη ανακοινωθεί. 'Ερχεται τώρα ο κύριος Υπουργός και θα μιλήσει επ' αυτού. 

ΠΡΟΕΔΡΟΣ (Απόστολος Κακλαμάνης): 'Εχουν ήδη ενσωματωθεί ή πρόκειται να κατατεθούν; 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Θα κατατεθούν και έχουν ανακοινωθεί και στη Διαρκή Επιτροπή. 

ΠΡΟΕΔΡΟΣ (Απόστολος Κακλαμάνης): Αυτές όμως θα πρέπει να μου τις δώσετε εγκαίρως, ώστε να τις γνωρίζει το Τμήμα, γιατί αν απαιτούν και πολύ χρόνο θα πρέπει να διαθέσουμε αυτόν τον αναγκαίο χρόνο, πέραν του ότι θα πρέπει να τεθούν υπόψη των συναδέλφων. Το νομοσχέδιο είναι εδώ και δυο εβδομάδες εκκρεμές. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, μου επιτρέπετε; 

ΠΡΟΕΔΡΟΣ (Απόστολος Κακλαμάνης): Ορίστε, κυρία Mπακογιάννη. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, το έχουμε επισημάνει και εμείς από χθές ότι περιμένουμε τις τροπολογίες, διότι αν πράγματι οι τροπολογίες είναι έτσι όπως έχουν αναγγελθεί είναι σοβαρές τροπολογίες, οι οποίες θα χρειασθούν τουλάχιστον μία συνεδρίαση ακόμα. 

ΠΡΟΕΔΡΟΣ (Απόστολος Κακλαμάνης): Αφήστε να δούμε πρώτα. 

ΘΕΟΔΩΡΑ ΜΠΑΚΟΓΙΑΝΝΗ: Ναι, αλλά μπαίνουμε στη δεύτερη ημέρα της συζητήσεως και δεν έχουμε καμία αίσθηση ακόμη για το τι θα γίνει. 

ΠΡΟΕΔΡΟΣ (Απόστολος Κακλαμάνης): 'Οπως είδατε, πριν το πείτε εσείς, το ζήτησα εγώ από την Κυβέρνηση. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, μου επιτρέπετε; 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν ξέρω εάν η κ. Μπακογιάννη έχει ενημερωθεί για το τι έχει λεχθεί κατά κόρον στη Διαρκή Επιτροπή. 'Εχω ανακοινώσει ότι στα άρθρα που αφορούν τον τουρισμό και την έρευνα θα προστεθούν δύο τελείως ειδικές και συγκεκριμένες τροπολογίες, οι οποίες αφορούν μια διαδικασία διακανονισμού των οφειλών προς τον ΕΟΤ και τον θεσμό των τεχνολογικών πάρκων. 'Εχω αναφερθεί σε αυτά κατ' επανάληψη στη Διαρκή Επιτροπή και στην αγόρευσή μου. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, με συγχωρείτε, επειδή ο χρόνος μας είναι συγκεκριμένος, παράκλησή μου είναι να ξεχωρίζουμε τη διαδικασία από την ουσία. 

Η ερώτηση η δική μου είναι, θα κατατεθούν κάποιες τροπολογίες ή κατά τη συζήτηση του νομοσχεδίου και τις διατυπώσεις των άρθρων θα γίνουν κάποιες προφορικές αναδιατυπώσεις; Ερωτώ εάν πρόκειται περί αυτού. Διότι αν είναι αυτοτελή θέματα, θα πρέπει να καταθέσετε κάποια τροπολογία. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Βελτιώσεις προφορικές, κύριε Πρόεδρε, βεβαίως και θα γίνουν, διότι προκύπτουν και μέσα από τη ροή της συζήτησης. Αυτό είναι και το νόημα της συζήτησης στη Βουλή. Υπάρχουν δύο έγγραφες, ας το πω έτσι, κατά κυριολεξία τροπολογίες, οι οποίες είναι αυτές οι πολύ συγκεκριμένες που τις έχω ανακοινώσει και οι οποίες δεν έχουν κατατεθεί, γιατί απαιτείται ένας εναρμονισμός με τις διατάξεις του φορολογικού νομοσχεδίου, το οποίο θα καταθέσει το Υπουργείο Οικονομικών και περιμένουμε να ολοκληρωθεί αυτή η εναρμόνιση, ώστε να είμαστε και νομοτεχνικά εντάξει. Γι' αυτό θα τις καταθέσουμε σήμερα μέχρι το τέλος της πρωϊνής συνεδρίασης. Αλλιώς, δεν θα τις καταθέσουμε. 

ΠΡΟΕΔΡΟΣ (Απόστολος Κακλαμάνης): Καλώς. Αν δεν τις καταθέσετε μέχρι το μεσημέρι, δεν θα κατατεθούν και όταν έρθει το φορολογικό νομοσχέδιο, αφού είναι συναφείς, μπορεί να πάνε εκεί. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ναι, αλλά για λόγους συστηματικότητας θα ήταν σωστό... 

ΠΡΟΕΔΡΟΣ (Απόστολος Κακλαμάνης): Συμφωνώ, αλλά και το Τμήμα θα πρέπει να έχει υπόψη του εγκαίρως τις τροπολογίες αυτές. Αν μάλιστα πρόκειται για σοβαρές τροπολογίες, θα πρέπει να δούμε τι θα κάνουμε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Σοβαρές δεν είναι πάντως. 

ΠΡΟΕΔΡΟΣ (Απόστολος Κακλαμάνης): Μέχρι το τέλος λοιπόν, της πρωϊνής συνεδριάσεως να τις δώσετε τις τροπολογίες για να κάνω εν συνεχεια εγώ την πρότασή μου προς το Τμήμα για το χρόνο συζητήσεώς τους. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μου επιτρέπετε; 

ΠΡΟΕΔΡΟΣ (Απόστολος Κακλαμάνης): Ορίστε κύριε Σιούφα. 

ΔΗΜΗΤΡΙΟΣ ΣΙΟΥΦΑΣ: Συγγνώμη για την παρέμβαση, αλλά διαβάζω πριν από λίγο στις εφημερίδες ότι χθές το βράδυ ο Υπουργός Ανάπτυξης, μιλώντας στους δημοσιογράφους και όχι στην Εθνική Αντιπροσωπεία, έκανε μία οξύτατη επίθεση εναντίον του Επιστημονικού Συμβουλίου της Βουλής, για την έκθεση... 

ΠΡΟΕΔΡΟΣ (Απόστολος Κακλαμάνης): Κύριε Σιούφα, με συγχωρείτε. Ζητήσατε το λόγο αλλά δεν μου είπατε γιατί ζητάτε το λόγο. 

ΔΗΜΗΤΡΙΟΣ ΣΙΟΥΦΑΣ: Σας το λέω τώρα. 

ΠΡΟΕΔΡΟΣ (Απόστολος Κακλαμάνης): Αυτήν τη στιγμή είμαστε στην έναρξη της συζητήσεως των άρθρων του νομοσχεδίου. 

ΘΕΟΔΩΡΑ ΜΠΑΚΟΓΙΑΝΝΗ: 'Οχι, έχουμε τις δευτερολογίες. 

ΠΡΟΕΔΡΟΣ (Απόστολος Κακλαμάνης): Ρώτησα αν θα καταθέσουν τροπολογίες και μου έδωσαν αυτήν την απάντηση. Το τι είπε ο κύριος Υπουργός στους δημοσιογράφους για οποιοδήποτε άλλο θέμα που δεν αφορά τη συζήτηση των άρθρων του νομοσχεδίου, θα παρακαλέσω να το αφήσετε. Γιατί διάβασα και εγώ ένα δημοσίευμα το οποίο αναφέρεται σε εμένα και δεν έχει καμία σχέση με εμένα. 

Δεν είναι, λοιπόν, αυτός ο χώρος στον οποίο θα συζητούμε, θα σχολιάζουμε, τι ο δημοσιογράφος γράφει ό,τι του είπε ο άλφα ή ο βήτα, ο Υπουργός ή οποιοσδήποτε άλλος. Θα παρακαλέσω, λοιπόν, να μη δώσουμε συνέχεια στη συζήτηση η οποία δεν εξυπηρετεί. 

ΔΗΜΗΤΡΙΟΣ ΣΙΟΥΦΑΣ: Συμφωνώ μαζί σας, αλλά ο λόγος για τον οποίο ζήτησα, κύριε Πρόεδρε, να πάρω το λόγο... 

ΠΡΟΕΔΡΟΣ (Απόστολος Κακλαμάνης): Μην το παραβιάζετε εκ πλαγίου. 

ΔΗΜΗΤΡΙΟΣ ΣΙΟΥΦΑΣ: 'Οχι, όχι, καθόλου ειλικρινά. Επειδή βρίσκεσθε στην 'Εδρα και επειδή αυτό το θέμα έχει μια συνέχεια από την προηγούμενη φορά... 

ΠΡΟΕΔΡΟΣ (Απόστολος Κακλαμάνης): Δεν υπάρχει προηγούμενη φορά, κύριε Σιούφα. Το Τμήμα και η Βουλή δεν μπορεί να επηρεάζεται από τη διάθεση οποιουδήποτε, εκτός της Αιθούσης αυτής, οποιοσδήποτε και αν είναι αυτός. Αλίμονο, αν η Βουλή θα προσδιορίζει τη συζήτησή της, κατά το τι κέφι έχει οποιοσδήποτε δημοσιογράφος ή οποιοσδήποτε παράγων, εκτός της συνθέσεως αυτού του Tμήματος. Αλίμονο! Δεν θα χορεύουμε όπως θα κτυπά ο οποιοσδήποτε εδώ μέσα. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν αναφέρομαι σε αυτό. 

ΠΡΟΕΔΡΟΣ (Απόστολος Κακλαμάνης): Αφήστε, κύριε συνάδελφε, ας προχωρήσουμε. 

ΔΗΜΗΤΡΙΟΣ ΣΙΟΥΦΑΣ: Επειδή γνωρίζω την ευαισθησία σας, για να προστατεύονται και οι θεσμοί και οι λειτουργούντες μέσα στην Εθνική Αντιπροσωπεία, ήθελα να το θίξω. 

ΠΡΟΕΔΡΟΣ (Απόστολος Κακλαμάνης): Ναι, ναι, ευχαριστώ πολύ. 

ΔΗΜΗΤΡΙΟΣ ΣΙΟΥΦΑΣ: 'Οταν θα πάρω στη συνέχεια το λόγο για να απαντήσω στον κύριο Υπουργό... 

ΠΡΟΕΔΡΟΣ (Απόστολος Κακλαμάνης): Κύριε Σιούφα, εγώ θα σας έλεγα συναδελφικά, αφήστε το αυτό το θέμα. Εμείς άλλη αξίωση έχουμε από το Επιστημονικό Συμβούλιο. Να καταθέτει εγκαίρως τις εκθέσεις του. Αυτό το θέμα υπήρξε με εμένα και τίποτε άλλο. 

ΔΗΜΗΤΡΙΟΣ ΣΙΟΥΦΑΣ: 'Οχι με εσάς. 

ΠΡΟΕΔΡΟΣ (Απόστολος Κακλαμάνης): Απόδειξη, ότι ενώ κατά τον Κανονισμό, ο Πρόεδρος της Βουλής δύναται να αποστέλλει κατατεθειμένα νομοσχέδια στην Επιστημονική Υπηρεσία για να γνωμοδοτεί, επί της Προεδρίας μου και για πρώτη φορά, αποστέλλονται όλα, χωρίς καμία εξαίρεση. Και αυτό το οποίο ζήτησα στην Αίθουσα αυτή και εδέχθην μια προσωπική επίθεση -και μάλιστα δια δηλώσεως και εγκρίτου μέλους της Συμπολιτεύσεως- ήταν να κατατίθενται εγκαίρως οι εκθέσεις, ώστε να γνωρίζει το Σώμα περί τίνος συζητά, κατόπιν διαμαρτυριών που διατυπώθηκαν από όλες τις πλευρές ότι για νομοσχέδια που εκκρεμούσαν επί μήνες, μόλις την προτεραία της συζητήσεως είχε τεθεί η έκθεση υπόψιν του Τμήματος. Αυτό ήταν όλο και έκτοτε αναπαράγεται εις τον Τύπο ότι υπάρχει κάποια δήθεν αντίθεση. Δεν υπάρχει καμία αντίθεση. 'Οποιοι δουλεύουν, για μένα είναι σεβαστοί. 'Οποιοι δεν δουλεύουν, όπου και αν βρίσκονται, είναι άξιοι ελέγχου. Ας τελειώσει λοιπόν αυτή η κουβέντα σας παρακαλώ και δεν θα πρέπει για τα ζητήματα αυτά λειτουργίας της Βουλής να παρεμβάλεται οποιαδήποτε σκοπιμότητα. 'Οπως υπήρξε τότε, όταν με έκπληξη άκουσα από Βουλευτή μόλις ενός έτους θητείας στην Αίθουσα αυτή να κάνει δηλώσεις για το τι είπε ο Πρόεδρος μέσα στην Αίθουσα σχετικά με την επιμέλεια του Επιστημονικού Συμβουλίου. Σας παρακαλώ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, το λόγο παρακαλώ. 

ΠΡΟΕΔΡΟΣ (Απόστολος Κακλαμάνης): Επί τίνος θέματος, κύριε Υπουργέ; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Επί του θέματος που έθεσε ο κ. Σιούφας. 

ΠΡΟΕΔΡΟΣ (Απόστολος Κακλαμάνης): 'Οχι, δεν έθεσε κανένα θέμα, διότι δεν τον άφησα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Το έθεσε όμως. 

ΠΡΟΕΔΡΟΣ (Απόστολος Κακλαμάνης): Σας παρακαλώ, εδώ ευτυχώς δεν διαμαρτυρήθηκε ότι δεν τον άφησα, ενώ του έδωσα το λόγο, να ολοκληρώσει αυτό για το οποίο πήρε το λόγο. 

Κύριοι συνάδελφοι, προχωρούμε τώρα. 'Εχουμε 24 άρθρα. Το πρώτο κεφάλαιο είναι για τον Ενιαίο Φορέα Ελέγχου Τροφίμων. 

ΘΕΟΔΩΡΑ ΜΠΑΚΟΓΙΑΝΝΗ: 'Οχι, όχι, ένα λεπτό. 

ΠΡΟΕΔΡΟΣ (Απόστολος Κακλαμάνης): Μα ψηφίσαμε την αρχή του νομοσχεδίου. 

ΘΕΟΔΩΡΑ ΜΠΑΚΟΓΙΑΝΝΗ: Συμφωνήσαμε χθές με το Προεδρείο της Βουλής, ότι επειδή η ώρα ήταν ήδη 01.00' το πρωί, πως οι δευτερολογίες θα συζητηθούν σήμερα και θα προχωρήσουμε μετά στην κατ'άρθρον συζήτηση. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, το λόγο παρακαλώ. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ με συγχωρείτε. Αν υπάρχει κάποιος ο οποίος έχει "συμφέρον" να εξοικονομείται χρόνος, είναι ο εκάστοτε Υπουργός. Γι'αυτό σας παρακαλώ πάρα πολύ, δεν έχει αυτή τη στιγμή περιεχόμενο, κατά την κρίση μου, η οποιαδήποτε παρέμβασή σας. Αφήστε να προχωρήσουμε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αν πρόκειται να εξοικονομήσουμε χρόνο, εντάξει. 

ΠΡΟΕΔΡΟΣ (Απόστολος Κακλαμάνης): Γι'αυτό, λοιπόν, έστω επί θυσία πολυτίμων σκέψεων που θα καταθέσετε, αφήστε το, για να προχωρήσουμε. 

Ο κ. Σπυριούνης. Δεν είναι εδώ. Διαγράφεται. Περίεργο, ο κ.Σπυριούνης είναι πάντοτε εδώ. 

ΑΘΑΝΑΣΙΟΣ ΝΑΚΟΣ: Μίλησε, κύριε Πρόεδρε, χθές. 

ΠΡΟΕΔΡΟΣ (Απόστολος Κακλαμάνης): Ωραία, μίλησε. 

Ο κ. Σούρλας, ο κ. Γκελεστάθης, μίλησαν. Και απομένει τώρα η κ. Μπακογιάννη. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, χθες συμφωνήσαμε ότι οι εισηγητές και οι παρόντες χθες το βράδυ στην Αίθουσα και οι εκπρόσωποι θα μιλήσουν σήμερα για δευτερολογία ... 

ΠΡΟΕΔΡΟΣ (Απόστολος Κακλαμάνης): Ορίστε, κύριε Βλαχόπουλε. Πέντε λεπτά σας φτάνουν; 

ΗΛΙΑΣ ΒΛΑΧΟΠΟΥΛΟΣ: Για τη δευτερολογία, ναι. 

ΠΡΟΕΔΡΟΣ (Απόστολος Κακλαμάνης): Ορίστε. 

ΗΛΙΑΣ ΒΛΑΧΟΠΟΥΛΟΣ: Από τη χθεσινή συζήτηση κατεδείχθη ότι υπάρχει πράγματι αναγκαιότητα ... 

ΠΡΟΕΔΡΟΣ (Απόστολος Κακλαμάνης): Δεν καταλαβαίνω γιατί κάθονται ορισμένοι συνάδελφοι μέχρι τις 12.30' και κάποιοι εξ ημών διατηρούμε το δικαίωμα να μιλήσουμε και την επομένη. Αλλά έτσι έκρινε ο Προεδρεύων, είναι σεβαστό. 

Ορίστε, κύριε Βλαχόπουλε. 

ΘΕΟΔΩΡΑ ΜΠΑΚΟΓΙΑΝΝΗ: 'Οσοι ήταν παρόντες δικαιούνται να δευτερολογήσουν. 

ΠΡΟΕΔΡΟΣ (Απόστολος Κακλαμάνης): Ναι, να δευτερολογήσουν χθες το βράδυ και να γίνει η ψηφοφορία. Αφού έγινε η ψηφοφορία και ψηφίστηκε το νομοσχέδιο. 

ΘΕΟΔΩΡΑ ΜΠΑΚΟΓΙΑΝΝΗ: Αυτή ήταν η συμφωνία. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν ήταν αυτή η συμφωνία. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Βλαχόπουλε. 

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, από τη χθεσινή συζήτηση κατεδείχθη η αναγκαιότητα της ίδρυσης και της λειτουργίας του Ενιαίου Φορέα Ελέγχου Τροφίμων. Η αλήθεια είναι ότι η επιχειρηματολογία και οι αιτιάσεις που αναπτύχθηκαν ... 

ΠΡΟΕΔΡΟΣ (Απόστολος Κακλαμάνης): Με συγχωρείτε. Αλλά με τις παρεμβάσεις είναι επόμενο να γίνονται και αταξίες. Συζητούμε επί της πρώτης ενότητος. Γι'αυτό, να συμφωνήσουμε για τις ενότητες. Και εκεί, όπως βλέπω από τα Πρακτικά, συμφωνήσατε ότι όσοι θα μιλήσετε, θα ασκήσετε και το δικαίωμα της δευτερολογίας. Αυτό είπατε χθες το βράδυ. 

ΘΕΟΔΩΡΑ ΜΠΑΚΟΓΙΑΝΝΗ: Θα μιλήσετε, κύριε Βλαχόπουλε, άλλη ώρα για τη δευτερολογία; 

ΠΡΟΕΔΡΟΣ (Απόστολος Κακλαμάνης): Αφήστε, κυρία Μπακογιάννη, το διάλογο. Πάντα εγώ τα δικαιώματά σας τα σέβομαι, όπως γνωρίζετε. Αφού συμφωνήσατε αυτό, θα ασκήσετε το δικαίωμά σας κανονικά. 

ΑΝΑΣΤΑΣΙΟΣ ΠΕΠΟΝΗΣ: Ποια είναι η πρώτη ενότης; 

ΠΡΟΕΔΡΟΣ (Απόστολος Κακλαμάνης): Αυτό θέλω να πούμε, κύριε Πεπονή. Αλλά καθένας μιλάει... 

ΑΝΑΣΤΑΣΙΟΣ ΠΕΠΟΝΗΣ: Εγώ όχι πάντως. 

ΠΡΟΕΔΡΟΣ (Απόστολος Κακλαμάνης): Ε, τώρα κλείσατε και εσείς και είμεθα εντάξει. 

ΑΝΑΣΤΑΣΙΟΣ ΠΕΠΟΝΗΣ: 'Οχι, εγώ ερώτησα. Δικαιούμαι να γνωρίζω τι θα συζητήσουμε. 

ΠΡΟΕΔΡΟΣ (Απόστολος Κακλαμάνης): 'Ολοι δικαιούμεθα, κύριε Πεπονή. 

Είναι είκοσι τέσσερα άρθρα του νομοσχεδίου. 'Εχουμε τέσσερα κεφάλαια. Το πρώτο αφορά τον Ενιαίο Φορέα Ελέγχου Τροφίμων, το δεύτερο τα θέματα εμπορίου, το τρίτο είναι τα θέματα του Οργανισμού Οικονομικής Ανασυγκρότησης Επιχειρήσεων και είναι και τρία άρθρα οι λοιπές διατάξεις. Εάν προχωρήσουμε τα δύο κεφάλαια σήμερα το πρωί και το απόγευμα τον Οργανισμό Ανασυγκρότησης Επιχειρήσεων, νομίζετε ότι μπορεί να προχωρήσει καλά η συζήτηση ή πρέπει κάποιο άρθρο να το ξεχωρήσουμε, γιατί έχει σημασία; 

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, εγώ πιστεύω ότι σήμερα το πρωί πρέπει να ασχοληθούμε με την πρώτη ενότητα που αφορά τον Ενιαίο Φορέα Ελέγχου Τροφίμων. 

Οι δύο άλλες ενότητες, η δεύτερη και η τρίτη, όπως είπα και στην επιτροπή, λόγω του περιεχομένου τους νομίζω ότι μπορούν να εξαντληθούν το απόγευμα. Να πάμε στην τελευταία ενότητα, που είναι και κάποιες τροπολογίες. 

ΠΡΟΕΔΡΟΣ (Απόστολος Κακλαμάνης): Οι τροπολογίες που κατετέθησαν στην επιτροπή. 

Η Αξιωματική Αντιπολίτευση συμφωνεί; 

ΘΕΟΔΩΡΑ ΜΠΑΚΟΓΙΑΝΝΗ: Συμφωνούμε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Καλώς. 

Ορίστε, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Εγώ πιστεύω, κύριε Πρόεδρε, ότι η πρόταση η δική σας είναι πιο λειτουργική για τον εξής απλό λόγο. 

Η συζήτηση επί της αρχής, κατά ένα μεγάλο αφιερώθηκε στον ΕΦΕΤ. Ο ΕΦΕΤ έχει συζητηθεί πάρα πολύ. Νομίζω, λοιπόν, ότι στην πρωϊνή συνεδρίαση να δούμε τις πρώτες ενότητες, όπως το είπατε. Το απόγευμα να δούμε τον ΟΑΕ, εάν θέλετε και αύριο αφήνουμε τον τουρισμό και την τεχνολογία, παρ'ότι θα φανεί ότι ο χρόνος περισσεύει. 

ΠΡΟΕΔΡΟΣ (Απόστολος Κακλαμάνης): Λοιπόν, τα θέματα εμπορίου, το δεύτερο κεφάλαιο, εάν θα πάει τώρα το πρωί ή το απόγευμα, είναι το ζήτημα. Συμφωνείτε όπως το λέει ο Υπουργός; 

ΑΘΑΝΑΣΙΟΣ ΝΑΚΟΣ: Εντάξει, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Καλώς, λοιπόν, προχωρούμε έτσι. 

Θα συζητήσουμε, λοιπόν, σήμερα το πρωί την ενότητα για τον Ενιαίο Φορέα Ελέγχου Τροφίμων και τα θέματα εμπορίου και το απόγευμα τον Οργανισμό Ανασυγκρότησης Επιχειρήσεων. 

Κατά τη συζήτηση της πρώτης ενότητας θα δευτερολογήσουν, για το χρόνο από πέντε με δέκα λεπτά, όσο επιθυμούν, οι εισηγητές και οι Κοινοβουλευτικοί Εκπρόσωποι. 

ΑΘΑΝΑΣΙΟΣ ΝΑΚΟΣ: Σε μία φορά; 

ΠΡΟΕΔΡΟΣ (Απόστολος Κακλαμάνης): Θα μιλήσετε. Και θα μιλήσετε και επί της ενότητας. Αλλά ο χρόνος σας θα είναι τουλάχιστον δεκαπέντε λεπτά και μπορείτε με άνεση να πείτε ό,τι θέλετε. 

Ορίστε, κύριε Βλαχόπουλε, έχετε δεκαπέντε λεπτά. Δέκα λεπτά για την ενότητα και πέντε για τη δευτερολογία που ζητήσατε. 

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, από τη χθεσινή συζήτηση φάνηκε η αναγκαιότητα της ίδρυσης και της λειτουργίας του Ενιαίου Φορέα Ελέγχου Τροφίμων, όπως και η θετική θα έλεγα τοποθέτηση και εκτίμηση των κομμάτων για τις υπόλοιπες ρυθμίσεις που αφορούν και τα θέματα του εμπορίου και τις κρατικές προμήθειες, αλλά και τη λύση και την εκκαθάριση του ΟΑΕ. 

Με την έννοια αυτή διερωτώμαι και θα ήθελα να ρωτήσω και τα κόμματα της Αντιπολίτευσης, για ποιο λόγο ακριβώς δεν ψηφίζουν το νομοσχέδιο επί της αρχής. 

Ο Ενιαίος Φορέας Ελέγχου Τροφίμων είναι μία αναγκαιότητα. Το κόμμα της Αξιωματικής Αντιπολίτευσης μίλησε για μια πρόταση νόμου που κατέθεσε, που σημαίνει δηλαδή ότι αυτήν την αναγκαιότητα την είχε δει και προ καιρού. 'Ισως διαφωνεί με τη διαδικασία που ακολουθήθηκε, όπως τουλάχιστον είπε, σε σχέση με το διάλογο και φυσικά σε σχέση με τη δομή και την εποπτεία του Υπουργείου, σε σχέση με τον Ενιαίο Φορέα Ελέγχου Τροφίμων. Από θέμα αρχής, όμως, πιστεύω ότι και η Αξιωματική Αντιπολίτευση είναι σύμφωνη με την ίδρυση και τη λειτουργία του Ενιαίου Φορέα Ελέγχου Τροφίμων. Κάποιες διαφωνίες που έχουν σχέση με τη συγκρότηση, με τις αρμοδιότητες του Ενιαίου Φορέα Ελέγχου Τροφίμων, νομίζω ότι μπορούν να διατυπωθούν στη συζήτηση επί των άρθρων. 

Αναφέρομαι ξεχωριστά στις ενότητες που έχει το νομοσχέδιο για να μπορέσω στο τέλος να ρωτήσω τα κόμματα της Αντιπολίτευσης γιατί δεν συμφωνούν και δεν ψηφίζουν επί της αρχής το νομοσχέδιο. 

Τα θέματα του εμπορίου νομίζω ότι αντιμετωπίστηκαν πολύ ακροθιγώς, γιατί όπως φαίνεται υπάρχει μία συμφωνία για τις ρυθμίσεις που γίνονται είτε αυτές αφορούν τις εκπτώσεις είτε αφορούν τις μισθώσεις είτε αφορούν τις κρατικές προμήθειες. 

'Ερχομαι τώρα στην τελευταία ενότητα που αφορά τον ΟΑΕ. Εκεί ανεξάρτητα από την εκτίμηση που έχει ο καθένας μας -και εννοώ το κάθε κόμμα, αλλά και κάθε συνάδελφος- για τη χρησιμότητα, για τη λειτουργία, για την προσφορά ή για τη ζημία που είχε η ελληνική πολιτεία και η ελληνική οικονομία από τη λειτουργία του ΟΑΕ, η εκτίμηση όλων είναι ότι πρέπει τελικά ο Οργανισμός Ανασυγκρότησης Επιχειρήσεων να πάψει να λειτουργεί. Αυτό λοιπόν προβλέπει και το σχέδιο νόμου. 

Φυσικά η αναφορά κυρίως της Αξιωματικής Αντιπολίτευσης παρά τις διευκρινίσεις και τη σαφέστατη, θα έλεγα, τοποθέτηση που έγινε από τον Πρόεδρο του ΟΑΕ στην Επιτροπή τον κ. Τσουδερό, επιμένει να αναφέρεται σε νούμερα που έχουν σχέση με αστρονομικά ποσά, ένα τρισεκατομμύριο τριακόσια δισεκατομμύρια (1.300.000.000.000) δραχμές, που ήταν η ζημιά, κάτι που δεν φαίνεται, τουλάχιστον από την ανάλυση που έγινε, ότι αυτά ήταν ζημιές από κακοδιαχείριση. Μπορεί να δημιουργήθηκαν σωρευτικά αυτές οι ζημιές μέσα από λογιστικές διαδικασίες, από δανειοδοτήσεις και από μία προσπάθεια που έγινε για εξυγίανση του τραπεζικού συστήματος. 

'Ετσι, λοιπόν, εγώ πράγματι απορώ γιατί η Αξιωματική Αντιπολίτευση δεν ψηφίζει επί της αρχής το νομοσχέδιο. 

Φυσικά θα έλεγα ότι δικαιολογείται το Κομμουνιστικό Κόμμα Ελλάδος. Και αυτό μέχρι ενός σημείου φυσικά, διότι πάντοτε διαφωνεί, γιατί θεωρεί ότι οι όποιες ρυθμίσεις γίνονται και γι' αυτά τα θέματα, αλλά και για άλλα θέματα, είναι ζητήματα και προβλήματα της ενδοκαπιταλιστικής διαφοράς και με την έννοια αυτή πάντοτε είναι αντίθετο. Τότε, όμως, δεν κατάλαβα ποιο είναι το νόημα της κοινοβουλευτικής δημοκρατίας όπου μπορούμε εδώ να ακούμε τις θέσεις των κομμάτων και κάπου να συμφωνούμε. 

Πιστεύω, λοιπόν, κύριε Πρόεδρε, ότι το νομοσχέδιο αυτό πρέπει να ψηφισθεί από όλα τα κόμματα επί της αρχής. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

'Ερχομαι τώρα στη συζήτηση επί των άρθρων. 

Η πρώτη ενότητα αφορά τα άρθρα που αναφέρονται στην ίδρυση και τη λειτουργία του Ενιαίου Φορέα Ελέγχου Τροφίμων του οποίου την αναγκαιότητα την αναφέραμε και χθες. 'Ετσι το πρώτο άρθρο αναφέρεται στη σύσταση αυτού του φορέα όπου λέγεται ότι είναι ένα Νομικό Πρόσωπο Δημοσίου Δικαίου. 

Αναφέρεται επίσης στο σκοπό του Ενιαίου Φορέα Ελέγχου Τροφίμων, σκοπός του οποίου είναι η προστασία του καταναλωτή με τη διασφάλιση της εισαγωγής. Αυτό πρέπει να τονισθεί, διότι χθες ακούστηκαν και απόψεις, οι οποίες έλεγαν "καλά, εμείς θωρακίζουμε τον έλεγχο όσον αφορά την παραγωγή τη δική μας, αλλά για τα εισαγόμενα προϊόντα δεν θα υπάρχει έλεγχος;". Νομίζω ότι δόθηκε η διευκρίνιση από τον κύριο Υπουργό, ότι βεβαίως θα γίνονται έλεγχοι και στα εισαγόμενα προϊόντα, αλλά όχι σ' αυτά που εισάγονται από την Ευρωπαϊκή 'Ενωση. 

Φυσικά, κύριε Υπουργέ, εδώ νομίζω ότι θα πρέπει να δούμε τον έλεγχο της ποιότητας και της υγιεινής των τροφίμων. Δηλαδή, εμείς δεν θα έχουμε δικαίωμα με εντολή του ΕΦΕΤ να ελέγχουμε προϊόντα τα οποία ήδη βρίσκονται στην κατανάλωση; Να δοθεί μία εντολή να ελεγχθούν τα προϊόντα, τα οποία έχουν εισαχθεί από χώρα της Ευρωπαϊκής 'Ενωσης. Πιστεύω, ότι αυτό θα πρέπει να το έχουμε. 'Ισως δεν έχουμε το δικαίωμα στα τελωνεία κατά την είσοδο των προϊόντων. Νομίζω, όμως, ότι πρέπει να γίνει μία διευκρίνιση ότι ο ΕΦΕΤ έχει το δικαίωμα να ελέγχει όλα τα προϊόντα τα οποία εισάγονται, από πλευράς ποιότητας και υγιεινής. 

Επομένως, ο σκοπός του ΕΦΕΤ είναι η προστασία του καταναλωτή με τη διασφάλιση της εισαγωγής, της παραγωγής και της διακίνησης υγιεινών τροφίμων. 

Επίσης, σ' αυτό το άρθρο δίνονται και οι ορισμοί και προσδιορίζονται οι όροι που έχουν σχέση με το τι είναι τρόφιμα, που λέει ότι νοούνται όλα τα στερεά ή υγρά προϊόντα που μπορούν να χρησιμοποιηθούν για τροφή από τον άνθρωπο. Ορίζεται τι είναι η πιστοποίηση της καταλληλότητας των τροφίμων. Και ως πιστοποίηση νοείται ο έλεγχος της συμμόρφωσης στις προδιαγραφόμενες απαιτήσεις που ορίζονται. Ορίζει τι είναι επιχείρηση τροφίμων, τι είναι νωπά φυτικά προϊόντα και ζωικά στη συνέχεια. 

Επίσης, σε διάταξη του άρθρου αυτού, φαίνονται ποιες είναι οι αρμοδιότητες. Νομίζω ότι είναι σημαντικό να αναφερθεί -επιγραμματικά θα το αναφέρω- ποιες είναι οι αρμοδιότητες του Ενιαίου Φορέα Ελέγχου Τροφίμων. 

Ο Ενιαίος Φορέας Ελέγχου Τροφίμων καθορίζει τις προδιαγραφές ποιότητας τις οποίες πρέπει να πληρούν τα προσφερόμενα στην κατανάλωση τρόφιμα, καθώς και οι πρώτες ή πρόσθετες ύλες. Καθορίζει τα πρότυπα και τις αρχές στις οποίες θα πρέπει να στηρίζεται η μελέτη και εφαρμογή των συστημάτων παραγωγής υγιεινών προϊόντων σύμφωνα με την κείμενη νομοθεσία. Καθορίζει ή επικυρώνει τους κανόνες ορθής υγιεινής πρακτικής σύμφωνα με την Οδηγία 93/43 της ΕΟΚ. Καθορίζει τα προγράμματα ελέγχων που διενεργούνται από τις υπηρεσίες. Διενεργεί με τα οργανά του ή παραγγέλλει σε άλλες αρχές ή υπηρεσίες, συντονίζει και διευθύνει τους ελέγχους σε όλα τα στάδια της παραγωγικής διαδικασίας, μετά την πρωτογενή παραγωγή. Διενεργεί, επίσης, ελέγχους στα υλικά και αντικείμενα που έρχονται σε επαφή με τα τρόφιμα. Συμμετέχει στα αρμόδια όργανα της Ευρωπαϊκής 'Ενωσης και των διεθνών οργανισμών. Υπάρχουν και άλλες φυσικά δευτερεύουσες αρμοδιότητες, οι οποίες εμπίπτουν σ' αυτές τις κύριες αρμοδιότητες και δεν χρειάζεται να αναλυθούν. 

Στη συνέχεια, στο άρθρο 2 αυτής της ενότητας, υπάρχει αναφορά για τη διοίκηση. Αναφέρεται πράγματι ότι ο Ενιαίος Φορέας Ελέγχου Τροφίμων διοικείται από επταμελές Διοικητικό Συμβούλιο. Τα μέλη του Διοικητικού Συμβουλίου ορίζονται με απόφαση του Υπουργικού Συμβουλίου μετά από πρόταση του Υπουργού Ανάπτυξης. Και στη συνέχεια ορίζονται λεπτομέρειες της λειτουργίας του Διοικητικού Συμβουλίου, απαρτίες κλπ. 

Επίσης θα πρέπει να αναφέρω ότι ο πρόεδρος -όπως προβλέπει η παράγραφος 6 του άρθρου 2- και ο αντιπρόεδρος του διοικητικού συμβουλίου ορίζονται με πλήρη απασχόληση. Εκτιμάει δηλαδή πράγματι το Υπουργείο και οι εισηγούμενοι το νομοσχέδιο, ότι είναι σημαντική η λειτουργία του προέδρου και του αντιπροέδρου και έτσι χρειάζεται πλήρης απασχόληση. 

Το Διοικητικό Συμβούλιο αποφασίζει για κάθε θέμα σχετικό με τη διοίκηση, λειτουργία και διαχείριση του ΕΦΕΤ. 

Η παράγραφος 13 του άρθρου 2 προβλέπει τη σύσταση θέσης γενικού διευθυντή. Ο γενικός διευθυντής επιλέγεται για πενταετή θητεία και για πλήρη και αποκλειστική απασχόληση μετά από προκήρυξη της θέσης. 

Το άρθρο 3 είναι ένα σημαντικό άρθρο το οποίο προβλέπει τη λειτουργία συμβουλευτικών και γνωμοδοτικών οργάνων στα πλαίσια του ΕΦΕΤ. 'Ετσι λειτουργεί ως συμβουλευτικό και γνωμοδοτικό όργανο το Εθνικό Συμβούλιο Πολιτικής Ελέγχου Τροφίμων. 

Και αυτό είναι ένα συμβούλιο, το οποίο έχει διϋπουργικό, κοινωνικό και πολιτικό χαρακτήρα. Το Εθνικό αυτό Συμβούλιο παρέχει είτε μετά από σχετικό ερώτημα του διοικητικου συμβουλίου είτε αυτεπαγγέλτως τη γνώμη του σε θέματα πολιτικής ελέγχου τροφίμων και εισηγείται προγράμματα δράσης και προτάσεις σε θέματα που αναφέρονται στην αποστολή του ΕΦΕΤ. 

Στη συνέχεια αναφέρεται στη σύνθεση αυτού του Εθνικού Συμβουλίου Πολιτικής Ελέγχου Τροφίμων που η σύνθεση, όπως φαίνεται, είναι πολυμελής. Υπάρχουν εκπροσωπήσεις από τα συναρμόδια και τα σχετικά Υπουργεία αλλά και από φορείς, και από κόμματα. 

Επίσης, ο δεύτερος φορέας, ο οποίος λειτουργεί στα πλαίσια του Ενιαίου Φορέα Ελέγχου Τροφιμων είναι το Επιστημονικό Συμβούλιο Ελέγχου Τροφίμων, το οποίο έχει ως στόχο την επιστημονική, θα έλεγα, στήριξη του Ενιαίου Φορέα Ελέγχου Τροφίμων. Και εδώ η σύνθεσή του αποτελείται από έγκριτους επιστήμονες, αναγνωρισμένους, καθηγητές κλπ. 

Το άρθρο 4 αναφέρεται στην οργάνωση και λειτουργία αλλά και στο προσωπικό του Ενιαίου Φορεα Τροφίμων. Εδώ αναφέρεται ότι με προεδρικό διάταγμα της προηγούμενης παραγράφου συνιστώνται στις περιφέρειες της χώρας παραρτήματα ή γραφεία του ΕΦΕΤ. Και αυτό είναι σημαντικό να το αναφέρω. Λειτουργεί ο ΕΦΕΤ αποκεντρωμένα. Είναι δυνατόν ο Υπουργός Ανάπτυξης να εξουσιοδοτεί και τους γενικούς γραμματείς των περιφερειών να ασκούν αρμοδιότητες εποπτείας επί των περιφερειακών υπηρεσιών του ΕΦΕΤ. 

Με απόφαση επίσης του διοικητικού συμβουλίου του ΕΦΕΤ που εγκρίνεται από τον Υπουργό Αναπτυξης, καταρτίζεται κατάλογος των εποπτευομένων, διαπιστευμένων ή συνεργαζομένων εργαστηρίων κατά ομάδα εργαστηριακών εξετάσεων και προσδιορίζονται οι όροι συνεργασίας προς τον ΕΦΕΤ. 

'Οσον αφορά τη σύνθεση και τη στελέχωση του ΕΦΕΤ,αυτό προβλέπεται από την παράγραφο 5 του άρθρου 4 , η οποία προβλέπει ότι στον Ενιαίο Φορέα Ελέγχου Τροφίμων συνιστώνται πεντακόσιες πενήντα θέσεις προσωπικού από τις οποίες οι τετρακόσιες τακτικού προσωπικού και οι εκατόν πενήντα προσωπικού με σχέση εργασίας ιδιωτικού δικαίου, καθώς και είκοσι θέσεις δικηγόρων. 

Φαίνεται δηλαδή ότι επιχειρείται με την παράγραφο 5 του άρθρου 4 να στελεχωθεί ο ΕΦΕΤ με εκείνο το επιστημονικό προσωπικό το οποίο είναι απαραίτητο έτσι ώστε να μπορέσει αυτός ο φορέας να ανταποκριθεί σε αυτήν τη σημαντική αποστολή και φυσικά να αξιοποιηθεί όλο εκείνο το επιστημονικό δυναμικό, το οποίο υπάρχει στη χώρα μας και γιατί όχι μπορεί να προσελκύσει και 'Ελληνες ομογενείς από το εξωτερικό οι οποίοι και εμπειρία και εξειδίκευση και επιστημονική γνώση μπορούν να διαθέτουν. 

Η πλήρωση θέσεων μόνιμων υπαλλήλων γίνεται με διορισμό ή πρόσληψη και με μετατάξεις και αποσπάσεις προσωπικού από το δημόσιο και τον ευρύτερο δημόσιο τομέα. Η πλήρωση των θέσεων γίνεται κατά πρώτο λόγο ύστερα από δημόσια πρόσκληση και στη συνέχεια φυσικά μπορούν να γίνουν και προσλήψεις. 

Το άρθρο 5 αναφέρεται στη διεξαγωγή ελέγχων και στις κυρώσεις που προβλέπονται. Συγκεκριμένα λέει ότι όλες οι δημόσιες αρχές και υπηρεσίες συμπεριλαμβανομένων και των αρχών της πρωτοβάθμιας και Νομαρχιακής Αυτοδιοίκησης, όλα τα νομικά πρόσωπα δημοσίου ή ιδιωτικού δικαίου και όλα τα φυσικά πρόσωπα υποχρεούνται να παρέχουν πληροφορίες και συνδρομή στον ΕΦΕΤ για την εκτέλεση του έργου του ή να διεξάγουν ελέγχους κατ'εντολή του ΕΦΕΤ και σύμφωνα με τις οδηγίες του. Με απόφαση του Υπουργού καθορίζονται οι λεπτομερειες ως προς τις αναγκαίες συνεργασίες του ΕΦΕΤ με αυτές τις δημοσιες υπηρεσίες. 

Η εντολή για τη διενέργεια εκτάκτων επιθεωρήσεων και ελέγχων παρέχεται από το διοικητικό συμβούλιο ή από εξουσιοδοτημένο από αυτό όργανο. 

Σε όποιον παράγει ή διαθέτει -αυτό είναι σημαντικό- για κατανάλωση τρόφιμα κατά παράβαση των προδιαγραφών -και αφορά τις κυρώσεις οι οποίες αναφέρονται προηγουμένως- των προτύπων και των κανόνων που τίθενται από το νόμο ή με εξουσιοδότηση νόμου, επιβάλλεται, πέραν τυχόν άλλων ποινικών ή διοικητικών κυρώσεων, με απόφαση του Υπουργού Ανάπτυξης, πρόστιμο. Για την επιβολή προστίμου λαμβάνονται υπόψη η τυχόν υποτροπή, το μέγεθος της επιχείρησης κλπ. 

Στην παράγραφο 12 του ιδίου άρθρου λέγεται ότι ο Υπουργός Ανάπτυξης ή άλλο εξουσιοδοτημένο απ'αυτόν όργανο μπορεί να επιβάλει κατάσχεση των συγκεκριμένων προϊόντων. Και αυτό το αναφέρω επειδή και εχθές έγινε ζήτημα αν μπορεί πράγματι να γίνεται κατάσχεση ή απόσυρση των προϊόντων. 

Στο άρθρο 6 υπάρχουν οι μεταβατικές διατάξεις και οι καταργούμενες διατάξεις οι οποίες είναι απαραίτητο να λειτουργήσουν έτσι ώστε να περάσουμε από το σύστημα το οποίο σήμερα υπάρχει όσον αφορά τον έλεγχο των τροφίμων στο νέο σύστημα με τη λειτουργία του ΕΦΕΤ. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Νάκος έχει το λόγο. 

ΑΘΑΝΑΣΙΟΣ ΝΑΚΟΣ: Κύριε Πρόεδρε, απαντήσεις στα ερωτηματικά που μπήκαν κατά την πρωτολογία μας από τον κύριο Υπουργό δεν πήραμε, αντίθετα μάλιστα υπήρξαν απαντήσεις οι οποίες προσπαθούσαν να αγγίξουν τα θέματα περιμετρικά και όχι να μπουν στην ουσία των προβλημάτων που θέσαμε. 

Ξεκινώντας τη δευτερολογία μου θα ήθελα να πω ότι έκανα μία απλή διαίρεση και είδα ότι ο Οργανισμός Ανασυγκρότησης Επιχειρήσεων εάν δεχθούμε ότι επιβάρυνε τον 'Ελληνα φορολογούμενο κατά ένα τρισεκατομμύριο (1.000.000.000.000) δραχμές. Μερικοί λένε για περισσότερα από ένα τρισεκατομμύριο δραχμές, ενάμισι τρισεκατομμύριο, κάτι τέτοιο. Αλλά δεχόμενοι το ένα τρισεκατομμύριο δραχμές, εάν το διαιρέσουμε με τις τριάντα χιλιάδες θέσεις εργασίας, μια που αυτό το θεάρεστο έργο έκανε ο Ο.Α.Ε., θα δει κανείς ότι τριάντα έξι δισεκατομμύρια (36.000.000.000) δραχμές αναλογούν στον εργαζόμενο, τα οποία εάν διαιρεθούν για τα δεκαέξι χρόνια, μη αποπληθωρίζοντας τα ποσά θα δει κανείς ότι κάθε εργαζόμενος κόστισε στον 'Ελληνα φορολογούμενο από τους τριάντα χιλιάδες, δύο δισεκατομμύρια έξι εκατομμύρια το χρόνο ή εκατόν εβδομήντα δύο εκατομμύρια το μήνα. Δηλαδή, διατηρήθηκαν τριάντα χιλιάδες εργαζόμενοι απολαμβάνοντας μισθό εκατόν εβδομήντα δύο εκατομμυρίων δραχμών το μήνα. Το ότι εξυγίανε το χαρτοφυλάκιο της Εθνικής Τράπεζας που είναι τελείως αναληθές, σ' αυτό απήντησε ο κ. Μπαντουβάς με τον καλύτερο τρόπο χθες το βράδυ. 

Θα ήθελα να επισημάνω και το εξής: Δεν θα μπορούσαν να είχαν γίνει αποκρατικοποιήσεις ή εξυγιάνσεις των επιχειρήσεων, όπως έγινε παραδείγματος χάρη με το Νεώριο Σύρου ή με τη "ΣΟΒΕΛ" τώρα, ΜΕΤΑΛΛΟΥΡΓΙΚΗ ΧΑΛΥΨ του Αλμυρού τότε, οι οποίες εντάχθηκαν στην Εθνική Κεφαλαίου παραδείγματος χάρη; 'Επρεπε ο ελληνικός λαός να πληρώσει ένα τρισεκατομμύριο δραχμές; Σκεφθείτε πόσες επιχειρήσεις θα μπορούσαν να ανοίξουν με δύο δισεκατομμύρια ανά εργαζόμενο εάν υπήρχε πραγματική αναπτυξιακή πολιτική, εάν έμπαιναν οι βάσεις μιας αναπτυξιακής πορείας της χώρας και εχρησιμοποιούντο για επιδοτήσεις, επιχορηγήσεις, συμμετοχές του ελληνικού δημοσίου. Δεκάδες χιλιάδες θέσεων θα προέκυπταν. Αλλά όπως αποδείξαμε, ήταν το πλιάτσικο, ήταν η διαπλοκή, ήταν η συναλλαγή, ήταν οι ημέτεροι οι οποίοι βολεύτηκαν. 

Επειδή χθες έγινε μεγάλη κουβέντα για το αν απαλείφθηκαν καλώς ή κακώς και αν είχαν αντικείμενο οι διατάξεις των παραγράφων 5,6 και 7 του άρθρου 19, διερωτάται κανείς -και δεν μας έδωσε μια απάντηση ο κύριος Υπουργός- το Σαββατοκύριακο προέκυψε η ανάγκη να διαγραφούν αυτές οι παράγραφοι; 

Θα ήθελα να επισημάνω ότι από την αίθουσα της Διαρκούς Επιτροπής μέχρι την Ολομέλεια, από παράλειψη, πιθανώς από αβλεψία, δεν μεταφέρθηκαν διατάξεις. Και ερωτώ τον κύριο Υπουργό: Αυτά που αναγράφονται στο Πρακτικό συμφωνήθηκαν για τους εργαζόμενους στον Οργανισμό Ανασυγκρότησης Επιχειρήσεων; Οι προσωπικές του δεσμεύσεις, οι προφορικές, πώς δεν αποδίδονται στα Πρακτικά; Διότι έκανε φραστική διατύπωση στον ΔΚΕ. 

Το δεύτερο θέμα στο οποίο θέλω να αναφερθώ αφορά τους Ολυμπιακούς Αγώνες. Αναφέρθηκε ο κύριος Υπουργός χθες λέγοντας ότι πρέπει να επιταχυνθεί η διαδικασία των απαλλοτριώσεων. Εμείς δεν ασκήσαμε ιδιαίτερη κριτική που θα μπορούσαμε να έχουμε ασκήσει όσον αφορά τις δασικές εκτάσεις οι οποίες καταργούνται, τις διάφορες αλχημείες που γίνονται ή θα γίνουν όσον αφορά την πολεοδομική νομοθεσία. Θα θυμάστε το τι έγινε σ'αυτήν την Αίθουσα με τους συντελεστές δομήσεως που πρόκειται να απολαύσουν τα έργα των Ολυμπιακών Αγώνων που είναι μέσα στο αντικείμενο αυτού του άρθρου. Εμείς αναφερθήκαμε στο άρθρο 23 παράγραφος 3 όπου διευκρινίζεται με καλύτερο τρόπο ότι το διοικητικό συμβούλιο με μόνη την υποχρέωση να συμβαδίζει με τους σχετικούς κανόνες της Ευρωπαϊκής 'Ενωσης, καταρτίζει κανονισμό μόνο του και ρυθμίζει τις προϋποθέσεις και τη διαδικασία -αυτή είναι η μόνη δέσμευση που έχει- για την ανάθεση εκπόνησης μελετών, προμηθειών και εκτέλεσης έργων. 

Είχε πει ο κύριος Υπουργός "δεν φταίω εγώ, αυτήν τη διάταξη τη βρήκα. Εγώ δεν ασχολούμαι πλέον με τους Ολυμπιακούς Αγώνες". Εδώ όμως, προστίθεται, πονηρά κατά την άποψή μου, η φράση "παροχή υπηρεσιών". Είχε ξεχαστεί η παροχή υπηρεσιών, που όπως καταλαβαίνετε -διαφημίσεις κ.λπ- αφορά τεράστια ποσά. Παρέλειψαν το θέμα της παροχής υπηρεσιών, έτσι έπρεπε να γίνει με διαδικασία προσκλήσεων και διαγωνισμών και αυτό ήταν λάθος. 'Επρεπε και η παροχή υπηρεσιών να γίνεται με απευθείας αναθέσεις. 

Δεν προλαβαίνω να αναφερθώ στον ΕΦΕΤ, θα πω μόνο τούτο. 'Οσον αφορά τις ευθύνες του διοικητικού συμβουλίου των βιομηχανιών τροφίμων, υποσχεθήκατε ότι θα απαλειφθούν. 

Δεύτερον, υπάρχουν οι ποινικές ευθύνες των μελών, που βεβαίως καλώς υπάρχουν, αλλά υπάρχουν και αστικές ευθύνες με την περιουσία τους για πρόστιμα, που προκύπτουν από την εκτέλεση αυτού του επαγγέλματος, τη λειτουργία αυτής της επιχείρησης. Αλήθεια, αν με αυτόν τον τρόπο γίνει επέμβαση, ποια είναι η έννοια της ανωνύμου εταιρείας. Γιατί κάποιος να κάνει ανώνυμες εταιρείες και να μην κάνει προσωπικές εταιρείες; 

Το νόημα της συστάσεως ανωνύμων εταιρειών είναι ότι η ευθύνη του καθενός -βεβαίως όχι για τους διαχειριστές, όπως είναι ο πρόεδρος ή ο διευθύνων σύμβουλος- να εξαντλείται στη συμμετοχή τους στο μετοχικό κεφάλαιο. Προφανώς ανατρέπεται όλη η νομοθεσία, όλη η φιλοσοφία περί των ανωνύμων εταιριών. 

Δεν απαντήσατε σχετικά με το πώς είναι δυνατόν οι ελεγχόμενοι να μην έχουν φωνή στο διοικητικό συμβούλιο του ΕΦΕΤ. Το ότι υπάρχουν ασάφειες, υπάρχει σύγχυση αρμοδιοτήτων, υπάρχουν γενικότητες, που θα δημιουργήσουν προβλήματα, αυτά έχουν επισημανθεί από όλους τους φορείς. Ακόμα και ο εισηγητής της Πλειοψηφίας σημείωσε πριν από λίγο ποια θέματα χρειάζεται να διευκρινιστούν, προκειμένου να μην έχουμε αστοχίες σ' αυτόν τον οργανισμό, που κακώς, κατά την άποψή μας, προχωράτε προς τη θεσμοθέτησή του. 

Θα αναφερθώ στα θέματα του εμπορίου, που περιλαμβάνονται στο δεύτερο κεφάλαιο, που θα μπορούσαν βεβαίως να αποτελέσουν ξεχωριστό νομοσχέδιο, αφού ρυθμίζουν πληθώρα διατάξεων, όπως εμπορικών μισθώσεων, κρατικών προμηθειών, θεμάτων ανταγωνισμού, υπεραγορών, επιμελητηρίων, αγορά πετρελαιοειδών και λοιπές διατάξεις. 

Δεν θα αναφερθώ στην αγορά πετρελαιοειδών. Η Κοινοβουλευτική Εκπρόσωπος της Νέας Δημοκρατίας κ. Μπακογιάννη ανέλυσε το θέμα. Θα αναφερθώ στις εμπορικές μισθώσεις. Είναι απορίας άξιο, γιατί σε μία αγορά που έχει ισορροπήσει, πράγμα που αποδεικνύεται από την ανυπαρξία δικών, επιχειρείται ανατροπή του ισχύοντος καθεστώτος. Βεβαίως, υπάρχουν προβλήματα, που θα μπορούσαν όμως να διορθωθούν με μερικότερες τροποποιήσεις. Η ισορροπία που επιτεύχθηκε, οφείλεται κυρίως στο ν.2041/92, που εκλογίκευσε την αγορά, θεσπίζοντας τη σταδιακή απελευθέρωση, την οποία ο σημερινός Πρωθυπουργός, ως Υπουργός τότε, ανεγνώρισε και το 1995 μόνο τροποποίησε την αποζημείωση και την καθόρισε σε δώδεκα έως δεκαέξι μηνιαία μισθώματα. Κατά συνέπεια, γιατί αυτή η μεγάλη ανατροπή; 

Είναι προφανές ότι ο κύριος Υπουργός προσδοκά πολιτικά οφέλη. Σήμερα δίνει στους ενοικιαστές, αύριο όμως τους τα παίρνει. Το ότι η μίσθωση μετατρέπεται αυτομάτως σε δωδεκαετή, ουσιαστικά είναι μόνο απλουστευτική της διαδικασίας, μιας που απαλλάσσεται ο μισθωτής από την υποχρέωση της καταγγελίας. Τίποτε άλλο. Καθορίζεται μονοσήμαντα το ύψος της άϋλης εμπορικής αξίας, το οποίο ενώ μέχρι σήμερα ανερχόταν σε δώδεκα έως δεκαέξι μηνιαία μισθώματα, μετά από απόφαση του δικαστηρίου, τώρα προσδιορίζεται σε είκοσι τέσσερα. 

Αυτό σημαίνει σε απλά ελληνικά ότι ικανοποιούνται σήμερα οι μισθωτές. 

'Ο,τι όμως τους δίνει σήμερα, τους το παίρνει μετά. Γιατί αν ο εκμισθωτής δεν ασκήσει αγωγή εντός εννέα μηνών από τη λήξη της μισθώσεως της δωδεκαετίας, η μίσθωση παρατείνεται αυτόματα για τέσσερα ακόμα χρόνια. Μετά την πάροδο της τετραετίας, δεν καταβάλλεται άυλη αξία, η οποία θεωρείται ότι έχει αναλωθεί. 

Δεύτερον, καταργείται η πρόσθετη αποζημίωση σε περίπτωση άσκησης του αυτού επαγγέλματος. Το ότι αυτό δεν είναι λογικό, συνάγεται ότι και ο κ. Παραδιάς, ο εκπρόσωπος της Πανελλήνιας Συνομοσπονδίας Ιδιοκτητών Ακινήτων, δεν το έβαλε ποτέ αυτό ως αίτημα. Αναγνωρίζουν δηλαδη οι ιδιοκτήτες το αίτημα για πρόσθετη αποζημίωση, την καθορίζουν μάλιστα σε δώδεκα μηνιαία μισθώματα. Αυτό που ζητούν είναι η ύπαρξη ενός ανωτάτου ορίου στο άθροισμα των αποζημιώσεων, την οποία βέβαια συναρτούν με το αίτημα της σύνδεσης της αποζημίωσης με το συντελεστή εμπορικότητας και την κλιμάκωση σε δώδεκα, δεκαοκτώ και είκοσι τέσσερα μηνιαία μισθώματα. 

Σ'αυτό το σημαντικό θέμα θα ήθελα να τονίσω ότι μπορεί μεν οι συντελεστές εμπορικότητας να μην αποδίδουν την πραγματική εικόνα των αξιών ακινήτων, πράγμα που αποτελεί μειονέκτημα για την προσέγγιση του θέματος, όμως, απαλείφουν τον παραλογισμό της αποζημίωσης των είκοσι τεσσάρων μηνιαίων μισθωμάτων σε επαγγελματικές χρήσεις που είτε δεν προσδίδουν άυλη αξία στο ακίνητο είτε, όπως συμβαίνει μερικές φορές μάλιστα, υποβαθμίζουν το ακίνητο, επιβάλλοντας μάλιστα στο ακίνητο χαρακτήρα όχι καλό. 

Στη Νέα Δημοκρατία γνωρίζουμε ότι η ισορροπία της αγοράς είναι σημαντική υπόθεση. Γιατί πρέπει να συνδυαστούν αφ'ενός μεν η προστασία του επαγγελματία εμπόρου, αφ'ετέρου όμως και η αξία του ακινήτου, μία που η δήμευση της περιουσίας δεν έχει μόνο συνέπειες στο θέμα του εισοδήματος του εκμισθωτή, αλλά γενικότερα στην αγορά ακινήτων, στο κατασκευαστικό κύκλωμα, που απασχολεί τεράστιο αριθμό εργαζομένων. Σε τελευταία ανάλυση αυτοί οι εργάτες είναι πελάτες των εμπορικών καταστημάτων και επαγγελματικών επιχειρήσεων και πρέπει να έχουν εισόδημα για να αγοράσουν τα εμπορεύματα και τις υπηρεσίες τις οποίες παρέχουν. Γι'αυτό έχουμε ενστάσεις στις ρυθμίσεις, γιατί πιστεύουμε ότι ενώ έγιναν απαραίτητες διορθώσεις, εισάγονται διατάξεις που πολύ πιθανόν να δημιουργήσουν μη προβλέψιμες παρενέργειες. 

Η Νέα Δημοκρατία είχε καταθέσει σχέδιο νόμου για τη διαφάνεια των κρατικών προμηθειών. Είχε επισημάνει την ανάγκη θέσπισης όσο το δυνατόν αδιάβλητων διαδικασιών τόσο στο θέμα της λήψεως των αποφάσεων όσο και σε θέματα που αφορούν την κοινοποίηση με όσο το δυνατόν καλύτερο τρόπο. Καθυστερημένα λαμβάνονται μέτρα υπολειπόμενα της προτάσεως, θετικά όμως. 

Προτείνω, κύριε Υπουργέ -και θα παρακαλέσω να τα ακούσετε- το τεύχος διακηρύξεως των δημοσίων συμβάσεων, το οποίο θεωρώ θετικό βήμα, να εμφανίζεται σε ειδικό site του internet συγχρόνως με τη δημοσίευση της Εφημερίδας της Κυβερνήσεως, ούτως ώστε να είναι εύκολα προσπελάσιμο από τον οποιονδήποτε, μια που τα computers και το internet έχουν μπει πια στη ζωή μας. 

Θεωρώ ότι πρέπει όταν αναφερόμαστε σε νομικά πρόσωπα δημοσίου δικαίου στις εμπορικές μισθώσεις, το 10% της αντικειμενικής αξίας των ακινήτων να περιλαμβάνει και τον ευρύτερο δημόσιου τομέα, όχι μόνο τα νομικά πρόσωπα δημοσίου δικαίου ή ΟΤΑ ή της Κτηματικής Εταιρείας του Δημοσίου, μια και οι διατάξεις που αφορούν αυτές τις περιπτώσεις είναι παρεμφερείς. Μπορώ να σας αναφέρω παραδείγματα από ταμεία, ώστε να έχουν τη δυνατότητα να μην έχουν την ανάγκη να προσφύγουν σε νέες δημοπρασίες. 

Επίσης, το 10% της αντικειμενικής αξίας είναι σε μερικές περιπτώσεις τεράστιο ποσό. Ουσιαστικά οδηγεί σε αυτό που ήθελε ο νόμος να θεραπεύσει, στην καινούρια δημοπρασία. 

'Οπως ξέρετε, οι αντικειμενικές αξίες των ακινήτων δεν αποδίδουν πιστά την αγορά. Υπάρχουν περιπτώσεις που υπολείπονται των αγοραίων αξιών, αλλά υπάρχουν περιπτώσεις που η αντικειμενική αξία ισούται ή και υπερβαίνει την αγοραία αξία των ακινήτων. Το 10% επί της αντικειμενικής αξίας είναι ποσό τεράστιο σε αυτές τις περιπτώσεις όπου η αντικειμενική αξία των ακινήτων είναι πάρα πολύ μεγάλη. 

Σημαίνει ότι σε δέκα χρόνια αγοράζει το ακίνητο στην αντικειμενική του αξία. Πιστεύω ότι πρέπει να διορθωθεί, να μπει ανώτατο και κατώτατο πλαφόν, αν θέλετε διπλασιασμός του καταβαλλομένου σήμερα μισθώματος έως το πολύ 5% της αντικειμενικής αξίας των ακινήτων. 

Ο ν. 703/77 είναι ο βασικός νόμος με τα άρθρα 1 και 2 που θεσμοθέτησε και ενσωμάτωσε στο ελληνικό δίκαιο τα άρθρα 85 και 86 της Συνθήκης της Ρώμης και αποτελούν τη βάση της νομοθετικής θωράκισης του ανταγωνισμού. 

Δυστυχώς δεν λειτούργησε η Επιτροπή Ανταγωνισμού όπως έπρεπε. Πιστεύουμε ότι μ' αυτές τις διατάξεις μερικά μπαλώματα γίνονται και τίποτα περισσότερο. 

Επιγραμματικά θα αναφερθώ στο θέμα των υπεραγορών. Κακώς είπε ο κύριος Υπουργός ότι ρυθμίζεται το θέμα των λαϊκών αγορών, των υπεραγορών, των πολυκαταστημάτων. Δεν λύνεται το θέμα των υπεραγορών με την προσφυγή κατά των αποφάσεων του νομάρχη στο γενικό γραμματέα της περιφέρειας. 

Δεν επιλύεται επίσης το θέμα των πολυμορφικών εμπορικών κέντρων που καταστρατηγούν το νόμο. 

Το θέμα των προσφορών επίσης δεν λύνεται με το σχέδιο νόμου, μια που η διάταξη είναι εξουσιοδοτική. Η εκκρεμότητα παραμένει και οι διαμάχες θα συνεχίζονται. 

Λύση δεν δίνεται ούτε στο καυτό θέμα των εκθέσεων και της χρησιμοποίησης αυτών ως άλλοθι για την κυριακάτικη λειτουργία. 

Συγχρόνως με τη διάταξη που υποτίθεται ότι θα φέρετε για τις αποφάσεις του νομάρχου, νέος γύρος διαπραγματεύσεων και διεκδικήσεων και αναταράξεων δημιουργείται. 

Δηλαδή, παραπέμπονται στο μέλλον θέματα που θα έπρεπε να λυθούν άπαξ δια παντός. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, έγινε πολύς λόγος για τον Ο.Α.Ε. και θα συμφωνήσω μ' αυτά που είπε ο κύριος Υπουργός χθες, ότι δηλαδή εδώ καταργούμε, δεν φτιάχνουμε. Συνεπώς, όλη αυτή η κουβέντα μάλλον αποπροσανατολίζει. 

Εγώ κατάλαβα ότι υπήρξε πρόβλημα με τις επιχειρήσεις πριν από το 1981. Χθες ο κ. Μπαντουβάς είπε ότι και αυτός παραπλανήθηκε απ' αυτά που έλεγαν οι Κυβερνήσεις του ΠΑ.ΣΟ.Κ. Σημειωτέον ήταν και Υπουργός, αν δεν κάνω λάθος. Απ' όλη αυτήν την ιστορία, απ' όλα τα τρισεκατομμύρια -ήταν διαφωτιστική η ανάλυση που έκανε ο κ. Νάκος, για το πόσο στοίχισαν στον κάθε εργαζόμενο και πόσοι πετάχτηκαν στο δρόμο και πόσες επιχειρήσεις έκλεισαν- θέλω να ρωτήσω, πήγε κανείς στη φυλακή; Δικάστηκε κανείς; Πρώην ιδιοκτήτες είναι και σήμερα ιδιοκτήτες, κύριε Υπουργέ; Πλήρωσε κανείς απ' αυτούς, έχασε κανείς τα περιουσιακά του στοιχεία; Βρίσκεται στο μεροκάματο σήμερα κάποιος επιχειρηματίας απ' αυτούς; Αν συλλάβουν κανέναν στο παζάρι να πουλάει καμία κότα ή κανένα αυγό ακριβότερα απ' αυτό που προβλέπουν οι διατάξεις, του βάζουν χειροπέδες. Εδώ μιλάμε για τρισεκατομμύρια. 

Και όχι μόνο δεν έγινε τίποτα απ' αυτά και όλοι αυτοί είναι πάλι ιδιοκτήτες, αν όχι στις ίδιες επιχειρήσεις σε άλλες, αν όχι στην Ελλάδα, έξω απ' αυτήν, φέρνετε και το άρθρο 19 και τους απαλλάσσετε από τις ευθύνες τους. 

Μάλιστα στην εισηγητική έκθεση λέτε ότι δεν μπορούν οι Δ.Ο.Υ. να ψάξουν να βρουν γιατί χάνεται χρόνος, άλλωστε από τους μη έχοντες τι θα πάρουμε κλπ. 'Ετσι τους απαλλάσσετε δια νόμου, ότι καλώς τα έφτιαξαν και σεις καλά τα κάνετε όλο αυτό το διάστημα, μοιράσατε χρήμα, τακτοποιήσατε κόσμο μέσα από τα διαπλεκόμενα συμφέροντα, αλλά αυτός που πλήρωσε το μάρμαρο ήταν ο ελληνικός λαός, οι εργαζόμενοι που έχασαν τις θέσεις τους και βέβαια το τίμημα το φορτώθηκε ο λαός. 

Για το θέμα του Ε.Φ.Ε.Τ. επιμέναμε χθες ότι το κύριο είναι οι έλεγχοι από την παραγωγή μέχρι και την κατανάλωση. Βέβαια το κύριο μέλημα της Κυβέρνησης θα πρέπει να είναι τα προϊόντα να παράγονται στον τόπο μας, που μπορούμε καλύτερα να τα ελέγχουμε από την παραγωγή μέχρι την κατανάλωση, στα σημεία εισόδου να γίνονται έλεγχοι όσων προϊόντων που εισάγουμε. Αποκτά μεγαλύτερη σημασία να γίνεται έλεγχος κατά την εισαγωγή, γιατί με την πολιτική που ακολουθείται μέχρι σήμερα όλο και περισσότερες εισαγωγές θα γίνονται σε αγροτικά προϊόντα. 

Θα αναφερθώ μόνο σε στατιστικά στοιχεία. Το 1998 πληρώσαμε για εισαγωγές ζώντων ζώων είκοσι δισεκατομμύρια (20.000.000.000) δραχμές. Πληρώσαμε για την εισαγωγή κρέατος διακόσια τριάντα εννιά δισεκατομμύρια (239.000.000.000) δραχμές και για γάλα και αυγά εκατόν εξήντα δισεκατομμύρια (160.000.000.000) δραχμές. Αυτά είναι απ' όλες τις χώρες, αλλά πιο συγκεκριμένα απ' αυτές της Ευρωπαϊκής 'Ενωσης. Δηλαδή από το έλλειμμα του ισοζυγίου των τετρακοσίων τριάντα δισεκατομμυρίων (430.000.000.000) δραχμών που έχουμε στις συναλλαγές μας με τις χώρες της Ευρωπαϊκής 'Ενωσης, τα τριακόσια πενήντα δισεκατομμύρια (350.000.000.000) είναι στα τρία αυτά προϊόντα, στα ζώντα ζώα, στο κρέας, στο γάλα και τα αυγά, προϊόντα δηλαδή υψηλής απόδοσης. 'Οπως πάνε τα πράγματα, τα επόμενα χρόνια με τους περιορισμούς που μπαίνουν και με τη νέα κοινή αγροτική πολιτική στα πλαίσια της "Ατζέντα 2000", οι εισαγωγές θα γίνονται ακόμα μεγαλύτερες. Πάντως το πρόβλημα είναι γενικότερο μια και οι έλεγχοι έχουν καταργηθεί μετά την απελευθέρωση της αγοράς στα σύνορα. 

'Αρα το πρώτο που πρέπει να δει κανείς είναι ότι πρέπει να εναντιωθούμε σ' αυτήν την πολιτική, πρέπει να αντισταθούμε, πρέπει να υπάρξουν και οι έλεγχοι. 

Το δεύτερο είναι ότι πρέπει να υπάρξει παραγωγή στη χώρα μας. Αν δεν υπάρξει παραγωγή στη χώρα μας όπου καλύτερα μπορούμε να ελέγξουμε τα πράγματα δεν θα λυθεί σε καμία περίπτωση το πρόβλημα και πάντα θα υπάρχει γιατί είναι καθαρό ότι στο καπιταλιστικό σύστημα οι πολυεθνικές επιχειρήσεις πάντα θα προσπαθούν να μειώσουν το κόστος παραγωγής και να αυξήσουν τα κέρδη τους. Κατά συνέπεια συνεχώς θα υπάρχει αυτή η προσπάθεια όσο θα μένουν ανεξέλεγκτες οι πολυεθνικές εταιρείες να μας ταϊζουν, μπροστά στο κέρδος που θα βγάλουν, με ό,τι το χειρότερο μπορεί να σκεφθεί κανείς. Και βέβαια δεν είναι μόνο οι διοξίνες αλλά έρχονται τα χειρότερα με τα μεταλλαγμένα προϊόντα. 

Και εδώ θέλω να κάνουμε μια ερώτηση: Κύριε Υπουργέ, πριν από δυο τρεις μήνες είδε το φως της δημοσιότητας στην Αγγλία κάποια έρευνα, ότι κυκλοφορούν μεταλλαγμένα προϊόντα. Στη χώρα μας υπάρχει τέτοιο ζήτημα; 'Εχει υπόψη του το Υπουργείο ή έχει κάνει καμιά έρευνα; Κυκλοφορούν μεταλλαγμένα προϊόντα; Πρέπει να μάθει ο ελληνικός λαός. Εμείς ξέρουμε τι τρώμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας τα παράγει ο ίδιος και τα ξέρει. Τρώει από εκείνα που παράγει! 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Παράγει μεταλλαγμένα; 

ΠΡΟΕΔΡΕΥΩΝ (Παναγιώτης Ν. Κρητικός): Γνήσια. 

ΕΥΑΓΓΕΛΟΣ ΜΠΟΥΤΑΣ: 'Ενα λεπτό, κύριε Πρόεδρε, να σας πω κάτι και νομίζω ότι έχει μεγάλη αξία, μια που μιλάμε για τον έλεγχο. Εγώ παράγω μήλα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Να μας φέρετε. 

ΕΥΑΓΓΕΛΟΣ ΜΠΟΥΤΑΣ: Βεβαίως θα σας φέρω. 

ΠΡΟΕΔΡΕΥΩΝ (Παναγιώτης Ν. Κρητικός): 'Οταν θα αρχίσουμε δίαιτα με τον κύριο Υπουργό να μας φέρετε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ναι, όταν θα αρχίσουμε να κάνουμε τη δίαιτα του μήλου. Θα τρώμε τα πάντα εκτός από μήλο! 

ΕΥΑΓΓΕΛΟΣ ΜΠΟΥΤΑΣ: Θα σας καλέσω πολύ σύντομα, κύριε Υπουργέ, στα μπλόκα. Εκεί έχουμε απ' όλα! 

Στην αρχή όταν ξεκίνησα να παράγω δεν έριχνα χημικά για να κοκκινίζουν τα μήλα και τα πούλαγα μόνος μου. Εβγαινα στη λαϊκή και τα πούλαγα. Απ' όλους τους διπλανούς και τους δεξιούς και τους αριστερούς συναδέλφους, έπαιρναν και άδειαζαν τα τελάρα. Από εμένα δεν ερχόταν κανένας να πάρει γιατί δεν ήταν κόκκινα τα μήλα. 

ΠΡΟΕΔΡΕΥΩΝ (Παναγιώτης Ν. Κρητικός): Ακούσατε; Και των δεξιών! 

ΕΥΑΓΓΕΛΟΣ ΜΠΟΥΤΑΣ: Ρωτάω, λοιπόν, ένα συνάδελφο: Πώς γίνεται και τα δικά σου κοκκινίζουν και τα δικά μου δεν κοκκινίζουν; Μου λέει, έριξες φάρμακο για να κοκκινίσουν; Δεν έριξα του είπα γιατί πρέπει να τηρούμε τους κανόνες. Εσύ ρίχνεις; Μου απαντάει: Μόνο ρίχνω; Αν δεν έριχνα θα ήταν και τα δικά μου σαν τα δικά σου και δεν θα τα πλησίαζε κανένας. Ποιος έλεγξε τον παραγωγό αν έριξε φάρμακο, πόσο φάρμακο έριξε; Μιλάμε για χημικά τώρα. 

ΠΡΟΕΔΡΕΥΩΝ (Παναγιώτης Ν. Κρητικός): Ακούσατε, κύριε Υπουργέ; Να αποφεύγουμε τα κόκκινα μήλα. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν είστε η ωραία Ελένη κύριε Πρόεδρε! 

ΕΥΑΓΓΕΛΟΣ ΜΠΟΥΤΑΣ: Πώς, λοιπόν, μιλάμε για ενιαίο φορέα και πώς θα γίνεται ο έλεγχος, κύριε Υπουργέ; 'Αρα κοροϊδεύουμε τον ελληνικό λαό. Θα γίνει εισαγωγή του κρέατος. Θα γίνει ο έλεγχος όταν είναι όλα μαζί τα κρέατα ή θα πάμε σε κάθε κρεοπωλείο να κάνουμε έλεγχο; 

'Αρα δεν πρόκειται για ελέγχους και αν θέλουμε πραγματικά να ξεφύγουμε απ' αυτό το πρόβλημα, νομίζουμε ότι εκείνο που είναι πολύ ουσιαστικό, είναι να υπάρξει ανάπτυξη των συνεταιρισμών. Εκεί διαχέεται αν θέλετε η προσπάθεια για το κέρδος και μπορεί κανένας πραγματικά να είναι πιο σίγουρος απ' ότι είναι στον ιδιώτη. Αλλά τέτοια πολιτική δεν υπάρχει. 

Βεβαίως καταθέσαμε και μια σειρά άλλες προτάσεις, που δυστυχώς δεν έγιναν δεκτές από την Κυβέρνηση και όπως είπαμε και στην αρχή του νομοσχεδίου, στο σύνολο το νομοσχέδιο δεν προστατεύει, δεν γίνονται έλεγχοι και πολύ φοβόμαστε ότι θα πάμε πίσω και από εκεί που είμαστε σήμερα. 

Δεδομένου ότι αποδιαρθρώνονται οι υπηρεσίες, δεδομένου ότι διαχέονται οι αρμοδιότητες και θα έχουν δύο αφεντικά, θα έχουν και τις υπηρεσίες της Νομαρχιακής Αυτοδιοίκησης, αλλά και τον Ε.Φ.Ε.Τ., οι έλεγχοι θα γίνονται κατόπιν παραγγελιών κλπ. 

Στα ζητήματα του εμπορίου θα θέλαμε να πούμε, κύριε Πρόεδρε, ότι το ζήτημα των εμπόρων, των βιοτεχνών δεν είναι μόνο το ενοίκιο. Βεβαίως η επαγγελματική στέγη είναι ένα σοβαρό ζήτημα και εμείς πιστεύουμε ότι θα λυθεί αυτό το πρόβλημα από τη στιγμή που θα υπάρξουν προϋποθέσεις για να αποκτήσουν ιδιόκτητη στέγη. Απλά με το άρθρο 8 η Κυβέρνηση έρχεται προεκλογικά να πει ότι κάτι κάνει, να είναι καλή και με τους μικροιδιοκτήτες και με τους εμπόρους και σαν το καλό το αρνί να βυζαίνει από δύο μανάδες. 'Εχουμε εκλογές και το γάλα είναι ψήφοι. 'Αλλωστε όλο το νομοσχέδιο αυτήν τη λογική αποπνέει. 

Εμείς θεωρούμε ότι είναι ένα από τα προβλήματα, που όντως είναι πρόβλημα. Θεωρούμε ότι δεν πρέπει να απελευθερωθούν τα ενοίκια. Θεωρούμε ότι πρέπει να υπάρξει λύση άλλων προβλημάτων που θα δώσουν τη δυνατότητα να αυξηθεί ο τζίρος, αλλά για να αυξηθεί ο τζίρος πρέπει να μην υπάρξει λιτότητα, πρέπει να υπάρξουν ελαφρύνσεις στα αντικειμενικά κριτήρια, με τη φορολόγηση των επιχειρήσεων. Αυτά πρέπει να σταματήσουν, διαφορετικά πώς θα αποκτήσουν στέγη; 

Βέβαια η εξουσιοδότηση που πάει να γίνει, σχετικά με τα δώδεκα χρόνια, νομίζουμε ότι θα ωφελήσει λίγους. Δεν λύνεται το πρόβλημα. 

Επειδή τελειώνει ο χρόνος, κύριε Πρόεδρε, θα ήθελα να αναφερθώ στο άρθρο 9. 

ΠΡΟΕΔΡΕΥΩΝ (Παναγιώτης Ν. Κρητικός): Με την άνεσή σας, μη βιάζεσθε. Αναπτύξτε την άποψή σας, με τη σχετική ανοχή. 

ΕΥΑΓΓΕΛΟΣ ΜΠΟΥΤΑΣ: Θέλουμε να πούμε ότι η Συνθήκη του Μάαστριχτ, στο άρθρο 3α, παράγραφοι 1 και 2, λέει ότι οι αγορές όλων των χωρών της Ευρωπαϊκής 'Ενωσης θα είναι ελεύθερες και ότι θα υπάρξει ελεύθερος ανταγωνισμός. Κατά συνέπεια αυτή η ελευθερία δεν δημιουργεί τα μονοπώλια και τα ολιγοπώλια; 'Οσο θα υπάρχει ελεύθερη αγορά δεν μπορούν να παρθούν μέτρα και δεν παίρνονται μέτρα προστασίας της ελεύθερης αγοράς και αυτό οδηγεί καθημερινά -ειπώθηκε και χθες και με άλλους τρόπους- στη συγκέντρωση όλο και μεγαλύτερων επιχειρήσεων, να φτιάχνουν όλο και μεγαλύτερες επιχειρήσεις με τα γνωστά αποτελέσματα που έχει και σήμερα. 

Το άρθρο 10 ρυθμίζει διάφορα θέματα και ιδιαίτερα ότι έχει σχέση με τις προσφορές και τις εκπτώσεις. Εμείς θα θέλαμε να σταθούμε στο ζήτημα κυρίως των προσφορών. 

Κατ' αρχήν πρέπει να καταργηθούν οι προσφορές, κατά τη γνώμη μας. Πρέπει να γίνονται όταν υπάρχουν εκπτώσεις και οι άδειες για τις προσφορές πρέπει να δίνονται κάτω από συγκεκριμένες προϋποθέσεις. Δεν μπορεί να έχει το ίδιο αποτέλεσμα η προσφορά σε κάποιον μικροεπαγγελματία που έχει λίγα είδη και σε κάποια μεγάλη επιχείρηση, κάποια πολυεθνική ή κάποια μονοπωλιακή, που έχει πολλά είδη και λειτουργεί με αυτόν τον τρόπο κατά των μικρών και υπέρ των μεγάλων. 

'Οσον αφορά τη ρύθμιση που γίνεται στα δίδακτρα των ιδιωτικών σχολείων, η διάταξη έρχεται πολύ αργά γιατί ήδη τα παιδιά γράφτηκαν, οι γονείς ήδη πλήρωσαν και δεν ξέρω αν θα πάρουν πίσω τα χρήματά τους. 

Βεβαίως πιστεύουμε ότι το κάνετε αυτό για τον πληθωρισμό, για να πείτε ότι η αύξηση θα είναι μόνο 2%, αλλά επί της ουσίας δεν πρόκειται να έχει κανένα αποτέλεσμα. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ.) 

Τέλος, για τις ρυθμίσεις που γίνονται για τα πετρέλαια, θέλουμε να πούμε ότι δεν έχουν κανένα νόημα. Βεβαίως, εμείς είμαστε υπέρ της άποψης ότι πρέπει να υπάρξει περιορισμός και έλεγχος στα υπερκέρδη και των πολυεθνικών και των διυλιστηρίων και των εταιρειών και να μην την πληρώσουν οι μικροβενζινάδες, αυτοί που πάνε να βγάλουν ένα μεροκάματο δέκα-δεκαπέντε χιλιάδων. Δεν μπορεί να πληρώνουν το μάρμαρο οι άνθρωποι αυτοί, που πάνε να βγάλουν ένα μεροκάματο. 

Κάτω από άλλες συνθήκες βεβαίως, θα ψηφίζαμε να υπάρξει έλεγχος στις τιμές, αλλά όμως κάτω από αυτές τις συνθήκες που είναι διαμορφωμένες, δεν μπορούμε να δώσουμε θετική ψήφο, όχι μόνο σ' αυτήν τη διάταξη, αλλά σε όλα τα άρθρα. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Η Κοινοβουλευτική Εκπρόσωπος της Νέας Δημοκρατίας κ. Μπακογιάννη έχει το λόγο. 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, είχαμε επισημάνει και χθες ότι το νομοσχέδιο έχει γραφτεί πάρα πολύ πρόχειρα και διακρίνεται πράγματι για τις "πρωτοτυπίες του". Θα το χαρακτήριζα, όμως, σήμερα και εξαιρετικά υπουργοκεντρικό. 

Θα σας φέρω, κύριοι συνάδελφοι, μερικά παραδείγματα. Ο ΕΦΕΤ θα μπορεί να επιβάλει κυρώσεις σε επιχειρήσεις, θα μπορεί να κάνει ελέγχους, θα μπορεί να κάνει ακόμα και ανάκληση της άδειας μίας επιχείρησης με δύο και μόνο ανθρώπους, οι οποίοι μπορούν να πάρουν αυτήν την απόφαση, τον πρόεδρο και τον αντιπρόεδρο, οι οποίοι θα εισηγούνται στον Υπουργό Ανάπτυξης. Και το λέει ρητά μέσα το νομοσχέδιο αυτό. 

Κύριε Υπουργέ, ούτε καν πραγματική πλειοψηφία στο Διοικητικό Συμβούλιο δεν απαιτείται. Λέτε ότι το Διοικητικό Συμβούλιο του ΕΦΕΤ θα μπορεί να βρίσκεται σε απαρτία, αν από τους επτά είναι παρόντες οι τέσσερις και αν στους τέσσερις ψηφίσουν δύο και δύο, υπερισχύει η ψήφος του Προέδρου. 'Αρα μπορεί τέτοιες αποφάσεις, κυρίες και κύριοι συνάδελφοι, να λαμβάνονται μόνο από δύο ανθρώπους, τους οποίους έχει διορίσει ο κύριος Υπουργός Ανάπτυξης. Εγώ θεωρώ ότι αυτή είναι μία διάταξη, η οποία τουλάχιστον σήμερα χρειάζεται μία αλλαγή, κύριε Υπουργέ, χρειάζεται μεγαλύτερη προσοχή. 

Το δεύτερο θέμα στο οποίο επίσης θέλω να επιμείνω και στο οποίο αναφέρθηκα χθες, είναι ο ρόλος του επιστημονικού συμβουλίου. 'Εχουμε βάλει πολλή "σάλτσα" εδώ, έχουμε κάνει και ένα μεγάλο όργανο το οποίο θα λειτουργεί παρά τον ΕΦΕΤ, στο οποίο βρίσκονται όλοι οι φορείς. Το όργανο αυτό θα μαζεύεται και τέσσερις φορές το χρόνο και θα καθορίζει την πολιτική του για τα τρόφιμα. 

Η ουσία, όμως, βρίσκεται στον έλεγχο, η ουσία βρίσκεται στην τεχνογνωσία, η ουσία βρίσκεται στους επιστήμονες, τους οποίους ο ΕΦΕΤ θα πρέπει να μαζέψει γύρω του. Δεν θα απατείται σύμφωνη γνώμη του επιστημονικού συμβουλίου για να προχωρήσουμε σε κάποιες αποφάσεις; Απλή γνωμοδότηση θα χρειάζεται; Τότε ποιο είναι το νόημα της ίδρυσης του ΕΦΕΤ; Θα γνωρίζει, δηλαδή, ο Υπουργός ή το πολιτικό πρόσωπο ή ο διορισμένος Πρόεδρος του Διοικητικού Συμβουλίου παραπάνω ή θα έχει διαφορετική γνώμη από το Διοικητικό Συμβούλιο του ΕΦΕΤ; Ερωτώ, κύριε Υπουργέ, και θα περιμένω μία απάντηση σε αυτό. 

Το τρίτο θέμα το οποίο θα ήθελα να θέσω, είναι ο τρόπος με τον οποίο στελεχώνεται αυτός ο οργανισμός. Αναφέρεται εδώ στο άρθρο 6 ότι μπορεί να υπάρξουν αποσπάσεις για τρία χρόνια και αυτές οι αποσπάσεις μπορούν να ανανεωθούν για άλλα τρία χρόνια. Δηλαδή μετά τι θα γίνει; Παύουν οι υπάλληλοι να υπηρετούν στον ΕΦΕΤ; Παύει να υπάρχει ανάγκη διευθυντικού στελέχους στον ΕΦΕΤ, τον οποίο έχετε επιλέξει τώρα; Αλλάζουν τα δεδομένα; Ποια είναι τα κριτήρια, με τα οποία θα παρθούν αυτές οι αποφάσεις; 

Κύριοι συνάδελφοι, το σύνολο των αποφάσεων αυτών μένει στα χέρια του κυρίου Υπουργού, ο οποίος πρέπει με μία διοικητική πράξη να το αποφασίσει και από εκεί και πέρα αν αλλάξει γνώμη, αυτός που θα αλλάζει γνώμη, θα είναι ο Υπουργός και μόνο και κανένας άλλος. 

Επιμένω, κύριε Υπουργέ, σε αυτό το οποίο σας είπα και χθες. Αναφέρεται στο άρθρο 12 ότι ο Υπουργός Ανάπτυξης ή άλλο εξουσιοδοτημένο από αυτόν όργανο μπορεί να επιβάλει κατάσχεση των συγκεκριμένων προϊόντων. Τι θα πει "μπορεί να επιβάλει", κύριοι συνάδελφοι; 

Εάν ένα προϊόν είναι βλαπτικό για την υγεία του 'Ελληνα πολίτη, δεν μπορεί, επιβάλλεται κατάσχεση. Το πρώτο πράγμα δηλαδή, το οποίο πρέπει να κάνει ένας φορέας ο οποίος έχει καθήκον να προστατεύσει την υγεία, είναι να αποσύρει το προϊόν αυτό από την αγορά. Τι θα πει "μπορεί"; Δηλαδή είναι στη διακριτική ευχέρεια του Υπουργού να αποφασίσει ότι αφήνει το προϊόν να κυκλοφορεί, αλλά κατά τα άλλα επιβάλλει κυρώσεις στην επιχείρηση; Δηλαδή, θα γίνει ο Ε.Φ.Ε.Τ. άλλος ένας μηχανισμός ο οποίος θα είναι απλώς μηχανισμός κυρώσεων και ευκαιρία για διαφόρους να απολαμβάνουν τα "φακελάκια", τα τόσο πολύ συνηθισμένα στην ελληνική διοίκηση; Αυτό είναι; Τουλάχιστον το ότι επιβάλλεται να ανακληθεί το προϊόν το οποίο βλάπτει την υγεία, φαντάζομαι πως είναι κάτι το οποίο είναι αυτονόητο και θα συμφωνήσει και η Βουλή μαζί μου. 

Το τρίτο θέμα στο οποίο θέλω να αναφερθώ, κύριε Υπουργέ, είναι το θέμα στο οποίο αναφέρθηκε και ο κ. Μπούτας, αλλά εγώ θα δω από ένα τελείως διαφορετικό πρίσμα. Σας το λέει και το Επιστημονικό Συμβούλιο της Βουλής, δυσανασχετήσατε, κάνατε και δηλώσεις εναντίον του Επιστημονικού Συμβουλίου, αλλά η πραγματικότητα δεν αλλάζει. 

Η πραγματικότητα είναι, κυρίες και κύριοι, ότι με το νομοσχέδιο αυτό -και το λέω για όσους συναδέλφους ίσως δεν το διάβασαν με προσοχή- ο Υπουργός Ανάπτυξης αποφασίζει με τη δική του υπογραφή ποιες και πότε θα είναι οι προσφορές που θα μπορούν να κάνουν τα μαγαζιά. Αυτό δεν έχει ξαναγίνει. Ο κ. Βενιζέλος δηλαδή, θα υπογράφει δεν ξέρω πόσες προσφορές την ημέρα, εάν επιτρέπεται να υπάρχει προσφορά σε ζιπουνάκια ή αν επιτρέπεται να υπάρχει προσφορά σε κορνίζες. Αυτά τα πράγματα δεν γίνονται. Δεν έχει ξαναγίνει. 

Εγώ νομίζω ότι ποτέ δεν έχει υπάρξει στην ελληνική πολιτεία τέτοιου είδους απόφαση. Ξέραμε ότι παλαιότερα υπήρχαν οι περιπτώσεις όπου ο Υπουργός αποφάσιζε την έναρξη και τη λήξη των εκπτώσεων. Και είναι ένας θεσμός τον οποίο και η Νέα Δημοκρατία θέλει να προστατεύσει, διότι πράγματι αν δεν προστατεύσουμε το θεσμό των εκπτώσεων, οι μικρομεσαίοι έχουν ένα πολύ μεγάλο πρόβλημα. Γι' αυτό η πρόταση η δική μας είναι είκοσι ημέρες πριν και είκοσι ημέρες μετά από τις εκπτώσεις απαγορεύονται οι προσφορές. 

Αλλά προσφορές μεμονωμένων προϊόντων είναι δυνατόν να θέλουν άδεια του Υπουργού Ανάπτυξης; Δηλαδή, αν ένα μαγαζί έχει αποφασίσει ότι έχει πάρει παραπάνω κορνίζες, κύριε Υπουργέ, από ό,τι χρειάζεται και θέλει να τις βγάλει σε προσφορά, θα πρέπει εσείς να υπογράψετε την απόφαση; 

Αυτό το νομοσχέδιο, κύριοι συνάδελφοι, προσθέτει δεν ξέρω πόσες ώρες υπογραφών στον κύριο Υπουργό. Φαντάζεσθε τι σημαίνει προσφορά στην Ελλάδα ολόκληρη να υπογράφεται από έναν Υπουργό; 

Μου κάνει φοβερή εντύπωση και ομολογώ ότι είναι κάτι το οποίο ελπίζω ότι ο κ. Βενιζέλος το αντιλαμβάνεται τώρα που το ακούει και αντιλαμβάνεται τι σημαίνει η απόφασή του κάθε φορά να παρεμβαίνει η πολιτική ηγεσία στην αγορά για να αποφασίσει αν θα μπορεί να βγει ένα προϊόν στην προσφορά, όπως κονσέρβα τόνος ή δεν ξέρω τι άλλο, για να μπορέσει να πουληθεί. 

Το τελευταίο θέμα το οποίο θα ήθελα να θέσω, κύριε Υπουργέ, αφορά τον Ο.Α.Ε. Κάνατε χθες μία πολύ μεγάλη συζήτηση με τον κ. Νάκο εάν υπήρχε ή δεν υπήρχε μέσα στα πρακτικά. Μας έδειξαν τα πρακτικά ότι υπήρχε η διαγραφή. 

Εμένα δεν με ενδιαφέρει εάν υπήρχε ή δεν υπήρχε, με ενδιαφέρει η ουσία του θέματος. Και η ουσία του θέματος είναι ότι αυτές οι διατάξεις οι οποίες υπήρχαν στο σχέδιο νόμου, έδιναν το αίσθημα στον 'Ελληνα πολίτη ότι σ' αυτόν τον τόπο κάποτε μπορεί να υπάρξει και έλεγχος. Και δεν υπάρχει κανείς από τους παροικούντες στην Ιερουσαλήμ και πάντως κανείς μέσα σε αυτήν την Αίθουσα, ο οποίος να μη γνωρίζει ότι από αυτόν τον έρημο και αμαρτωλό Ο.Α.Ε. επλούτισαν πάρα πολλοί άνθρωποι και εις βάρος του 'Ελληνα φορολογούμενου. 

Σας το αποδείξαμε με νούμερα. Μας είπατε ότι θα έφταιγε το τραπεζικό σύστημα, μας είπατε ότι γενικώς ο Ο.Α.Ε. δεν απέτυχε και τόσο πολύ, ένα όμως είναι βέβαιο και αυτό δεν θα το αρνηθεί κανείς: 'Οτι από αυτούς τους οργανισμούς και από μέσα από αυτές τις επιχειρήσεις πάρα πολλοί άνθρωποι έγιναν πολύ πλουσιότεροι. 

Κάνετε μία πρόταση, η οποία είναι σωστή και καλείτε και αυτούς τους δικηγόρους και τους εκκαθαριστές να παρουσιάσουν τη δουλειά τους, να δείξουν σε τι κατάσταση είναι και να δεχθούν και τον έλεγχο του ελληνικού κράτους εάν πραγματικά εισέπραξαν σωστά ή όχι, είτε έχει λυθεί, κύριε Χαραλάμπους, η σύμβασή τους σήμερα που μιλάμε είτε όχι. 

Και έρχεται ο Υφυπουργός κ. Ζαφειρόπουλος χθες και μας λέει ότι παραιτήθησαν όλοι μία ημέρα πριν από τη συζήτηση του νομοσχεδίου στη Διαρκή Επιτροπή. 

Δεν σας βάζει σε σκέψεις, κύριοι συνάδελφοι, γιατί αυτοί οι δικηγόροι παραιτήθηκαν όλοι ως δια μαγείας; Παραιτήθηκαν, διότι δεν επιθυμούσαν τον έλεγχο. 

Εγώ, κύριε Υπουργέ, σας προτείνω να παραμείνετε σε αυτές τις διατάξεις, να τις τηρήσετε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα ψηφίσετε τις διατάξεις αυτές; 

ΘΕΟΔΩΡΑ ΜΠΑΚΟΓΙΑΝΝΗ: Θα τις ψηφίσω. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα τις επαναφέρω, λοιπόν, τις διατάξεις, αλλά θα τις ψηφίσετε και εσείς, όπως μου λέτε. 

ΘΕΟΔΩΡΑ ΜΠΑΚΟΓΙΑΝΝΗ: Εγώ θα τις ψηφίσω. 'Οταν προτείνουμε κάτι, κύριε Υπουργέ, δεν έχουμε πρόβλημα να το ψηφίσουμε. Εγώ θέλω απλώς να σας θυμίσω, σχετικά με την κατάργηση του ΟΑΕ, κύριοι συνάδελφοι -κάποιοι παλαιότεροι βέβαια εξ ημών θα θυμάστε- ότι την ημέρα που έπεσε η Νέα Δημοκρατία από την κυβέρνηση, η Νέα Δημοκρατία είχε φέρει την τροπολογία κατάργησης του ΟΑΕ. Από εκείνη την ημέρα μέχρι σήμερα έχουν περάσει έξι χρόνια τρομακτικών επιβαρύνσεων, έξι χρόνια που κόστισαν στον 'Ελληνα φορολογούμενο, έξι χρόνια που έγινε αναμφισβήτητα λοβιτούρα. 'Αρα, αυτές οι διατάξεις ίσως μας επιτρέψουν να βάλουμε το δάκτυλο επί τον τύπο των ήλων. Αυτά προς το παρόν. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο Επίτιμος Πρόεδρος της Νέας Δημοκρατίας κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μόνο για τον ΟΑΕ, ήθελα να μου επιτραπεί να πω μερικά λόγια. 

Δεν υπάρχει καμιά αμφιβολία σήμερα, νομίζω ότι οι πάντες συμφωνούμε, ότι η πολιτική που ακολουθήθηκε στη δεκαετία του 1980 της δημιουργίας των προβληματικών επιχειρήσεων ήταν παντελώς αποτυχημένη. Την κοινωνικοποίηση είχε εφεύρει τότε ο κ. Αρσένης, προώθησε την υπαγωγή στο νόμο επιχειρήσεων που μπορούσαν και μόνες τους να επιβιώσουν -χαρακτηριστική και ακραία είναι η περίπτωση των Τσιμέντων Ηρακλής- και αναντίρρητα η υπόθεση αυτή στοίχισε βαρύτατα στην εθνική οικονομία, πρώτον διότι επιβάρυνε τον 'Ελληνα φορολογούμενο τελικά με το ιλιγγιώδες ποσό του ενός τρισεκατομμυρίου τριακοσίων δισεκατομμυρίων (1.300.000.000.000) δραχμών. Και βεβαίως μπορεί να περιλαμβάνονται και προσαυξήσεις σ' αυτό το ποσό, αποτελεί όμως εν πάση περιπτώσει τελική επιβάρυνση και αύξηση του δημόσιου χρέους κατ' αυτό το μέγεθος. 

Από την άλλη μεριά, σε πολλούς τομείς παραγωγής κατήργησε τον υγιή ανταγωνισμό, διότι οι κοινωνικοποιημένες επιχειρήσεις πουλούσαν όσο-όσο, μια που δεν είχαν κόστος και δεν ενδιαφέροντο για τα ελλείμματα. 'Ετσι δημιούργησαν πρόβλημα στην ανάπτυξη και τη λειτουργία της οικονομίας. 

Νομίζω ότι καιρός είναι επ' αυτού του σημείου να συμπεράνουμε ότι ήταν βαρύ λάθος, το οποίο αντιμετώπισε στη συνέχεια το ελληνικό κράτος και όταν είχαμε Οικουμενική Κυβέρνηση. 'Οταν δημιουργήθηκε η Οικουμενική Κυβέρνηση το 1990, πρόβλεψή μας ήταν να προχωρήσουμε το ταχύτερο στη γρήγορη εκκαθάριση των προβληματικών επιχειρήσεων. Πράγματι, το κάναμε κατά ένα σημαντικό μέρος και εκείνη την εποχή, με συμφωνία όλων των κομμάτων και του Κομμουνιστικού Κόμματος απολύσαμε περί του δέκα χιλιάδες ανθρώπους κατ' ανάγκη, αφού κλείσαμε επιχειρήσεις. 

Προσπαθήσαμε στη συνέχεια να κλείσουμε αυτήν την πληγή με την Κυβέρνηση της Νέας Δημοκρατίας και όταν είχαμε φθάσει στις παραμονές της ανατροπής μας ήταν έτοιμη η κατάργηση του ΟΑΕ, θα τέλειωνε μέσα στο 1993 και δεν χρειαζόταν και πολλές διαδικασίες, διότι οι επιχειρήσεις που είχαν απομείνει ήσαν λίγες και η εκκαθάριση μπορούσε να γίνει γρήγορα. 

Μετά την κυβερνητική αλλαγή είχαμε έξι χρόνια που λειτούργησε ο ΟΑΕ, λειτούργησαν οι προβληματικές επιχειρήσεις. 

Είναι βέβαιον ότι ήταν χρόνια αμαρτωλά και εν πάση περιπτώσει είναι βέβαιον ότι αυτό επισώρευσε ελλείμματα στα ήδη υπάρχοντα. 

Κύριοι συνάδελφοι του ΠΑΣΟΚ, το ξέρουμε όλοι μας ότι τα στοιχεία τα οποία παρουσιάζουμε για τη χρήση του Μάαστριχτ και που αναφέρονται στο δημόσιο χρέος και στα ελλείμματα, είναι απατηλά. Ξέρουμε ότι το δημόσιο χρέος αυξάνεται αλματωδώς. Βέβαια δεν μειώνεται στην πραγματικότητα, απλώς δεν υπολογίζουμε ένα μεγάλο κομμάτι του δημόσιου χρέους, όπως δεν υπολογίζουμε των προβληματικών επιχειρήσεων μέσα στο δημόσιο χρέος. Δεν σημαίνει ότι δεν τα χρωστάμε αυτά τα λεφτά και ότι δεν θα έρθει η ώρα που θα πληρωθούν. 

Χαίρομαι παρά ταύτα, διότι έστω και με καθυστέρηση διαλύεται επιτέλους ο ΟΑΕ και σταματά αυτή η ανοικτή πληγή. Πράγματι χαίρομαι, διότι ο κύριος Υπουργός επανέφερε τις διατάξεις τις δικές του, που αποτελούν και τη μόνη ελπίδα ότι κάποια ενδεχομένως κύρωση μπορεί να επιβληθεί για ατασθαλίες που είναι βέβαιον ότι έγιναν. 

Κύριε Πρόεδρε, εδώ μέσα στην Αίθουσα αυτή ξέρουμε όλοι μας ότι το μεγάλο πρόβλημα της χώρας σήμερα είναι η διαφθορά, η οποία πήρε απίστευτες διαστάσεις και εναντίον της οποίας ο πολιτικός κόσμος πρέπει να αντιδράσει. 'Εχουμε χρέος όλοι μας για να σώσουμε την τιμή του πολιτικού μας βίου, να αντιδράσουμε σε σκάνδαλα, τα οποία γνωρίζουμε ότι έγιναν και γίνονται. 

Δεν λέει τίποτε το να έρθει ο κύριος Υπουργός και να διαγράψει, έστω με διαδικασία νόμιμη -δεν μπαίνω εγώ στη συζήτηση, εάν το είπε ή δεν το είπε στην επιτροπή- διατάξεις που απέβλεπαν σε μια υποτυπώδη κύρωση;. Διότι τι κύρωση ήταν; Απλώς δεν θα έπαιρναν οι δικηγόροι ολόκληρη την αποζημίωση την οποία εδικαιούντο. Και έτσι τουλάχιστον να δώσουμε την εντύπωση ότι δεν είμαστε έτοιμοι να κουκουλώσουμε τα πάντα. 

Είναι μακρά η πορεία που ακολούθησε αυτό το περίφημο πρόβλημα, αν θέλετε, της κάθαρσης στον ευρύτερο δημόσιο τομέα από την πρώτη εποχή που κάναμε κακούργημα ορισμένες πράξεις, ίσα με την εποχή που το ίδιο το ΠΑΣΟΚ κατήργησε το κακούργημα και το έκανε πλημμέλημα. Αναντιρρήτως πήρε τεράστιες διαστάσεις το θέμα πολλές φορές και αδίκως. Σε ορισμένες περιπτώσεις, δεν μπορώ να δεχθώ, ούτε μπορώ να πάρω την ευθύνη καμιάς κατηγορίας από όσες διατυπώθησαν. 

Η Κυβέρνηση φέρνει μια διάταξη η ίδια που κινείται προς την κατεύθυνση της κάθαρσης, της κάποιας λογοδοσίας ανθρώπων, οι οποίοι μπορεί ενδεχομένως να είναι υπεύθυνοι και την αποσύρει. Στη συνέχεια μας λέει ο κύριος Υπουργός, μα θα την ψηφίσετε; Γιατί μας ρωτάτε, κύριε Υπουργέ, αφού σας το προτείνουμε; Αυτήν τη συγκεκριμένη διάταξη θα την ψηφίσει η Νέα Δημοκρατία, η οποία την προτείνει, αφού εσείς πρώτος την είχατε επιβάλει. Νομίζω δεν τιμά κανένα. Εν πάση περιπτώσει, κύριε Πρόεδρε, το συμπέρασμα είναι ότι κλείνει μια πληγή. 

Το τελευταίο πράγμα, το οποίο θα ήθελα να προσθέσω είναι -και το λέω επειδή είναι επίκαιρο το θέμα ακόμη και σήμερα- πώς δημιουργήθηκαν οι προβληματικές. 

Κύριε συνάδελφε της Αριστεράς, οι προβληματικές δημιουργήθησαν, διότι δεν ήθελε το κράτος να παραδεχθεί, ότι υπάρχουν και περιπτώσεις επιχειρήσεων, οι οποίες κλείνουν από αδήριτο οικονομική ανάγκη. Μια επιχείρηση πάει άσχημα και πρέπει να κλείσει. Εγώ που είμαι ο αρχαιότερος σ' αυτήν την Αίθουσα ξέρω πώς δημιουργήθηκαν. Αρχίσαμε πρώτη φορά από την περίφημη εταιρεία του Λαδόπουλου στην Πάτρα. Να μην κλείσει ο Λαδόπουλος. Να θυμίσω την περίπτωση της Πιρέλι που δεν θέλαμε να λιγοστεύσουν οι εργάτες και έφυγε η επιχείρηση και πήγε στην Τουρκία; Να θυμίσω τα ναυπηγεία του Σκαραμαγκά που ζήτησε τότε ο Νιάρχος να μειώσει κατά δύο χιλιάδες τον αριθμό των εργατών. Το απαγόρευσε το κράτος και τα έκανε κρατικά και σώρρευσε τελικά εις βάρος του 'Ελληνα φορολογούμενου πέντε φορές παραπάνω. Εννοούσαμε να κρατήσουμε επιχειρήσεις και όταν λέω εννοούσαμε, περιλαμβάνω και τους εαυτούς μας -δεν εξαιρώ κανέναν- όταν η αδήριτος οικονομική ανάγκη επέβαλε να κλείσουν επιχειρήσεις. 

Δεν είναι δυνατόν να μην απολύονται άνθρωποι σε μία ελεύθερη οικονομία. Δεν είναι δυνατόν να μην κλείνουν επιχειρήσεις. Από την ώρα που αποφασίσαμε να μην κλείσουμε επιχειρήσεις, πτώχευσε η Ελλάς ολόκληρη. Οδηγηθήκαμε σ'αυτήν την αθλιότητα των προβληματικών από καλή πρόθεση κινούμενοι. Και οι προβληματικές, το είχαμε μετρήσει, κύριε Πρόεδρε, στη διάρκεια της Οικουμενικής Κυβέρνησης και της Κυβέρνησης συνεργασίας με την Αριστερά. Θα ήταν καλύτερα να πληρώναμε όλους τους εργαζόμενους- στοίχιζε τρεις φορές παραπάνω το έλλειμμα μιας προβληματικής απ'ότι ήταν το σύνολο των αμοιβών των εργαζομένων. 'Εχει λογική αυτή η πολιτική; 

Το λέω αυτό, κύριε Πρόεδρε, διότι δυστυχώς το θέμα εξακολουθεί να είναι πάντοτε επίκαιρο. Είναι ανάγκη να λειτουργήσουν οι οικονομικοί νόμοι. Εφόσον έχουμε ελεύθερη οικονομία, θα υπάρχουν και κλεισίματα επιχειρήσεων, θα υπάρχουν και απολύσεις. 

Και ένα τελευταίο θα ήθελα να πω στον κύριο Υπουργό, ο οποίος πράγματι φαίνεται πολυπράγμων και ίσως θελήσει να το σκεφθεί, καίτοι δεν είναι δική του αρμοδιότητα, είναι αρμοδιότητα περισσότερο του Υπουργού της Δικαιοσύνης. Στην ουσία, το πρόβλημα που έχει η Ελλάς σήμερα είναι μία πτωχευτική διαδικασία, λογική και σωστή. 

ΧΡΗΣΤΟΣ ΡΟΚΟΦΥΛΛΟΣ: Αυτό μάλιστα. 

ΑΝΑΣΤΑΣΙΟΣ ΠΕΠΟΝΗΣ: Σωστό. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στις συνήθεις πτωχεύσεις, κύριε Πρόεδρε, τελικά δεν ωφελείται ούτε αυτός που πτωχεύει ούτε οι δανειστές. Τα κλέβουν, τα αρπάζουν τα χρήματα όλοι αυτοί οι κύριοι από τους συνδίκους και τους υπολοίπους, οι οποίοι επιπίπτουν επάνω στην περιουσία και την λεηλατούν. Αυτό που γίνεται στις συνήθεις πτωχεύσεις κατά μείζονα λόγο στο πολλαπλάσιο έγινε στις προβληματικές επιχειρήσεις. Αυτό έγινε τελικά. Και φυσικά πλούτισαν άνθρωποι και ήταν μία εστία σκανδάλων και διαφθοράς. Νομίζω ότι το ελληνικό κράτος είναι καιρός να αποκτήσει μία σύγχρονη πτωχευτική διαδικασία. 

ΠΡΟΕΔΡΕΥΩΝ (Νικόλαος Κατσαρός): Ο Υπουργός Ανάπτυξης κ. Βενιζέλος έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, αρχίζω από τα απλά και εύκολα στα οποία μπορούμε να συμφωνήσουμε. 'Οντως υπάρχει ανάγκη εκσυγχρονισμού του πτωχευτικού μας δικαίου, θα έλεγα, ριζικής μεταβολής και υπαγωγής του στις διατάξεις του Κώδικα Πολιτικής Δικονομίας, μεταφοράς του από το Εμπορικό Δίκαιο στο Δίκαιο της αναγκαστικής εκτέλεσης, όπως συμβαίνει σε άλλες χώρες, έτσι ώστε να μην είναι μία ατιμωτική διαδικασία για το πρόσωπο του εμπόρου, η πτωχευτική διαδικασία. Αλλά δεν είναι αυτό το ζητούμενο. Συζητούμε σήμερα, το επαναλαμβάνω για πολλοστή φορά, την κατάργηση, δηλαδή, την εκ του νόμου λύση και την ταχεία εκκαθάριση του ΟΑΕ. Εάν θέλετε να κάνουμε την ιστορική και πολιτική αναψηλάφηση του φαινομένου των προβληματικών επιχειρήσεων, ευχαρίστως να την κάνουμε. Αλλά να συμφωνήσουμε πρώτα στο ότι καλώς καταργείται και εκκαθαρίζεται ταχέως ο ΟΑΕ. Και αν πρόκειται η Αξιωματική Αντιπολίτευση να συμφωνήσει στο κεφάλαιο αυτό, εφόσον εγώ επαναφέρω τις διατάξεις των παραγράφων 5, 6 και 7 του άρθρου 19 του σχεδίου για τη διαδικασία παράδοσης των φακέλων από τους δικηγόρους του ΟΑΕ, εγώ επαναφέρω τις διατάξεις αυτές και χαίρομαι γιατί επί του κεφαλαίου αυτού συμφωνούμε με την Αντιπολίτευση. 

Ο κ. Μητσοτάκης όμως αναφέρθηκε, θα έλεγα, με έναν πολύ χαλαρό και ήπιο και επιεική τρόπο σ'αυτό που λέγεται προβληματική επιχείρηση, σ'αυτό που στην Ελλάδα βιώσαμε ως προβληματική επιχείρηση. Δεν είναι καθόλου απλά τα πράγματα. Δεν υπήρχε μία αδήριτη οικονομική ανάγκη να κλείσουν κάποιες επιχειρήσεις. Οι επιχειρήσεις αυτές είχαν δανειοδοτηθεί κατά τρόπο σκανδαλώδη στη δεκαετία του '70. Το φαινόμενο των προβληματικών επιχειρήσεων δεν απασχόλησε για πρώτη φορά την Κυβέρνηση του ΠΑΣΟΚ το 1981. Πολύ πριν οι κυβερνήσεις Κωνσταντίνου Καραμανλή και Γεωργίου Ράλλη είχαν επιχειρήσει με αποφάσεις της νομισματικής επιτροπής και του διοικητή της Τραπέζης της Ελλάδος τότε, να δώσει και νέες πιστωτικές διευκολύνσεις διογκώνοντας το πρόβλημα, με τα επιτόκια εκείνης της εποχής και το κόστος χρήματος και τους εκτοκισμούς. Βεβαίως όλα αυτά πήραν τις διαστάσεις χιονοστιβάδας. Είχαμε μία πλήρη αποσύνδεση του προσώπου του επιχειρηματία και της δικής του προσωπικής και περιουσιακής κατάστασης από την τύχη της επιχείρησης και των εργαζομένων. Και έπρεπε η κυβέρνηση του ΠΑΣΟΚ το 1981-1982 να αντιμετωπίσει το πρόβλημα των θέσεων εργασίας και άρα της ανεργίας, να αντιμετωπίσει το πρόβλημα της εθνικής οικονομίας και του ίδιου του ιστού της παραγωγικής μας δομής, ιδίως στο δευτερογενή τομέα. 

Είχε δε να αντιμετωπίσει κυρίως το υπερβολικό βάρος του τραπεζικού συστήματος, κυρίως της Εθνικής Τραπέζης και άλλων τραπεζών του τότε δημόσιου τομέα, που είχαν χαρτοφυλάκια επιβαρυμένα, ισολογισμούς οι οποίοι δεν μπορούσαν με τίποτα να εξυγιανθούν, προκειμένου να αναπτυχθεί το τραπεζικό σύστημα που είναι και η πραγματική ατμομηχανή της οικονομίας. 

Ο Ο.Α.Ε., λοιπόν, παρά τα αρνητικά στοιχεία, παρά τις περιπέτειες που έζησε κατά καιρούς, λειτούργησε σαν ένας ενδιάμεσος φορέας ο οποίος τελικά μέσα από διάφορες διευθετήσεις και κυρίως μέσα από λογιστικούς διακανονισμούς διαφύλαξε τριάντα χιλιάδες θέσεις εργασίας στον τόπο αυτό, που αφορούν τριάντα χιλιάδες οικογένειες. Χωρίς να συνυπολογίζουμε τις συνεργαζόμενες μικρές επιχειρήσεις. Ο Ο.Α.Ε. βοήθησε τελικά στην εξυγίανση του χαρτοφυλακίου και του ισολογισμού της Εθνικής Τράπεζας και σε μικρότερο βαθμό άλλων τραπεζών και επιβαρύνθηκε με λογιστικές εγγραφές λόγω του εκτοκισμού των ομολόγων που είχε λάβει από το ελληνικό δημόσιο προσφέροντας μία πάρα πολύ σημαντική υπηρεσία. 

Σας λέω ευθέως ότι τώρα αναδρομικά και εγώ βλέπω ότι θα μπορούσαν πολλά να είχαν αποφευχθεί. Δεν υπήρχε λόγος να γίνει τέτοια επιβάρυνση με τόκους και ομόλογα του Ο.Α.Ε. Δεν υπήρχε κανένας λόγος να εγγράφονται όλα αυτά στον ισολογισμό του Ο.Α.Ε. Πρόκειται όμως για πραγματικά χρέη; Δεν πρόκειται για πραγματικά χρέη. 

Εξήγησε ο κ. Τσουδερός με τον πιο παραστατικό και ακριβή τρόπο στη συζήτηση που είχαμε στη Διαρκή Επιτροπή, όπου ο καθένας μπόρεσε να τον ρωτήσει ό,τι ήθελε, πώς ακριβώς εξελίχθηκαν τα οικονομικά μεγέθη. Και τελικά μιλάμε για μία πραγματική επιβάρυνση της τάξεως των εκατό δισεκατομμυρίων (100.000.000.000) δραχμών η οποία έχει αποδώσει ένα οικονομικό αποτέλεσμα το οποίο δεν πρέπει να ταυτίζεται με το δημοσιονομικό ή λογιστικό αποτέλεσμα. Είναι άλλο το όφελος για την εθνική οικονομία και άλλο το πώς εγγράφεται κάτι στους εθνικούς λογαριασμούς, πώς εγγράφεται κάτι στον προϋπολογισμό ή πώς εγγράφεται κάτι στον ισολογισμό μιας επιχείρησης. 

Δεν ήταν αδήριτη ανάγκη το κλείσιμο των επιχειρήσεων. Και αυτό αποδείχθηκε από το γεγονός ότι πάρα πολλές επιχειρήσεις που τέθηκαν υπό τη διοίκηση και τη διαχείριση του Ο.Α.Ε. εξυγιάνθηκαν, ξαναπήγαν στον ιδιωτικό τομέα και έχουν προοπτικές ανάπτυξης πάρα πολύ σημαντικές. 

Επίσης, κύριε Επίτιμε Πρόεδρε της Νέας Δημοκρατίας, αδήριτη ανάγκη δεν είναι ούτε η ιδιωτικοποίηση άνευ όρων. Διότι εάν είχαμε ακολουθήσει τη λογική αυτή, τώρα ο Ο.Τ.Ε. δεν θα είχε χρηματιστηριακή αξία τεσσάρων τρισεκατομμυρίων (4.000.000.000.000) δραχμών, αλλά θα είχε πουληθεί από την κυβέρνηση της Νέας Δημοκρατίας με Υπουργό τον κ. Μάνο έναντι τριακοσίων δισεκατομμυρίων (300.000.000.000) δραχμών. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μπορώ να έχω το λόγο; 

ΠΡΟΕΔΡΕΥΩΝ (Νικόλαος Κατσαρός): Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ο κύριος Υπουργός Ανάπτυξης δεν φαίνεται να έχει ιδιαίτερες σχέσεις με τα οικονομικά. Εντάξει, η ευφράδεια η δικανική δεν μπορεί να καλύψει την κενότητα του λόγου. Εγώ υπήρξα ήπιος, κύριε Πρόεδρε. Θέλω να ελπίζω ότι δεν αντιπροσωπεύουν την Κυβέρνηση τη δική του αυτά τα οποία μας είπε. 

Είναι βέβαιο ότι η πολιτική που ακολουθήθηκε με τις προβληματικές ήταν απαράδεκτη, ήταν εσφαλμένη, κύριε Υπουργέ. Τουλάχιστον, να έχετε το θάρρος να το ομολογήσετε, αφού οι ίδιοι την εγκαταλείπετε σήμερα και την αναθεματίζετε. Μόνο μειδίαμα μπορεί να προκαλέσει το επιχείρημα ότι το κάναμε για να βοηθήσουμε -λέει- το τραπεζικό σύστημα. 

Η Εθνική Τράπεζα δεν είχε πρόβλημα, από τις λίγες εκείνη τη στιγμή, το 1981, προβληματικές επιχειρήσεις. Και στο τέλος-τέλος -το είπα και χθες σε μια διακοπή μου- αυτοί οι οποίοι έδωσαν τα χρέη, ας αναλάμβαναν και τις ευθύνες που αυτό συνεπάγεται. Η Εθνική Τράπεζα δεν θα χρεοκοπούσε, αλλά ούτε και καμία άλλη τράπεζα θα χρεοκοπούσε. 'Ηταν λάθος και έγινε πολλές φορές από καλού συνειδότος. Και εγώ ο ίδιος ως Πρωθυπουργός εκάλεσα τον διοικητή της Εθνικής Τραπέζης ορισμένες στιγμές και του είπα δώσε κάτι, δώσε μία πίστωση συμπληρωματική σε μια επιχείρηση μπας και τη σώσουμε. Είναι όμως λάθος αυτή η πολιτική, διότι τελικά δεν οδηγεί πουθενά. 

Τέλος, ένα άλλο θέμα. Πολύ υποτιμάτε, κύριε Βενιζέλο, τη νοημοσύνη όλων μας, αν θέλετε να μας πείτε ότι αυτό που έγινε δεν είναι ζημιά. Εγώ δεν ξέρω τι ποσοστό είναι οι επιβαρύνσεις, που όντως υπάρχουν. 'Ενα πράγμα ξέρω. 'Οτι αυτήν τη στιγμή ένα τρισεκατομμύριο τριακόσια εκατομμύρια (1.000.300.000.000) δραχμές του δημόσιου χρέους δημιουργήθηκε από αυτό. Και ξέρω ότι οι Μουζίκοι 'Ελληνες και τα παιδιά μου και τα εγγόνια μου θα τα πληρώσουν τα λεφτά αυτά. 

Και δεν ξέρω πού πήγαν και αν πήγαν στο τραπεζικό σύστημα ή αν πήγαν στις τσέπες επιτηδείων ή αν πήγαν σωστά, για να βοηθήσουν ανθρώπους να συνεχίσουν να εργάζονται. Βέβαιο είναι ότι αυτή η στιγμή η επιβάρυνση είναι υπέρμετρη, κύριε Πρόεδρε, και βέβαιο είναι ότι αν θέλουμε κάποτε να ανορθωθεί η οικονομία πρέπει να εγκαταλειφθούν αυτές οι περίεργες οικονομικές απόψεις του κ. Βενιζέλου, γιατί αλλιώς δεν θα πάμε καλά. Μπορεί να μπούμε μέσα στην ΟΝΕ και θα μπούμε και το ελπίζω και το πιστεύω, αλλά θα μπούμε για να μας έρθει η θύελα, η οποία μας αναμένει, διότι τότε θα φανούν τα πραγματικά μεγέθη για τα οποία, μη μας προκαλείτε σήμερα να μιλήσουμε. Διότι, και αν δεν μιλούμε για την πραγματικότητα της οικονομίας, το κάνουμε γιατί δεν είναι η ώρα να πούμε αυτά τα πράγματα. Διότι εγώ τουλάχιστον ξεκινώ από μια άποψη: μια που θα μας έρθει ο τυφώνας, ας μας βρει ο τυφώνας στο λιμάνι, ας μη μας βρει στο ανοιχτό πέλαγος. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Ισως ο κ. Μητσοτάκης χρειάζεται κάποια μικρή υποστήριξη της μνήμης του ως προς τις σχέσεις του ΟΑΕ με την Εθνική Τράπεζα την περίοδο 1981-1984, το χρόνο υπαγωγής των σαράντα τριών μόνο προβληματικών επιχειρήσεων, που τελικά υπήχθησαν στη διοίκηση και διαχείριση του ΟΑΕ. Αυτές οι σαράντα τρεις και όχι όλες οι προβληματικές, χρωστούσαν στην Εθνική εκατό δισεκατομμύρια (100.000.000.000) δραχμές της εποχής εκείνης. Αυτά που δεν μπορούσε να εισπράξει παρά του μη έχοντος η Τράπεζα... 

ΑΝΑΣΤΑΣΙΟΣ ΚΑΡΑΜΑΡΙΟΣ: Να μην τα εισπράξει. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν τα εισέπραξε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): ...δεν μπορούσε να τα εισπράξει η Τράπεζα, αντιπροσώπευαν τότε, κύριε Πρόεδρε, διόμισι φορές τα ίδια κεφάλαια της Εθνικής Τράπεζας και πέντε φορές το μετοχικό της κεφάλαιο. 

Τα εκατό δισεκατομμύρια της εποχής εκείνης ήταν ποσό πενταπλάσιο του συσσωρευμένου κεφαλαίου των προβλέψεων για προβλεπόμενες ζημίες από επισφάλειες. 

Αντιλαμβάνεσθε, λοιπόν, ότι υπήρχε πράγματι, αδήριτη ανάγκη εξυγίανσης της Εθνικής, διάσωσης της μεγαλύτερης τράπεζας της χώρας και όλου του τραπεζικού συστήματος. Και όλο αυτό γιατί οι δανειοδοτήσεις και κατά την περίοδο της δικτατορίας, αλλά και κατά τη δεκαετία του '70 δεν γινόντουσαν με αναπτυξιακά ή επιχειρηματικά κριτήρια, δεν γινόντουσαν με τραπεζικά κριτήρια, αλλά, αφού θέλετε να κάνουμε αναψηλάφηση ιστορική, γινόντουσαν με κομματικά και πολιτικά κριτήρια. Και αυτός είναι ο λόγος κατά βάση, για τον οποίο προέκυψαν οι προβληματικές επιχειρήσεις. 

Οι προβληματικές επιχειρήσεις δεν ήταν πρόβλημα μόνο κακού επιχειρηματικού σχεδιασμού, κακής λειτουργίας του τραπεζικού συστήματος, υψηλού κόστους χρήματος, υψηλών επιτοκίων. 'Ηταν και πρόβλημα πολιτικής και κομματικής λειτουργίας του τραπεζικού συστήματος. Και αυτά τα βρήκε το ΠΑΣΟΚ. 

Πρέπει δε να σας πω ότι εγώ βεβαίως δεν βαρύνομαι με καμία ευθύνη, γιατί έτυχε να μην έχω ενεργό πολιτική δράση την εποχή εκείνη. 'Ερχομαι όμως τώρα με απόλυτη ψυχραιμία, αντικειμενικότητα, διότι βλέπω τα πράγματα εκ των υστέρων και βλέποντας τους ψυχρούς αριθμούς και το οικονομικό αποτέλεσμα, όχι τις λογιστικές ισορροπίες, διαπιστώνω -και το λέω ευθέως προς την Εθνική Αντιπροσωπεία- ότι τελικά ήταν χρήσιμη η παρουσία του Οργανισμού Ανασυγκρότησης. Αυτό δεν συνιστά συγχωροχάρτι για μεμονωμένες πράξεις ή για μεμονωμένα πρόσωπα. 

Εμείς με το νομοσχέδιο αυτό εισάγουμε, κύριε Πρόεδρε, πρωτοφανείς κανόνες διαφάνειας και για τις προμήθειες και για τα έργα και για τις συμβάσεις υπηρεσιών. Παντού εισάγουμε νέες εγγυήσεις και μάλιστα, εγγυήσεις δικαστικού χαρακτήρα. 

'Αρα, λοιπόν, και η κατάργηση του ΟΑΕ πρέπει να ενταχθεί μέσα σ' αυτό το πνεύμα προσθέτων εγγυήσεων διαφάνειας. Πρέπει όμως να πω με την ίδια σαφήνεια ότι η κατάργηση δεν γίνεται επειδή ο ΟΑΕ απέτυχε. Η κατάργηση γίνεται επειδή ο ΟΑΕ ολοκλήρωσε το έργο του. Αυτό πρέπει να είναι καθαρό. 

ΠΡΟΕΔΡΕΥΩΝ (Νικόλαος Κατσαρός): Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν αξίζει η συζήτηση... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Πάντα αξίζει μια συζήτηση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν αξίζει η συζήτηση, κύριε Υπουργέ, διότι με δικολαβίες δεν συζητούνται θέματα οικονομικά και δεν επιθυμώ να τη συνεχίσω. 

Θα πω μόνο ένα πράγμα, κύριε Πρόεδρε. Εάν χρωστούσαν εκατό δισεκατομμύρια (100.000.000.000) δραχμές οι προβληματικές εκείνη την εποχή στην Εθνική Τράπεζα -και φαίνεται ότι έτσι είναι, δεν αμφισβητώ τον αριθμό- από αυτά τα χρήματα εις πάσαν περίπτωση, προχωρώντας σε εκκαθάριση των επιχειρήσεων, θα εισέπρατε ένα μέρος η Εθνική Τράπεζα. 

Κατά συνέπεια θα έμενε ένα ποσόν μερικών δεκάδων δισεκατομμυρίων. Σοβαρά θα μας πει ο κύριος Υπουργός Ανάπτυξης ότι η Εθνική Τράπεζα θα κινδύνευε γιατί θα χρωστούσε παραπάνω πενήντα, εξήντα ή εβδομήντα δισεκατομμύρια; 

Κύριε Πρόεδρε, εγώ λυπάμαι για ένα πράγμα. Θέλω να ελπίζω -το ξαναλέω- ότι ο κ. Βενιζέλος αποτελεί το δικηγόρο μιας υπόθεσης, την οποία δεν γνωρίζει. Ελπίζω αυτά τα οποία λέει να μην εκφράζουν το οικονομικό επιτελείο της Κυβέρνησης, διότι αλλιώς δεν πάμε καλά. 

ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Ανάπτυξης κ. Χαραλάμπους έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριοι συνάδελφοι, χθες βράδυ με μόνη την κυβερνητική πλειοψηφία, ψηφίστηκε η αρχή του νομοσχεδίου, που έχει να κάνει ιδιαίτερα με τον Ενιαίο Φορέα Ελέγχου Τροφίμων. Αναρωτήθηκα γιατί τα κόμματα της Αντιπολίτευσης καταψήφισαν την αρχή αυτού του νομοσχεδίου όταν όλοι αναγνώρισαν την αναγκαιότητα ύπαρξης ενός τέτοιου οργανισμού. 

Πώς είναι δυνατόν να θεωρεί κανείς αναγκαία την ύπαρξη ενός οργανισμού και να καταψηφίζει την αρχή του; Θα λεχθεί ότι υπήρχαν αντιρρήσεις ως προς το περιεχόμενο του νομοσχεδίου. Το περιεχόμενο όμως του νομοσχεδίου, κύριοι συνάδελφοι, δεν κρίνεται επί της αρχής του, κρίνεται επί των άρθρων. Χθες τα μέλη της Εθνικής Αντιπροσωπείας έπρεπε να φύγουν από εδώ με μια ομόφωνη απόφαση ότι ο Ενιαίος Φορέας Ελέγχου Τροφίμων είναι απαραίτητη καινοτομία στη ζωή του τόπου μας και έπρεπε να στηριχθεί απ' όλες τις πολιτικές δυνάμεις, πέρα από τις επιφυλάξεις που δίκαια μπορεί να υπάρχουν σε επιμέρους διατάξεις οι οποίες όμως είτε εκ των υστέρων μπορούν να διορθωθούν είτε μπορούν να καταψηφιστούν κατά τη συζήτηση των άρθρων. 

Δεν το λέω για να κάνω κριτική, αλλά το λέω για να βγάλω ένα συμπέρασμα, ένα συμπέρασμα που απέφυγε η Βουλή χθες το βράδυ να βγάλει και που ήταν ουσιαστικά το κυρίαρχο πολιτικά στίγμα αυτής της συζήτησης. Το θέμα του ΕΦΕΤ, κύριοι συνάδελφοι, δεν είναι αν είναι ενιαίος ή δεν είναι ενιαίος ο φορέας, δεν είναι αν πρέπει να υπάγεται στο Υπουργείο Γεωργίας ή στο Υπουργείο Ανάπτυξης. Το κυρίαρχο θέμα είναι γιατί άργησε τόσο πολύ να έρθει. 'Οσα συνέβησαν χθες στη Βουλή, αλλά και η στάση των λεγόμενων επιστημονικών σωματείων, το μεγαλύτερο των οποίων είπε στη συζήτηση στη Διαρκή Επιτροπή ότι χρειάζεται μια άλλη πολιτική όταν είκοσι χρόνια συζητάμε για την ύπαρξη ενός ενιαίου φορέα ελέγχου τροφίμων δείχνουν τι υπέστη η υπόθεση του οργανισμού τόσα χρόνια. Τι θα πει "άλλες λύσεις"; Εδώ χρειάζονται άμεσες λύσεις. Δεν ακούστηκε καμιά διαφορετική πρόταση πέρα από δευτερεύουσες απόψεις αν πρέπει να υπάγεται στο Υπουργείο Γεωργίας ή στο Υπουργείο Ανάπτυξης και αν είναι ενιαίος ή δεν είναι ενιαίος ο φορέας και αν έγινε συζήτηση. 

ΓΕΩΡΓΙΟΣ ΣΟΥΡΛΑΣ: Υπήρχε πρόταση νόμου της Νέας Δημοκρατίας. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε συνάδελφε, μη με διακόπτετε. Εγώ δεν σας διέκοψα. Θα πω και για την πρόταση νόμου που κάνατε. Παρακαλώ όμως να μη με ξαναδιακόψετε γιατί θα αναγκαστώ να πάρω περισσότερο χρόνο και θα δυσαρεστηθεί το Προεδρείο. 

'Ετσι, λοιπόν, εξηγείται και το γεγονός ότι χρόνια ολόκληρα σ' αυτόν τον τόπο, ψάχνοντας το καλύτερο και προβάλλοντας κάθε φορά τις μικρές προσωπικές αντιρρήσεις που έχουν σχέση με το μέλλον του κάθε τομέα σ' αυτό το καινούριο περιβάλλον, φθάσαμε τόσο καθυστερημένα να εισαγάγουμε αυτόν το φορέα ο οποίος με το τελευταίο φαινόμενο των διοξινών έδειξε πόσο αναγκαίος ήταν. 

Ελέχθη ότι η εισαγωγή του νόμου στο Κοινοβούλιο έγινε λόγω των διοξινών. Αυτό είναι πάρα πολύ μεγάλο λάθος γιατί το σχέδιο είχε περάσει πέρσι από το Υπουργικό Συμβούλιο και αμέσως μετά την ανάληψη των καθηκόντων μας το Φεβρουάριο, τόσο ο κύριος Υπουργός, όσο και εγώ είχαμε ανακοινώσει ότι πρώτη προτεραιότητα είναι η εισαγωγή του νομοσχεδίου για τον Ε.Φ.Ε.Τ. στη Βουλή. Πράγματι, τα γεγονότα μας δικαίωσαν. Κύριοι συνάδελφοι, επειδή συνήθως "παίρνουμε φωτιά" με τα ξεχωριστά γεγονότα και μετά "ξεφουσκώνουμε" σαν κοινωνία, θα ήθελα να σας πω το εξής: 

Δεν είναι οι διοξίνες μονάχα στον ορίζοντα της ζωής μας. Μπαίνουμε σε έναν αιώνα και μία χιλιετία έντονη τεχνολογικής ανάπτυξης με συνέπειες στη διατροφική αλυσίδα. 'Οσο ποτέ είναι απαραίτητο αυτό το όργανο για να μπορέσει όχι να κάνει ελέγχους εκ των υστέρων, αλλά για να προβλέψει και να προετοιμάσει όλα εκείνα τα μέτρα, τα οποία θα μπορέσουν να εμποδίσουν την εμφάνιση φαινομένων όπως είναι οι διοξίνες. 

'Ελεγχος τροφίμων, κύριοι συνάδελφοι, δεν είναι μόνο η επέμβαση των χημικών επί των τροφίμων. Είναι μια ολόκληρη αλυσίδα παρεμβάσεων που ξεπερνά τους ελέγχους, φθάνει στις συσκευασίες, φθάνει στις τυποποιήσεις, φθάνει στις επισημάνσεις. Πάνω απ' όλα, όμως, είναι η ανάγκη ύπαρξης ενός οργάνου, που θα προβλέπει, θα προετοιμάζει, θα δημιουργεί το αναγκαίο νομοθετικό και τεχνικό περιβάλλον ώστε, όχι να υπάρχουν τα μέσα καταστολής των συνεπειών, που σίγουρα θα εμφανισθούν με τη ραγδαία εξέλιξη της τεχνολογίας, αλλά να μπορεί να προβλέψει αυτές τις εξελίξεις και να μπορεί να τις προλάβει. 

Λέχθηκε από τη Νέα Δημοκρατία ότι πριν δύο χρόνια κατέθεσε ένα νομοσχέδιο. Δεν το έχω δει. Αλλά έχω την εντύπωση ότι δεν το έχουν δει ούτε οι παραγωγικές δυνάμεις και κανένας δεν εξέφρασε την άποψη. Και σε τελευταία ανάλυση είναι θετικό ότι η Νέα Δημοκρατία είχε άποψη. Εκείνο, όμως, που πρέπει να διορθώσει η Νέα Δημοκρατία είναι ότι απόψεις πρέπει να έχει κατά συγκυρία την εποχή που κυβερνάει και όχι κατά σύστημα όταν είναι στην αντιπολίτευση. 

Λέχθηκε ακόμη ότι αυτό το νομοσχέδιο είναι ένα νομοσχέδιο προεκλογικό. Αυτό εγώ το εκλαμβάνω σαν ομολογία ότι είναι ένα νομοσχέδιο με ευνοϊκή απήχηση στην κοινωνία και κατά συνέπεια ένα νομοσχέδιο με ευνοϊκή απήχηση και συνέπεια στην κοινωνία ή ένα καλό νομοσχέδιο και αυτό χρεώνεται υπέρ της Κυβέρνησης και όχι εναντίον της Κυβέρνησης. Και βεβαίως, κανείς δεν μπορεί να αποδεχθεί τη λογική ότι υπάρχει ύποπτος και κρίσιμη περίοδος πριν από τις εκλογές, στη διάρκεια της οποίας οι κυβερνήσεις πρέπει να κάθονται με σταυρωμένα χέρια. Η κάθε κυβέρνηση έχει δικαίωμα μέχρι την παραμονή των εκλογών να δρα και υποχρέωση να δρα και θα κρίνεται από την αποτελεσματικότητα και ωφέλεια της δράσης της ή όχι και όχι από την αδράνειά της. 

Για να προλάβω τα υπόλοιπα μέρη του νομοσχεδίου, θα ήθελα να αρχίσω από τις μισθώσεις. 

Κύριοι συνάδελφοι, κατηγορήσατε την Κυβέρνηση ότι έκανε εξισορροπήσεις. Αυτό δεν το παίρνουμε ως κατηγορία. Το δηλώσαμε και το είδατε στη Διαρκή Επιτροπή ότι υπήρχε μία ακραία διάσταση ανάμεσα σε μισθωτές και εκμισθωτές. Ισορροπήσαμε, επιλέξαμε και διατυπώσαμε τις προτάσεις μας σε αυτό το νομοσχέδιο ούτως ώστε να μη διαταράξουμε την ηρεμία που επικρατεί στη μισθωτική αγορά, να δώσουμε στίγμα προστασίας στις παραγωγικές δυνάμεις και παράλληλα να προστατεύσουμε τους εκμισθωτές μικρούς ιδιοκτήτες. Είναι συμβιβασμός; Βεβαίως. Αλλά ερωτώ, διότι έχουμε δικαίωμα και εμείς να γνωρίζουμε τις απόψεις σας: Ποιες είναι οι δικές σας απόψεις; Εμάς μας κατηγορείτε γι' αυτό που εμείς θεωρούμε έπαινο ότι εξισορροπήσαμε τα κοινωνικά συμφέροντα σε μία σωστή λύση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα τρία χρόνια που τα κάνετε δώδεκα είναι εξισορρόπηση; 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Θα σας απαντήσω, κύριε Πρόεδρε. 

Ποιες είναι οι θέσεις των κομμάτων, τα οποία καταψηφίζουν αυτές τις διατάξεις; Είναι υπέρ των μισθωτών ή είναι υπέρ των εκμισθωτών; 'Η μήπως είναι θεμιτή πολιτική από τότε που αυτό το φαινόμενο παρουσιάστηκε στη Διαρκή Επιτροπή, άλλος Βουλευτής του ίδου κόμματος να στηρίζει τις απόψεις των εκμισθωτών και άλλος να στηρίζει τις απόψεις των μισθωτών; Αυτό είναι πολιτική ή είναι παλαιοκομματισμός και καθαρή λοιδωρία των κοινωνικών τάξεων προς τις οποίες απευθυνόμαστε; 

Λέχθηκε ότι ανέβηκαν τα ενοίκια της αποζημίωσης σε είκοσι τέσσερις μήνες. 'Ηταν δώδεκα, κύριοι συνάδελφοι. Στο δικαστήριο μπορούσαν να πάνε δεκαέξι με απόφαση του δικαστή και βγάζουμε το δικαστή και τη δικαστική δαπάνη απ' έξω. Και μπορούσαν να φθάσουν στα σαράντα εάν υπήρχε η ίδια χρήση. Οι εκμισθωτές προκειμένου να μην πέσουν στην παράβαση των είκοσι τεσσάρων μισθωμάτων και πάνε στα σαράντα, δύο χρόνια κρατούσαν κλειστά τα μίσθια. Εμείς τους βάζουμε να πληρώσουν δώδεκα μίσθια. Με αυτόν τον τρόπο και ο μισθωτής έχει τη δυνατότητα να κάνει χρήση αυτού του μισθίου και ο εκμισθωτής κάνει οικονομία των όσων θα προσέφερε την άλλη φορά με την προηγούμενη ρύθμιση. 

Και βεβαίως δίνουμε τα ακίνητα στην παραγωγή και δεν τα κρατάμε κλειστά, προκειμένου να καλυφθούν κάποιες διατάξεις του νόμου. 

Για τις υπόλοιπες διατάξεις των περί εμπορίου άρθρων, λέχθηκε ότι πρόκειται περί αποσπασματικών ρυθμίσεων. Δεν είναι, κύριοι συνάδελφοι, αποσπασματικές ρυθμίσεις και θα σας εξηγήσω γιατί. Είναι αποτέλεσμα της εμπειρίας εφαρμογής των υφιστάμενων νόμων και των μέτρων που παίρνονται στο Υπουργείο Εμπορίου προκειμένου να υπάρξει εξυγίανση ακόμη μεγαλύτερη τόσο στο χώρο των ασφαλιστικών επιχειρήσεων όσο και στο χώρο των κρατικών προμηθειών. 

Ουσιαστικά τα δύο, τρία τελευταία χρόνια έχει μπει σε εφαρμογή ο νόμος περί κρατικών προμηθειών και έχει αποδώσει τεράστια αποτελέσματα. Αρκεί να σας αναφέρω ότι μόνο στα φίλτρα αιμοκάθαρσης είχαμε μειώσεις τιμών από το προηγούμενο καθεστώς των μεμονωμένων διαγωνισμών της τάξης του 35%. Αυτήν τη στιγμή στο Υπουργείο Εμπορίου καθορίζονται προγράμματα ενοποιημένων διαγωνισμών, οι οποίοι προσδοκούμε ότι θα ρίξουν το κόστος των προμηθειών πάρα πολύ. 

Μέσα σε αυτές τις λειτουργίες φαίνονται οι δυσκολίες, φαίνονται οι δυσαρμονίες, φαίνονται οι καθυστερήσεις. Και αυτές τις αδυναμίες -μία βασική αδυναμία που είναι οι καθυστερήσεις- προσπαθούμε να επιλύσουμε και παράλληλα εξαντλούμε κάθε δυνατότητα να μπορέσουμε να αυξήσουμε τα περιθώρια διαφάνειας που υπάρχουν σ' αυτήν την κατηγορία δραστηριότητας του Υπουργείου μας . 

Λέχθηκε από το συνάδελφο κ. Νάκο η ανάγκη οι διακηρύξεις όχι μονάχα να δημοσιεύονται στην Εφημερίδα της Κυβερνήσεως, αλλά παράλληλα να μπουν και στο internet. 'Οσο και αν σας φαίνεται παράξενο, εντός των προσεχών ημερών ολοκληρώνεται το σύστημα "Κλεισθένης" μηχανοργάνωσης των κρατικών προμηθειών, ολοκληρώνεται το μητρώο προμηθευτών και πιστεύουμε με τη σύνδεσή μας στο internet και σε ευρωπαϊκό και σε τοπικό επίπεδο ο καθένας θα μπορεί να έχει γνώση και να λαβαίνει γνώση των κρατικών προμηθειών και προκηρύξεων μέσα από το σύστημα αυτό. Στην ίδια βάση κάνουμε τροπολογίες στο υφιστάμενο καθεστώς των ασφαλιστικών επιχειρήσεων. 'Ενα καθεστώς που για πολλά χρόνια βάδισε με αδύνατη εποπτεία από το δημόσιο λόγω της καθυστερημένης οργάνωσής του. Τα τελευταία χρόνια υπάρχει μια ταχύτατη πορεία εξυγίανσης αυτού του κλάδου με κλεισίματα εταιρειών που δημιουργούν προβλήματα αλλά που εξυγιαίνουν τον κλάδο. Στις διατάξεις περί ασφαλιστικών επιχειρήσεων υπάρχουν δυο βασικές ρυθμίσεις: Η ρύθμιση των αποθεμάτων, που αποτελεί στοιχείο ευρωστίας και που αποτελεί και αυτό στη συνέχεια στοιχείο ασφάλειας των ασφαλισμένων και ολόκληρης της αγοράς, ούτως ώστε να ξεπεράσουμε το χάσμα των επιχειρήσεων εκείνων οι οποίες πρέπει να κλείσουν και επιβαρύνουν το επικουρικό κεφάλαιο. Μια δεύτερη ρύθμιση που λαβαίνουμε με αυτό το νομοσχέδιο, είναι η στήριξη του επικουρικού κεφαλαίου που καλείται να πληρώσει τις αποζημιώσεις των εταιρειών που έκλεισαν με πτώχευση, των εταιρειών που ανακλήθηκαν οι άδειές τους και εκείνων που είναι ανασφάλιστες. Μέτρα τα οποία οδηγούν σε εκκαθάριση και ανάπτυξη της ασφαλιστικής αγοράς. Διότι η ασφαλιστική αγορά αγαπητοί συνάδελφοι, δεν είναι απλά μια αγορά ασφαλειών αλλά είναι ένας χώρος ανάπτυξης. Στη χώρα μας παράγεται μόνο το 1,5% του ΑΕΠ στο χώρο των ασφαλειών, όταν στην Ευρωπαϊκή 'Ενωση υπάρχει ένα 7% συμμετοχής στο χώρο του ΑΕΠ. 

Είναι αναγκαίο να καθορίσουμε τους όρους του παιχνιδιού στις ασφαλιστικές επιχειρήσεις, να τις εξυγιάνουμε, να τις οδηγήσουμε σε εξυγίανση του χαρτοφυλακίου και από εκεί και πέρα να μπορέσουμε να δώσουμε την αναγκαία ανάπτυξη και παραγωγή οφέλους απ' αυτήν τη δραστηριότητα. 

'Ηρθε και το θέμα των εκπτώσεων και των προσφορών. Κύριοι συνάδελφοι, η Κυβέρνηση με παλαιότερο νομοθέτημά της είχε περάσει την αρμοδιότητα στους κατά τόπους εμπορικούς συλλόγους μέσα σε μια λογική να αυτορυθμίσουν τα ζητήματά τους κατά περιοχή και κατά σύλλογο. Δυστυχώς η κατάσταση που επεκράτησε υπήρξε κανιβαλική. 

'Ολοι οι εμπορικοί σύλλογοι, όλα τα επιμελητήρια, οι πάντες, ζήτησαν να προχωρήσουμε σ' αυτήν τη ρύθμιση, η οποία υφίσταται και σε άλλες χώρες της Ευρωπαϊκής 'Ενωσης. 

Είπε η κ. Μπακογιάννη ότι ο Υπουργός Ανάπτυξης θα υπογράφει προσφορές για ντολμαδάκια και για κονσέρβες. Μα, αυτό αν δεν το είπε για ευφυολόγημα, προφανώς είναι ένα σοβαρό ολίσθημα. Το Υπουργείο Ανάπτυξης θα εκδόσει δύο κανονιστικές αποφάσεις, μία κανονιστική απόφαση για τις εκπτώσεις και μία για τις προσφορές. 

'Οσον αφορά μία παρατήρηση του επιστημονικού συμβουλίου δεν μπορώ να την αντιπαρέλθω χωρίς σχόλιο. Λέει σε κάποιο σημείο ότι η επέμβαση στις προσφορές και στις εκπτώσεις είναι παρέμβαση ενάντια στον ελεύθερο ανταγωνισμό. Αγαπητοί συνάδελφοι, η αγορά δεν στηρίζεται μονάχα στον ελεύθερο ανταγωνισμό, αλλά και στην προστασία από τον αθέμιτο ανταγωνισμό. 'Εχουμε μπει σε μία περίοδο τα τελευταία πέντε, έξι χρόνια, όπου άλλαξε όλο το σύστημα της αγοράς, δημιουργήθηκε αυτό που λέμε ελεύθερη αγορά, καταργήθηκαν οι αγορανομικές διατάξεις, διατιμήσεις κλπ. Αυτό σημαίνει ότι δεν πήγαμε σε μία ζούγκλα, αλλά πήγαμε σε μία ελεύθερη αγορά, η οποία έχει κανόνες. Θα ήθελα να τονίσω ότι ακόμη και στις μεγαλύτερες καπιταλιστικές χώρες υπάρχουν οι σκληρότεροι κανόνες αθέμιτου ανταγωνισμού, γιατί η μόνη προστασία της κοινωνίας είναι η λειτουργία του ανταγωνισμού. Είναι το μόνο όπλο που έχει ο καταναλωτής απέναντι στην απόλυτη ελευθερία του άλλου να κανονίζει τις τιμές και τον τρόπο που εμπορεύεται. Ελευθερία της αγοράς δεν σημαίνει ζούγκλα, αλλά σημαίνει ελεύθερη διαμόρφωση κάτω από κανόνες παιχνιδιού και το κοινωνικό συμφέρον προστατεύεται και είναι υπέρτερο του κάθε ατομικού συμφέροντος. Και αυτό δεν είναι εκτός των ΕΟΚικών διατάξεων. Και οι ΕΟΚικές διατάξεις, οδηγίες της Ευρωπαϊκής 'Ενωσης, αναγνωρίζουν το δημόσιο συμφέρον σαν πολύ μεγάλη παράμετρο παρεμβάσεων στη λειτουργία της αγοράς. Και βέβαια γι' αυτό δίνουμε μεγάλη έμφαση στη λειτουργία της Επιτροπής Ανταγωνισμού. Η Επιτροπή Ανταγωνισμού είναι το εργαλείο εκείνο το οποίο μια ελεύθερη αγορά από ζούγκλα τη μετατρέπει σε ένα χώρο ορθής παραγωγικής λειτουργίας. Προς αυτήν την κατεύθυνση παίρνουμε μέτρα τα οποία θα κάνουν πιο αποτελεσματική απ' ό,τι είναι σήμερα την Επιτροπή Ανταγωνισμού. 

Συνεπώς, κύριοι συνάδελφοι, δεν πρόκειται για ένα αποσπασματικό νομοσχέδιο, αλλά για ένα νομοσχέδιο που κρίνει πολλά σημαντικά θέματα, που και το κάθε τι που περιέχεται μέσα σε αυτό είναι συνηφασμένο με μια γενικότερη πολιτική που έρχεται να υπηρετήσει είτε πρόκειται για ασφαλιστικές εταιρείες είτε για πολιτική σούπερ μάρκετ, υπεραγορών. Αν διαβαστεί καλύτερα το νομοσχέδιο, πάρα πολλές παρατηρήσεις που έγιναν θα αρθούν, γιατί τα έχουμε προβλέψει και θα φανεί αυτό και με τα πολυκαταστήματα και τα σούπερ μάρκετ. 

Με αυτές τις σκέψεις, κύριοι συνάδελφοι, επιφυλάσσομαι στις άλλες ενότητες να τοποθετηθώ. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, η εκτεταμένη και ταχύρυθμη εισβολή νέων τεχνολογικών μεθόδων στον τομέα παραγωγής τροφίμων και ποτών γέννησε σοβαρότατες απειλές κατά της υγείας των ανθρώπων. Κίνητρο είναι η βελτίωση της παραγωγικότητας, συνακόλουθα η υπέρμετρη, θα έλεγα, αύξηση των κερδών. Αλλά η απειλή παραμένει. Κατά συνέπεια το πρόβλημα δεν είναι η προστασία του καταναλωτή, αλλά η προστασία της δημόσιας υγείας. 

Το νομοσχέδιο αναμειγνύει δύο στόχους, δύο σκοπούς και την προστασία του καταναλωτή και, με κάποιους νεολογισμούς περίεργους, την προστασία της δημόσιας υγείας. 

Λέω για περίεργους νεολογισμούς, διότι διάβασα την "προφύλαξη" της υγείας, μια διατύπωση η οποία ελπίζω να ενοχλεί και τον κύριο Υπουργό όσο ενοχλεί και εμένα. 

Ο καταναλωτής έχει άλλα συμφέροντα. Εάν ένα αυγοτάραχο εμφανίζεται ως παραγωγής Μεσολογγίου ενώ είναι άλλης παραγωγής, επιβάλλεται προστασία του καταναλωτή, αλλά δεν απειλεί τη δημόσια υγεία. Αντιστρόφως, εάν ένα παραγόμενο λάδι εμφανίζεται με γνήσια την αποτύπωση του τόπου παραγωγής αλλά έχουν συμβεί παρεμβάσεις οι οποίες το καθιστούν επικίνδυνο για τη δημόσια υγεία, είναι γνήσια μεν η προέλευση, αλλά αυτό το λάδι απειλεί τη δημόσια υγεία. 

Η ανάμειξη της προστασίας του καταναλωτή με την προστασία της δημόσιας υγείας, κατά την άποψή μου, εκφράζει την προσπάθεια να νομιμοποιηθεί η αρμοδιότητα αναρμόδιου Υπουργείου, διότι η δημόσια υγεία έχει Υπουργείο το οποίο θα έπρεπε να είναι ή Υπουργείο στο οποίο υπάγεται ο νέος φορέας ή σε κάθε περίπτωση να είναι το Υπουργείο αναφοράς του. Και θα επακολουθήσει σύγχυση, διότι από πουθενά δεν προκύπτει ποιος θα είναι ο πρώτος και ο κύριος στόχος, ο πρώτος και ο κύριος σκοπός τον οποίο θα υπηρετεί αυτός ο νέος οργανισμός. 

Πέραν αυτού όμως, όπως ορθά παρετήρησε ο συνάδελφος κ. Ιντζές, είναι μεν ίσως ενιαίος ο φορέας αλλά δεν αποκαθιστά ενιαία λειτουργία προστασίας της δημόσιας υγείας από παρεμβάσεις τεχνολογικές σ' αυτό το οποίο αποκαλείται τροφική αλυσίδα, η οποία αρχίζει από τις ζωοτροφές και τελειώνει στο παραγόμενο για κατανάλωση προϊόν. 

Πέραν αυτού εγώ δεν έχω καταλάβει διαβάζοντας το νομοσχέδιο εάν είναι συντονιστικό όργανο ή αν είναι όργανο άμεσης παρέμβασης. Διότι στη διάταξη του άρθρου 1 στο εδάφιο ε' της παραγράφου 5 προβλέπεται και διενέργεια άμεσων ελέγχων από τον ίδιο τον Ε.Φ.Ε.Τ. αλλά και παραγγελία σε αρχές ή υπηρεσίες και, παρακάτω, ότι συντονίζει και διευθύνει. Το ερώτημά μου είναι: Η απόφαση για τη διενέργεια ελέγχου σε ποιόν ανήκει; Καταργείται επί παραδείγματι η υποτυπώδης έστω υπηρεσία του Υπουργείου Υγείας; Πρέπει δηλαδή η διοίκηση του Ε.Φ.Ε.Τ. να δώσει εντολές ή ο συντονισμός είναι ένας πολύ γενικός συντονισμός; 

Δεύτερον, ποιος είναι ο προβλεπόμενος εξοπλισμός για να διενεργεί ο ίδιος ο Ε.Φ.Ε.Τ. τους επιβαλόμενους ή αποφασιζό-μενους ελέγχους; Διότι διαβάζοντας την έκθεση του Γενικού Λογιστηρίου δεν είδα πουθενά να προβλέπονται επενδύσεις κεφαλαιουχικού εξοπλισμού. Και έλεγχος σήμερα τροφίμων και ποτών χωρίς έναν τεχνολογικό εξοπλισμό δεν μπορεί να υπάρξει και δεν νοείται. Προβλέπονται δαπάνες ετήσιες, δαπάνες για το προσωπικό, προβλέπονται κάπου, χωρίς να προκύπτει από το νόμο, δαπάνες για έναν εξοπλισμό μηχανογράφησης -από την έκθεση του Λογιστηρίου- αλλά κεφαλαιουχικός εξοπλισμός δεν προκύπτει από πουθενά. 

Και έρχομαι και στο θέμα των οργάνων. Ειλικρινά πιστεύετε ότι αυτό το γνωμοδοτικό όργανο αποτελούμενο από είκοσι επτά ανθρώπους πρόκειται να λειτουργήσει και να αποδώσει αποτέλεσμα; Αυτό είναι συνέλευση σωματείου, δεν είναι γνωμοδοτικό όργανο. Και ενώ υπάρχει το γνωμοδοτικό όργανο, πέραν του Ε.Φ.Ε.Τ. ιδρύουμε το ΕΣΠΕΤ, ιδρύουμε και το ΕΣΕΤ. Οι ομοιοκαταληξίες ομολογώ ότι είναι πάρα πολύ χαρακτηριστικές... 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είναι εύηχες. 

ΑΝΑΣΤΑΣΙΟΣ ΠΕΠΟΝΗΣ:...αλλά ήθελα να ρωτήσω τι θα κάνει το ΕΣΕΤ, το οποίο δεν θα κάνει το ΕΣΠΕΤ και τι θα κάνει το ΕΣΠΕΤ που δεν θα κάνει το ΕΣΕΤ. 

Και πέραν αυτού δεν θα έπρεπε να υπάρχει μια στοιχειώδης πρόβλεψη για τις συγκεκριμένες ιδιότητες που πρέπει να έχουν οι μετέχοντες σε αυτά τα όργανα; Δεν μιλάω για το άχρηστο γνωμοδοτικό, το οποίο δεν πρόκειται να αποφέρει απολύτως τίποτε, μιλάω για το ΕΣΕΤ. Δεν προβλέπετε τουλάχιστον τη συμμετοχή κάποιων τεχνολόγων τροφίμων, αυτής της νέας ειδικότητας η 

οποία έχει ανακύψει; Δεν προβλέπετε καν την υποχρεωτική συμμετοχή κάποιων χημικών και αναφέρεσθε στα περίφημα πρόσωπα κύρους. 

Αυτά τα πρόσωπα κύρους τα έχει υποστεί ο ελληνικός λαός με τοποθετήσεις ακατάλληλων ανθρώπων σε διάφορες θέσεις. Δεν θα λειτουργήσουν αυτά τα όργανα. 

Πέραν αυτού, όμως, θα μου επιτρέψετε να σας πω, κύριε Υπουργέ, ότι εγώ δεν προβλέπω ότι σε εύλογο χρονικό διάστημα θα έχουμε συνολική εφαρμογή αυτού του νόμου. Σοφά προβλέπετε ότι με υπουργική απόφαση ορίζεται η ημερομηνία έναρξης λειτουργίας του ΕΦΕΤ, αλλά αν δεν υπάρχει προπαρασκευή για την υποδομή, δεν θα λειτουργήσει. 

Αναφέρετε ότι θα πάρετε στελέχη από τη διοίκηση για τρία χρόνια, δυναμένης να παραταθεί της θητείας κατά μία τριετία. Θα αφαιρέσετε από ορισμένες υπηρεσίες ένα προσωπικό, θα αποξενωθεί από το κύριο αντικείμενο της απασχόλησης και αφού εξοικιωθεί επί έξι χρόνια με το αντικείμενο απασχόλησης του ΕΦΕΤ, μετά θα πρέπει να ξαναγυρίσει στην αρχική θέση. Αυτό λέγεται συμβολή στην αποσύνθεση της διοίκησης, κατά τη δική μου προσωπική κρίση. 

Τέλος θα ήθελα να ρωτήσω επίσης: Με ποια κριτήρια διαστέλλετε το μόνιμο προσωπικό από τις συμβάσεις αορίστου χρόνου; Ποιο είναι το κριτήριο; Γιατί πρέπει να είναι τόσοι μόνιμοι και οι άλλοι αορίστου χρόνου; Και επιτέλους, ακόμα δεν τελειώσαμε με αυτήν την ιστορία; 

Προχθές φέρατε νομοσχέδιο, ορθά, μονιμοποίησης των υπαλλήλων με σύμβαση αορίστου χρόνου, οι οποίοι ουσιαστικά είναι μόνιμοι, διότι κανείς δεν μπορεί να τους απολύσει, διότι υπάρχει νομολογία και οι οποίοι απλώς δεν είχαν δικαίωμα υπογραφής και κάθοταν σε δύο γραφεία δύο υπάλληλοι και ο ένας είχε δικαίωμα υπογραφής και ο άλλος δεν είχε. Πού ανταποκρίνεται αυτή η διάκριση; Εάν προβλέπατε ότι είναι ειδικό επιστημονικό προσωπικό, θα μπορούσαμε να το συζητήσουμε. 

Προσωπικά πιστεύω το εξής, ότι ούτε ο συντονισμός προκύπτει ούτε διακρίνεται αν είναι άμεση η παρέμβαση του νέου οργανισμού ή αν είναι συντονιστική. Οι προβλέψεις για το προσωπικό θα δημιουργήσουν αναστάτωση στη διοίκηση και στον ίδιο τον ΕΦΕΤ και κατά συνέπεια νομίζω ότι είναι ορθοί μεν οι σκοποί, αλλά βιαστική η ρύθμιση και ανεξήγητη η επιμονή να υπαχθούν θέματα δημόσιας υγείας σε ένα Υπουργείο, το οποίο νομίζω ότι είναι φορτωμένο με αρκετές αρμοδιότητες, ενέργειας, τεχνολογίας, βιομηχανίας, τουρισμού, εμπορίου. Τώρα του αναθέτετε και τη δημόσια υγεία. 

ΠΡΟΕΔΡΕΩΝ (Νικόλαος Κατσαρός): Ο κ. Δραγασάκης έχει το λόγο ως εισηγητής του Συνασπισμού της Αριστεράς και της Προόδου. 

ΙΩΑΝΝΗΣ ΔΡΑΓΑΣΑΚΗΣ: Είναι πραγματικά ατύχημα που ένα τόσο σοβαρό νομοσχέδιο, ένα τόσο σοβαρό θέμα είμαστε υποχρεωμένοι να το συζητήσουμε σε ένα θερινό Τμήμα, που πρέπει να πω ότι ιδιαίτερα για το κόμμα το δικό μας, αλλά υποθέτω και για άλλους συναδέλφους, δημιουργούνται τεράστια προβλήματα δυνατότητας στοιχειώδους παρουσίας. Την ίδια ώρα που είμαστε εδώ, πρέπει να είμαστε και στην επιτροπή του Υ.ΠΕ.ΧΩ.Δ.Ε. Εν πάση περιπτώσει. 

Πέραν, λοιπόν, των όσων ανέφερα στην εισήγησή μου, ήθελα να επανέλθω σε τρεις επισημάνσεις. 

Πρώτον, επιμένουμε στη διεθνή διάσταση του προβλήματος. 'Ο,τι φορέα και να φτιάξουμε, ό,τι μέτρα και να πάρουμε σε εθνικό επίπεδο, εφόσον η διεθνής σκηνή χαρακτηρίζεται από την ασύδοτη κυριαρχία των μεγαλοπολυεθνικών επιχειρήσεων που διαμορφώνονται, πρέπει να έχουμε συνείδηση και εμείς και η κοινωνία ολόκληρη των συγκεκριμένων ορίων που υπάρχουν στις δυνατότητές μας. 

Θα πει κανείς ότι αυτό δεν έχει άμεση σχέση με το νομοσχέδιο, είναι όμως σημαντικό πολιτικό ζήτημα. Θα πρέπει η χώρα μας στα διεθνή φόρα που συμμετέχει, στα διεθνή όργανα όπου υπάρχει μία σύγκρουση αντιλήψεων, ιδεών και συμφερόντων, να έχει ως κεντρικό άξονα τη διεκδίκηση οργάνων σε διεθνή κλίμακα, σε ευρωπαϊκή κλίμακα, τα οποία στο μέτρο που θα υπάρχουν θα διευκολύνουν τη συγκρότηση και την αποτελεσματικότητα των εθνικών οργάνων. 

Την υπογράμμιση της διεθνούς διάστασης του προβλήματος την κάνουμε για να να τονίσουμε την ανάγκη ότι πρέπει σε εθνικά πλαίσια να κάνουμε ό,τι μπορούμε για να διασφαλίσουμε όσο γίνεται τη δημόσια υγεία και τους καταναλωτές. 

Η δεύτερη επισήμανση είναι ακριβώς το θέμα το οποίο έχει να κάνει με τη φιλοσοφία, με τις αρχές, αλλά και με τις αρμοδιότητες του φορέα -θίχτηκε ήδη και από τον κ. Πεπονή, το θίγει και η ΟΚΕ στη γνωμάτευσή της-και είναι η σχέση των δικαιωμάτων του καταναλωτή και της δημόσιας υγείας. 

Θα ήθελα να προσθέσω ακόμα μια διάσταση, πέραν των όσων έχουν λεχθεί. Μπορεί ένα προϊόν να είναι καθαρό και υγιές για τον καταναλωτή, αλλά να είναι βλαπτικό γι'αυτούς που το παράγουν ή γι' αυτούς που το διακινούν. Και μπορεί ένα προϊόν να είναι καθαρό κατά την παραγωγή του, δηλαδή να μη δημιουργεί προβλήματα όταν παράγεται, αλλά να δημιουργεί προβλήματα στον καταναλωτή. 

Θα φέρω ένα παράδειγμα, το οποίο το έζησα άμεσα στην ιδιαίτερη πατρίδα μου, την Ιεράπετρα στην Κρήτη. Εκεί παράγουν προϊόντα θερμοκηπίου, ντομάτες, αγγούρια. Θέλω να πιστεύω ότι για τον καταναλωτή είναι πολύ καλά και υγιέστατα. Για τους αγρότες όμως που τα παράγουν εκεί, σύμφωνα με μια έρευνα που έκανε μια ομάδα γιατρών τοπικού νοσοκομείου, παρατηρούνται αυξημένες δισκοπάθειες -για να μην πω ότι οι περισσότεροι αγρότες και αγρότισσες έχουν δισκοπάθεια- και δυστυχώς καρκινοπάθειες αυξημένες. 

Επομένως, πράγματι, υπάρχει μια συνάφεια και μια σχέση ανάμεσα στο σκέλος της κατανάλωσης αλλά και στο σκέλος της παραγωγής. Μπορεί να αναφέρει κανείς και πολλά άλλα παραδείγματα από το χώρο της βιομηχανίας, όπου ένα προϊόν μπορεί να μη θίγει τον καταναλωτή, αλλά οι εργαζόμενοι που το παράγουν μπορεί να έχουν τεράστια προβλήματα ασφάλειας και υγείας. 

Επομένως θα πρέπει όλα αυτά έστω και τώρα, αφού η Κυβέρνηση επιμένει να προχωρήσει, να ενσωματωθούν με μεγαλύτερη ευκρίνεια στα καθήκοντα, στις αρμοδιότητες, στη λειτουργία του νέου φορέα. 

Η τρίτη παρατήρηση αφορά αυτήν την αντίληψη για παλιούς και νέους φορείς. Βεβαίως εδώ, απ' ό,τι φαίνεται, χρειάζεται και κάποιος νέος φορέας, ο οποίος να εξασφαλίζει το ενιαίο, το ολοκληρωμένο, την καθολικότητα του ελέγχου και της ευθύνης. 

Πρέπει όμως να προφυλαχτεί κανείς από μια αντίληψη που δημιουργείται εύκολα και σε τεχνοκράτες ότι έχουμε ένα φορέα, δεν λειτουργεί καλά, ας φτιάξουμε έναν καινούριο. Και είναι διαδεδομένη αυτή η αντίληψη. Υπάρχουν πάρα πολλά παραδείγματα και από τις κυβερνήσεις του ΠΑ.ΣΟ.Κ., αλλά και μεταξύ σας, αν συζητήσετε, θα βρείτε αρκετά παραδείγματα εσείς οι ίδιοι, όπου φτιάχτηκαν νέοι φορείς για να απαλλαγούμε από τα προβλήματα των παλαιών και οι νέοι φορείς σε συντομότατο διάστημα παρουσίασαν τις ίδιες παθογένειες, που είχαν και οι παλαιοί φορείς. 

Επειδή λοιπόν εδώ πράγματι διαγράφεται και ένας κίνδυνος αποδιάρθρωσης και αυτού που υπάρχει, εμείς επισημαίνουμε την ανάγκη η Κυβέρνηση να προσέξει αυτό το στοιχείο. 'Ο,τι υπάρχει να ενισχυθεί, τουλάχιστον να μην αποδυναμωθεί. Λέγεται αυτό Γενικό Χημείο του Κράτους; Να στηριχθεί το Γενικό Χημείο του Κράτους. Αν ο Ε.Φ.Ε.Τ. δημιουργηθεί, αποδειχθεί ότι πάει καλά, ότι κάνει καλύτερα τη δουλειά του, έχεις μετά όλη την ευχέρεια να κάνεις μια συντονισμένη και οργανωμένη αναδιάταξη πόρων, δυνάμεων, αρμοδιοτήτων, κλπ. 

Φοβάμαι ότι σ' αυτήν τη φάση δεν θα υπάρχει ο Ε.Φ.Ε.Τ., θα δημιουργηθεί κλίμα αποδιάρθρωσης, αποδυνάμωσης και περιορισμού του έργου άλλων φορέων που υπάρχουν ή υπηρεσιών. Οι ίδιοι οι εργαζόμενοι έχουν μια ανησυχία εύλογη και το αποτέλεσμα θα είναι, όπως είπα, η αποδιάρθρωση και όχι η αναβάθμιση του όλου συστήματος. 

Βεβαίως, υπάρχει και η υπόνοια ότι αυτό το κλίμα επιδιώκεται από ορισμένους και θα αξιοποιηθεί, ούτως ώστε να εμφανίζονται διάφοροι ιδιωτικοί φορείς, οι οποίοι θα διεκδικούν ρόλους σε έναν ευαίσθητο τομέα, που, όπως χαρακτηριστικά κάποιος μου έλεγε, είναι το ίδιο ευαίσθητος, όπως είναι η παροχή δικαιοσύνης. 

Επομένως με αυτές τις διευκρινίσεις εμείς φυσικά δεν θα μπορέσουμε να ψηφίσουμε αυτήν τη ρύθμιση που γίνεται, την καταψηφίζουμε, αλλά, εν πάση περιπτώσει, προτείνουμε στους Υπουργούς, στους αρμόδιους, έστω και τώρα να σκύψουν με μεγαλύτερη προσοχή και με λιγότερη αλαζονεία σε υπομνήματα και προτάσεις που έχουν γίνει από την Οικονομική και Κοινωνική Επιτροπή, από το Σύλλογο Χημικών Μηχανικών, από τους εργαζόμενους του Γενικού Χημείου του Κράτους και άλλους και να γίνουν εκείνες οι διορθώσεις, που θα αποτρέπουν προβλήματα. 

Το δεύτερο θέμα στο οποίο θα ήθελα να κάνω ορισμένες παρατηρήσεις ξανά είναι το θέμα του ανταγωνισμού, πολύ περισσότερο που άκουσα τώρα και τον κ. Χαραλάμπους να λέει ότι η Κυβέρνηση αποδίδει μεγάλη σημασία στο ρόλο της Επιτροπής Ανταγωνισμού. Πρέπει να την ενισχύσουμε. 

Βέβαια εδώ είναι ένα γενικότερο θέμα. Δημιουργήθηκε πριν από χρόνια η Επιτροπή Κεφαλαιαγοράς και μέχρι πριν από λίγους μήνες δεν είχε παρά ελάχιστο προσωπικό. Δημιουργήσαμε την Επιτροπή Ανταγωνισμού και με τις δυνατότητες που έχει δεν μπορεί να παίξει το ρόλο της. Πρέπει να υπάρξουν οικονομικές ρυθμίσεις. Υπάρχει βεβαίως το θέμα του ΑΣΕΠ κλπ., αλλά έχουν γίνει ειδικές ρυθμίσεις και για άλλους χώρους. Για το Συνήγορο του Πολίτη, για άλλες δηλαδή ευαίσθητες θέσεις έχουν βρεθεί τρόποι ούτως ώστε να υπάρξει η δυνατότητα αμοιβής, η οποία είναι αναγκαία για να παραχθεί και το ζητούμενο έργο. 

Επίσης πρέπει να δείτε και τα ίδια τα μέλη της επιτροπής. Δηλαδή, πρέπει να υπάρξει μία συνολικότερη ρύθμιση, ούτως ώστε η Επιτροπή Ανταγωνισμού να μπορέσει να μπει στα πεδία που κατ' εξοχήν περιμένει κάτι να δει κανείς από αυτήν την επιτροπή. Διότι το να πει απλώς τη συγκέντρωση, αν δημιουργεί μονοπωλιακή κατάσταση, αυτό είναι σοβαρό, δεν είναι όμως το κύριο. 

Αναφέρθηκε και ο κ. Ιντζές προχθές σε παραδείγματα, να προσθέσω και εγώ άλλα. Παράδειγμα: Μπορεί στην παραγωγή μία επιχείρηση να έχει μόνο το 10% ενός τομέα ή ενός προϊόντος, αλλά να ελέγχει ένα δίκτυο πώλησης. Τότε αυτή η επιχείρηση με το 10% στην παραγωγή καταλαβαίνουμε ότι έχει τεράστια δύναμη να επιβάλει τον προϊόν της έναντι μιας άλλης επιχείρησης που μπορεί να έχει στην παραγωγή το 50%, αλλά να μην έχει δικό της δίκτυο διανομής κ.ο.κ. 

Και επειδή, λοιπόν, πιέζει και ο πληθωρισμός πιέζουν και οι καταστάσεις κερδοσκοπίας στην αγορά, καλό είναι πραγματικά να υιοθετηθούν εκείνες οι προτάσεις οι οποίες εξασφαλίζουν την ενίσχυση της Επιτροπής Ανταγωνισμού και σας επισημαίνω το υπόμνημα της ΓΣΕΕ που το βρίσκω εδώ αρκετά εμπεριστατωμένο και τεκμηριωμένο και μπορείτε αρκετά πράγματα να υιοθετήσετε. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, εάν θα ήθελε να περιγράψει κανείς το τι πρόκειται να συμβεί, γιατί κατά βάση η πολιτική είναι και πρόβλεψη, μόνο μία φράση θα περιέκλειε το τι πρόκειται να γίνει με το φορέα που συνιστά η Κυβέρνηση: Ο Θεός να βάλει το χέρι του! Παρατήρηση πρώτη. 

Δεύτερον, ο πριν από λίγο ομιλήσας συνάδελφος, ο κ. Πεπονής, είπε πράγματα σημαντικά, πράγματα σοβαρά και υπεύθυνα και τα προσυπογράφω από αρχή μέχρι τέλους, γιατί η θητεία του στο Υπουργείο Υγείας του δίνει αυτήν τη δυνατότητα να γνωρίζει το χώρο στον οποίο κινείται το νομοσχέδιο. 

Αλλά πρέπει να πω στην Αίθουσα αυτή ότι οι ευθύνες του Πρωθυπουργού είναι σημαντικές, γιατί διάβαζα στις εφημερίδες ότι ο κ. Πεπονής το 1996 έκρουσε τον κώδωνα του κινδύνου στην Κυβέρνηση ότι κάτι συμβαίνει με τα τρόφιμα τα οποία κυκλοφορούν στην Ελλάδα και ότι πρέπει να γίνουν έλεγχοι. Μάλιστα σε νομοσχέδιο του Υπουργείου Υγείας ψηφίστηκε και διάταξη για να δημιουργηθεί σχετικό εργαστήριο. Και όπως πολλά πράγματα από αυτά που αναγγέλλει η Κυβέρνηση ξεχνιούνται, ξεχάστηκε και αυτό. 

Αν δεν κάνω λάθος, το έφερε στη Βουλή ο κ. Πεπονής και λυπάμαι που είναι απών και αναφέρομαι σ' αυτόν. Για το ίδιο θέμα θα περιμένουμε την απάντηση της Κυβέρνησης. 

Τώρα επί της ουσίας. Λέτε, κύριε Υπουργέ, ότι τα κόμματα της Αντιπολίτευσης δεν τίμησαν με ψήφο την αρχή αυτού του νομοσχεδίου. Μα, έχει αρχή αυτό το νομοσχέδιο με εφτά νομοσχέδια που περιλαμβάνει και κάνετε παράπονο στην Αντιπολίτευση γιατί δεν ψηφίζει αυτό το νομοθετικό αλαλούμ; "Σούπα" το ονόμασα χθες το βράδυ. 

Τι λέτε λοιπόν; Βασικός σκοπός του νομοσχεδίου είναι η προστασία της υγείας του καταναλωτή. Και θα το κάνετε εσείς από το Υπουργείο Ανάπτυξης; Αυτό είναι το κεφαλαιώδες λάθος πολιτικής επιλογής. 

Λέτε παρακάτω -και είναι φυσικό ως Υπουργείο να ενδιαφέρεστε- για τα οικονομικά συμφέροντα του καταναλωτή και η προστασία τους πράγματι είναι θεμιτή και να γίνεται από την πλευρά τη δικιά σας. Δεν μπορεί όμως τα θέματα προστασίας της υγείας, αφού η υγεία είναι αδιαπραγμάτευτο αγαθό, να είναι έξω από το φορέα που υπηρετεί τη δημόσια υγεία και που είναι το Υπουργείο Υγείας. Κάνατε βεβαίως τις επιλογές σας. 

Λέτε ακόμα "για να αποφευχθεί παραπλάνηση". Και αυτό δεν είναι θέμα δικό σας, όταν αναφέρεται σε ζητήματα υγιεινής. Δεν μπορείτε να το κάνετε εσείς ως Υπουργείο Ανάπτυξης. Θα το κάνουν εκείνοι που είναι εντεταλμένοι γι' αυτήν την υπόθεση, για να αξιολογήσουν την ωφελιμότητα ή τη βλαπτικότητα στην ανθρώπινη υγεία και αυτό βρίσκεται στο χώρο ή του Υπουργείου Υγείας ή του Υπουργείου Γεωργίας. 

Θέλω ακόμα να σας πω και κάτι άλλο. Η διάκριση των υπηρεσιών είναι σαφής. Το Γενικό Χημείο του Κράτους, το οποίο προσφέρει σημαντικές υπηρεσίες, δεν μπορεί να κάνει έλεγχο για την βλαπτικότητα ή την ωφελιμότητα στην υγεία του πολίτη από την κατανάλωση ενός τροφίμου. Μπορεί επιτυχώς να κάνει έλεγχο, αν είναι νοθευμένο το προϊόν. Σας έδωσε παραδείγματα προ ολίγου με πάρα πολύ μεγάλη επιτυχία ο κ. Πεπονής. 

Λέτε ότι ο φορέας αυτός, πέρα από τους ελέγχους που θα κάνει, θα κάνει και ελέγχους επί των ελέγχων. Και εδώ πάλι θα μπορούσατε να συμβουλευτείτε κάποιους από τους συνεργάτες σας και να σας πουν ότι αυτά είναι ζητήματα εργαστηρίων, αναφοράς ή όπως λένε οι ξένοι και όπως είναι ο σωστός όρος "reference's laboratory". 

Τώρα βάζετε και τα ιδιωτικά εργαστήρια για να ελέγχουν θέματα δημόσιας υγείας. Είναι πρωτοφανής αυτή η φόρα που έχετε πάρει, το να αποδέχεστε αρχές της ιδιωτικής πρωτοβουλίας και του φιλελευθερισμού. Γι αυτό σας έλεγα χθες ότι η καρδιά σας χτυπάει αριστερά, αλλά η πολιτική σας πρακτική και οι ενέργειές σας κτυπούν δεξιά. Το αποδεικνύετε και με αυτό το νομοσχέδιο. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, είναι πολύ μεγάλα τα θέματα. Τα πέντε λεπτά για δεκαπέντε άρθρα δεν φτάνουν. Θέλω αρκετό χρόνο. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ πάρα πολύ, το "αρκετό χρόνο" δεν το καταλαβαίνω. 

ΔΗΜΗΤΡΙΟΣ ΣΙΟΥΦΑΣ: Είναι ερασιτεχνικός ο τρόπος και γονατογραφία, όπως το ονόμασα χθες το βράδυ, αυτό το οποίο κάνετε. 

Τρίτον, όταν κάνατε ανακοινώσεις μετά το Υπουργικό Συμβούλιο, είπατε ότι θα φτιάξετε και ένα εργαστήριο διοξινών. Δεν μας είπε τίποτα, ούτε ο Υπουργός χθες ούτε εσείς σήμερα. Πότε θα γίνει αυτό το εργαστήριο διοξινών στο "ΔΗΜΟΚΡΙΤΟ"; Αυτό είναι το ένα. 

Δεύτερον, τι ενέργειες κάνατε για το ευρωπαϊκό εργαστήριο αναφοράς που θα παρακολουθεί τα τρόφιμα, για να μη βρίσκεται όλη η Ευρώπη μπροστά σε αυτήν την κατάσταση; 

Τρίτον, μας είπατε χθες το βράδυ ότι έξι επιστημονικοί φορείς που πολιτικά δεν ανήκουν στη Νέα Δημοκρατία, αλλά κάνουν τη δουλειά τους -και θέλω να το σημειώσω αυτό- ο Πανελλήνιος Σύλλογος Υπαλλήλων του Γενικού Χημείου του Κράτους, η Πανελλήνια 'Ενωση Κτηνιάτρων Δημοσίων Υπαλλήλων, η Πανελλήνια 'Ενωση Γεωπόνων Δημοσίων Υπαλλήλων, η Πανελλήνια 'Ενωση Γιατρών Δημόσιας Υγείας ΕΣΥ, η Πανελλήνια 'Ενωση Εποπτών Υγείας, σας καταγγέλλουν ότι οι διατάξεις για το θέμα των τροφίμων είναι απαράδεκτες. Δεν τις λαμβάνετε υπόψη. 

'Ακουγα χθες τον Υπουργό να διατείνεται ότι με το τρίτο Κοινοτικό Πλαίσιο Στήριξης θα βοηθήσει τις μικρομεσαίες επιχειρήσεις. Παρακολουθήσατε εδώ στους είκοσι επτά φορείς των αλλεπάλληλων συμβουλίων που κάνετε ότι δεν έχετε εκπρόσωπο από μικρομεσαίες επιχειρήσεις; Είδατε τις αναφορές που σας κάνει η Ομοσπονδία Επαγγελματοβιοτεχνών Ζαχαροπλαστών Ελλάδος που έχουν τα περισσότερα εργαστήρια, δεκάδες χιλιάδες μικρομεσαίες επιχειρήσεις; Αυτούς τους αγνοήσατε. Τους μεγάλους τους περιλαμβάνετε στα όργανα που έχει ο φορέας, τον οποίο τώρα δημιουργείτε. 

ΕΦΕΤ λοιπόν, ΕΣΠΕΤ με είκοσι πέντε άτομα, από τους οποίους μόνο οι δύο είναι ειδικοί επιστήμονες. Αλλά τι ειδικοί επιστήμονες είναι αυτοί, δεν το λέτε. 'Ολοι οι άλλοι είναι άσχετοι με το θέμα. Μπορεί να ασχολούνται με τα τρόφιμα, αλλά για την υγεία δεν είναι κανένας απολύτως αρμόδιος. Το μόνο που φαίνεται να είναι κατά κάποιον τρόπο κοντά στα πράγματα είναι το Επιστημονικό Συμβούλιο Ελέγχου Τροφίμων. Δεν μπορώ να καταλάβω αυτήν τη μανία, να φτάχνετε όργανα επί οργάνων. 

Για μας έπρεπε να πάρετε τον πλέον πετυχημένο φορέα στον κόσμο, που είναι ο Οργανισμός Τροφίμων και Φαρμάκων των Ηνωμένων Πολιτειών της Αμερικής και να τον μεταφέρετε εδώ. Ανακάλυψη της πυρίτιδας και του τροχού μπαίνοντας στον 21ο αιώνα, μόνο μια Κυβέρνηση ΠΑΣΟΚ και εκσυγχρονιστών σοσιαλιστών θα μπορούσε να το καταφέρει. 

'Ερχομαι, κύριε Πρόεδρε, στο σημαντικότερο κεφάλαιο που περιλαμβάνεται σε αυτή την ενότητα και είναι η αναζήτηση τώρα, μετά από πολλά χρόνια, των ελέγχων του Ελεγκτικού Συνεδρίου για τις προμήθειες και τα δημόσια έργα. 

'Εχετε όμως και εδώ ιστορία. Τι κάνετε; 'Οταν σας κατέθεσε η Νέα Δημοκρατία πρόταση νόμου για τη σύσταση ανεξάρτητης διοικητικής αρχής που να ελέγχει τις συμβάσεις προμηθειών και αναθέσεως δημοσίων έργων, την οποία επίσης απορρίψατε, ο τότε Υφυπουργός στη θέση που είστε εσείς σήμερα, ο κ. Χρυσοχοϊδης, ανήγγειλε αυτές τις διατάξεις, τις οποίες φέρνετε τώρα με καθυστέρηση δύο χρόνων. 

Αλλά έχετε και μια άλλη πολύ σημαντική προϊστορία, κύριε Υπουργέ. 'Ηρθε στη Βουλή το 1994 ένα νομοσχέδιο από την πλευρά της Κυβέρνησης, για να ελέγχει αυτού του είδους τα ζητήματα, τις συμβάσεις προμηθειών και τις αναθέσεις δημοσίων έργων. Αφού παρέμεινε επί ένα χρόνο στην ημερήσια διάταξη της Βουλής, μια ορισμένη μέρα το 1995 περιέργως εξαφανίστηκε, χωρίς να δοθεί καμιά απολύτως εξήγηση. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Ποιος Υπουργός το είχε προτείνει; 

ΔΗΜΗΤΡΙΟΣ ΣΙΟΥΦΑΣ: Ο Υπουργός ΠΕΧΩΔΕ. 

Ποια είναι η προϊστορία, κύριε Πρόεδρε; 

ΠΡΟΕΔΡΕΥΩΝ (Νικόλαος Κατσαρός): Η ιστορία είναι ότι είμαστε στα οκτώ λεπτά! 

ΔΗΜΗΤΡΙΟΣ ΣΙΟΥΦΑΣ: Τελείωσα, κύριε Πρόεδρε. 

'Οταν ήταν Υπουργός Μεταφορών ο κ. Καστανίδης βγήκε και έκανε σκληρές καταγγελίες για το τι γίνεται στο χώρο των προμηθειών και στο χώρο της ανάθεσης των δημοσίων έργων. Και το Υπουργικό Συμβούλιο τον εξουσιοδότησε να κάνει νομοσχέδιο γι'αυτό το θέμα που να καλύπτει όλον το δημόσιο τομέα. Ούτε αυτό το νομοσχέδιο ήρθε στη Βουλή. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο κ. Καστανίδης έφυγε. 

ΔΗΜΗΤΡΙΟΣ ΣΙΟΥΦΑΣ: Ο κ. Καστανίδης πράγματι απεχώρησε από την Κυβέρνηση. Και στο τέλος έρχονται αυτές οι διατάξεις. Δεν λέμε ότι δεν είναι καλές. Αλλά κεντρικά το πρόβλημα των προμηθειών και των δημοσίων έργων, με τη ρεμούλα η οποία έγινε στα έξι χρόνια και με τη διαφθορά η οποία, όπως σας έλεγα χθες το βράδυ, έχει φθάσει στο μεδούλι της ελληνικής κοινωνίας και για την οποία είσθε αποκλειστικά υπεύθυνοι, η κυβέρνηση των εκσυγχρονιστών, μόνο μια λύση υπάρχει: Η σύσταση ανεξάρτητης διοικητικής αρχής γι' αυτά τα θέματα, υπό τον Πρόεδρο του Ελεγκτικού Συνεδρίου. 'Ολα τα άλλα είναι ασπιρίνες. Και έχετε ιστορικές ευθύνες, γιατί διαφθείρατε το σύμπαν. 

ΠΡΟΕΔΡΕΥΩΝ (Νικόλαος Κατσαρός): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Εγώ θα συνεχίσω από κει που σταμάτησε ο κ. Σιούφας για το άρθρο 8, ένα άρθρο μέσα στο σύνολο των κεφαλαίων και των άρθρων του πολυνομοσχεδίου για το σοβαρότερο ζήτημα, το οποίο δυστυχώς είναι το άγος της πολιτικής ζωής του τόπου, τις προμήθειες. Τέθηκε για συζήτηση το 1994 τον Απρίλιο όταν, κύριε Υπουργέ, καταθέσατε το νομοσχέδιο για την ίδρυση Εθνικού Συμβουλίου Ανάθεσης Δημοσίων 'Εργων και Προμηθειών του δημοσίου. 

Το νομοσχέδιο αυτό το υπέγραφε ο κ. Σημίτης τότε ως Υπουργός Βιομηχανίας, Ενέργειας και Τεχνολογίας, ο Πρωθυπουργός σήμερα της Ελλάδος και πολλοί άλλοι φυσικά Υπουργοί. Και από τα πρακτικά της Διαρκούς Επιτροπής Οικονομικών Υποθέσεων προκύπτουν πολύ σημαντικά στοιχεία και πρέπει να το ανακαλέσω στη μνήμη σας. Ο εισηγητής της Πλειοψηφίας του ΠΑ.ΣΟ.Κ. παίρνοντας το λόγο τονίζει ότι με τη σύσταση ανεξάρτητης διοικητικής αρχής, τίθεται τέρμα στις κυβερνήσεις των εργολάβων και των μεσιτών. 'Αρα ότι μέχρι τώρα λειτουργούσαν, όπως λειτουργούσαν, μετά την ψήφιση όμως του νομοσχεδίου θα σταματήσουν να λειτουργούν ως κυβερνήσεις μεσιτών και εργολάβων. Και ο καιρός επιβάλλει να γίνει μία ανεξάρτητη διοικητική αρχή. Επιβάλλει μία άλλη αντιμετώπιση του προβλήματος, τόνιζε ο εισηγητής του ΠΑΣΟΚ. 

Ο κ. Παπαντωνίου λέει ότι πρέπει το νομοσχέδιο να ψηφιστεί, διότι έρχεται το δεύτερο Κοινοτικό Πλαίσιο Στήριξης. Εκφράζει την αγωνία του, για να μπουν τα πράγματα σε μία σειρά. 

Ο κ. Τσοχατζόπουλος επιπλήττει τους Βουλευτές της Νέας Δημοκρατίας, γιατί κωλυσιεργούν τη συζήτηση στη Διαρκή Επιτροπή, διότι πρέπει να ψηφιστεί επειγόντως το νομοσχέδιο αυτό, να γίνει το Εθνικό Συμβούλιο Ανάθεσης Δημοσίων 'Εργων και Προμηθειών του δημοσίου και να ενταχθούν τα έργα που είναι σε εξέλιξη, να υπαχθούν τα έργα, τα οποία έρχονται, του δεύτερου Κοινοτικού Πλαισίου Στήριξης, σ' αυτό το θεσμό, τον ιερό. Αυτά τα λέει ο κ. Τσοχατζόπουλος. Και ελέχθη μάλιστα τότε, ότι για πρώτη φορά στη χώρα μας θα υπάρχει ένα όργανο που δεν θα υπακούει, δεν θα υπάγεται στην Κυβέρνηση. 

Στη συνέχεια, λοιπόν, όπως είπε ο κ. Σιούφας, το βλέπουμε στην ημερησία διάταξη, μία εβδομάδα, δύο, τρεις, τέσσερις, πέντε και χάθηκε, αποσύρθηκε το νομοσχέδιο, κύριε Υφυπουργέ, της Κυβέρνησης του ΠΑ.ΣΟ.Κ. Πέρασαν πέντε χρόνια και από τότε μας φέρνετε κάποιες αποσπασματικές ρυθμίσεις, συνεχείς τροποποιήσεις, αλλά στην ουσία τίποτα. 

'Ερχομαι τώρα στο σημερινό νομοσχέδιο. 'Αρθρο 8, παράγραφος 3: Για τις προμήθειες αγαθών σημαντικής οικονομικής ή τεχνολογικής αξίας των φορέων του δημοσίου τομέα προβλέπεται η σύσταση επιτροπής, Πρόεδρος της επιτροπής ορίζεται ο Υπουργός του Υπουργείου που είναι αρμόδιος για τη σύναψη και εκτέλεση της σύμβασης ή για την εποπτεία του φορέα που συνάπτεται. Καταλάβατε τι κάνετε, τι λέγατε και τι πράττετε; 'Εχετε επίγνωση της διαδρομής που έχετε κάνει μέχρι σήμερα; Δεν μπορείτε να υποτιμάτε τη νοημοσύνη του ελληνικού λαού. Μπορεί να υποτιμάτε τη νοημοσύνη των Βουλευτών σας, δεν μπορείτε όμως να υποτιμάτε τη νοημοσύνη όλων των Βουλευτών. Δεν επιτρέπεται να κάνετε τέτοιες ρυθμίσεις. Δεν έχετε ηθικό δικαίωμα. 'Εχετε τη δύναμη της πλειοψηφίας, αλλά όμως δεν έχετε τη δύναμη της ηθικής πολιτικής υπόστασης. Και δεν είναι ότι έχετε εσείς πρόβλημα, το έχει το σύνολο του πολιτικού κόσμου της χώρας μας. 

Ντρεπόμαστε γι'αυτά τα οποία συμβαίνουν στην Ελλάδα. Τα συζητάμε ιδιαιτέρως, ξέρουμε τι συμβαίνει. Εδώ, όμως, ή δεν μπορούμε να αρθρώσουμε αποτελεσματική πρόταση ή σιωπούμε. Αυτή είναι η θλιβερή ιστορία της υποθέσεως των πομηθειών. Και έρχεσθε να μας πείτε τώρα ότι αυτές οι ρυθμίσεις θα διαγράψουν καλύτερες προοπτικές. Εγώ ρωτώ απλά και ταπεινά: 'Επρεπε να περάσουν τόσα χρόνια, να δαπανηθούν δισεκατομμύρια του δημοσίου για να αντιληφθείτε ότι πρέπει να υπάρχει ο έλεγχος νομιμότητος υποχρεωτικά από το Ελεγκτικό Συνέδριο; 

Ας μείνουμε, όμως, στην ουσία της υποθέσεως. Τι σημαίνει υποχρεωτικός έλεγχος νομιμότητας; Τι να τον κάνω τον έλεγχο νομιμότητας και τη διαδικασία, όταν δεν αντιμετωπίζω την ουσία; Δεν γνωρίζουμε ότι σήμερα πολλές απάτες διαπράττονται νόμιμα στην Ελλάδα; Πώς γίνεται το ξέπλυμα του βρώμικου χρήματος; Πώς λειτουργεί σήμερα το κράτος, δεν λειτουργεί ως προαγωγός στο χρηματιστήριο, όταν ενδιαφέρεται μόνο να πάρει το 0,3% ανεξάρτητα προέλευσης των χρημάτων. Μπορείτε να ρωτήσετε αυτούς που σήμερα παίρνουν μετοχές εισηγμένες στο χρηματιστήριο πού βρήκαν τα χρήματα, όταν θα σας προσκομίσουν τη βεβαίωση ότι έδωσαν για το ελληνικό δημόσιο το 0,3%; 

Αυτό τι είναι; Ηθικό; Σωστό; Είναι, όμως, νόμιμο, κύριε Υφυπουργέ. Να, πώς διαπράττονται οι απάτες, πώς αναδεικνύονται ισχυρά συγκροτήματα, μια νέα τάξη πραγμάτων στον τόπο μας με την "άδεια" της Αστυνομίας και με την "άδεια" της Βουλής. Τι είναι, λοιπόν, αυτά τα οποία μας λέτε εδώ και τα παρουσιάζετε ως τομές για τις προμήθειες; 

Παρακάτω λέει η διάταξη: θα προβλεφθεί κύρωση στους υπαλλήλους οι οποίοι δεν θα διαβιβάζουν εμπροθέσμως τα στοιχεία. Τώρα το θυμηθήκατε αυτό; Δεν το ξέρατε; Θα δημοσιεύεται στην Εφημερίδα της Κυβέρνησης η ανάθεση των έργων, η δημοπράτηση. Τώρα το θυμηθήκατε, δεν το ξέρατε; Θα θεσμοθετηθούν διαδικασίες ελέγχου της ευρύτητας και της καθαρότητας των τεχνικών προδιαγραφών. Αυτό σημαίνει δηλαδή ότι μέχρι τώρα οι προδιαγραφές ήταν φωτογραφικές. Καταλαβαίνετε τι λέτε εδώ; Ξέρετε τι αποκαλύπτετε; Επιβεβαιώνετε, υπογράφετε ότι μέχρι σήμερα υπήρχε συναλλαγή, απάτη, διαφθορά και τώρα λέτε ότι με αυτά που θα κάνετε, θα αλλάξετε. 

Μπορεί να είναι στις προθέσεις μερικών από εσάς η εξυγίανση. Δεν είναι όμως της Κυβέρνησής σας, κύριε Υπουργέ. Είσθε Κυβέρνηση υποτελής στην οικονομική ολιγαρχία του τόπου. Είσθε μία ανώνυμη εταιρεία οικονομικών συμφερόντων με διευθύνοντα σύμβουλο τον κ. Σημίτη. 

Και αν το δικό σας το κόμμα ή το δικό μας το κόμμα δεν επαναστατήσει και δεν συγκρουστεί και ο επόμενος πρωθυπουργός, όποιος και αν είναι, θα είναι διαχειριστής των οικονομικών συμφερόντων, της οικονομικής ολιγαρχίας. Αυτή είναι η δική μου άποψη, η δική μου εκτίμηση, η δική μου πεποίθηση. 

Ας φύγω, όμως, από το θλιβερό αυτό κεφάλαιο και να πάω για λίγο στο θέμα του ΕΦΕΤ. Λυπάμαι που είπατε ότι δεν διαβάσατε την πρόταση της Νέας Δημοκρατίας. Ξέρω ότι είσθε φιλόπονος και πολύ δραστήριος πολιτικός. Είναι δυνατόν να μην έχετε διαβάσει την πρόταση της Νέας Δημοκρατίας και εισηγείσθε εδώ την ψήφιση του ΕΦΕΤ; 'Η να λέτε ότι δεν έχει γίνει καμία πρόταση; Κι εγώ φυσικά σας διέκοψα, όταν μιλούσατε στο Βήμα, για να διευκολύνω τη συζήτηση, για σωστή ενημέρωση. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Αν την είχατε διαβάσει, θα είχατε δει ότι ήταν μία πολύ ρεαλιστική πρόταση και μάλιστα στα πρότυπα άλλων χωρών, που έχουν οργανισμούς, που έχουν αποδώσει αποτελεσματικά. 

Πολύ απλά θα σας πω δύο κουβέντες. Τι λέμε εμείς στο σκεπτικό της πρότασης, που είχα την τιμή να είμαι και συντάκτης και εισηγητής; Τα προϊόντα τα οποία επιδρούν στον άνθρωπο έμμεσα ή άμεσα είναι πολλά. Φάρμακα, τρόφιμα, καλλυντικά, παρασιτοκτόνα, εντομοκτόνα, λιπάσματα, και άλλα προϊόντα. Υπάρχει ένας οργανισμός, ο Εθνικός Οργανισμός Φαρμάκων, ο οποίος ασχολείται με τον έλεγχο των φαρμάκων, των καλλυντικών και κάποιων άλλων ειδών. Γιατί να μην ενταχθεί εκεί ο έλεγχος τροφίμων, να μην αναπτυχθεί ο ΕΟΦ και να γίνει ΕΟΤΡΟΦ, Εθνικός Οργανισμός Τροφίμου και Φαρμάκων, να αξιοποιηθεί η επιστημονική υποδομή, η οποία υπάρχει, να βελτιωθεί ο εξοπλισμός, να μη χρειαστούν αυτές οι μεγάλες δαπάνες, που προβλέπονται εδώ, των δυόμισι δισεκατομμυρίων (2.500.000.000) δραχμών, κύριε Υπουργέ, κάθε χρόνο, για το προσωπικό τώρα με αποσπάσεις και πώς θα αποδώσει και εάν είναι κατάλληλοι πώς θα φύγουν, χίλια δυο ζητήματα; 'Ηταν μία πολύ ρεαλιστική πρόταση αυτή που κάναμε. 

Την απορρίψατε έτσι αβασάνιστα και μετά από καθυστέρηση δύο ετών έρχεσθε εδώ να μας εισηγηθείτε την ψήφιση του ΕΦΕΤ. Κι εγώ δεν λέω ότι δεν έχετε ενδιαφέρον για την προστασία της δημόσιας υγείας. Είναι όμως λάθος οι αποφάσεις σας ένταξης στο Υπουργείο Ανάπτυξης. Η διάρθρωση των υπηρεσιών δεν μπορεί να είναι λειτουργική και αποτελεσματική. Και θα υποχρεωθείτε σύντομα -καλά να είμαστε, να τα ξαναπούμε- να τροποποιήσετε πολλές εξ αυτών των διατάξεων. Η υπόθεση της δημόσιας υγείας είναι σοβαρή και πιστεύω ότι έπρεπε να συνεννοηθούμε μεταξύ μας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σωτηρόπουλος έχει το λόγο. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Δεν υπάρχει καμία αμφιβολία και έχει γίνει πλέον συνειδητό από όλες τις πτέρυγες της Βουλής και από όλους τους φορείς ότι πρέπει να υπάρξει ένας ενιαίος φορέας ελέγχου των τροφίμων, που σήμερα βρίσκονται στο τραπέζι του 'Ελληνα καταναλωτή και μάλιστα πολλοί τα έχουν χαρακτηρίσει ως τρόφιμα Φρανκεστάιν. 

Διερωτώμαι όμως και απορώ, γιατί ο κύριος Υφυπουργός, ο κ. Χαραλάμπους, εξέφρασε την απορία του γιατί τα κόμματα της Αντιπολίτευσης δεν συμφωνούν με τη δημιουργία του ενιαίου αυτού φορέα, ενώ όλοι έχουμε αναγνωρίσει την αναγκαιότητά του. 

Μπορώ κι εγώ να ρωτήσω ακριβώς, εφόσον λοιπόν είχαμε όλοι αναγνωρίσει την αναγκαιότητα του Ενιαίου Φορέα Ελέγχου των Τροφίμων και των Φαρμάκων, γιατί όταν πριν από δύο χρόνια ήρθε η πρόταση της Νέας Δημοκρατίας, κατά τη γνώμη μου πληρέστερη -και θα σας πω ακριβώς ποιο είναι το σημείο, που το θεωρώ πληρέστερο- δεν έγινε αποδεκτή από την Κυβέρνηση του ΠΑ.ΣΟ.Κ. 

Εμείς δεν δεχόμαστε τον ενιαίο φορέα, όπως έρχεται σήμερα, διότι, πρώτον, δεν είναι ενιαίος. Είχαμε συνειδητοποιήσει και γνωρίζουμε όλοι ότι έχουμε μία επικάλυψη αρμοδιοτήτων. Πάνω από επτά-οκτώ Υπουργεία σήμερα, με τριάντα υπηρεσίες, εμπλέκονται στον έλεγχο των τροφίμων και αυτή η δυσαρμονία δημιουργεί παρατράγουδα εις βάρος της υγείας του ελληνικού λαού και του καταναλωτή.

'Ερχεται, λοιπόν, σήμερα ο κύριος Υπουργός και μας κατηγορεί ότι δεν δεχόμαστε την αρχή του Ενιαίου Φορέα, όπως το προτείνει η Κυβέρνηση και του απαντούμε ότι, πρώτον, δεν είναι ενιαίος. Δεύτερον, δεν είναι ουσιαστικός, διότι παραβλέπει τον ουσιαστικό έλεγχο των τροφίμων. Ασχολείται βέβαια με μια μελλοντολογία ότι βάσει του νομοσχεδίου αυτού, που αύριο θα είναι νόμος, θα προκύψουν οι βάσεις για μια μελλοντική έρευνα και προστασία του καταναλωτή. Εδώ δεν γνωρίζουμε πότε θα λειτουργήσει, πότε θα εφαρμοστεί αυτός ο νόμος. Εξάλλου η υπαγωγή του στο Υπουργείο Ανάπτυξης είναι ό,τι χειρότερο. 

Δεν θα ήθελα να πω τίποτε περισσότερο απ' αυτά που επεσήμανε ο κ. Πεπονής, διότι το να λέμε ακροθιγώς ότι πέραν από την προστασία του καταναλωτή αφορά την προφύλαξη όπως λέει το νομοσχέδιο, της υγείας των πολιτών, νομίζω ότι δεν αντέχει σε κριτική. 

Κύριοι συνάδελφοι, είχαμε το θέμα των διοξινών που έκανε την Κυβέρνηση να φέρει το νομοσχέδιο αυτό, γιατί όπως γνωρίζετε είναι καρκινογόνες ουσίες και δημιουργούν τερατογενέσεις. Αλλά δεν είναι μόνο αυτό το θέμα σήμερα που απασχολεί την Ευρώπη και όλον τον κόσμο, είναι και τα μεταλλαγμένα προϊόντα. Δεν γνωρίζουμε ποια κυκλοφορούν σήμερα στην Ελλάδα, γιατί το 60% περίπου των παιδικών τροφών σοκολάτες και πολλά άλλα είδη περιέχουν μεταλλαγμένα προϊόντα. Στη Βόρεια Αμερική το 40% των σιτηρών και πολλών άλλων τροφίμων παράγονται από γενετικώς μεταλλαγμένα προϊόντα. Και γνωρίζετε πολύ καλά τη διαμάχη που έχει ξεσπάσει μεταξύ της Ευρωπαϊκής 'Ενωσης και της Αμερικής, όσον αφορά τα μεταλλαγμένα προϊόντα και τις ζωοτροφές που περιέχουν ορμόνες για την ταχεία πάχυνση των ζώων. 

'Ετσι, λοιπόν, πάλι η Ελλάδα θα βρεθει πίσω από τα γεγονότα που τρέχουν με ιλιγγιώδη ταχύτητα. Ο κίνδυνος είναι αυτός. Εάν θέλουμε, λοιπόν, να προστατεύσουμε τη δημόσια υγεία από τα επικίνδυνα τρόφιμα, πρέπει να προλάβουμε. Κανείς δεν μπορεί σήμερα να μας διαβεβαιώσει για τις παρενέργειες που προκαλούν τα μεταλλαγμένα αυτά προϊόντα. 'Εχει λεχθεί από ειδικά εργαστήρια και από ειδικούς μελετητές, ότι νέοι αλεργιογόνοι παράγοντες προστίθενται στους ήδη υπάρχοντες, ότι τα αντιβιοτικά πλέον δεν δρουν και καθίστανται αδρανή. 'Εχουμε πολλές άλλες επικίνδυνες παρενέργειες απ' αυτά τα επικίνδυνα προϊόντα. 

Δεν προχωρούμε λοιπόν και εδώ είναι η διαφωνία μας η ριζική. Το να προβλέπουμε ένα συντονιστικό όργανο που να κάνει ελέγχους και ελέγχους επί των ελέγχων, χωρίς να καθορίζουμε ποια θα είναι αυτά τα τρόφιμα, ποια θα είναι αυτά τα προϊόντα τα οποία θα ελεγχθούν και να λέμε ότι θα ελέγξουμε τα προϊόντα που έρχονται σε επικοινωνία με τα προϊόντα που ελέγχουμε, αυτό μου φαίνεται ότι είναι πανηγύρι, ενώ δεν ελέγχουμε τον καρπό που παράγεται το προϊόν. Και εδώ είναι όλη η ουσία του θέματος. 

'Οσον αφορά τα μεταλλαγμένα προϊόντα, θα πρέπει τουλάχιστον να επικολλάται μια ετικέτα πάνω σ' αυτά τα είδη, εάν θέλουμε να προστατεύσουμε τον καταναλωτή, αλλά και τη δημόσια υγεία ουσιαστικά ώστε να γνωρίζει ο καταναλωτής ότι αυτό το προϊόν που βρίσκεται στο ράφι προέρχεται από ένα μεταλλαγμένο προϊόν. Και αν θέλει ο ίδιος να το αγοράσει, ας το αγοράσει. Να ξέρει όμως αυτός ο οποίος δεν επιθυμεί να πάρει μεταλλαγμένο προϊόν, ότι αυτό που του προσφέρεται είναι μεταλλαγμένο. Αυτό βέβαια, οι ίδιες οι κυβερνήσεις πρέπει να το κάνουν, να προστατεύσουν την υγεία των πολιτών, εφόσον δεν γνωρίζουμε ακόμα επακριβώς τις επιδράσεις αυτών των προϊόντων. 

ΠΡΟΕΔΡΕΥΩΝ (Παναγιώτης Σγουρίδης): Κύριε Σωτηρόπουλε, να σας ρωτήσω κάτι. Πιστεύετε ότι τα μεταλλαγμένα προϊόντα στα ράφια των σούπερ μάρκετ και γενικώς των οποιωνδήποτε καταστημάτων είναι πολύ περισσότερα απ' αυτά που δεν είναι μεταλλαγμένα; 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Δεν γνωρίζω πόσα εισάγονται στην Ελλάδα. 

ΠΡΟΕΔΡΕΥΩΝ (Παναγιώτης Σγουρίδης): Δεν γνωρίζετε. Η πρόταση θα ήταν σωστότερη εάν έλεγε, όσα είναι μη μεταλλαγμένα ή δεν έχουν συστατικά μεταλλαγμένων προϊόντων, αυτά να έχουν την ετικέτα. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Γνωρίζω όμως ότι στον κόσμο το 60% σήμερα των παιδικών τροφών, σοκολάτες και πολλά άλλα προϊόντα, παράγονται από καθαρώς μεταλλαγμένα προϊόντα και το 40% των σιτηρών, των δημητριακών και της σόγιας της Βορείου Αμερικής παράγονται πάλι από καλλιέργειες με μεταλλαγμένα προϊόντα. Αντιλαμβάνεσθε, λοιπόν, πού βαίνουμε. 

Παρ' όλον τον πόλεμο που γίνεται σήμερα οι πολυεθνικές που θέλουν και επιδιώκουν να παράγουν μεταλλαγμένα προϊόντα αυξάνουν τις επενδύσεις τους με το σκεπτικό ότι πολλοί άνθρωποι, ένα δισεκατομμύριο περίπου, πεινάνε πένονται σήμερα στον κόσμο και θα πρέπει να τους δώσουμε προϊόντα. 

Εδώ όμως στις χωματερές ρίχνονται εκατομμύρια τόνοι γεωργικών προϊόντων καθ' όλα υγιεινών, για να προστατεύσουμε το εισόδημα. Και σήμερα λέμε ότι θέλουμε την παραγωγή μεταλλαγμένων προϊόντων για να δώσουμε τροφή στους πεινασμένους λαούς της Ασίας και της Αφρικής; Είναι κάπως παράδοξο αυτό. 

ΠΡΟΕΔΡΕΥΩΝ (Παναγιώτης Σγουρίδης): Πάντως η πρότασή σας είναι σωστή. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Οι πολυεθνικές επιδιώκουν την παραγωγή φτηνού προϊόντος και από κει και πέρα, την αύξηση των κερδών τους. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο. 'Εχετε δέκα λεπτά από τη χθεσινή συνεδρίαση. 

ΝΙΚΟΛΑΟΣ ΓΚΕΛΕΣΤΑΘΗΣ: Ευχαριστώ, κύριε Πρόεδρε. 

Στην ομιλία μου χθες επί της αρχής του νομοσχεδίου αναφέρθηκα γενικά κάνοντας μια κριτική για τις ατέλειες που χαρακτηρίζουν το υπό συζήτηση νομοσχέδιο και ιδιαίτερα σε συγκεκριμένες διατάξεις. 

Πρώτον, η περιγραφή του σκοπού και των αρμοδιοτήτων του φορέα αυτού, πέραν των νομοτεχνικών προβλημάτων του χαρακτηρίζεται από υπέρμετρη γενικότητα και αοριστία. 

Δεύτερον, δεν είναι σαφείς και συγκεκριμένες οι εξουσιοδοτικές διατάξεις του νομοσχεδίου, με βάση τις οποίες ο φορέας θα εκδίδει κανονιστικού περιεχομένου πράξεις υποχρεωτικής εφαρμογής για τις ελληνικές επιχειρήσεις που εμπλέκονται στη διαδικασία παραγωγής και διακίνησης τροφίμων. 

Είναι νομικά αμφίβολης ισχύος οι διατάξεις που ειδικότερα προβλέπουν: 

α) Δικαιοδοσία του ΕΦΕΤ για την έκδοση προδιαγραφών και προτύπων (άρθρο 5 παράγραφοι α' και β'). 

β) Δικαιοδοσία του ΕΦΕΤ για την επιβολή και είσπραξη ανταποδοτικών τελών και προστίμων (άρθρο 8 παράγραφοι δ' και ε'). 

γ) Δικαιοδοσία του ΕΦΕΤ για τον ορισμό οργάνων διενέργειας ελέγχων, μεταξύ των οποίων κατά παγκόσμια πρωτοτυπία, περιλαμβάνεται αδιακρίτως το σύνολο των υπαλλήλων των δημοσίων κρατικών φορέων και οργανισμών και το σύνολο των φυσικών προσώπων που ευρίσκονται στην Ελλάδα (άρθρο 5 παράγραφος 1). 

δ) Συναρμοδιότητα μεταξύ ΕΦΕΤ και λοιπών κρατικών αρχών, οι οποίες δεν κατονομάζονται συγκεκριμένα και εξαιτίας της συνεχιζόμενης αποσπασματικότητας της σχετικής νομοθεσίας είναι αδύνατον να καταγραφούν (άρθρο 1 και άρθρο 5 παράγραφος 13). 

ε) Δικαίωμα του Δ.Σ. του ΕΦΕΤ να παράσχει στοιχεία σε τρίτους "για παροχή υπηρεσιών" τα οποία έχει συλλέξει στο πλαίσιο των αρμοδιοτήτων του. 

Τρίτον, η διοίκηση του ΕΦΕΤ και τα γνωμοδοτικά όργανά του συντίθενται κατά κύριο λόγο από δημοσίους υπαλλήλους, εκπροσώπους υπηρεσιών και άλλα πρόσωπα αμφίβολης χρησιμότητας για τη λειτουργία του φορέα, ενώ συγχρόνως αγνοείται η αναγκαιότητα συμμετοχής σε αυτά φορέων εμπλεκομένων με το αντικείμενο. Συγκεκριμένα, το ΕΣΠΕΤ αποτελείται από δώδεκα δημοσίους υπαλλήλους, δώδεκα εκπροσώπους κομμάτων, τρεις εκπροσώπους των καταναλωτών, έναν των αγροτών και τρεις μόνο εκπροσώπους των επιχειρήσεων παραγωγής και διάθεσης τροφίμων, εκ των οποίων ένας μόνο εκπροσωπεί τη βιομηχανία. 

Παρατηρήσεις στα άρθρα: 

Στο άρθρο 1 παράγραφος 4, η διάταξη αυτή, με την οποία το Υπουργείο Γεωργίας διατηρεί παράλληλη αρμοδιότητα ελέγχου των προϊόντων πρώτης μεταποίησης των νωπών φυτικών και ζωικών προϊόντων, νομοτεχνικά δεν έχει λόγο ύπαρξης στο συγκεκριμένο άρθρο. Επιπλέον, η διατήρηση παράλληλων αρμοδιοτήτων σε άλλες υπηρεσίες υπαγόμενες σε άλλα Υπουργεία για σημαντικό τμήμα των τροφίμων αυτοαναιρεί το νόμο και διαιωνίζει τα προβλήματα ελέγχου των τροφίμων, όπως αυτά υπάρχουν σήμερα. 

Σχετική είναι και η γνωμοδότηση της Οικονομικής και Κοινωνικής Επιτροπής η οποία θα έπρεπε να απασχολήσει τον κύριο Υπουργό Ανάπτυξης. 

Παράγραφος 5 εδάφιο α). 

Η έννοια της "προδιαγραφής ποιότητας" είναι αόριστη και πηγή προβλημάτων για το μέλλον. Πρόκειται για ποιοτικά χαρακτηριστικά υγιεινής ή και για προδιαγραφές σύστασης των προϊόντων; 

Αν πρόκειται για το πρώτο, δημιουργούνται πιθανά προβλήματα σύγκρουσης της διάταξης με το κοινοτικό δίκαιο, το οποίο ως δίκαιο ειδικό, υπερισχύει του εθνικού δικαίου. Αν πρόκειται για το δεύτερο, πέραν του προαναφερθέντος ζητήματος, τίθεται και ζήτημα επιβολής στη βιομηχανία νέων περιορισμών και επιβαρύνσεων που είναι σε θέση να πλήξουν την ανταγωνιστικότητά της. 

Παράγραφος 5, εδάφιο β): Τα πρότυπα αυτά κατά τη διεθνή πρακτική είναι αποτέλεσμα αυτορρύθμισης. 

Παράγραφος 5, εδάφιο γ): Η δεύτερη πρόταση υποκρύπτει δημιουργία νέων διαδικασιών παροχής αδειών για την ίδρυση και τη λειτουργία μονάδων παραγωγής τροφίμων. Η αοριστία της διάταξης μπορεί στο μέλλον να προκαλέσει προβλήματα. 

Παράγραφος 5, εδάφιο δ): Η διάταξη αυτή αποτελεί παραδοχή ότι συνεχίζουν να υφίστανται και άλλες αρχές και υπηρεσίες αρμόδιες για τον έλεγχο των τροφίμων. 

Παράγραφος 5, εδάφιο ε): Η έκφραση "συμφέροντα του καταναλωτή" είναι αδόκιμη και ανοιχτή σε ερμηνείες. Για το λόγο αυτόν ο κύριος Υπουργός Ανάπτυξης θα πρέπει να κάνει συγκεκριμένη τη διατύπωση της διατάξεως αυτής. 

'Αρθρο 2, παράγραφοι 1-3: Δεν προβλέπεται συμμετοχή εκπροσώπου της βιομηχανίας στο διοικητικό συμβούλιο του Ε.Φ.Ε.Τ. ούτε με την ιδιότητα του παρατηρητή. Η παρουσία της βιομηχανίας στο όργανο αυτό κρίνεται απαραίτητη για τη βελτίωση της συνεργασίας του κράτους με την παραγωγή, με σκοπό τη συνεχή βελτίωση της ποιότητας των τροφίμων και την προστασία του καταναλωτή. Επισημαίνεται ότι με τον προηγούμενο ν. 2538/97 (άρθρο 43), ο οποίος με το παρόν σχέδιο καταργείται, προβλεπόταν η συμμετοχή των "παραγωγικών οργανώσεων" στην Εθνική Επιτροπή Εισήγησης Κυρώσεων σε αναλογία 2/5 σε σχέση με τους εκπροσώπους του δημοσίου. 

Η συμμετοχή της βιομηχανίας στο Ε.Σ.Π.Ε.Τ. (άρθρο 3) κρίνεται ανεπαρκής. Πράγματι, το όργανο αυτό από τη φύση του και από τη σύστασή του είναι πανηγυρικό, ένα είδος "λαϊκής συνέλευσης", το οποίο δεν πρόκειται ποτέ να λειτουργήσει πραγματικά. Ακόμη και αν συνεδριάσει, ο μεγάλος αριθμός των συμμετεχόντων, η πλειοψηφία των εκπροσώπων της διοίκησης και τα αυθαίρετα κριτήρια επιλογής αυτών -γιατί δεν συμμετέχουν π.χ. επιπλέον εκπρόσωποι των κλαδικών Συνδέσμων Βιομηχανιών, των Βιοτεχνιών, του Τεχνικού Επιμελητηρίου Ελλάδος, των Εμπορικών, Βιομηχανικών και Βιοτεχνικών Επιμελητηρίων, της Ενώσεως Ελλήνων Χημικών κλπ;- προδιαγράφει αδυναμία συζήτησης και απόφασης επί ουσιαστικών θεμάτων. 

Παράγραφος 10: Προβλέπεται ότι ο Πρόεδρος του διοικητικού συμβουλίου του Ε.Φ.Ε.Τ. αποφασίζει για έκτακτα και επείγοντα θέματα και υποβάλλει τις αποφάσεις αυτές προς έγκριση στο διοικητικό συμβούλιο. Δεν καθορίζεται όμως σε πόσο χρόνο πρέπει να τις υποβάλει και ποια θα είναι η ισχύς τους αν δεν τις υποβάλει εμπρόθεσμα ή δεν τις υποβάλει καθόλου προς έγκριση ή αν δεν τις εγκρίνει το διοικητικό συμβούλιο. 

'Αρθρο 4, παράγραφος 1: Δίνεται εξουσιοδότηση να ρυθμιστεί με προεδρικό διάταγμα η οργάνωση και διάρθρωση των υπηρεσιών του Ε.Φ.Ε.Τ. Στην παράγραφο 3 δίνεται πάλι εξουσιοδότηση αλλά στον Υπουργό Ανάπτυξης για την έγκριση Κανονισμού Λειτουργίας του Ε.Φ.Ε.Τ. με τον οποίο προβλέπονται τα σχετικά με τη διάρθρωση και οργάνωση των υπηρεσιών του. 

Παράγραφος 4: Προβλέπεται με απόφαση του Υπουργού κατάρτιση κατάστασης διαπιστευμένων ή συνεργαζομένων εργαστηρίων. Δεν υπάρχει όμως κανένα κριτήριο ούτε προσόντα ούτε προϋποθέσεις ούτε διαδικασία με βάση το οποίο θα γίνεται η επιλογή ούτε πρόβλεψη κατάρτισης σχετικών συμβάσεων. Τέτοια εξουσιοδότηση δεν μπορεί να δοθεί προς τον Υπουργό κατά το άρθρο 43, παράγραφος 2, εδάφιο 2 του Συντάγματος, γιατί δεν πρόκειται για θέμα ούτε ειδικότερο ούτε τοπικό ούτε τεχνικού ούτε λεπτομερειακού χαρακτήρα. 

'Αρθρο 5, παράγραφος 1: Η διάταξη αυτή είναι επικίνδυνα αόριστη και πρέπει να τροποποιηθεί ριζικά. Από τη γραμματική της ερμηνεία προκύπτει ότι οποιοσδήποτε υπάλληλος δημόσιας αρχής αλλά και φυσικά πρόσωπα υποχρεούνται να δίδουν πληροφορίες στον Ε.Φ.Ε.Τ. και είναι δυνατό να κληθούν να διεξαγάγουν ελέγχους. Παραχώρηση όμως δημόσιας εξουσίας σε ιδιώτες δεν νοείται. Πλέον τούτου, απεριόριστη υποχρέωση ιδιωτών να δίνουν πληροφορίες είναι αντίθετη στο άρθρο 5 του Συντάγματος. 

Επιπλέον, δεν υπάρχει κανένας περιορισμός για τη φύση των ελέγχων, τη μέθοδο, τις συνθήκες υπό τις οποίες είναι δυνατόν τα πρόσωπα αυτά να κληθούν να διεξάγουν ελέγχους ούτε για την καταλληλότητα των προσώπων αυτών. Είναι δυνατόν, δηλαδή, δημοτικοί υπάλληλοι ή υπάλληλοι της ΕΥΔΑΠ να διεξάγουν δειγματοληψίες, συνεπικουρούμενοι από Αγροφύλακες και απλούς πολίτες. 

Παράγραφος 2. Δεν καθορίζεται ποια όργανα μπορούν να εξουσιοδοτούνται από το Δ.Σ. του ΕΦΕΤ για διενέργεια ελέγχων. Δεν καθορίζεται επίσης καμία διαδικασία ελέγχου ούτε που μπορεί να γίνονται οι έλεγχοι. Λόγου χάρη και σε σπίτια; Και με ποιες εγγυήσεις; 

Παράγραφος 4. Γίνεται λόγος για επιφύλαξη των κυρώσεων που προβλέπονται από την παράγραφο 2. Η παράγραφος 2, όμως, δεν αναφέρει τίποτε για κυρώσεις. 

Παράγραφος 6. Η δεύτερη πρόταση της παραγράφου αυτής με την οποία το Δ.Σ. του ΕΦΕΤ έχει το δικαίωμα να παράσχει στοιχεία τα οποία έχει συλλέξει στο πλαίσιο των αρμοδιοτήτων του σε τρίτους, κρίνεται απαράδεκτη για τρεις λόγους: 

α) Η έκφραση "για παροχή υπηρεσιών" είναι παντελώς αόριστη και δεν είναι δυνατόν να γίνει αντιληπτό τι υποκρύπτει. 

β) Τα στοιχεία τα οποία είναι δυνατό να διατεθούν σε τρίτους δεν είναι μόνο αυτά που συγκεντρώνονται από ελέγχους, αλλά και από υποχρεωτικές πληροφορίες που τυχόν του παρέχουν οι βιομηχανίες σχετικά με την παραγωγή τους, τις πρώτες ύλες, τις μεθόδους που χρησιμοποιούν κλπ. 

γ) Η κρίση του Δ.Σ. του ΕΦΕΤ είναι ανέλεγκτη και η απόφαση λαμβάνεται χωρίς τη γνώμη των ενδιαφερομένων, δηλαδή μεταξύ άλλων της βιομηχανίας. 

Παράγραφος 8. Προβλέπεται πρόστιμο που δεν μπορεί να υπερβεί το 5% του μέσου όρου κύκλου εργασιών της επιχείρησης του παραβάτη κατά την τελευταία τριετία. Τι θα γίνει, όμως, αν η επιχείρηση λειτουργεί για λίγο χρόνο λ.χ. ένα ή δύο μήνες; Θα υπάρχει αδυναμία προσδιορισμού του προστίμου. 

Παράγραφος 9. Προβλέπεται ανάκληση της άδειας οριστική ή προσωρινή από τον Υπουργό ή άλλο εξουσιοδοτημένο όργανο. Και πάλι δεν καθορίζεται ποιο όργανο μπορεί να εξουσιοδοτηθεί ούτε καμία διαδικασία ούτε εγγυήσεις για το δικούμενο ούτε προηγούμενη ακρόαση. Επιπλέον ανατίθεται πάλι στον Υπουργό αρμοδιότητα περιφερειακού οργάνου. 

Παράγραφος 10. Γίνεται λόγος για ποινική δίωξη και κατά του επιχειρηματία στις προσωπικές επιχειρήσεις. Αλλά ποινική ευθύνη νοείται μόνο για το φυσικό πρόσωπο του επιχειρηματία. Το ίδιο ισχύει και για τις εν συνεχεία αναφερόμενες εταιρείες. Ποινική ευθύνη έχουν μόνο τα φυσικά και όχι τα νομικά πρόσωπα. Πλέον τούτου η καθιέρωση αστικής ευθύνης των διοικούντων της εταιρείας για την πληρωμή των προστίμων θα δημιουργήσει μεγάλη αναστάτωση. Η διάταξη αυτή για την αστική ευθύνη είναι πρωτοφανής και ειδικότερα το σημείο που προβλέπει αστική ευθύνη όλων των μελών του Διοικητικού Συμβουλίου Ανώνυμης Εταιρείας, θα οδηγήσει σε αδυναμία συγκρότησης Διοικητικών Συμβουλίων. 

Παράγραφος 12. Ορίζεται ότι ο Υπουργός Ανάπτυξης ή άλλο εξουσιοδοτημένο απ' αυτόν όργανο μπορεί να επιβάλει κατάσχεση των προϊόντων. Είναι επ' αυτού παρατηρητέα τα ακόλουθα: 

α) Η διάταξη είναι αντίθετη με το άρθρο 101 του Συντάγματος, διότι δίδεται στον Υπουργό αρμοδιότητα περιφερειακών οργάνων χωρίς λόγο. 

β) Δεν προσδιορίζεται ποιο όργανο μπορεί να εξουσιοδοτείται. Σημειωτέον ότι οι πράξεις εξουσιοδότησης θέλουν δημοσίευση στο ΦΕΚ, αλλιώς είναι ανυπόστατες, οπότε θα δημιουργηθεί αφορμή γραφειοκρατίας και ακυρότητας. 

γ) Η κατάσχεση νοείται ως διοικητικό μέτρο ή ως διαδικαστική πράξη; Στην τελευταία περίπτωση δεν μπορεί να γίνεται από διοικητικό όργανο. 

δ) Δεν καθορίζεται καμία διαδικασία ούτε διασφαλίζεται η προηγούμενη ακρόαση του διοικουμένου και τι θα γίνει αν πρόκεται για ευπαθή προϊόντα. 

Παράγραφος 13. Η αναφορά σε άλλες αρχές και υπηρεσίες που διενεργούν τους ελέγχους εκ νέου, αφήνει να εννοηθεί ότι αποτελεί παραδοχή του νόμου ότι θα διατηρηθεί η πολυδιάσπαση των αρμοδιοτήτων για τον έλεγχο των τροφίμων. 

Επίσης προβλέπεται αρμοδιότητα των υπαλλήλων του ΕΦΕΤ ή άλλων αρχών ή υπηρεσιών, να λαμβάνουν άμεσα μέτρα απόσυρσης, δέσμευσης των εμφανώς αλλοιωμένων προϊόντων και να αναστείλουν προσωρινώς τη λειτουργία της επιχείρησης για παράβαση των κανόνων ορθής υγιεινής πρακτικής που θέτει σε κίνδυνο την ασφάλεια και υγεία των καταναλωτών. Η απόφαση για την προσωρινή αναστολή λειτουργίας εκτελείται αμέσως και πρέπει να εγκριθεί από το Δ.Σ. του ΕΦΕΤ και τον Υπουργό Ανάπτυξης σε δέκα ημέρες αλλιώς αίρεται. 

Παρατηρητέα τα ακόλουθα: 

Πρώτον δεν καθορίζεται καμία διαδικασία ούτε τα όργανα, υπάλληλοι του ΕΦΕΤ, από άλλες αρχές ή υπηρεσίες, άρα και κλητήρες ή θυρωροί. 

ΠΡΟΕΔΡΕΥΩΝ (Παναγιώτης Σγουρίδης): Κύριε Γκελεστάθη,παρακαλώ τελειώνετε. 

ΝΙΚΟΛΑΟΣ ΓΚΕΛΕΣΤΑΘΗΣ: Τελειώνω αμέσως. Δεύτερον, δεν προβλέπεται δικαίωμα προηγούμενης ακρόασης, η απόφαση εκτελείται αμέσως. Και τρίτον, η αναστολή προβλέπεται για παράβαση των κανόνων ορθής υγιεινής πρακτικής. Είναι άγνωστο ποιοι είναι οι κανόνες "ορθής υγιεινής πρακτικής" και ποιος το καθορίζει. Η διάταξη είναι ευθέως αντίθετη προς την αρχή της αναλογικότητας. Τέλος δεν καθορίζεται για πόσο διάστημα μπορεί να ανασταλεί η λειτουργία. 

Κύριε Πρόεδρε, πιστεύω ότι οι παρατηρήσεις αυτές είναι πολύ σκόπιμες και ο κύριος Υπουργός πρέπει να τις λάβει υπόψη του, ώστε να θελήσει να τροποποιήσει τις σχετικές διατάξεις. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, κυρίες και κύριοι συνάδελφοι ασφαλώς αποτελεί πρώτιστο καθήκον μιας ευνομούμενης πολιτείας ο έλεγχος των τροφίμων και όλων των συναφών προϊόντων που επηρεάζουν την υγεία των πολιτών, ώστε να μην έχουμε τα τραγικά γεγονότα τα οποία ζήσαμε τα τελευταία δύο χρόνια αφ' ενός με τις τρελές αγελάδες της Μεγάλης Βρετανίας και αφ' ετέρου με τις διοξίνες, πριν από δύο-τρεις μήνες τις προερχόμενες από το Βέλγιο και τις άλλες Κάτω Χώρες. 

Αυτό που είπαμε προηγουμένως και συμφωνήσαμε, ότι πρέπει να γίνονται έλεγχοι στα τρόφιμα, είναι αυτονόητο ότι πρέπει να βασίζεται σε εργαστηριακούς-επιστημονικούς ελέγχους. Αυτό συμβαίνει σε όλα τα κράτη του κόσμου πλην ενός, της χώρας μας, όπου χωρίς να υπερβάλω, κύριε Υπουργέ, σε ποσοστό 90% τουλάχιστον οι σχετικοί έλεχγοι είναι οφθαλμοσκοπικοί και γραφειοκρατικοί. Για να είμαι σαφέστερος, αυτήν τη σφραγίδα που βλέπουμε να μπαίνει πάνω στα προς κατανάλωση κρέατα, ύστερα από "ελέγχους" που υποτίθεται ότι κάνουν οι κτηνίατροι στα σφαγεία, αυτή η σφραγίδα μπαίνει μετά από έναν απλό οφθαλμοσκοπικό έλεχγο ως προς το χρώμα και κάποια εμφανή σημεία ασθενείας ή υγείας του ζώου που ελέγχει ο κτηνίατρος δια γυμνού οφθαλμού και μόνο. 

Να σας πω τι έγινε με τις διοξίνες, γιατί δεν ξέρω αν το έχετε υπόψη σας. Ο έλεγχος που υποτίθεται ότι έγινε κατά τη κρίσιμη περίοδο που είχε αναστατωθεί όλη η Ελλάδα και όλος ο κόσμος, έγινε επί τη βάσει των τιμολογίων εισαγωγής και διαθέσεως γαλακτοκομικών προϊόντων από το Βέλγιο. Το τραγελαφικό της ιστορίας είναι πως όταν λήφθηκε εκείνη η απαράδεκτη απόφαση της Ευρωπαϊκής 'Ενωσης για το Βέλγιο, να δίνει δηλαδή βεβαιώσεις καταλληλότητας των προϊόντων του ενώ ήταν υπό κατηγορία, τότε αυτά τα προϊόντα που οι υποτιθέμενοι ελεγκτές του ελληνικού κράτους είχαν δεσμεύσει και είχαν απαγορεύσει να κυκλοφορούν, αυτά τα προϊόντα δόθηκαν τελικά στην κατανάλωση και φυσικά καταναλώθηκαν από τον ανύποπτο και ανυπεράσπιστο Ελληνικό λαό. 

Θα μπορούσε να πει κανείς ότι ακριβώς επειδή συμβαίνουν αυτά τα πρωτοφανή και απαράδεκτα γεγονότα, επειδή υπάρχει αυτή η ολιγωρία και ανεπάρκεια ελέγχων στην Ελλάδα, γι' αυτό έρχεται η Κυβέρνηση σήμερα με το συζητούμενο νομοσχέδιο να καλύψει το κενό. Θα χαιρόμαστε και θα χειροκροτούσαμε εάν πράγματι έτσι συνέβαινε. 'Ομως η αοριστία του νομοσχεδίου και η προσπάθεια να υπάρξει μια πρωτοτυπία, να ανακαλυφθεί πάλι ξανά ο τροχός ή η πυρίτιδα ή η αμερικανική ήπειρος, όπως λέχθηκε προηγουμένως από προλαλήσαντα συνάδελφο, κάτι τέτοιο μας βάζει σε ανησυχίες και σε απορίες. Γιατί προσπαθείτε, κύριε Υπουργέ, να εφεύρετε νέους τρόπους ελέγχου με κίνδυνο να αστοχήσετε ή να αποτύχετε και επομένως να ελεγχθείτε γι' αυτό; Γιατί προσπαθείτε να πρωτοτυπήσετε με τη σύσταση ενός εξ ολοκλήρου νέου είδους νομοσχεδίου και μάλιστα αορίστου αντί να λάβετε σοβαρά υπόψη άλλα κράτη, τα οποία με σχετικές αποφάσεις και νόμους και πετυχημένες μεθόδους, ελέγχουν αυστηρά και αποτελεσματικά την καταλληλότητα των τροφίμων και των συναφών προϊόντων που επηρεάζουν την υγεία των πολιτών; 

'Εχω καταθέσει σχετική τροπολογία, την οποία θα αναλύσωόταν θα έρθει η ώρα της. 

Προτείνω λοιπόν, στο εξωτερικό μέρος της συσκευασίας του τελικού προϊόντος να αναγράφεται και η προέλευση της πρώτης ύλης. Διότι με αυτές τις νέες, τις καινοφανείς μεικτές λεγόμενες εταιρείες που συνάπτονται μεταξύ Ελλήνων και ξένων επιχειρηματιών συμβαίνει το εξής: προϊόντα τα οποία κρίνονται με τα ελληνικά και τα ευρωπαϊκά δεδομένα ακατάλληλα να κυκλοφορούν ή να παράγονται στην Ελλάδα, αυτά τελικά κυκλοφορούν στην Ελλάδα και στην Ευρωπαϊκή 'Ενωση μέσω Ελλάδος, διότι αυτές οι μεικτές επιχειρήσεις εισάγουν τις πρώτες ύλες από τις τρίτες χώρες. 

Σας λέω συγκεκριμένα, κύριε Υπουργέ -και νομίζω ότι σας ενδιαφέρει- ότι από γειτονικές χώρες, όπου το ζωικό τους κεφάλαιο πάσχει από σοβαρές και επικίνδυνες ασθένειες εισάγονται πρώτες ύλες και παράγονται γαλακτοκομικά ή άλλα κτηνοτροφικά προϊόντα, χωρίς να αναγράφεται και χωρίς να ελέγχεται η προέλευση της πρώτης ύλης και χωρίς να γίνεται από τις υπηρεσίες ο αυστηρός έλεγχος που γίνεται στις εν Ελλάδι αντίστοιχες μονάδες. 

Επίσης εκείνο το οποίο προτείνω, κύριε Υπουργέ -γιατί δεν το έχετε στο νομοσχέδιο- είναι να αναλάβει εκστρατεία η Ελλάδα, να τροποποιηθεί η σχετική απαγόρευση, η οποία ξέρω ότι έχει θεσπισθεί από την Ευρωπαϊκή 'Ενωση, έτσι ώστε να γίνεται στα σύνορα ένας προληπτικός έλεγχος. 'Ελεγχος ο οποίος βέβαια θα γίνεται κατά τέτοιο τρόπο, ώστε να μην καθυστερούν υπέρμετρα οι εισαγωγές και η διακίνηση προϊόντων εντός της Ευρωπαϊκής 'Ενωσης, με υπερσύγχρονα εργαστήρια, τα οποία μπορούν να συσταθούν σε όλα τα τελωνεία, ώστε να μην διατρέχουμε τον κίνδυνο τον οποίο διατρέξαμε με τις τρελλές αγελάδες και με τις διοξίνες. Διότι απεδείχθη ότι τα κράτη-μέλη της Ευρωπαϊκής 'Ενωσης δεν είναι φερέγγυα, ώστε να βασιστούμε στις δικές τους διαπιστώσεις και διαβεβαιώσεις ότι τα προϊόντα τα οποία εισάγουμε από αυτές τις χώρες και διακινούνται ελεύθερα και άνευ ελέγχου της Ευρωπαϊκής 'Ενωσης είναι κατάλληλα. 

Τέλος ήθελα να παρακαλέσω, κύριε Υπουργέ, να δεχθείτε αυτήν την πρόταση, την οποία έκανα για την αναγραφή της προέλευσης της πρώτης ύλης στη συσκευασία του τελικού προϊόντος, διότι εκτός από την καταλληλότητα θα ελέγχεται και θα διασφαλίζεται και η σωστή πληροφόρηση του 'Ελληνα καταναλωτή, του 'Ελληνα πολίτη, τι είδους προϊόντα αγοράζει. Διότι πολλές φορές, ο 'Ελληνας και ο ξένος καταναλωτής αγοράζει με τη σκέψη ότι προμηθεύεται ελληνικά αγνά προϊόντα, τα οποία απλώς συσκευάζονται στην Ελλάδα, ενώ η πρώτη ύλη είναι εκτός Ελλάδος. 

Εκτός από την καταλληλότητα ή μη, που αμφισβητείται, αυτών των προϊόντων, έχουμε και έναν αθέμιτο ανταγωνισμό των πράγματι ελληνικών προϊόντων και παραγωγών. Καταστρέφεται η κτηνοτροφία και υπάρχει ένας ανταγωνισμός των γεωργών μας από φθηνή πρώτη ύλη, η οποία έρχεται από τρίτες χώρες και η οποία κυκλοφορεί και προτιμάται ως ελληνική. Και προτιμάται τόσο από το ελληνικό κοινό όσο και από το ευρωπαϊκό. 

Νομίζω, κύριε Υπουργέ, ότι αυτές οι παρατηρήσεις είναι παρατηρήσεις καλής πίστης και ότι δεν θα τις αγνοήσετε στη δική σας εν συνεχεία τοποθέτηση. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, αν αξιολογήσει κανείς τη συνολική επιχειρηματολογία της Αντιπολίτευσης πείθεται περισσότερο για την αναγκαιότητα του νομοσχεδίου. 

'Ενα δεύτερο σημείο που θέλω να πω, είναι ότι ασκήθηκε κριτική άδικη. Επιτρέψτε μου, κύριοι συνάδελφοι, οι παρόντες, όσοι είσθε, να πω ελεύθερα τη γνώμη μου ότι ασκήθηκε αντιπολιτευτική κριτική μηδενιστική. Γιατί όταν με έναν απόλυτο τρόπο μηδενίζετε συνολικά ένα νομοσχέδιο, σημαίνει ότι η κριτική υπερέβη τα όρια της σκοπιμότητας της να οδηγήσει σε σύνθεση. 

'Ενα τρίτο σημείο, πράγμα που πλήττει όλους μας γιατί πλήττει το Κοινοβούλιο, είναι ότι χρησιμοποιήθηκαν φράσεις από συνάδελφο απαράδεκτες για την Κυβέρνηση και για το πρόσωπο του Πρωθυπουργού, του οποιουδήποτε πρωθυπουργού. 

Με τον τρόπο αυτό τροφοδοτείται και η αφελής κοινή γνώμη που βάλλει εναντίον των πολιτικών συλλήβδην, τροφοδοτείται η καχυποψία και τροφοδοτείται και η σκοπιμότητα κάποιων κέντρων που θα ήθελαν να καταρρεύσει ο κοινοβουλευτισμός, που θα ήθελαν να μειωθεί η αξιοπιστία του πολιτικού κόσμου, που θα ήθελαν να πληγεί ευθέως η δημοκρατία. 

Ακόμα με το να εκπέμπουμε με τόση ελαφρότητα -για να μην χρησιμοποιήσω άλλο όρο- τέτοιους μύδρους εναντίον κυβερνήσεων, πολιτικών προσώπων κλπ., καλύπτουμε πλήρως εκείνους που υπονομεύουν τους θεσμούς και διολισθαίνουν τη διαφθορά μέσα στα διάφορα επίπεδα λειτουργίας του κράτους. 

Τώρα δύο κουβέντες για το νομοσχέδιο. Το νομοσχέδιο έρχεται να οργανώσει την πρόνοια και την εμπειρία που έχει σωρευθεί γύρω απο την υπόθεση προστασίας της υγείας των πολιτών που είναι -και θα συμφωνήσω απολύτως- υπέρτατο αγαθό και αποτελεί καθολική ευθύνη όλων. Αυτήν την οργάνωση της πρόνοιας που έρχεται το νομοσχέδιο να εξασφαλίσει, θα πρέπει να την περιβάλλουμε με τη γνώμη μας, με το κύρος μας, με την υποστήριξή μας. Και σαφώς αυτό δεν σημαίνει αποκλεισμό της έκφρασης γνώμης και κριτικής, ώστε μέσα στην ευθύνη που έχει και η κυβερνητική πλευρά να μπορέσουμε να συνθέσουμε την καλύτερη συγκρότηση σε ένα νομοσχέδιο που καλείται να επιτελέσει έναν ύψιστο ρόλο, την προστασία της υγείας των πολιτών. 

'Ενα δεύτερο σημείο που θέλω να τονίσω είναι ότι πράγματι, κύριε Πρόεδρε και κύριοι Υπουργοί, οι επισημάνσεις που έκανε ο κ. Πεπονής -και θα αναφερθώ σε μερικές από αυτές- έχουν ιδιαίτερη αξία. Και αλίμονο το θέμα της προπαρασκευής και της συγκρότησης του ενιαίου φορέα ελέγχου τροφίμων να μην εξασφαλίζει το συντονιστικό, εποπτικό και βαθύ ρόλο ελέγχου στο σύνολο της συγκροτημένης μέχρι σήμερα λειτουργίας γύρω από τις ευθύνες αυτές. Και αναφέρομαι στην ευθύνη του Υπουργείου Γεωργίας και στην ευθύνη του Υπουργείου Υγείας. Η προπαρασκευή είναι όρος και πιστεύω ότι αποτελεί την ψυχή στο πνεύμα και στο γράμμα του νομοσχεδίου. 

'Ενα άλλο σημείο που θέλω να τονίσω είναι η ανάγκη να αξιολογηθούν αρμονικά, συνδυαστικά όλοι οι φορείς, οι οποίοι εμπλέκονται μέσα στο πλαίσιο το συντονιστικό που διαμορφώνει το νομοσχέδιο οπουδήποτε και αν ανήκουν αυτοί. Και επικεντρώθηκε ένα μεγάλος μέρος της Αντιπολίτευσης στο σημείο αυτό. Το ότι είναι αναρμόδιο το Υπουργείο Ανάπτυξης, το ότι άλλα Υπουργεία θα ήταν αρμοδιότερα κλπ., δεν αποτελούν πιστεύω το κρίσιμο σημείο της ουσίας των πραγμάτων. Η ουσία των πραγμάτων εξαρτάται, βρίσκεται και επικεντρώνεται στο εξής σημείο: Θα μπορέσουμε πράγματι να εξασφαλίσουμε τη δικαίωση του πνεύματος και του γράμματος του νομοσχεδίου; Στην πράξη θα αρχίσει να λειτουργεί αυτό το όργανο, όπως το έχουμε οραματιστεί, ανεξάρτητα ποιος θα είναι ο ελέγχων και ο συγκροτών την όλη προσπάθεια; 

Πιστεύω δηλαδή ότι εκείνο που ενδιαφέρει είναι πώς θα το προπαρασκευάσουμε, πώς θα το εξοπλίσουμε, πώς θα το τροφοδοτήσουμε με αντίστοιχα στελέχη και πώς εν τη πράξει θα καταβάλουμε την επιβαλλομένη προσπάθεια για τη δικαίωση της λειτουργίας του. 

Κύριε Πρόεδρε, έχει η Κυβέρνηση απτά δείγματα της ευαισθησίας της για την καταπολέμηση της διαφθοράς και θα τελειώσω λέγοντας το εξής: 

Πράγματι η διαφθορά έχει μολύνει όλα τα μήκη και πλάτη της δημόσιας ζωής μας, όχι όμως, συνάδελφοι, τον πολιτικό κόσμο. Εμείς είμαστε περήφανοι για την αρετή μας, όλοι οι πολιτικοί και μόνο στις περιπτώσεις των αποδείξεων πρέπει να επιτρέπουμε κριτικές εις βάρος του πολιτικού κόσμου. Από την άλλη μεριά η συνεχής μέριμνα για καταπολέμηση της διαφθοράς αποτελεί ιερό καθήκον όλων μας. 

Ψηφίζω και τις δύο ενότητες του συζητούμενου νομοσχεδίου. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σπυριούνη. 

Ο κύριος Τζουμάκας έχει το λόγο, με προτασσόμενη δευτερολογία, για πέντε λεπτα. 

ΣΤΕΦΑΝΟΣ ΤΖΟΥΜΑΚΑΣ: Κύριε Πρόεδρε, η πρωτοβουλία της Κυβέρνησης, για να συσταθεί επιτέλους ο Ενιαίος Φορέας Ελέγχου Τροφίμων, είναι ιστορική. Το θέμα είχε απασχολήσει το Υπουργικό Συμβούλιο και αποτελεί και απόφαση -πέρα από την πρωτοβουλία που ανέλαβε ο Πρωθυπουργός, κύριος Σημίτης- και του Υπουργικού Συμβουλίου με συγκεκριμένο σχέδιο και συγκεκριμένη κατεύθυνση. Πρέπει να παραδεχθούμε όμως ότι από το σημείο εκείνο που υπήρχε η πολιτική θέληση για ένα Ενιαίο Φορέα Ελέγχου Τροφίμων μέχρι σήμερα, τα πράγματα δεν έχουν θετική εξέλιξη. 

Ο προτεινόμενος φορέας δεν είναι ενιαίος. Οι υπηρεσίες του Υπουργείου Οικονομικών, δηλαδή το Γενικό Χημείο του Κράτους, αυτός ο αυτόνομος θύλακας στο δημόσιο, που προβαίνει και έχει προβεί σε ενέργειες απαράδεκτες για τα τρόφιμα και για την υγεία και την ασφάλεια του καταναλωτικού κοινού, παραμένει έξω από τον έλεγχο και όχι κάτω από την ενιαία διοίκηση του Ενιαίου Φορέα Ελέγχου Τροφίμων. Επίσης παραμένουν οι εκτεταμένοι έλεγχοι στο Υπουργείο Γεωργίας και πρωτοβάθμιοι και δευτεροβάθμιοι. Δεύτερος μηχανισμός αυτονομημένος. 

Τρίτον, παραμένουν οι δραστηριότητες του ΥΠΕΧΩΔΕ, όσον αφορά τα μεταλλαγμένα τρόφιμα και άλλες δραστηριότητες περιβαλλοντικές κλπ. 'Ετσι, λοιπόν, έχουμε ξανά αντί τους έξι φορείς που είχαμε πρώτα, τέσσερις. Δηλαδή δεν έχουμε ενιαίο φορέα. 

Τέταρτον, εισάγονται διατάξεις πολιτικών αρμοδιοτήτων Υπουργών στο συμβούλιο του ΕΦΕΤ. Αυτό είναι απαράδεκτο. Δεν είχε δώσει νομίζω τέτοια οδηγία το Υπουργικό Συμβούλιο, να φτιάξουμε Υπουργείο Τροφίμων. Δηλαδή, δεν είναι δυνατόν αυτεπάγγελτα να έχουν το δικαίωμα να εκφράσουν πολιτική γνώμη τα μέλη του διοικητικού συμβουλίου του ΕΦΕΤ. Από πού και ως πού; 

Πέμπτον, η οικονομική πολιτική, η πολιτική δημόσιας υγείας και η αγροτική πολιτική, για τα οποία θα εκφράζουν γνώμη, ασκείται από συγκεκριμένα κυβερνητικά όργανα και δεν έπρεπε να υπάρχει αυτή η αρμοδιότητα. 

'Εκτον, ο ενιαίος φορέας δεν είναι αυτοτελής. Είναι η υπηρεσία του Υπουργείου Ανάπτυξης σε πάρα πολλές περιπτώσεις ή η υπηρεσία του Γενικού Γραμματέα της Περιφέρειας, σε άλλες περιπτώσεις. 

Βλέπω εδώ ένα συμβούλιο που έχει τέσσερις Γενικούς Γραμματείς του Υπουργείου Ανάπτυξης, ως εκπροσώπους. Δηλαδή και εκεί η ομάδα συνήψε τα καθ' αυτήν. Γνωρίζουμε πώς λειτουργούν αυτές οι δραστηριότητες στα Υπουργεία. Δεν είναι αυτό συμβούλιο με τέσσερις Γενικούς Γραμματείς του Υπουργείου Ανάπτυξης, είναι παράρτημα του Υπουργείου Ανάπτυξης. Δεν είναι δυνατόν να εκπροσωπείται ο ΕΦΕΤ από νομικό σύμβουλο του Υπουργείου Ανάπτυξης, στα δικαστήρια και ταυτόχρονα να προσλαμβάνει είκοσι δικηγόρους. Δεν είναι δυνατόν να αναφέρει δραστηριότητες που θα έπρεπε να είναι αυτοτελής οργανισμός. 

Φαίνεται ότι οι συντάκτες δεν έχουν αντιληφθεί πως αυτοί οι άνθρωποι θα έχουν τεράστια εξουσία μέσα στη διαφθορά, στην παρανομία, στην απάτη και στις άλλες διαδικασίες από τις οποίες πρέπει να προστατευθεί ο κόσμος. 

Επίσης, εγκαλούν την Νομαρχιακή Αυτοδιοίκηση να πειθαρχήσει στις οδηγίες του ΕΦΕΤ. Η Νομαρχιακή Αυτοδιοίκηση, σύμφωνα με το Σύνταγμα, έχει πάρει τις αρμοδιότητές της και είναι νομικά ανίσχυρη αυτή η διάταξη. Δεν υπάρχει αυτοτέλεια. Θα μπορούσα να αναφέρω και άλλες περιπτώσεις. 

Το νομοσχέδιο αυτό εισάγει τους όρους καταλληλότητας και ποιότητας. Η ποιότητα είναι προαιρετική. Δεν είναι αρμοδιότητα του ΕΦΕΤ. Είναι αρμοδιότητα των φορέων πιστοποίησης ποιότητας. Μόνο η καταλληλότητα είναι υποχρεωτική. Είναι απαράδεκτα αυτά και επιστημονικά και σε σχέση με το τι γίνεται σήμερα στη διεθνή αγορά και στην Ευρωπαϊκή 'Ενωση. Αυτά είναι πρωτοφανή πράγματα. 

Στην κοινοτική νομοθεσία και στο διεθνές εμπόριο δεν υπάρχει διαχωρισμός ανάμεσα σε νωπά και μη προϊόντα. Αυτό είναι επίσης πρωτοφανές. Αυτό είναι μια εκλαϊκευμένη ρήση που δεν έχει σχέση με την πραγματικότητα. Τα προϊόντα διαχωρίζονται σε σχέση με το αν έχουν προσυσκευασία ή συσκευασία και σε σχέση με τις ενδείξεις. Δεν μπορούν να βγουν στην αγορά αλλιώς, για να μπορούν να κρίνονται. 

Θα ήθελα τέλος να πω -επειδή ο χρόνος είναι περιορισμένος- ότι υπάρχει και το θέμα των κυρώσεων. Το όριο ανάμεσα στο αρχικό σημείο των κυρώσεων, τις πενήντα χιλιάδες (50.000) δραχμές, τις πεντακόσιες χιλιάδες (500.000) δραχμές και τα πενήντα εκατομμύρια (50.000.000) δραχμές, είναι πάρα πολύ μεγάλο, με αποτέλεσμα να υπάρχουν προβλήματα στο πώς θα επιβάλλονται οι κυρώσεις. 

Εδώ θέλω να σημειώσω ότι είναι επίσης πρωτοφανές το ότι δίνει το δικαίωμα στο διοικητικό συμβούλιο του ΕΦΕΤ να επιβάλει κυρώσεις. Αυτή είναι αρμοδιότητα των πολιτικών προσώπων, όπως πολύ σωστά σε άλλο σημείο αναφέρεται ότι έχει το δικαίωμα ο πολιτικός προϊστάμενος να επιβάλει κυρώσεις. Θα έπρεπε τουλάχιστον το διοικητικό συμβούλιο να εισηγείται κυρώσεις, όχι να έχει το δικαίωμα αυτό. Στο διοικητικό συμβούλιο του ΕΦΕΤ δεν συμμετέχουν εκπρόσωποι άλλων φορέων. 

Κύριε Πρόεδρε, δεν έχω χρόνο να αναπτύξω αυτά που θέλω. 'Εχω ετοιμάσει ένα κείμενο, το οποίο έχω μοιράσει και στους συναδέλφους και στον Τύπο. Είναι πολυσέλιδο και περιγράφει γιατί θα έπρεπε να υπάρχει ο Ενιαίος Φορέας Ελέγχου Τροφίμων, γιατί θα έπρεπε να είναι οι διαδικασίες ανάλογες, γιατί θα έπρεπε να είναι διαφορετικές οι επιλογές. 

Δυστυχώς αυτό δεν έγινε και άρα το αίτημα για τον Ενιαίο Φορέα Ελέγχου Τροφίμων παραμένει και ο αγώνας θα συνεχιστεί, για να γίνει ο Ενιαίος Φορέας Ελέγχου Τροφίμων. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ο αγώνας πάντα συνεχίζεται. 

ΣΤΕΦΑΝΟΣ ΤΖΟΥΜΑΚΑΣ: Με αυτό το νομοσχέδιο απλώς εισάγεται το θέμα, όχι ο Ενιαίος Φορέας Ελέγχου Τροφίμων. Εγώ θα δώσω το κείμενό μου για να καταχωρηθεί στα Πρακτικά. 

(Στο σημείο αυτό ο Βουλευτής κ. Στέφανος Τζουμάκας καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ποττάκης έχει το λόγο. 

ΙΩΑΝΝΗΣ ΠΟΤΤΑΚΗΣ: Κύριε Υπουργέ, θέλω να θέσω υπόψη σας ένα θέμα που αφορά τις μισθώσεις. Σύμφωνα με το υπό ψήφιση σχέδιο νόμου και το παλαιό άρθρο 61, στοιχείο δ', αν ούτε ο εκμισθωτής ζητήσει το μίσθιο ούτε ο μισθωτής το προσφέρει κατά το χρόνο λήξης της μισθώσεως τότε, αφού προηγηθεί ένα χρονικό διάστημα διαβουλεύσεων, η μίσθωση, σύμφωνα με το νομοσχέδιο, θεωρείται ότι έχει παραταθεί για τέσσερα χρόνια, μετά δε τη λήξη της τετραετίας δεν οφείλονται τα ποσά του προηγούμενου άρθρου. 

Είναι σωστό ότι τέμνεται μία αβεβαιότητα. Θα εξηγήσω σε τι συνίσταται η αβεβαιότητα στο μέχρι τούδε ισχύον δίκαιο. Και λέω ότι δεν είναι σωστό, διότι γνωρίζει πλέον ο εκμισθωτής και ο μισθωτής τι θα συμβεί αν και ο ένας και ο άλλος αδρανήσουν κατά τη λήξη της μισθώσεως, τη συμπλήρωση της δωδεκαετίας. 

Νομίζω όμως ότι η λύση στην ουσία της θα μπορούσε να είναι καλύτερη, δηλαδή φαντάζομαι ότι πολύ δύσκολα θα βρεθεί εκμισθωτής, ο οποίος στη λήξη της μισθώσεως θα πληρώσει είκοσι τέσσερα μισθώματα αποζημίωση -τόσα γίνονται με το νέο νόμο- και δεν θα περιμένει τέσσερα χρόνια για να εισπράξει σαράντα οκτώ. Ποιος μισθωτής είναι αυτός που θα σπεύσει να πληρώσει είκοσι τέσσερα μισθώματα για να πάρει το ακίνητο, όταν μπορεί να περιμένει σαράντα οκτώ μήνες, να εισπράξει σαράντα οκτώ μισθώματα και να μην πληρώσει ούτε μία δραχμή αποζημίωση; 

Νομίζω δηλαδή ότι θα ήταν ορθότερο να παρατείνεται η μίσθωση για δώδεκα χρόνια χωρίς αποζημίωση ή για έξι χρόνια με μισή αποζημίωση ή για τέσσερα χρόνια με το 1/3 της αποζημίωσης, ούτως ώστε να υπάρχει μία λογική στάθμιση συμφερόντων. 

'Ερχομαι τώρα στο προγενέστερο δίκαιο. Τι έλεγε; Αν ούτε ο ένας ούτε ο άλλος δηλώσουν θετικά τη βούλησή τους κατά τη λήξη της μισθώσεως, υπάρχει κενό του νόμου. Δεν υπάρχει διάταξη, δεν υπάρχει πρόβλεψη. Το σχέδιο νόμου που εισάγεται, ομιλεί για παράταση της μισθώσεως. Φαντάζομαι ότι δεν έχουμε αλλαγή της φύσης της μίσθωσης από εμπορική σε αστική. Δεν έχετε καμία διάθεση να μπείτε στις αστικές μισθώσεις. 

Φαντάζομαι ότι αυτό θα θέλετε και για το προγενέστερο δίκαιο. Δηλαδή με τη λήξη της η μίσθωση, που μετατρέπεται σε μίσθωση αορίστου χρόνου, να είναι αορίστου χρόνου, εμπορική μίσθωση, όχι αστική μίσθωση, γιατί αν είναι αστική μίσθωση ουαί και αλίμονο. Θα άλλαζε τελείως η φύση της μισθώσεως. Και η φύση της μισθώσεως δεν μπορεί να αλλάξειν με τη μετατροπή της ως προς το χρόνο. Η αλλαγή του χρόνου λήξης της μίσθωσης από ορισμένου σε αορίστου είναι φανερό ότι δεν αλλάζει την ίδια τη φύση της μίσθωσης, δηλαδή εξακολουθεί να είναι μίσθωση αορίστου χρόνου εμπορικά προστατευόμενη. Αν καταλήξετε σε απόφαση να χορη-γήσετε αποζημίωση για τους τέσσερις μήνες, το 1/3 ή για τους έξι μήνες το 1/2, τότε δώστε σε αυτήν τη ρύθμιση αναδρομική εφαρμογή. Αν αφήσετε τη νέα ρύθμιση όπως έχει, αφήστε και την παλαιά ρύθμιση όπως έχει, δηλαδή μετατροπή της μίσθωσης ως προς το χρόνο αορίστου χρόνου, διατήρηση όμως της φύσης της μίσθωσης ως εμπορικής μίσθωσης. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουν τελειώσει οι πρωτολογίες και οι προτασσόμενες δευτερολογίες. 

Κύριε Υπουργέ, έχετε το λόγο εσείς για δέκα λεπτά. Δώστε κάποιες απαντήσεις, προσθέστε κάποιες τροπολογίες τις οποίες έχετε, για να κλείσουμε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, επειδή έχει γίνει, νομίζω, εκτενής συζήτηση και έχουν ωριμάσει τα ζητήματα, θα αρκεσθώ στο να εκφωνήσω βελτιώσεις νομοτεχνικές, αποδοχές παρατηρήσεων που έχουν γίνει από τους συναδέλφους, ορισμένες προσθήκες, αποδοχή μιας τροπολογίας συναδέλφου χωρίς να πω κάποιο πρόσθετο επιχείρημα. Νομίζω ότι έχω αναπτύξει τα επιχειρήματα στις προηγούμενες αγορεύσεις μου και βεβαίως το ίδιο έχει κάνει και ο συνάδελφος κ. Χαραλάμπους σήμερα. 

Αναφέρομαι στο άρθρο 1. Στην παράγραφο 3 μετά το πρώτο εδάφιο, εκεί που γίνονται οι ορισμοί των όρων προστίθεται εδάφιο ως εξής: 

"Ως "υγιεινά τρόφιμα" νοούνται τα τρόφιμα τα οποία από υγιεινή άποψη είναι κατάλληλα προς βρώση από τον άνθρωπο". 

Στην ίδια παράγραφο 3 παρακάτω στο εδάφιο που ορίζει τα εργαστήρια τροφίμων υπάρχει η διατύπωση "Ως εργαστήρια τροφίμων νοούνται το Γενικό Χημείο του Κράτους και άλλα κρατικά επίσημα εργαστήρια". Αντί για τους όρους "κρατικά επίσημα εργαστήρια" τίθενται οι όροι "και άλλα δημόσια εργαστηρία συμπεριλαμβανομένων και των εργαστηρίων των Ανωτάτων Εκπαιδευτικών Ιδρυμάτων και των Τεχνολογικών Εκπαιδευτικών Ιδρυμάτων" και συνεχίζει το εδάφιο όπως έχει. 

Στο άρθρο 1 στην παράγραφο 5 στο εδάφιο α' για λόγους γλωσσικής αισθητικής αποδέχομαι την παρατήρηση του κ. Πεπονή και η λέξη "προφύλαξη" αντικαθίσταται από τη λέξη "προστασία". 

Στην ίδια παράγραφο 5 στο εδάφιο γ' μετά το τέλος του εδαφίου προστίθεται πρόταση ως εξής: "Στο πλαίσιο αυτό καθορίζει τους υγειονομικούς όρους ίδρυσης και λειτουργίας των επιχειρήσεων τροφίμων και τα μέτρα που πρέπει να λαμβάνονται για να είναι τα τρόφιμα ασφαλή και υγιεινά". 

Στο εδάφιο δ' της ίδιας παραγράφου προτάσσεται η εξής φράση: "Τηρεί μητρώο επιχειρήσεων τροφίμων" και συνεχίζει η φράση "και καθορίζει τα προγράμματα ελέγχων που διενεργούνται κλπ.". 

ΠΡΟΕΔΡΕΥΩΝ (Παναγιώτης Σγουρίδης): Προτάσσεται αυτό. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ναι, προτάσσεται αυτό. 

Στο εδάφιο ε' στην τρίτη σειρά μετά τις λέξεις "σε όλα τα στάδια" οι λέξεις "της παραγωγικής διαδικασίας" διαγράφονται, γιατί υπάρχουν και εισαγόμενα τρόφιμα κλπ. 'Αρα η διατύπωση είναι "σε όλα τα στάδια μετά την πρωτογενή παραγωγή στην οποία εντάσσονται κλπ.". 

Αυτή η πρώτη πρόταση του εδαφίου ε' τελειώνει με τις λέξεις "διακινούνται ή εισάγονται στη χώρα μας". Εκεί προστίθενται οι λέξεις "ή εξάγονται από αυτήν". 

Στο άρθρο 2 στην παράγραφο 2 προβλέπεται η συμμετοχή ενός εκλεγμένου εκπροσώπου του Εθνικού Συμβουλίου Καταναλωτών. Η διατύπωση πρέπει να γίνει ως εξής: "συμπεριλαμβάνεται ένας εκλεγμένος εκπρόσωπος των καταναλωτών του Εθνικού Συμβουλίου Καταναλωτών που εκλέγεται μεταξύ των εκπροσώπων των καταναλωτών στο παραπάνω συμβούλιο" και συνεχίζει το εδάφιο "και ένας εκλεγμένος εκπρόσωπος των εργαζομένων στον ΕΦΕΤ", κανονικά, όπως είναι διατυπωμένος στο Πρακτικό της επιτροπής. 

Στο άρθρο 3 στα γνωμοδοτικά όργανα ... 

ΘΕΟΔΩΡΑ ΜΠΑΚΟΓΙΑΝΝΗ: Για την απαρτία του διοικητικού συμβουλίου; Για τη λήψη απόφασης από δύο; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα σας απαντήσω μετά. Δεν ισχύει αυτό που είπατε, γιατί στις αποφάσεις που έχουν σχέση με κυρώσεις δεν ισχύει η ισοψηφία του Προέδρου. Αυτό προβλέπεται ρητά μέσα. Δε λαμβάνεται απόφαση επιβολής κύρωσης με διπλή ψήφο του Προέδρου. Το έχω διευκρινίσει στην επιτροπή. 

ΘΕΟΔΩΡΑ ΜΠΑΚΟΓΙΑΝΝΗ: Ναι, αλλά εδώ δεν διευκρινίζεται. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν ισχύει αυτό που είπατε. Αν δείτε, εξαιρούνται αυτές οι αρμοδιότητες από τη διπλή ψήφο του Προέδρου. 

Στο άρθρο 3, στην παράγραφο 3, στη σύνθεση του ΕΣΠΕΤ, μετά το στοιχείο ιζ', τίθεται στοιχείο ιη' που λέει: "ιη) έναν (1) εκπρόσωπο της Γενικής Συνομοσπονδίας Επαγγελματιών Βιοτεχνών Ελλάδος, που προέρχεται από τις επιχειρήσεις τροφίμων". 'Αρα, αναριθμούνται οι άλλες περιπτώσεις σε ιθ', κ', κα', κβ'. 

Στην παράγραφο 4 όπου τώρα αναγράφεται στο σχέδιο "Τα μέλη του ΕΣΠΕΤ υπό τα στοιχεία β' έως ιθ'", πρέπει να γίνει "Τα μέλη του ΕΣΠΕΤ υπό τα στοιχεία β' έως κβ'". 

Στο ίδιο άρθρο 3 προστίθεται παράγραφος 11 που λέει το εξής: "Στις συνεδριάσεις του ΕΣΕΤ, του Επιστημονικού Συμβουλίου Ελέγχου Τροφίμων, μπορούν να καλούνται ειδικοί επιστήμονες και εκπρόσωποι των οργανώσεων των παραγωγών και των μεταποιητικών ή εμπορικών επιχειρήσεων, των καταναλωτών, καθώς και όποιος άλλος μπορεί να διευκολύνει το έργο του ΕΣΕΤ". Το ζήτησαν οι ενδιαφερόμενοι για να μπορούν να διατυπώνουν τις απόψεις τους με εμπειρογνώμονες που μπορούν να απευθύνονται στα μέλη του ΕΣΕΤ, γιατί η αγορά αποδίδει μεγάλη σημασία σ'αυτό το επιστημονικό όργανο. 

Στο άρθρο 4, στην παράγραφο 5, αποδέχομαι την ορθή παρατήρηση του συναδέλφου κ. Πεπονή, σε σχέση με τις θέσεις του προσωπικού με σχέση εργασίας ιδιωτικού δικαίου αορίστου χρόνου. Πρέπει να εναρμονισθούμε με την προηγούμενη πρωτοβουλία που ανέλαβε η Κυβέρνηση. 

'Αρα το άρθρο 4 παράγραφος 5, στο σημείο αυτό διατυπώνεται ως εξής: "Στον Ενιαίο Φορέα Ελέγχου Τροφίμων συνιστώνται πεντακόσιες πενήντα (550) θέσεις τακτικού προσωπικού" και συνεχίζει, "καθώς και είκοσι (20) θέσεις δικηγόρων κλπ.". Ενοποιούνται δηλαδή. 

ΠΡΟΕΔΡΕΥΩΝ (Παναγιώτης Σγουρίδης): Δηλαδή προστίθεται η λέξη "τακτικού". 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι. Διατυπώνω όλο το πρώτο εδάφιο της παραγράφου 5 του άρθρου 4, ως εξής: "Στον Ενιαίο Φορέα Ελέγχου Τροφίμων συνιστώνται πεντακόσιες πενήντα (550) θέσεις τακτικού προσωπικού, καθώς και είκοσι (20) θέσεις δικηγόρων με σχέση έμμισθης εντολής που προσλαμβάνονται με τον Κώδικα περί Δικηγόρων". Και συνεχίζει το επόμενο εδάφιο της παραγράφου. 

Παρέλειψα να πω ότι στην παράγραφο 4 του άρθρου 4, μετά το τέλος πρέπει να προστεθεί μία μεταβατική διάταξη, που έχει το εξής περιεχόμενο: 'Αρθρο 4 παράγραφος 4. "Μέχρι την έκδοση της παραπάνω απόφασης ο ΕΦΕΤ συνεργάζεται με κρατικά και επίσημα εργαστήρια, όπως αυτά έχουν καθοριστεί σε εφαρμογή της οδηγίας 89/397/ΕΟΚ". 

Στο άρθρο 4, παράγραφος 7 υπάρχει λάθος αριθμητικό στο νόμο που μνημονεύεται. Μνημονεύεται ο ν.2346/95 (ΦΕΚ-220Α). Το σωστό είναι "του πρώτου εδαφίου της παραγράφου 2 του άρθρου 2, του ν.2685/99 (Α35)". 

Στο επόμενο άρθρο 5, στην παράγραφο 3 η διατύπωση γίνεται ως εξής: "Για κάθε επιθεώρηση και έλεγχο συντάσσεται έκθεση αντίγραφο της οποίας κοινοποιείται σε όλες τις εμπλεκόμενες υπηρεσίες και στους ενδιαφερομένους". 

Στην παράγραφο 7 το απειλούμενο πρόστιμο κινείται από τριακόσιες χιλιάδες μέχρι τρία εκατομμύρια (300.000-3.000.000) δραχμές. Το ανώτατο όριό του γίνεται δέκα εκατομμύρια (10.000.000) δραχμές, για να είναι αυστηρότερη η κύρωση, όταν παραβιάζεται η υποχρέωση εχεμύθειας. Γίνεται, λοιπόν: "καθώς και με χρηματική ποινή από τριακόσιες χιλιάδες 300.000 μέχρι δέκα εκατομμύρια (10.000.000) δραχμές". 

Στην παράγραφο 11 του άρθρου 5, εκ παραδρομής δεν έχει διαγραφεί η φράση "και τα μέλη του διοικητικού συμβουλίου". Είχαμε πει ότι η ειδική αυτή ευθύνη αφορά τον πρόεδρο του διοικητικού συμβουλίου, τους διευθύνοντες και εντεταλμένους συμβούλους και το γενικό διευθυντή. 'Οχι τα απλά μέλη του διοικητικού συμβουλίου. 'Αρα η φράση "και τα μέλη του διοικητικού συμβουλίου" πρέπει να διαγραφεί. Και το πρώτο εδάφιο της παραγράφου 11 τελειώνει με τις λέξεις "και ο γενικός διευθυντής τους", εννοείται των εταιρειών των επιχειρήσεων. 

Μετά την παράγραφο 12 προστίθεται παράγραφος 13 με αναρίθμηση των παραγράφων των επομένων, που λέει το εξής: "13. Σε περίπτωση οικειοθελούς ανάκλησης προϊόντων, η επιχείρηση τροφίμων οφείλει να ενημερώσει αμελλητί τον ΕΦΕΤ. Σε περίπτωση παράβασης του προηγουμένου εδαφίου, επιβάλλονται οι κυρώσεις της επομένης παραγράφου". 

Στην παράγραφο 13 του σχεδίου, που τώρα έχει πάρει αριθμό 14 με την αναρίθμηση, στην έκτη σειρά λέει η διάταξη: "άμεσα μέτρα που περιλαμβάνουν την απόσυρση". Πρέπει να γίνει "άμεσα μέτρα που περιλαμβάνουν την υποχρεωτική ανάκληση ή την απόσυρση και δέσμευση" και συνεχίζει κανονικά το κείμενο όπως έχει. 

Η νυν παράγραφος 15, η οποία αριθμείται τώρα σε 16, διατυπώνεται ως εξής: "Οι διατάξεις του Αγορανομικού Κώδικα και του Κώδικα Τροφίμων και Ποτών εξακολουθούν να ισχύουν, εφ' όσον δεν είναι αντίθετες με τις διατάξεις του παρόντος ή αυτές που περιλαμβάνονται σε κανονιστικές πράξεις εκδιδόμενες στο πλαίσιο νομοθετικών εξουσιοδοτήσεων, που παρέχονται από τα άρθρα 1 έως 6 του νόμου αυτού". 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Στο άρθρο 6, στην παράγραφο 2 εκεί που αντικαθίστανται ορισμένες διατάξεις περί Γενικού Χημείου του Κράτους διαγράφονται οι λέξεις "βιοκτόνων" και "φαρμάκων". Η λέξη "βιοκτόνων" και η λέξη "φαρμάκων" διαγράφονται. 

Επίσης στην παράγραφο 3, στο προοίμιό της η διατύπωση γίνεται ως εξής: "Το άρθρο 2 του π.δ.543/1989 "τροποποίηση του π.δ.284/1988 οργανισμός του Υπουργείου Οικονομικών (ΦΕΚ-208Α) κατά το μέρος που αφορά αρμοδιότητες, που εμπεριέχονται στο αντικείμενο ελέγχου, στους σκοπούς και στις αρμοδιότητες του ΕΦΕΤ, καταργείται". 

Στο άρθρο 7 στην παράγραφο 22 στο εδάφιο α' τελειώνει η διάταξη στον αριθμό 2001. Η χρονολογία αυτή γίνεται 31.2.2000. Διευκρινίζω δε κάτι το αυτονόητο ότι αν συντρέχει κατά τις διατάξεις της νομοθεσίας περί εμπορικών μισθώσεων λόγω αναπροσαρμογής του μισθώματος οι διατάξεις αυτές ισχύουν και το μίσθωμα μπορεί να αναπροσαρμοστεί. 

Στο άρθρο 8 δεν έχω να πω τίποτε. 

Στο άρθρο 9 στην παράγραφο 10, η οποία αντικαθιστά το τελευταίο εδάφιο της παραγράφου 6 του άρθρου 8 του ν.703/1977 όπως ισχύει, έχουμε στο πρώτο εδάφιό της τις εξής φράσεις, τελειώνει δηλαδή έτσι: "Καθώς και στους αναπληρωτές αυτών καθορίζονται με κοινή απόφαση των Υπουργών Οικονομικών και Ανάπτυξης". Μετά το "καθορίζονται" προστίθενται οι λέξεις "κατά παρέκκλιση από κάθε άλλη διάταξη με κοινή απόφαση των Υπουργών Οικονομικών και Ανάπτυξης". Για να μπορεί η επιτροπή ανταγωνισμού να συνεδριάζει και πέραν των πενήντα συνεδριάσεων το χρόνο, λόγω του χρόνου απασχόλησης που έχει. 

Μετά την παράγραφο 16 του άρθρου 9 τίθεται παράγραφος 17 με αναρίθμηση των επομένων παραγράφων του άρθρου, η οποία έχει το εξής περιεχόμενο: "Στο άρθρο 8δ' του ν.703/1977, όπως ισχύει προστίθεται παράγραφος 6 ως εξής: "Οι υπηρεσίες της Γενικής Γραμματείας Εμπορίου είναι αρμόδιες για: α) Τη συλλογή και παροχή πληροφοριών σχετικά με την εξέλιξη, την διάρθρωση και τις τάσεις της εγχώριας κατανάλωσης, την οργάνωση και δομή της αγοράς προϊόντων και κλάδων, καθώς και τις συνθήκες ανταγωνισμού κάθε κλάδου. 

β) Την κατάρτιση πινάκων διακλαδικών κοστολογικών σχέσεων και δεικτών. 

γ) Την παρακολούθηση και ανάλυση της ασκούμενης εμπορικής πολιτικής και διατύπωση προτάσεων στο πλαίσιο της γενικότερης οικονομικής πολιτικής όπως αυτή διατυπώνεται από την Κυβέρνηση. 

δ) Την παρακολούθηση της συμπεριφοράς των δημοσίων ή κοινής οφέλειας επιχειρήσεων. 

ε) Την παρακολούθηση του βαθμού συγκέντρωσης των επιχειρήσεων κατά κλάδο οικονομικής αρμοδιότητας ή την ύπαρξη τυχόν εναρμονισμένων πρακτικών. 

στ) Την υποβοήθηση του έργου της Επιτροπής Ανταγωνισμού. 

ζ) Την παρακολούθηση της εκτέλεσης των αποφάσεων της Επιτροπής Ανταγωνισμού και των σχετικών υπουργικών και δικαστικών αποφάσεων που εκδίδονται επ' αυτών. 

η) Την παραπομπή των ποινικών παραβάσεων της νομοθεσίας ανταγωνισμού στις αρμόδιες εισαγγελικές αρχές. 

Με απόφαση του Υπουργού Ανάπτυξης ρυθμίζεται κάθε λεπτομέρεια σχετική με την εφαρμογή της παραγράφου αυτής και της συνεργασία των υπηρεσιών της Γενικής Γραμματείας Εμπορίου με την Επιτροπή Ανταγωνισμού και την γραμματεία της". 

ΘΕΟΔΩΡΑ ΜΠΑΚΟΓΙΑΝΝΗ: Μα, κύριε Πρόεδρε, αυτό δεν είναι αρκετά μεγάλο; Να μας το δώσετε γραπτό, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Με συγχωρείτε, να ολοκληρώσω, για να μη γίνει λάθος στα Πρακτικά. 

ΘΕΟΔΩΡΑ ΜΠΑΚΟΓΙΑΝΝΗ: Να το δούμε γραμμένο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Θα σας το δώσω αμέσως. 

Στην παράγραφο 19, η οποία τώρα αναριθμείται σε 20, το πρώτο εδάφιο της τροποποιημένης παραγράφου περιττεύει, διότι δεν προσθέτει κάτι καινούργιο. 'Αρα η διατύπωση πρέπει να γίνει ως εξής: "Στο τέλος της παραγράφου 1 του άρθρου 31 του ν.703/1977, όπως ισχύει, προστίθεται εδάφιο ως εξής: "Η κατά το άρθρο 9, παράγραφος 4... 

(Θόρυβος στην Αίθουσα) 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, με συγχωρείτε. Αυτά, κύριοι συνάδελφοι, θα καταχωρηθούν στα Πρακτικά, θα τα δείτε, θα τα διαβάσετε... 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, αυτά είναι τροπολογία σε άλλο νόμο τον οποίο τουλάχιστον να το δούμε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Είναι μέσα στο κείμενο. Δεν αλλάζει τίποτα. Σβήνουν τέσσερις σειρές απλώς. Διαβάστε. 

ΠΡΟΕΔΡΕΥΩΝ (Λουκάς Αποστολίδης): Μα, δεν έχετε το νομοσχέδιο κυρία Μπακογιάννη; 

ΘΕΟΔΩΡΑ ΜΠΑΚΟΓΙΑΝΝΗ: Μπροστά μου το έχω. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δείτε, λοιπόν... 

ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, διαβάζει επί πέντε λεπτά ένα κείμενο το οποίο δεν έχω. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κυρία Μπακογιάννη, δείτε το κείμενό σας... 

ΘΕΟΔΩΡΑ ΜΠΑΚΟΓΙΑΝΝΗ: Το βλέπω, κύριε Υπουργέ. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Επαναλαμβάνω: Η παράγραφος 19, που τώρα αναριθμείται σε 20, διατυπώνεται ως εξής: "Στο τέλος της παραγράφου 1, του άρθρου 31 του ν. 703/1977, όπως ισχύει, προστίθεται εδάφιο ως εξής: "Η κατά το άρθρο 9, παράγραφος 4 αίτηση αυτού που έχει υποβάλει καταγγελία για τη λήψη ασφαλιστικών μέτρων, πρέπει με την ποινή του απαραδέκτου να συνοδεύεται από γραμμάτιο καταβολής στο αρμόδιο δημόσιο ταμείο παραβόλου εκατό χιλιάδων (100.000) δραχμών."" Το ίδιο, είναι γραμμένο μέσα στο κείμενο. 

Στο άρθρο 10 νομίζω ότι ο τίτλος πρέπει να γίνει "Διάφορα θέματα εμπορίου - λοιπά θέματα" γιατί υπάρχουν και ορισμένα θέματα της Γενικής Γραμματείας Βιομηχανίας μέσα. 

Εδώ θυμίζω ότι στην παράγραφο 5 γίνεται προσθήκη που αφορά τα τεχνικά αποθέματα και την ασφαλιστική τοποθέτηση. 'Αρα, λοιπόν, συζητούμε μαζί και την τροπολογία με γενικό αριθμό 3056 και ειδικό 192. Η τροπολογία αυτή είναι στα χέρια σας. Επί της τροπολογίας αυτής θα γίνουν ορισμένες νομοτεχνικές βελτιώσεις, γιατί συνεδρίασε η Επιτροπή Ιδιωτικής Ασφάλισης υπό την προεδρία του καθηγητή κ. Ρόκα και υπέδειξε ορισμένες βελτιώσεις, τις οποίες δέχομαι και τις οποίες επί του κειμένου της τροπολογίας θα ήθελα να κάνω. 

Κατ'αρχάς, υπάρχει ένα lapsus στο πρώτο εδάφιο της παραγράφου 12 όπως διαμορφώνεται τώρα. Aναγράφονται οι λέξεις "ασφαλιστικής τροποποίησης" ενώ πρόκειται για "ασφαλιστικής τοποθέτησης" βεβαίως. Πρόκειται για λάθος της δακτυλογράφησης. 

Το εδάφιο β' διατυπώνεται ως εξής: "Οι καταστάσεις σχηματισμού των τεχνικών αποθεμάτων και των περιουσιακών στοιχείων που απαρτίζουν την ασφαλιστική τοποθέτηση..." και συνεχίζει η διατύπωση "...υποβάλλονται στο Υπουργείο Ανάπτυξης..." κλπ. 

Στο εδάφιο γ' η διατύπωση γίνεται ως εξής: "Ο έλεγχος του σχηματισμού των τεχνικών αποθεμάτων και της διάθεσης των περιουσιακών στοιχείων που απαρτίζουν την ασφαλιστική τοποθέτηση ολοκληρώνεται υποχρεωτικά..." και συνεχίζεται η διάταξη ως έχει. 

Η τελευταία πρόταση του εδαφίου αυτού που λέει "... μετά την ημερομηνία αυτή επιβάλλονται οι προβλεπόμενες από το παρόν διοικητικές και ποινικές κυρώσεις..." αντικαθίσταται από την πρόταση που λέει "... παράβαση των διατάξεων των προηγουμένων εδαφίων και του παρόντος, συνεπάγεται την επιβολή των κυρώσεων που προβλέπονται στα άρθρα 9 και 43 και επόμενα του νόμου αυτού". 

Στο ίδιο άρθρο στη σελίδα 21, στην πρώτη στήλη μετά το έξι (vi) λατινικό μπαίνει (i) λατινικό, ενώ το σωστό είναι να μπει εκεί επτά (vii) λατινικό. Πρόκειται για τη διάταξη που λέει: "Oι διατάξεις της παραγράφου 4 του άρθρου 5 του κ.ν. 489/1976, εφαρμόζονται αναλογικά και στα οχήματα-μηχανήματα έργων που κυκλοφορούν ανασφάλιστα". 

Η σωστή διατύπωση είναι: VII "Οι διατάξεις της παραγράφου 4 του άρθρου 5 του κωδικοποιημένου ν. 489/1976 εφαρμόζονται αναλογικά και στα αυτοκινούμενα μηχανήματα έργων που κυκλοφορούν ανασφάλιστα". 

Στο ίδιο άρθρο η παράγραφος 8 διαγράφεται. 

ΑΘΑΝΑΣΙΟΣ ΝΑΚΟΣ: Για το γραφείο είναι; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Ναι, γιατί καλύπτονται από την ισχύουσα ρύθμιση. Μπορούν να ρυθμιστούν με προεδρικό διάταγμα και πρέπει να συνεννοηθούν τα επιμελητήρια μεταξύ τους. 

Επίσης στο ίδιο άρθρο η παράγραφος 14 διαγράφεται, γιατί υπερκαλύπτεται από το άρθρο 11. 

Με συγχωρείτε εδώ, μου επισημαίνει ο κ. Χαραλάμπους ότι στην παρατήρηση που έκανα προηγουμένως για τα "αυτοκινούμενα οχήματα έργων" το σωστό είναι αυτοκινούμενα μηχανήματα έργων. Επανέρχομαι και το αποσαφηνίζω, η σωστή διατύπωση είναι, "αυτοκινούμενα μηχανήματα έργων", σ' αυτό που είχα πει για τη σελίδα 21 στην πρώτη στήλη. 

Είπα ότι η παράγραφος 8 διαγράφεται. Επίσης διαγράφεται η παράγραφος 14 γιατί υπερκαλύπτεται από το άρθρο 11, όπως έχει τεθεί τώρα για την εμπορία πετρελαιοειδών. 

Στο τέλος του άρθρου 10 προστίθεται παράγραφος, η οποία λέει το εξής: "Στην παράγραφο 3 του άρθρου 37 του προεδρικού διατάγματος 406/1998 (Α' 286)"απαλείφεται η φράση "κατά το μέτρο που οι θέσεις αυτές κρίνονται αναγκαίες για την κάλυψη των πραγματικών αναγκών της εταιρείας". Και προστίθεται ακόμη μια παράγραφος, η οποία λέει: "Το τελευταίο εδάφιο της παραγράφου 1 του άρθρου 10 του νόμου 2323/1995 αντικαθίσταται ως εξής: "Στους Νομούς Αττικής και Θεσσαλονίκης δεν ισχύουν οι παραπάνω περιορισμοί". 

ΑΘΑΝΑΣΙΟΣ ΝΑΚΟΣ: Αυτό που είναι; 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Αυτό είναι στις διατάξεις για τα πολυκαταστήματα. Η διατύπωση λέει "περιφέρεια τέως δυτικής πρωτευούσης και πολεοδομικό συγκρότημα Θεσσαλονίκης" και αντικαθιστούμε τις διατυπώσεις αυτές με τις σωστές διατυπώσεις "Νομός Αττικής και Νομός Θεσσαλονίκης". 

Τώρα στο άρθρο 10 αναφέρεται η τροπολογία με γενικό αριθμό 359 και ειδικό 195, τροπολογία που έχει υποβάλει ο εισηγητής της Πλειοψηφίας ο συνάδελφος κ. Ηλίας Βλαχόπουλος. Αυτήν την τροπολογία εγώ την αποδέχομαι και την ενσωματώνω ως τελευταία παράγραφο στο άρθρο 10. 

Ο κ. Βλαχόπουλος έτυχε να είναι ο εισηγητής της Πλειοψηφίας κατά τη συζήτηση του νομοσχεδίου για την προστασία των καταναλωτών. 'Εχοντας αυτό το εύλογο ενδιαφέρον και την επαφή με το αντικείμενο, παρακολουθώντας την εφαρμογή του νόμου αυτού, εντόπισε ότι πράγματι υπάρχει αιτιολογημένη γνώμη της Επιτροπής των Ευρωπαϊκών Κοινοτήτων. Γιατί οι διατάξεις της εθνικής μας νομοθεσίας δεν εναρμονίζονται πλήρως και πρέπει να κάνουμε ακόμη αυστηρότερη και εντονότερη την προστασία του καταναλωτή, αποδεχόμενοι τα στοιχεία που περιλαμβάνονται στην αιτιολογημένη γνώμη. 

Εγώ χαίρομαι για την πρωτοβουλία και την ευαισθησία αυτή. Θα μπορούσε να γίνει βέβαια και με τη συνήθη διαδικασία εκδόσεως προεδρικού διατάγματος κλπ., αλλά εφόσον ρυθμίζουμε θέματα που αφορούν τον καταναλωτή με το νομοσχέδιο αυτό, νομίζω ότι και απέναντι στο Ευρωπαϊκό Κίνημα Καταναλωτών θα ήταν μια κίνηση να αποδεχθούμε αυτές τις παρατηρήσεις που περιλαμβάνονται στην αιτιολογημένη γνώμη. Αφού έκανε τον κόπο να τα διαμορφώσει ο κ. Βλαχόπουλος και να τα προτείνει, εγώ αποδέχομαι την τροπολογία αυτή και την ενσωματώνω ως τελευταία παράγραφο στο άρθρο 10. 

Στο άρθρο 11 παρακαλώ να τεθεί ο τίτλος "Εμπορία πετρελαιοειδών προϊόντων" γιατί όλα τα άρθρα έχουν τίτλους. 

Στην παράγραφο 6 του άρθρου 11, εκεί που η διατύπωση λέει "στους παραβάτες της παραγράφου αυτής", πρέπει να γίνει "στους παραβάτες του άρθρου αυτού". 

Και παρακάτω, στην τρίτη σειρά της παραγράφου 6, εκεί που λέει "τις παρεχόμενες απ' αυτήν εξουσιοδοτήσεις", πρέπει να γίνει "τις παρεχόμενες από αυτό", δηλαδή το άρθρο "εξουσιοδοτήσεις". 

Για να μην έχουμε προβλήματα το απόγευμα, που θα συζητηθεί η ενότητα του Ο.Α.Ε., εάν μου επιτρέπετε, επειδή ενδέχεται να χρειαστεί να λείψω στην αρχή της συνεδρίασης, να εκφωνήσω και τις μεταβολές που επέρχονται στην ενότητα των άρθρων 12 και 20. Νομίζω ότι δεν έχετε αντίρρηση. 

Κατ' αρχάς έχει αλλάξει η αρίθμηση. Πρέπει να αλλάξει η αρίθμηση και εσωτερικά. Θα σας πω που αλλάζει η αρίθμηση εσωτερικά, γιατί έγινε αναρίθμηση των άρθρων. 

Στο άρθρο 14, στις αρχές του δευτέρου εδαφίου λέει "αντίγραφο του δημοσιευμένου ισολογισμού υποβάλλεται στην κατά το άρθρο 15 παράγραφος 1 αρμόδια υπηρεσία". Τώρα είναι άρθρο 16. Δηλαδή γίνεται "στην κατά το άρθρο 16...". 

Στο άρθρο 14 παράγραφος 5 μνημονεύεται το άρθρο 14 του παρόντος. Τώρα πρέπει να μνημονευθεί το άρθρο 15 του παρόντος. 

Επίσης στην παράγραφο 6 μνημονεύεται η κατά το άρθρο 14 περιουσία, ενώ τώρα είναι η κατά το άρθρο 15 περιουσία. 

Στο άρθρο 15 παράγραφος 6 μνημονεύεται η αρμόδια υπηρεσία της παραγράφου 2 του άρθρου 15. Τώρα είναι "του άρθρου 16". 

Στο άρθρο 16 παράγραφος 1 αναφέρονται τα άρθρα 11 έως 13. Τώρα είναι "τα άρθρα 12 έως 14". 

Στο άρθρο 17 μνημονεύεται πάλι η απόφαση περί διορισμού εκκαθαριστή του Ο.Α.Ε. κατά το άρθρο 11 παράγραφος 2 του παρόντος νόμου. Τώρα είναι "κατά το άρθρο 12". 

Στο άρθρο 19 στην παράγραφο 2 μνημονεύεται πάλι το άρθρο 16 παράγραφος 1 του παρόντος, ενώ τώρα είναι "άρθρο 17 παράγραφος 1 του παρόντος". 

Στην παράγραφο 3 μνημονεύεται πάλι το άρθρο 16 παράγραφος 1, ενώ είναι "άρθρο 17 παράγραφος 1". 

Στην παράγραφο 4 του άρθρου 19 μνημονεύεται πάλι το άρθρο 16 παράγραφος 1, ενώ είναι "άρθρο 17 παράγραφος 1". 

Στο άρθρο 20 παράγραφος 4 προστίθενται οι λέξεις "ή τον αναγνωρισμένο από τον Ο.Α.Ε." 

Μετά την παράγραφο 4 προστίθενται οι παράγραφοι 5, 6 και 7 του άρθρου 19 του σχεδίου, όπως κατατέθηκε. Αυτές οι παράγραφοι του αρχικού σχεδίου νόμου προστίθενται ως παράγραφοι 5, 6 και 7 του άρθρου 20 του σχεδίου, όπως έχει διαμορφωθεί στο πρακτικό της Διαρκούς Επιτροπής και εισάγεται στο Τμήμα για ψήφιση. Είναι η συζήτηση που είχαμε προηγουμένως με την κ. Μπακογιάννη και τον κ. Μητσοτάκη. 

ΗΛΙΑΣ ΒΛΑΧΟΠΟΥΛΟΣ: Στο άρθρο 16 παράγραφος 2 υπάρχει μία αναφορά για το άρθρο 14. Αυτό δεν το αναφέρατε. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Στο άρθρο 16, όπως σωστά επισημαίνει ο κ. Βλαχόπουλος στην παράγραφο 2 στην τρίτη σειρά μνημονεύεται το άρθρο 14, που πρέπει να γίνει τώρα άρθρο 15. 

Σταματάω εδώ, γιατί απομένουν μόνο δύο άρθρα. 

ΘΕΟΔΩΡΑ ΜΠΑΚΟΓΙΑΝΝΗ: Δεν ήλθαν οι τροπολογίες, άρα δεν πρέπει να μπουν στη συζήτηση του νομοσχεδίου. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Ηλθαν ή έρχονται οι τροπολογίες. Επειδή έχουμε χρόνο και επειδή οι τροπολογίες είναι ήσσονος σημασίας δείτε τις μόλις έλθουν και θα διαπιστώσετε ότι δεν υπάρχει πρόβλημα. Ας το αφήσουμε κενό αυτό. 

ΘΕΟΔΩΡΑ ΜΠΑΚΟΓΙΑΝΝΗ: Θέλουμε να δούμε μία τροπολογία... 

ΕΥΑΓΓΕΛΟΣ ΒΕΝΙΖΕΛΟΣ: Αν θέλετε αυτή που αφορούσε τη Γενική Γραμματεία Εμπορίου να σας δώσω τις σημειώσεις μου. Ουσιαστικά είναι μία πολιτική οδηγία για το πού πρέπει να στρέψει το ενδιαφέρον της η Γενική Γραμματεία Εμπορίου. Ευχαρίστως όμως να σας το δώσω. 

ΠΡΟΕΔΡΕΥΩΝ (Λουκάς Αποστολίδης): Να το καταθέσετε για τα Πρακτικά. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): 'Οχι, κύριε Πρόεδρε, το εκφώνησα. Δεν είναι το σημείωμά μου για τα Πρακτικά, αλλά για τους εισηγητές ευχαρίστως. 

ΠΡΟΕΔΡΕΥΩΝ (Λουκάς Αποστολίδης): Κυρία Μπακογιάννη, θέλετε το λόγο; 

ΘΕΟΔΩΡΑ ΜΠΑΚΟΓΙΑΝΝΗ: 'Οχι, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Εφόσον ο κύριος Υπουργός δεν θα αναφερθεί στις ρυθμίσεις, δεν θέλω να δευτερολογήσω. Διότι η δευτερολογία προϋποθέτει απάντηση του κυρίου Υπουργού. Εφόσον ο κύριος Υπουργός δεν θα αναφερθεί. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Δεν το κάνω από έλλειψη ενδιαφέροντος, αλλά για οικονομία χρόνου. 

ΑΝΑΣΤΑΣΙΟΣ ΠΕΠΟΝΗΣ: Το ξέρω, κύριε Υπουργέ. Και εγώ επίσης ανταποδίδοντας την οικονομία χρόνου λέω ότι εφόσον εσείς δεν θα αναφερθείτε στο περιεχόμενο των διατάξεων, δεν νομίζω ότι συντρέχει λόγος να αναφερθώ εγώ. 

Ευχαριστώ τον κύριο Υπουργό στο μέτρο που πρόσεξε τις υποδείξεις τις οποίες έθεσα υπό τη κρίση του. 

ΠΡΟΕΔΡΕΥΩΝ (Λουκάς Αποστολίδης): Συνεπώς, κύριοι συνάδελφοι, ολοκληρώθηκε η συζήτηση επί της ενότητας των άρθρων 1 έως 11. 

Ερωτάται το Τμήμα: Γίνεται δεκτό το άρθρο 1 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό κατά πλειοψηφία όπως τροποποιήθηκε. 

Ερωτάται το Τμήμα: Γίνεται δεκτό το άρθρο 2 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό κατά πλειοψηφία όπως τροποποιήθηκε. 

Ερωτάται το Τμήμα: Γίνεται δεκτό το άρθρο 3, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε. 

Ερωτάται το Τμήμα: Γίνεται δεκτό το άρθρο 4 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε. 

Ερωτάται το Τμήμα: Γίνεται δεκτό το άρθρο 5, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε. 

Ερωτάται το Τμήμα: Γίνεται δεκτό το άρθρο 6, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε. 

Ερωτάται το Τμήμα: Γίνεται δεκτό το άρθρο 7, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε. 

Ερωτάται το Τμήμα: Γίνεται δεκτό το άρθρο 8 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό κατά πλειοψηφία, ως έχει. 

Ερωτάται το Τμήμα: Γίνεται δεκτό το άρθρο 9 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό κατά πλειοψηφία όπως τροποποιήθηκε. 

Ερωτάται το Τμήμα: Γίνεται δεκτό το άρθρο 10, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε. 

Ερωτάται το Τμήμα: Γίνεται δεκτό το άρθρο 11, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 14.41', λύεται η συνεδρίαση για σήμερα Τετάρτη 1η Σεπτεμβρίου και ώρα 18.30', με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου: "Ενιαίος Φορέας Ελέγχου Τροφίμων και άλλες ρυθμίσεις θεμάτων αρμοδιότητας του Υπουργείου Ανάπτυξης". 

Ο ΠΡΟΕΔΡΟΣ                                                                                             ΟΙ ΓΡΑΜΜΑΤΕΙΣ




















 
















  


  




