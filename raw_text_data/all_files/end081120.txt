      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      ΠΙΝΑΚΑΣ ΠΕΡΙΕΧΟΜΕΝΩΝ
      ΙΒ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’ 
      ΣΥΝΕΔΡΙΑΣΗ  ΛΔ’
      Πέμπτη 20 Νοεμβρίου 2008
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας των Βουλευτών κ. Δ. Χριστοφιλογιάννη, Α. Παπαδόπουλου και Ι. Σκουλά, σελ.
      3. Ανακοινώνεται ότι τη συνεδρίαση παρακολουθούν μαθητές από το 4ο Γυμνάσιο Δάφνης, το 3ο Γυμνάσιο Ζωγράφου, το 56ο Γενικό Λύκειο Αθηνών, το Πειραματικό Γενικό Λύκειο Πατρών και το 45ο Δημοτικό Σχολείο Πατρών, σελ.
      4. Επί προσωπικού θέματος, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 21 Νοεμβρίου 2008, σελ.
      4. Συζήτηση επικαίρων ερωτήσεων:
      α) Προς τον Υπουργό Ανάπτυξης, σχετικά με την επίλυση των προβλημάτων των κατοίκων του Αγίου Δημητρίου Κοζάνης από τη λειτουργία του ατμοηλεκτρικού σταθμού της ΔΕΗ κ.λπ., σελ.
      β) Προς τον Υπουργό Αγροτικής Ανάπτυξης και Τροφίμων, σχετικά με το δάσος του Παγώντα Νομού Ευβοίας κ.λπ., σελ.
      γ) Προς τον Υπουργό Ναυτιλίας, Αιγαίου και Νησιωτικής Πολιτικής, σχετικά με τα ακτοπλοϊκά προβλήματα των νησιωτικών και επαρχιακών δήμων και κοινοτήτων της Νομαρχίας Πειραιά κ.λπ., σελ.
      δ) Προς τον Υπουργό Εθνικής Παιδείας και Θρησκευμάτων:
      i. σχετικά με την ανανέωση των συμβάσεων εργασίας των οδηγών και συνοδών για το Ειδικό Νηπιαγωγείο-Δημοτικό Σχολείο Κωφών και Βαρήκοων Αργυρούπολης, σελ.
      ii. σχετικά με την ενημέρωση της μαθητιώσας νεολαίας σε θέματα διαχείρισης υδάτινων πόρων κ.λπ., σελ.
      iii. σχετικά με την έλλειψη προγραμματισμού για τη μεταφορά των μαθητών που φοιτούν σε σχολικές μονάδες ειδικής αγωγής και εκπαίδευσης, σελ.
      ε) Προς τον Υπουργό Οικονομίας και  Οικονομικών, σχετικά με την ενίσχυση των επιχειρήσεων των πυρόπληκτων και σεισμόπληκτων περιοχών κ.λπ., σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες διατάξεις», σελ.
      2. Κατάθεση σχεδίων νόμων:
      α) Οι Υπουργοί Εσωτερικών, Οικονομίας και Οικονομικών, Μεταφορών και Επικοινωνιών και Εξωτερικών, κατέθεσαν σχέδιο νόμου: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών», σελ. 
      β) Οι Υπουργοί Δικαιοσύνης, Εσωτερικών, Οικονομίας και Οικονομικών, Εξωτερικών, Εθνικής Παιδείας και Θρησκευμάτων και Υγείας και Κοινωνικής Αλληλεγγύης κατέθεσαν σχέδιο νόμου: «Κύρωση και εφαρμογή της Σύμβασης του Συμβουλίου της Ευρώπης για την προστασία των παιδιών κατά της γενετήσιας εκμετάλλευσης και κακοποίησης, μέτρα για τη βελτίωση των συνθηκών διαβίωσης και την αποσυμφόρηση των καταστημάτων κράτησης και άλλες διατάξεις», σελ.
      
      ΟΜΙΛΗΤΕΣ
      Α. Επί προσωπικού θέματος:
      ΑΛΟΓΟΣΚΟΥΦΗΣ Γ., σελ.
      ΓΕΙΤΟΝΑΣ Κ., σελ.
      ΚΑΤΣΕΛΗ Λ., σελ.
      ΠΑΝΑΓΙΩΤΟΠΟΥΛΟΣ Π., σελ.
      
      Β. Επί των επικαίρων ερωτήσεων:
      ΑΡΑΠΟΓΛΟΥ Δ., σελ.
      ΔΡΙΤΣΑΣ Θ., σελ.
      ΚΑΛΑΦΑΤΗΣ Σ., σελ.
      ΚΑΜΜΕΝΟΣ Π., σελ.
      ΚΙΛΤΙΔΗΣ Κ., σελ.
      ΚΟΥΡΑΚΗΣ Α., σελ.
      ΛΕΓΚΑΣ Ν., σελ.
      ΛΥΚΟΥΡΕΝΤΖΟΣ Α., σελ.
      ΠΑΠΑΓΕΩΡΓΙΟΥ Γ. (Ν. ‘
      Αρτας), σελ.
      ΠΙΠΙΛΗ Φ., σελ.
      ΣΤΑΥΡΟΥ Α., σελ.
      ΧΑΛΒΑΤΖΗΣ Σ., σελ.
      
      Γ. Επί του σχεδίου νόμου του Υπουργείου Οικονομίας και Οικονομικών:
      ΑΛΑΒΑΝΟΣ Α., σελ.
      ΑΛΟΓΟΣΚΟΥΦΗΣ Γ., σελ.
      ΑΝΤΩΝΙΟΥ Α., σελ.
      ΒΟΛΟΥΔΑΚΗΣ Μ., σελ.
      ΒΟΡΙΔΗΣ Μ., σελ.
      ΓΕΙΤΟΝΑΣ Κ., σελ.
      ΓΙΑΝΝΑΚΗΣ Μ., σελ.
      ΓΚΑΤΖΗΣ Ν., σελ.
      ΔΡΑΓΑΣΑΚΗΣ Ι., σελ.
      ΚΑΚΛΑΜΑΝΗΣ Α., σελ.
      ΚΑΡΑΜΑΡΙΟΣ Α., σελ.
      ΚΑΤΣΕΛΗ Λ., σελ.
      ΚΟΛΛΙΑΣ Κ., σελ.
      ΛΑΦΑΖΑΝΗΣ Π., σελ.
      ΛΕΓΚΑΣ Ν., σελ.
      ΞΕΝΟΓΙΑΝΝΑΚΟΠΟΥΛΟΥ Μ., σελ.
      ΠΑΝΑΓΙΩΤΟΠΟΥΛΟΣ Π., σελ.
      ΠΑΠΑΝΔΡΕΟΥ Γ., σελ.
      ΠΑΠΑΧΡΗΣΤΟΣ Ε., σελ.
      ΠΑΥΛΙΔΗΣ Α., σελ.
      ΡΗΓΑΣ Π., σελ.
      ΣΓΟΥΡΙΔΗΣ Π., σελ.
      ΣΙΟΥΦΑΣ Δ., σελ.
      ΣΠΗΛΙΟΠΟΥΛΟΣ Κ., σελ.
      ΤΣΙΡΩΝΗΣ Δ., σελ.
      ΦΙΛΙΝΗ Α., σελ.
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΛΔ΄
      Πέμπτη 20 Νοεμβρίου 2008
      Αθήνα, σήμερα στις 20 Νοεμβρίου 2008, ημέρα Πέμπτη και ώρα 9.35΄συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19 Νοεμβρίου 2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά των Λ΄ και ΛΓ΄ συνεδριάσεων, της 17/11/2008 και 19/11/2008, σε ό,τι αφορά τα σχέδια νόμων: «Κύρωση του Απολογισμού του Κράτους Οικονομικού Έτους 2006» και «Κύρωση του Ισολογισμού του Κράτους Οικονομικού Έτους 2006».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Φωτεινή Πιπιλή, Βουλευτή Α΄ Αθηνών, τα ακόλουθα:
      A. KΑΤΑΘΕΣΗ ΑΝΑΦΟΡΩΝ
      1) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  η Ένωση Εργαστηρίων Ελευθέρων Σπουδών Πληροφορικής Κεντρικής Ελλάδος ζητεί την αναστολή της  εφαρμογής της Υπουργικής Απόφασης που αφορά στη λειτουργία των Εργαστηρίων Πληροφορικής κ.λπ..
      2) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  το Εργατοϋπαλληλικό Κέντρο Αρκαδίας ζητεί την οικονομική και λειτουργική υποστήριξη των δομών που λειτουργούν με σκοπό την αποασυλοποίηση των ψυχικά ασθενών, όπως το οικοτροφείο «ΣΤΟΡΓΗ» στην Τρίπολη.
      3) Ο Βουλευτής Πρεβέζης κ. ΕΥΑΓΓΕΛΟΣ  ΠΑΠΑΧΡΗΣΤΟΣ  κατέθεσε αναφορά με την οποία  η Πανελλήνια Ομοσπονδία Συλλόγων Ειδικού Εκπαιδευτικού Προσωπικού Ειδικής Αγωγής ζητεί την εξεύρεση χώρου για τη στέγαση του Υπηρεσιακού Συμβουλίου του Ειδικού Εκπαιδευτικού Προσωπικού.
      4) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  ο Σύλλογος Πολιτικού Προσωπικού Δημόσιας Τάξης Θεσσαλίας ζητεί την πλήρη θεσμική, εργασιακή και οικονομική εναρμόνιση των μελών του με τους υπόλοιπους υπαλλήλους του Υπουργείου Εσωτερικών.
      5) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Σύνδεσμος Θεσσαλικών Βιομηχανιών ζητεί την κατάργηση της εισφοράς 0,6% στα πάσης φύσεως επιτόκια καταναλωτικών, επιχειρηματικών και στεγαστικών δανείων υπέρ του Δημοσίου για τη δημιουργία ταμείου που θα χρηματοδοτεί την αποκατάσταση ζημιών από φυσικές καταστροφές.
      6) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο  αναφέρεται στο πρόβλημα πληρωμής των συμβασιούχων που απασχολούνται στην Παιδόπολη Νεάπολης Λασιθίου.
      7) Ο Βουλευτής Β΄ Αθηνών κ. ΜΙΧΑΛΗΣ ΧΡΥΣΟΧΟΪΔΗΣ  κατέθεσε αναφορά με την οποία  η κ. Ειρήνη Χατζηγεωργίου ζητεί την απομάκρυνση πυλώνων της Δ.Ε.Η. από το οικόπεδό της.
      8) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην καθυστέρηση ολοκλήρωσης του Βόρειου Οδικού Άξονα στο Νομό  Λασιθίου.
      9) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ένωση κονσερβοποιών Ελλάδας ζητεί την επίλυση προβλημάτων που αντιμετωπίζει ο κλάδος της Κονσερβοποιΐας φρούτων.
      10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στα  συνταξιοδοτικά και ασφαλιστικά αιτήματα των εργαζομένων στους Οργανισμούς Τοπικής Αυτοδιοίκησης.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η πληρωμή των συμβασιούχων εργαζομένων στην Παιδόπολη Νεάπολης Λασιθίου.
      12) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  η Τοπική Ένωση Δήμων και Κοινοτήτων Νομού Αργολίδας ζητεί την άμεση τακτοποίηση της δικαστικής εκκρεμότητας για την ανάδειξη δημοτικής αρχής στο Δήμο Επιδαύρου.
      13) Ο Βουλευτής Α΄ Θεσσαλονίκης κ. ΙΩΑΝΝΗΣ  ΜΑΓΚΡΙΩΤΗΣ  κατέθεσε αναφορά με την οποία  η Ομοσπονδία Επαγγελματιών Εμπόρων Νομού Θεσσαλονίκης ζητεί τη λήψη μέτρων στήριξης των μικρομεσαίων επιχειρήσεων.
      14) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην ανάγκη χορήγησης σύνταξης από τον Ο.Γ.Α. σε αγρότη που έχει θρόμβωση.
      15) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Σύλλογος Μηχανικών και Εργοληπτών Δημοσίων Έργων Αιγιαλείας και Καλαβρύτων ζητεί την άμεση πρόσληψη προσωπικού στο Δασαρχείο Αιγίου.
      16) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο Οικοδομικός Συνεταιρισμός «ΥΓΕΙΑ» ζητεί την απένταξη της ιδιοκτησίας του στο Λαγονήσι, από τον ορεινό όγκο της Λαυρεωτικής.
      17) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  οι εκπαιδευτικοί και οι γονείς των μαθητών του 9ου Δημοτικού Σχολείου Γιαννιτσών ζητούν την ανέγερση νέου  κτηρίου για τη στέγαση του σχολείου αυτού.
      18) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία  η Ένωση Αποφοίτων Ε.Σ.Δ.Δ. και Ε.Σ.Τ.Α. διαμαρτύρεται για την κατάργηση του ειδικού καθεστώτος  που διέπει την ιεραρχική εξέλιξη των αποφοίτων .
      19) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  το Εργατοϋπαλληλικό Κέντρο Ναυπακτίας και Δωρίδας ζητεί την άμεση επιστροφή του Γραφείου Πολεοδομίας Ναυπάκτου στο Δήμο Ναυπάκτου και τη στελέχωσή του.
      20) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  το Εργατοϋπαλληλικό Κέντρο Μεσολογγίου διαμαρτύρεται για την υποβάθμιση των τηλεπικοινωνιακών υπηρεσιών της περιοχής του.
      21) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  η Πανελλήνια Ομοσπονδία Συλλόγων Επαγγελματιών Γεωπόνων διαμαρτύρεται για την αδυναμία εφαρμογής του προγράμματος «Ενθάρρυνση επενδύσεων μικρού κόστους στις γεωργικές εκμεταλλεύσεις», που αφορά κτηνοτροφικές επενδύσεις.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8401/17.10.08 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./447/7/11/08 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8401/17.10.08 ερώτησης του Βουλευτή κ. Νάσου Αλευρά και σύμφωνα με τα στοιχεία που έθεσαν υπόψη μας οι αρμόδιες Υπηρεσίες του Υπουργείου Πολιτισμού, σας γνωρίζουμε τα έξης:
      Σύμφωνα με το Ν. 2557/ΦΕΚ 271/Α΄/24.12.97 η προθεσμία, για την κατάθεση της αίτησης και του αντιτύπου ταινίας για τα Κρατικά Βραβεία Ποιότητας, λήγει στις 30 Σεπτεμβρίου κάθε έτους. Με απόφαση του Υπουργού Πολιτισμού μπορεί να μεταβάλλεται η παραπάνω προθεσμία.
      Με την αριθμ. ΥΠ.ΠΟ./ΔIΚΟΜ/1247/97048/1248/10.10.08 ΥΑ εδόθη παράταση της κατάθεσης της κόπιας μέχρι 15 Οκτωβρίου 2008.
      Στις 20 Οκτωβρίου το μεσημέρι και ώρα 14:25 ο κ. Θεόδωρος Αγγελόπουλος ζήτησε με έγγραφό του (επισυνάπτεται) να επανεξεταστεί η παράταση, προκειμένου να καταθέσει την κόπια του την Τετάρτη 22 Οκτωβρίου.
      Την επομένη το πρωί 21 Οκτωβρίου, με νέο έγγραφό του (επισυνάπτεται), ο κ. Αγγελόπουλος απέσυρε την υποψηφιότητα της ταινίας του από τα Κρατικά Βραβεία Ποιότητας.
      Ο Υπουργός
      ΜΙΧΑΛΗΣ ΛΙΑΠΗΣ
      (Σημ. Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      2. Στην με αριθμό 8751/23.10.08 ερώτηση του Βουλευτή κ. Βασιλείου Γερανίδη δόθηκε με το υπ’ αριθμ. 12101/7.11.08 έγγραφο από τον Yπουργό Μακεδονίας-Θράκης η ακόλουθη απάντηση:
      «Απαντώντας στην με αριθμό 8751/23-10-2008 ερώτηση, που κατέθεσε στη Βουλή ο Βουλευτής κ. Βασίλης Γερανίδης, και αφορά στη μετεγκατάσταση της Διεθνoύς Έκθεσης Θεσσαλονίκης στη Σίνδο σας γνωρiζoυμε τα εξής:
      Μετά την ανακοίνωση του Πρωθυπoυργού, στο πλαίσιο της 73ης ΔΕΘ, σχετικά με τη μετεγκατάσταση της ΔΕΘ και τη δημιουργία ενός νέου, σύγχρονου εκθεσιακού και συνεδριακού κέντρου, πραγματοποιήθηκε σύσκεψη της Διοίκησης της εταιρείας με τον Υπουργό Μακεδονίας - Θράκης -Υια την άμεση δρομολόγηση και υλοποίηση των αναγκαίων ενεργειών. Στη συνέχεια πραγματοποιήθηκαν συναντήσεις, τόσο με τον Oργανισμό Ρυθμιστικού Θεσσαλoνίκης, όσο και με αρμόδια όργανα του ΥΠΕΧΩΔΕ με θέμα την χωροθέτηση του νέου εκθεσιακού κέντρου. Παράλληλα, τέθηκε σε επεξεργασία η σχετική μελέτη που εκπονήθηκε το 2001-2002 και αφορούσε την χωροθέτηση του εκθεσιακού κέντρου σε περίπτωση ανάληψης της διοργάνωσης της ΕΧΡΟ το 2008. Επιπρόσθετα, εξειδικευμένα στελέχη της ΔΕΘ προχώρησαν σε έρευνα και μελέτη κριτηρίων χωροθέτησης εκθεσιακών και συνεδριακών κέντρων στην Ευρώπη. Τα αποτελέσματα της εν λόγω έρευνας παρουσιάστηκαν σε σύσκεψη που συγκάλεσε ο Δήμαρχος Θεσσαλoνίκης στις 17-10-2008. όπου και δεσμεύτηκε ο ΟΡΘ να παρουσιάσει τη σχετική μελέτη στο τέλος Iανουαρίου 2009, μετά από συνεργασία με τη ΔΕΘ.
      Επισημαίνεται, ότι η απόφαση χωροθέτησης στο ΑΤΕΙ Σίνδου κατά το 2002, σε περίπτωση επιτυχούς διεκδίκησης της ΕΧΡΟ, πάρθηκε από την Εκτελεστική Γραμματεία διεκδίκησης της ΕΧΡΟ, στην οποία και συναίνεσε ο ΟΡΘ. Ο πρόεδρος του Οργανισμού, μετά τη σχετική εξαγγελία του πρωθυπουργού, αναφέρθηκε στην ανάγκη εκπόνησης τεχνοκρατικής μελέτης προκειμένου να προταθεί ο χώρος για τη μετεγκατάσταση της ΔΕΘ.
      Τέλος, όσον αφορά στη μετατροπή του σημερινού χώρου της ΔΕΘ σε μητροπολιτικό πάρκο, σας υπενθυμίζουμε τις σχετικές δηλώσεις του πρωθυπουργού στην 73η ΔΕΘ, για τη μετεγκατάστασή της σε κατάλληλο χώρο εκτός του κέντρου της Θεσσαλονίκης, και την ανάπλαση του σημερινού χώρου της ΔΕΘ σε Μητροπολιτικό Πάρκο.
      Ο Υπουργός
      ΜΑΡΓΑΡΙΤΗΣ ΤΖΙΜΑΣ»
      3. Στην με αριθμό 6727/29.9.08 ερώτηση της Βουλευτού κ. Ευαγγελίας Αμμανατίδου-Πασχαλίδου δόθηκε με το υπ’ αριθμ. 675/4.11.08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Ε. Αμμανατίδου - Πασχαλίδoυ, σας πληροφορούμε τα εξής:
      Η διαδικασία που ακολουθείται από τον Ο.Π.Ε.Κ.Ε.Π.Ε. για την πληρωμή των δικαιούχων του προγράμματος της «Βιολογικής Γεωργίας» είναι η ακόλουθη:
      1. Παραλαμβάνει τους φακέλους με τις καταστάσεις πληρωμής των δικαιούχων, τις αντίστοιχες συγκεντρωτικές καταστάσεις ελέγχων πληρωμών δαπανών και την κατανομή πίστωσης από την αρμόδια Δ/νση Αγροτικής Ανάπτυξης (Δ.Α.Α.).
      2. Ελέγχει τα ανωτέρω δικαιολογητικά και εκδίδει εντολή πληρωμής προς τα κεντρικά της τράπεζας. Η τράπεζα πιστώνει με τα αντίστοιχα ποσά τα υποκαταστήματά της, τα οποία στη συνέχεια πιστώνουν τους λογαριασμούς των δικαιούχων.
      3. Η ανωτέρω διαδικασία διαρκεί, συνήθως, 10 εργάσιμες ημέρες, εφόσον οι φάκελοι πληρωμής είναι σύμφωνοι με τα οριζόμενα στις σχετικές αποφάσεις και εγκυκλίους.
      Για το πρόγραμμα της Βιολογικής Γεωργίας στο Νομό Λέσβου, για το οικονομικό έτος 2008, έχουν, ήδη, καταβληθεί οικονομικές ενισχύσεις ύψους 2.411.638,69 ευρώ σε 656 δικαιούχους, οι οποίοι μετά από διασταυρωτικούς ελέγχους προέκυψε ότι δικαιούνται την ενίσχυση στο πλαίσιο του προγράμματος.
      Ο Υπουργός
      Α. ΚΟΝΤΟΣ»
      4. Στην με αριθμό 8515/20.10.08 ερώτηση της Βουλευτού κ. Ευαγγελίας Αμμανατίδου Πασχαλίδου δόθηκε με το υπ’ αριθμ. 68846/7.11.08 έγγραφο από τον Yφυπουργό Εσωτερικών η ακόλουθη απάντηση:
      «Απαντώντας στη σχετική ερώτηση, που κατέθεσε στη Βουλή των Ελλήνων η Βουλευτής κ. Ευαγγελία Αμμανατίδου Πασχαλίδου, σας γνωρίζουμε τα ακόλουθα:
      Με το άρθρο 139 του Δημοτικού και Κοινοτικού Κώδικα ρυθμίζεται το ζήτημα της ειδικής άδειας για τα αιρετά όργανα που είναι υπάλληλοι του δημοσίου τομέα όπως αυτός είχε οριοθετηθεί κατά την ανακήρυξη των υποψηφίων, δηλαδή την 30/9/2006.
      Με τις διατάξεις του άρθρου 24, παρ. 2 του Ν. 3613/ 2007 δικαιούχοι ειδικής άδειας από την υπηρεσία τους καθίστανται και οι αιρετοί που υπηρετούν σε φορείς του δημοσίου τομέα, όπως αυτός είχε οριοθετηθεί με το άρθρο 1, παρ. 6 του Ν. 1256/ 1982, ακόμα και αν στη συνέχεια εξήλθαν αυτού, ή σε κάθε μορφής νομικά πρόσωπα ιδιωτικού δικαίου. Σύμφωνα δε με τις ανωτέρω διατάξεις στους αιρετούς των ΟΤΑ α΄ βαθμού που είναι υπάλληλοι φορέων οι οποίοι εξήλθαν του δημοσίου τομέα, ή υπάλληλοι οποιουδήποτε νομικού προσώπου ιδιωτικού δικαίου, χορηγείται από το φορέα της οργανικής τους θέσης ειδική άδεια εξήντα (60) ημέρες κατ΄ έτος, επιπλέον της κανονικής τους άδειας.
      Πέραν της ειδικής άδειας που προβλέπεται για τους ανωτέρω υπαλλήλους, και προκειμένου ως αιρετά όργανα να ασκούν απρόσκοπτα τα καθήκοντά τους, δίνεται η δυνατότητα χορήγησης άδειας άνευ αποδοχών για τις υπόλοιπες εργάσιμες μέρες του έτους, σύμφωνα με την περ. αii της παρ. 2 του άρθρου 24 του Ν. 3613/ 2007. Σημειώνεται ότι η χρήση της άδειας αυτής θεωρείται χρόνος πραγματικής υπηρεσίας για τα υπαλληλικά και εργασιακά δικαιώματα.
      Επομένως, με την ανωτέρω ρύθμιση και οι αιρετοί υπάλληλοι του ιδιωτικού τομέα τυγχάνουν διευκόλυνσης απουσίας από την υπηρεσία τους κατά το χρόνο άσκησης των καθηκόντων τους.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      5. Στην με αριθμό 6713/29.9.08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 125341/ΙΗ/7.11.08 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6713/29-09-08, την οποία κατέθεσε ο Βουλευτής κ. Βασίλης Κεγκέρογλου σχετικά με τα Ειδικά Σχολεία του Ν. Ηρακλείου, σας γνωρίζουμε τα ακόλουθα:
      Στις Διευθύνσεις Α/θμιας και Β/θμιας Εκπαίδευσης έχουν διατεθεί συνολικά 81 αναπληρωτές εκπαιδευτικοί για την κάλυψη των αναγκών των ΣΜΕΑΕ και ΚΕΔΔΥ της Κρήτης. Επίσης, στην Περιφερειακή Διεύθυνση Εκπαίδευσης Κρήτης έχουν διατεθεί συνολικά 57 πιστώσεις για την άμεση πρόσληψη αναπληρωτών Ειδικού Εκπαιδευτικού και Ειδικού Βοηθητικού Προσωπικού.
      Επίσης, από τις 11-08-08, έχει εγκριθεί και υπογραφεί από την πολιτική ηγεσία του ΥΠ.Ε.Π.Θ. η απόφαση που αφορά την ίδρυση Ε.Ε.Ε.Ε.Κ. στη Μεσσαρά (Ε.Ε.Ε.Ε.Κ. Τυμπακίου) και αναμένεται η δημοσίευσή της στην Εφημερίδα της Κυβέρνησης.
      Τέλος, σημειώνεται ότι σύμφωνα με το αριθμ. 1706/21-03-08 έγγραφο της Διεύθυνσης Β/θμιας Εκπαίδευσης Νομού Ηρακλείου, το συγκεκριμένο Ε.Ε.Ε.Ε.Κ. θα εξυπηρετήσει μαθητές με ειδικές εκπαιδευτικές ανάγκες της περιοχής Μεσσαράς (περίπου 15) και θα στεγαστεί σε χώρο που έχει βρεθεί από το Δήμο Τυμπακίου. Επιπλέον, σας ενημερώνουμε ότι το Ε.Ε.Ε.Ε.Κ. θα έχει τις παρακάτω εξειδικεύσεις:
      1. Κεραμικής-Πηλοπλαστικής 
      2. Κηπουρικής-Ανθοκομίας
      3. Μαγειρικής-Ζαχαροπλαστικής.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      6. Στην με αριθμό 8316/16.10.08 ερώτηση των Βουλευτών κύριων Κωνσταντίνου Αλεξανδράκη, Νικολάου Μωραΐτη και Χαράλαμπου Χαραλάμπους δόθηκε με το υπ’ αριθμ. 3875Β/7.11.08  έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής σε ό, τι αφορά στο ΥΠΕΧΩΔΕ:
      Σύμφωνα με τον Περιφερειακό Σχεδιασμό Διαχείρισης Στερεών Αποβλήτων (ΠΕΣΔΑ) Περιφέρειας Ηπείρου, ο οποίος έχει εγκριθεί με Απόφαση του Γεν. Γραμματέα Περιφέρειας Ηπείρου, το σύνολο των ΟΤΑ του νομού Ιωαννίνων, αποτελεί την 1η Διαχειριστική Ενότητα (Δ. Ε.) η οποία θα εξυπηρετείται από έναν ΧΥΤΑ. Στον Περιφερειακό Σχεδιασμό προβλέπονται τα εξής:
      * Προγράμματα διαλογής στην πηγή (ΔσΠ) τα οποία θα εφαρμοστούν σε όλες τις μεγάλες πόλεις της Περιφέρειας με πληθυσμό πάνω από 3.000 κατοίκους.
      * Κατασκευή Κέντρου διαλογής και ανάκτησης υλικών (ΚΔΑΥ) σε επίπεδο Περιφέρειας. Το ΚΔAΥ θα έχει δυναμικότητα 5.500tn ετησίως. Η παραδοχή που έχει γίνει είναι ότι θα υπάρχει εκτροπή όλων των ρευμάτων των αποβλήτων πλην του οργανικού της τάξης του 4%, και η ανάκτηση χρήσιμων προϊόντων έχει εκτιμηθεί στο 80%. Η κατασκευή του ΚΔΑΥ θα έχει πολλαπλά θετικά αποτελέσματα από την λειτουργία του: α) θα δώσει υπόσταση στα προγράμματα Διαλογής στην Πηγή β) θα υποστηρίξει την μείωση των στερεών αποβλήτων που οδηγούνται στους ΧΥΤΑ με άμεσο αποτέλεσμα την παράταση του χρόνου ζωής τους γ) θα υποστηρίξει την παραγωγή χρήσιμων προϊόντων δ) θα υποστηρίξει την ανάπτυξη μιας νέας αγοράς δευτερογενών προϊόντων η οποία με τη σειρά της θα δημιουργήσει νέες θέσεις εργασίες, κ.α.
      * Κατασκευή Μονάδας Μηχανικής Διαλογής και Μονάδας Επεξεργασίας του οργανικού κλάσματος. Η μονάδα θα έχει δυναμικότητα 60.000tn ετησίως.
      Με την με αρ. πρωτ. 639/2006 Απόφαση Γεν. Γραμματέα Περιφέρειας Ηπείροu, έχουν εγκριθεί οι περιβαλλοντικοί όροι για την κατασκευή, λειτουργία και αποκατάσταση του Χώρου Υγειονομικής Ταφής Απορριμμάτων (ΧΥΤΑ) της 1ης Διαχειριστικής Ενότητας Περιφέρειας Ηπείρου (Νομός Ιωαννίνων) στο Δ.Δ. Ελληνικού του Δήμου Κατσανοχωρίων. Το έργο είναι ενταγμένο στο Γ΄ ΠΕΠ Ηπείρου.
      Σύμφωνα με την ισχύουσα νομοθεσία (ΚΥΑ με αρ. πρωτ. 50910/2727/2003 «Μέτρα και Όροι για τη Διαχείριση Στερεών Αποβλήτων. Εθνικός και Περιφερειακός Σχεδιασμός Διαχείρισης» - ΦΕΚ 1909 Β/2003 και ΚΥΑ με αρ. πρωτ. 29407/3508/10.12.02 «Μέτρα και όροι για την υγειονομική ταφή των αποβλήτων» - ΦΕΚ 1572 Β/2002), η διάθεση των στερεών αποβλήτων όπως επίσης η προσωρινή αποθήκευση, η μεταφόρτωση και η αξιοποίηση τους, γίνεται με ευθύνη του Φορέα Διαχείρισης Στερεών Αποβλήτων (ΦοΔΣΑ). Επίσης οι ΦοΔΣΑ καλούνται να υλοποιήσουν και να διαχειριστούν τα έργα, να εφαρμόσουν τιμολογιακή πολιτική, να εισηγηθούν επεκτάσεις και βελτιώσεις των έργων, εφόσον κριθούν απαραίτητες για τα έργα στις περιοχές αρμοδιότητας τους, να αναλάβουν τη μετέπειτα φροντίδα των έργων, να διαθέτουν εγγυοδοτικό λογαριασμό για την χρηματοδότηση των έργων της αποκατάστασης και της «μετέπειτα φροντίδας» και να μεριμνήσουν για την άμεση διακοπή της λειτουργίας των Χώρων Ανεξέλεγκτης Διάθεσης Αποβλήτων που υφίστανται στην περιοχή αρμοδιότητας τους και στην μετέπειτα περιβαλλοντική αποκατάσταση τους (αν απαιτείται).
      Με την με αρ. πρωτ. 14984/2007 Απόφαση του Γεν. Γραμματέα Περιφέρειας Ηπείρου έχει συσταθεί Σύνδεσμος Διαχείρισης Στερεών Αποβλήτων της 1ης Διαχειριστικής Ενότητας Περιφέρειας Ηπείρου (νομός Ιωαννίνων) ο οποίος είναι ο ΦοΔΣΑ της προαναφερόμενης Δ.Ε.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Θα συζητηθεί η τρίτη με αριθμό 274/17-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Χαλβατζή προς τον Υπουργό Ανάπτυξης, σχετικά με την επίλυση των προβλημάτων των κατοίκων του Αγίου Δημητρίου Κοζάνης από την λειτουργία του ατμοηλεκτρικού σταθμού της Δ.Ε.Η. κ.λπ.. 
      Η επίκαιρη ερώτηση του κυρίου συναδέλφου έχει ως εξής:
      «Με την ποινικοποίηση και τον αυταρχισμό επιχειρεί η Κυβέρνηση να αντιμετωπίσει τους δίκαιους αγώνες και διεκδικήσεις των κατοίκων του Αγίου Δημητρίου Κοζάνης και πιο συγκεκριμένα:
      Αντί η Κυβέρνηση να επιλύσει τα χρόνια και σοβαρά προβλήματα που δημιουργούνται για τη δημόσια υγεία και το περιβάλλον από την έλλειψη βασικών μέτρων κατά τη λειτουργία του Α.Η.Σ. Αγίου Δημητρίου και των λιγνιτωρυχείων (νότιο και κύριο πεδίο) και αντί να πάρει μέτρα για την αντιμετώπιση της ανεργίας των κατοίκων της περιοχής, ποινικοποιεί του αγώνες τους και με συνεχείς διώξεις τους οδηγεί στα δικαστήρια με βαριές και αστήριχτες κατηγορίες.
      Στις διώξεις αυτές πρωτοστατεί η διορισμένη από την Κυβέρνηση διοίκηση της Δ.Ε.Η., η οποία, εκτός από την παράστασή της ως πολιτική αγωγή, εγείρει με αγωγή στα αστικά δικαστήρια και πρωτοφανείς αξιώσεις για αποζημίωση από τους κατοίκους της περιοχής με προφανή στόχο να επιβάλει ένα κλίμα τρομοκρατίας. Αποδεικνύεται έτσι για μια ακόμη φορά ότι η απελευθέρωση της αγοράς και το κυνήγι του κέρδους συμβαδίζουν με τον αυταρχισμό.
      Ερωτάται ο κύριος Υπουργός αν προτίθεται η Κυβέρνηση να σταματήσει τον επικίνδυνο και ολισθηρό κατήφορο να θέσει τέρμα στις απαράδεκτες αξιώσεις της Δ.Ε.Η. κατά των κατοίκων της περιοχής και να επιλύσει τα δίκαια αιτήματά τους.»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Ανάπτυξης κ. Καλαφάτης.
      Κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, είχα την ευκαιρία και πριν από λίγους μήνες να απαντήσω σε αντίστοιχη ερώτηση που διατυπώθηκε από συνάδελφό μου και θα ήθελα να πω τα εξής, γιατί, μεταξύ άλλων, κατηγορείται η Κυβέρνηση, εντός ή εκτός εισαγωγικών, και μέσα από την συγκεκριμένη ερώτηση ότι υπάρχει αδράνεια όσον αφορά ζητήματα προστασίας του περιβάλλοντος αλλά και ζητήματα που αφορούν την ανεργία και την επαγγελματική αποκατάσταση των κατοίκων της περιοχής.
      Στα θέματα προστασίας του περιβάλλοντος, που αναφέρετε στην ερώτησή σας, κύριε συνάδελφε, θέματα μείζονος σημασίας για την περιοχή αλλά και τη σύγχρονη εποχή, θα ήθελα να επισημάνω τα εξής: Τα συναρμόδια Υπουργεία μέσω του ισχύοντος σε ευρωπαϊκό και εθνικό επίπεδο συστήματος έγκρισης περιβαλλοντικών όρων θέτουν αυστηρά κριτήρια. Η ίδια η «Δ.Ε.Η. Α.Ε.» καταβάλλει κάθε δυνατή προσπάθεια και λαμβάνει συνεχώς νέα μέτρα. Οι όροι που έχουν τεθεί πρέπει να τηρούνται με συνέπεια. 
      Στο Λιγνιτικό Κέντρο Δυτικής Μακεδονίας εφαρμόζεται σύστημα περιβαλλοντικής διαχείρισης κατά ISO 14001. Τα θέματα αποκατάστασης των εδαφών των ορυχείων καταλαμβάνουν σημαντική θέση σε επίπεδο σχεδιασμού αλλά και συνεπούς υλοποίησης της περιβαλλοντικής προστασίας. Συνολικά τα τελευταία έξι χρόνια έχουν εκτελεστεί έργα 262.000.000 ευρώ για την προστασία και την αναβάθμιση του περιβάλλοντος στην περιοχή. Στα αιτήματα των κατοίκων της περιοχής περιλαμβάνονταν -και κατά τη γνώμη μου ορθώς- αιτήματα για την αντιμετώπιση της ανεργίας. Γνωρίζετε και εσείς και πολύ περισσότερο γνωρίζουν οι ίδιοι οι κάτοικοι της περιοχής ότι έχουν προτεραιότητα για τις προσλήψεις στη «Δ.Ε.Η. Α.Ε.» λόγω εντοπιότητας.
      Όσον αφορά το τελευταίο θέμα που θίγετε, κύριε συνάδελφε, αντιλαμβάνεστε ότι εμείς δεν μένουμε μονάχα σε διαπιστώσεις. Στα ζητήματα του περιβάλλοντος και της ανεργίας δεν διαπιστώνουμε το πρόβλημα μόνο, δεν το καταγράφουμε, μόνο, αλλά δίνουμε και συγκεκριμένες λύσεις που αντιμετωπίζουν σε μακροχρόνια βάση το συγκεκριμένο πρόβλημα. Ωστόσο, κύριοι συνάδελφοι, η πολυήμερη κατάληψη των ταινιόδρομων μεταφοράς λιγνίτη και τέφρας τον περασμένο Μάιο δημιούργησε πολύ μεγάλους κινδύνους για την ασφαλή ηλεκτροδότηση της χώρας. Οι μονάδες του Αγίου Δημητρίου δεν λειτουργούσαν με πλήρες φορτίο και μειώθηκε αναγκαστικά η λιγνιτική παραγωγή. Επιπλέον, για να καλυφθεί η ζήτηση, η «Δ.Ε.Η. Α.Ε.» χρειάστηκε να εντατικοποιήσει τη λειτουργία των υδροηλεκτρικών σταθμών παραγωγής, με αποτέλεσμα τη σημαντική μείωση των υδάτινων αποθεμάτων στους ταμιευτήρες σε εποχή παρατεταμένης ανομβρίας και εν όψει καλοκαιριού.
      Η κινητοποίηση αυτή λοιπόν έθεσε σε κίνδυνο την ασφάλεια τροφοδοσίας όλων των καταναλωτών της χώρας με ρεύμα. Συνεπώς η κίνηση αυτή ήταν απέναντι στη «Δ.Ε.Η. Α.Ε.», τα αποτελέσματά της όμως έπλητταν το σύνολο της ελληνικής κοινωνίας. 
      Θυμίζω ότι η «Δ.Ε.Η. Α.Ε.» είναι εισηγμένη επιχείρηση κοινωφελούς χαρακτήρα και οφείλει να εκπληρώνει τις υποχρεώσεις της με τον καλύτερο δυνατό τρόπο. Οφείλει να προασπίζει τα συμφέροντά της, πάντα όμως εντός του πλαισίου που προβλέπει ο νόμος, εξαντλώντας βέβαια όλα τα περιθώρια διαλόγου. Ταυτόχρονα πρέπει να έχει και την κοινωνική ευαισθησία που απαιτείται προς όλες τις κοινωνικές ομάδες συμπολιτών μας, προκειμένου να εξασφαλίζει και να διατηρεί τον κοινωφελή της χαρακτήρα.
      	Σας ευχαριστώ πολύ.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλαφάτη.
      	Ο κ. Χαλβατζής έχει το λόγο.
      	ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κύριε Πρόεδρε.
      	Είναι γνωστό σε όλους ότι η δυτική Μακεδονία είναι η περιοχή με την πιο υψηλή ανεργία σ’ όλη τη χώρα. Είναι η περιοχή η οποία εξαιτίας της πολιτικής της Ε.Ο.Κ. παλιότερα, της Ευρωπαϊκής Ένωσης σήμερα, μία πολιτική την οποία με φανατισμό στήριζαν και στηρίζουν όλες οι κυβερνήσεις και της Νέας Δημοκρατίας και του ΠΑ.ΣΟ.Κ., οδηγήθηκε στο κλείσιμο μεγάλων εργοστασίων, μεταλλείων, ορυχείων και άλλων παραγωγικών δραστηριοτήτων. Είναι η περιοχή με την πιο μεγάλη μόλυνση. Δεν υπάρχει άλλη περιοχή σε τόσο μεγάλη έκταση μολυσμένη. Αν καταπιαστούν ειδικοί επιστήμονες και κυρίως γιατροί –έχουμε και μερικούς γιατρούς εδώ- και εξετάσουν τα στατιστικά στοιχεία, θα δουν ότι οι πάσης φύσεως καρκίνοι «θερίζουν» στην περιοχή, όμως αυτά τα στοιχεία ουδέποτε δημοσιοποιήθηκαν. 
      	Απέναντι σ’ όλα αυτά οι κάτοικοι, οι εργαζόμενοι και οι άνεργοι κινητοποιούνται και αγωνίζονται και για την υγεία των παιδιών τους και για δουλειά. Απέναντί τους έχουν το κράτος, έχουν και τη Δ.Ε.Η. 
      Σήμερα η διορισμένη από το κράτος διοίκηση της Δ.Ε.Η. παρίσταται ως πολιτικώς ενάγουσα ζητώντας την καταδίκη εργαζομένων κατοίκων του Αγίου Δημητρίου, οι οποίοι κινητοποιούνταν για παρακώλυση λειτουργίας της Δ.Ε.Η. και για άλλες κατηγορίες. Κάθε αγώνας, κάθε κινητοποίηση έχει επιπτώσεις σε μικρά ή μεγαλύτερα τμήματα της κοινωνίας, όμως η διορισμένη διοίκηση της Δ.Ε.Η. έκανε αγωγή και ζητάει 14,5 εκατομμύρια ευρώ από το σύλλογο, ο οποίος παλεύει ενάντια στην ανεργία. Βέβαια η ανεργία «τσακίζει κόκαλα» στη δυτική Μακεδονία, όμως τα 14,5 εκατομμύρια ευρώ τα ζητά από τον πρόεδρο και τον αντιπρόεδρο του συλλόγου, από δύο κατοίκους της περιοχής. Κατά την άποψή μας πρόκειται για τρομοκρατικές ενέργειες και διώξεις που σκοπό έχουν να υποτάξουν όποιον αγωνίζεται.
      	Κύριε Υπουργέ, εδώ πρέπει να πούμε μια αλήθεια, μια πάγια αλήθεια, η οποία έρχεται κάθε μέρα στην επιφάνεια. Για να προωθηθεί η πολιτική της απελευθέρωσης, για να προωθηθεί μια κατά βάση αντιλαϊκή και αντεργατική πολιτική, πρέπει να συνοδεύεται από αυταρχικά μέτρα. 
      Δεν πρέπει να καλύπτετε τη Δ.Ε.Η.. Η Δ.Ε.Η. είναι πολυμετοχική, αλλά το Διοικητικό Συμβούλιο το διορίζει η Κυβέρνηση. Στο όνομα τής δήθεν ανεξάρτητης δικαιοσύνης τα αφήνουμε όλα έτσι. 
      	Εδώ έχουμε μία πραγματικότητα και θα πρέπει κατά την άποψή μας να αναλάβετε τις ευθύνες σας, να βάλετε τέρμα –και μπορείτε να βάλετε τέρμα- ώστε να μην παραστεί η Δ.Ε.Η. σ’ αυτήν τη δίκη και να σταματήσουν οι διώξεις. Το επαναλαμβάνουμε, είναι τρομοκρατικές διώξεις για να μη «σηκώνει κεφάλι» κανένας απέναντι στη δραστηριότητα μεγαλοεργοδοτών πολυεθνικών, μονοπωλιακών επιχειρήσεων και απέναντι στο κράτος. 
      Τα μέτρα που έχετε πάρει μέχρι σήμερα είναι ελάχιστα μπροστά σ’ αυτά που απαιτούνται στην περιοχή. Ούτε καν σκεπάζονταν οι ταινιόδρομοι που μετέφεραν κάρβουνο και τέφρα. Αυτό είναι που καταστρέφει την υγεία των παιδιών της πλειοψηφίας των κατοίκων της περιοχής.
      Σας ευχαριστώ.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαλβατζή.
      	Το λόγο έχει ο κύριος Υφυπουργός για να δευτερολογήσει.
      	ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
      	Κύριε συνάδελφε, άκουσα με προσοχή την τοποθέτησή σας και φυσικά ως προς το κομμάτι της διατύπωσης των ισχυρισμών σας σχετικά με τη γενική φιλοσοφία σας, είμαστε σε εντελώς διαφορετικές προσεγγίσεις. Εμείς δεν «δαιμονοποιούμε» το κέρδος και θεωρούμε την υγιή επιχειρηματικότητα «μοχλό» ανάπτυξης. Βέβαια δεν νομίζω ότι υπάρχει κανένας που θέλει να μονοπωλήσει το ενδιαφέρον και την ευαισθησία για τα δικαιώματα των εργαζομένων. 
      Εμείς λαμβάνουμε συγκεκριμένα μέτρα όσον αφορά την προστασία του περιβάλλοντος και σας ανέφερα στην πρωτολογία μου πολύ διεξοδικά με ποιον τρόπο το διασφαλίζουμε αυτό. Επίσης ανέφερα και τις επενδύσεις των εκατοντάδων εκατομμυρίων που έχουν γίνει για το ζήτημα της προστασίας του περιβάλλοντος. Επίσης δίνουμε και λύσεις στα ζητήματα της ανεργίας στα οποία αναφερθήκατε και σωστά κάνατε, γιατί αυτό είναι ένα ζήτημα που μας αφορά όλους.
      	Θα σας αναφέρω συγκεκριμένα το γεγονός ότι έχουν προκηρυχθεί εννιακόσιες σαράντα θέσεις από τη «Δ.Ε.Η. Α.Ε.» στο Νομό Κοζάνης προκειμένου να καλυφθούν ανάγκες του σταθμού ως και τα ορυχεία. Ειδικότερα για το Νομό Κοζάνης, τετρακόσιες είκοσι πέντε θέσεις εργασίας καλύπτονται στους επόμενους μήνες από τον πανελλήνιο διαγωνισμό του 2007 που έχει διενεργήσει η Δ.Ε.Η. και ενενήντα μία θέσεις από το διαγωνισμό του Φεβρουαρίου του 2007 που βρίσκεται στην τελική φάση ολοκλήρωσης. Ενενήντα πέντε θέσεις περιλαμβάνονται στην προκήρυξη του Ιανουαρίου του 2008 που δημοσιεύεται άμεσα. Ογδόντα τρεις θέσεις της Γενικής Διεύθυνσης Παραγωγής και διακόσιες σαράντα έξι θέσεις της Γενικής Διεύθυνσης Ορυχείων περιλαμβάνονται στην προκήρυξη που αποστέλλεται στον Α.Σ.Ε.Π. προς έγκριση.
      	Επιπλέον, στην πρόσφατη επίσκεψή του ο κύριος Πρωθυπουργός ανήγγειλε ότι προχωρούν ταχύτατα οι διαδικασίες παραχώρησης από τη Δ.Ε.Η. πέντε χιλιάδων στρεμμάτων στη Νομαρχιακή Αυτοδιοίκηση Κοζάνης και άλλων χιλίων πεντακοσίων στρεμμάτων στη Νομαρχιακή Αυτοδιοίκηση Φλώρινας. Η Περιφέρεια Δυτικής Μακεδονίας θα διαθέσει τα αγροτεμάχια αυτά σε νεοεισερχόμενους αγρότες. Αντιλαμβάνεστε λοιπόν ότι ασκούμε υπεύθυνη πολιτική για την περιοχή αλλά και για ολόκληρη τη χώρα.
      	Περαιτέρω πιστεύω –κι εσείς νομίζω πως θα συμφωνήσετε- ότι στο όποιο αίτημα διατυπώνεται από ομάδα συμπολιτών μας θα πρέπει να συνεκτιμώνται και οι ανάγκες του ευρύτερου κοινωνικού συνόλου. Η διοίκηση της «Δ.Ε.Η. Α.Ε.» προσπάθησε να βρει λύσεις για την αντιμετώπιση της κατάληψης και τελικά προσέφυγε σε νόμιμα μέσα, προασπίζοντας μ’ αυτόν τον τρόπο τα συμφέροντά της, δεδομένου ότι έχει έλθει αντιμέτωπη μ’ αυτές τις καταστάσεις πολλές φορές. Η «Δ.Ε.Η. Α.Ε.» έχει αυτονομία στον τρόπο λειτουργίας της. Βεβαίως εποπτεύεται από το Υπουργείο Ανάπτυξης, όμως το Υπουργείο δεν έχει τη δυνατότητα να επεμβαίνει και να παρεμβαίνει στα εσωτερικά ζητήματα λειτουργίας της.
      	Έχω επισημάνει κι εγώ προσωπικά απ’ αυτό εδώ το Βήμα και στο παρελθόν ότι η διοίκηση της «Δ.Ε.Η. Α.Ε.» λογοδοτεί στη γενική συνέλευση. Αυτός είναι ο τρόπος λειτουργίας μέσα στο πλαίσιο της ισχύουσας νομοθεσίας.
      	Κύριε συνάδελφε, δεν είμαστε ευτυχείς όταν συμβαίνουν τέτοια γεγονότα. Ζητήματα όπως αυτό πρέπει να αντιμετωπίζονται και να επιλύονται με διάλογο, με συνεργασία, με συνεννόηση, με συνεχή συζήτηση. Κάποια στιγμή θα πρέπει να υπάρχει βέβαια κάποιο όριο και κάποιο τέλος, χωρίς ακρότητες από καμμία πλευρά και πάντα με γνώμονα τα συμφέροντα του κοινωνικού συνόλου, τη διασφάλιση της νομιμότητας και το σεβασμό της περιουσίας του ελληνικού λαού. Αυτή είναι η ξεκάθαρη και η σαφής θέση του Υπουργείου Ανάπτυξης.
      	Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη δεύτερη με αριθμό 269/17-11-2008 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Αγροτικής Ανάπτυξης και Τροφίμων, σχετικά με το δάσος του Παγώντα Νομού Ευβοίας κ.λπ..
      Η επίκαιρη ερώτηση του κ. Παπαγεωργίου σε περίληψη έχει ως εξής:
      «Με βάση το άρθρο 13 παράγραφος 10 του ν.3208/2003 το δάσος του Παγώντα ανήκει κατά πλήρες δικαίωμα-κυριότητα στο Συνεταιρισμό Διαχειρίσεως Δάσους του Παγώντα, όπως επιβεβαιώνεται και με το 94493/950/14-4-2005 έγγραφο του Τμήματος Εμπραγμάτων Δικαιωμάτων της Διεύθυνσης Προστασίας Δασών και Φυσικού Περιβάλλοντος του Υπουργείου Αγροτικής Ανάπτυξης και Τροφίμων. Ενώ λοιπόν αρχικά και όπως ο νόμος ορίζει εγκρίνονταν διαχειριστικές εκθέσεις του δάσους ως ιδιωτικού, το Δασαρχείο Χαλκίδας, χωρίς καμμία εξήγηση, αρνείται να εφαρμόσει το νόμο, φέρνοντας ουσιαστικά τους κατοίκους του χωριού και μέλη του συνεταιρισμού σε απόγνωση.
      Ερωτάται ο κύριος Υπουργός:
      1. Θα πάψει να παραβαίνει το νόμο ώστε να μην οδηγούνται οι κάτοικοι εκτός χωριού και στην ανεργία, το δάσος στην εγκατάλειψη και στην έλλειψη κάθε προστασίας;
      2. Πρόκειται να εφαρμόσει το νόμο και να προβεί στην έγκριση των διαχειριστικών εκθέσεων ως ιδιωτικών προκειμένου αυτοί οι ατυχείς κάτοικοι του Παγώντα και μέλη του Συνεταιρισμού να βιοπορίσουν στον τόπο τους;»
      Στην επίκαιρη ερώτηση του κ. Παπαγεωργίου θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης.
      Κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρίες και κύριοι συνάδελφοι, ειλικρινά ευχαριστώ τον αγαπητό συνάδελφο και για τη συγκυρία, που έρχεται αυτή η ερώτηση, γιατί αυτό το διάστημα ειλικρινά η ελληνική κοινωνία και οι Έλληνες πολίτες πρέπει να κατανοήσουν πράγματα, τα οποία φοβούμαι πάρα πολύ ότι μόνο αυτά που πρέπει να ακούσουν δεν ακούν.
      Εγώ, ειλικρινά, αυτή τη συγκυρία τη θεωρώ και καταλυτική και θα δείτε και στη συνέχεια γιατί. Ειλικρινά από την ανάληψη των καθηκόντων μου προσπαθήσαμε και φέραμε στο προσκήνιο τη δασική πολιτική και τη δασική νομοθεσία μετά από δεκαπέντε χρόνια οπισθοδρόμησης άντε βία-βία στασιμότητας. Η προχειρότητα με την οποία τα τελευταία δεκαπέντε χρόνια ασκήθηκε η δασική πολιτική είναι άνευ προηγουμένου και δυστυχώς εμπλέκει συμπολίτες μας και ο ομιλών ως προερχόμενος, όπως εσείς, από περιφέρεια με μύρια προβλήματα ιδίως των οικισμών των δασόβιων και των παραδασόβιων βρίσκεται ενώπιον τραγικών κοινωνικών ζητημάτων. Από τη μία η πρόθεση επίλυσης αυτών των κοινωνικών ζητημάτων και από την άλλη το αλυσοδεμένο νομοθετικό πλαίσιο ή το άναρχο και το άτακτο. Έτσι λοιπόν, το 2003 με το ν.3208 έρχεται η πολιτεία με το άρθρο 13 παράγραφος 10 και λέει πολύ ξεκάθαρα, συμφωνώ μαζί σας ότι ο αναγκαστικός συνεταιρισμός θα έχει την κυριότητα του συγκεκριμένου δάσους Παγώντα ή Παγώντος. Και παρόμοια περίπτωση βεβαίως με το Μαρκάτο. 
      Είχα δε την τύχη στην επίσκεψή μου διά ζώσης να μου τεθούν τα ζητήματα, εφόσον όμως υπάρχουν τίτλοι ιδιοκτησίας προ του έτους 1885, για να αντιληφθούμε ότι ασχολούμαστε με ζητήματα του προηγούμενου αιώνα, δεν ήξεραν όμως ότι εκκρεμεί η υπόθεση στο εφετείο. Και έρχεται η απόφαση 4570/2003 του Εφετείου Αθηνών και απορρίπτει την αγωγή του αναγκαστικού συνεταιρισμού. Και βρίσκονται οι άνθρωποι, εμπλεκόμενοι. Προφανώς η υπηρεσία προσπαθεί συγκαταβατικά να λύσει το θέμα, στέλνει εγκύκλιο το 2005 να διαχειριστούν το δάσος οι άνθρωποι, αφού έχει συσταθεί και αναγκαστικός συνεταιρισμός και αντιλαμβάνονται ξαφνικά ότι βρίσκονται ενώπιον ενός νομικού διλήμματος και προβλήματος. Και το 2006 απορρίπτεται, διορθώνεται η εγκύκλιος του 2005, γιατί αιτιολογείται και ακόμα βαθύτερα ότι κι αυτά τα οποία ήταν βεβαιώσεις δύο Οθωμανών με γνωμοδότηση πάλι Υφυπουργού, η οποία απέρριψε τον τίτλο ιδιοκτησίας το 1987 –οι τίτλοι αυτοί ήταν του 1837- πλέον το θέμα βρίσκεται στον Άρειο Πάγο και προσευχόμαστε, στην κυριολεξία, για τους ανθρώπους αυτούς να κριθεί οριστικά και αμετάκλητα τον Ιανουάριο του 2009, για να δούμε εμείς τι θα κάνουμε. 
      Θέλω να σας πω το εξής: Ότι δεν μας λείπει το θάρρος να είμαστε κοντά στους πολίτες, όποια κι αν είναι τα χαρακτηριστικά του δικαίου που διέπουν αυτές τις εκτάσεις, δημόσια ή διαχειριστικά. Οι διαχειριστικές μελέτες έχουν γίνει και με το δημόσιο χαρακτήρα. Μακάρι να προκύψει για τους ανθρώπους αυτούς ένα δίκαιο διαφορετικό, να το υπηρετήσουμε. Και ξέρετε καλύτερα απ’ όλους ότι και στο δάσος Μαρκάτο, επειδή δεν υπάρχει δικαστική απόφαση, είχαμε το θάρρος να πούμε να συνεχιστεί η διαχείριση ως διακατεχόμενο με εντολή στις συγκεκριμένες υπηρεσίες του νομού σας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Παπαγεωργίου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κατανοώ και κρίνω ευχάριστη την ευαισθησία του κυρίου Υφυπουργού, όμως απογοητεύομαι από την απάντησή σας, κύριε Υφυπουργέ. 
      Ήμουν εισηγητής σ’ αυτό το περιβόητο νομοσχέδιο μαζί και με το συνάδελφό μου –και δεν έχω κανένα λόγο να το αποκρύψω- τον κ. Λιάσκο, που προέρχεται κι αυτός από ορεινά χωριά. Και πιστεύω ότι αν ήταν εδώ και συνάδελφοί μου της Νέας Δημοκρατίας θα προσυπέγραφαν αυτή την ερώτηση, διότι όπως διαπιστώσατε είναι ένα εντελώς ορεινό χωριό και είναι μακριά κάθε τουριστική ανάπτυξη. Σας γράφω σε άλλη ερώτηση που έχω κάνει, αναλυτικά, ότι δώσαμε τότε μία λύση, όσοι έχουν τίτλους προ του 1885 πράγματι να αναγνωρίζονται. Και έρχεται το Υπουργείο, επί των ημερών σας, κύριε Υπουργέ, και λέει: Παγώντας, Θεολόγος, Μαρίτσα, όλα αυτά τα δάση των ορεινών χωριών να περιέλθουν όχι σε κάποια ιδιωτικά συμφέροντα αλλά στους αναγκαστικούς συνεταιρισμούς των χωριών.
      Γιατί, κύριε Υπουργέ; Γιατί η Εύβοια απελευθερώθηκε με συνθήκη και οι άνθρωποι αυτοί που είχαν μείνει στα χωριά αγόρασαν όλοι μαζί αυτά τα κτήματα και τα δάση. Και ήρθε κάποτε η ελληνική πολιτεία και εφεύρε το γνωστό και μεγαλειώδη τίτλο του διακατεχόμενου και αυτοί έχασαν τις περιουσίες και δώσαμε τη μάχη κι αυτό το θεραπεύσαμε. Ήρθε όμως το Υπουργείο σας το 2005 με τα εμπράγματα δικαιώματα και είπε, ναι, είστε δασικός συνεταιρισμός και έχετε το δάσος. Και η απόφαση που αναφέρεστε απέρριψε την αγωγή ως αόριστη. Μάλιστα η δίκη είχε γίνει πριν ψηφίσουμε το νόμο και δεν είμαι βέβαιος αν η απόφαση βγήκε μετά. Συνεπώς ο νόμος -και ενώ δεν υπάρχει κάποιο δεδικασμένο ότι είναι του δημοσίου αλλά είναι απλά αόριστη αγωγή- πρέπει αυτό το πράγμα να το διορθώσει. Δεν δεσμεύεστε απ’ αυτήν την απόφαση. Νομίζω ότι είναι μια γραφειοκρατική αντίληψη και των υπαλλήλων του δασαρχείου, πέραν του ότι εκτίθεται η ελληνική πολιτεία ως ανακόλουθη. 
      Στο κάτω-κάτω της γραφής, κύριε Υπουργέ, ο νόμος είναι πάνω απ’ όλα. Αλλά δεν έχετε δέσμευση επί της ουσίας για να λέτε πράγματι πολύ σωστά, κύριε Βουλευτά της Εύβοιας, και να μου ζητάτε να παρακάμψω μια δικαστική απόφαση, που δεν μπαίνει στην ουσία. Είναι τυπικά απαράδεκτη. Κι αν θέλετε και τη γνώμη μου, κακώς προσέφυγαν και στον Άρειο Πάγο, όφειλαν να την ξανακάνουν από την αρχή αυτή την υπόθεση.
      Εφόσον, λοιπόν, έχουμε απόφαση όχι επί της ουσίας αλλά ως απαράδεκτη και εφόσον έχετε αυτή την ευαισθησία και εφόσον έχετε το νόμο και εφόσον έχετε επισκεφθεί την περιοχή και ξέρετε το πρόβλημα αυτών των ανθρώπων, θα φύγουν και οι πέντε-δέκα που είναι εκεί και μετά τα δάση μας παίρνουν φωτιές. Αυτοί οι άνθρωποι βάζουν τα σπίτια τους μπροστά και σβήνουν τις φωτιές και κρατάμε αυτόν τον πυρήνα εκεί του δάσους. Γι’ αυτό παρακαλώ, κύριε Υπουργέ, να επανεξετάσετε το θέμα, γιατί το ξαναλέω είναι αόριστη η αγωγή, όχι ότι είναι του δημοσίου.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ειλικρινά, η προσέγγιση του συναδέλφου δεν μπορεί να περάσει απαρατήρητη, έχει ουσία, έχει και βάση. Δυστυχώς, όμως, είμαι υποχρεωμένος κατά την άσκηση ευόρκως των αρμοδιοτήτων μου, να δεχτώ και τη συνέχεια του κράτους προφανώς αλλά και κανόνες και σταθερές της δασικής νομοθεσίας. Και είναι ευκαιρία να τονίσω εδώ, αγαπητέ συνάδελφε, αυτό που τονίζω αυτές τις ημέρες και δεν γίνεται κατανοητό, ότι η δασική νομοθεσία απαγορεύει στον οιονδήποτε, όσο ψηλά κι αν βρίσκεται. να ασχοληθεί με ιδιοκτησιακό καθεστώς.
      Δυστυχώς, η πρώτη παράμετρος τίθεται στην αναγνώριση αυτού του δάσους σε αυτούς τους ανθρώπους με αναγκαστικό συνεταιρισμό που το αποδέχομαι έτσι όπως το λέτε και υπονοεί αυτό που υπονοεί για όσους γνωρίζουν. Είμαι «αλυσοδεμένος» να φέρουν σε μένα τίτλο κυριότητας. Μάλιστα, η μοίρα πιστεύω ότι βοηθά αυτούς που έχουν σταθερή άποψη.
      Έχω στα χέρια μου κάτι κάποιου, τότε διευθυντή επί κυβερνήσεως δικής μας, αλλά γνωστού για τις πεποιθήσεις του, που σήμερα γίνεται γνωστός και από τα μέσα ενημέρωσης. Μιλάω για τον κ. Ελευθέριο Φραγκιουδάκη. Θα έχετε την απάντησή του φαντάζομαι, εφόσον ασχολείστε τόσο καιρό. Τι τραγική ειρωνεία, κύριε συνάδελφε, για όλους αυτούς που μιλούν σήμερα;
      Βεβαίως θέλω να ξεκαθαρίσω ότι οι άνθρωποι της Ευβοίας φέρονται με αξιοπρέπεια, διεκδικούν με πόνο το δίκιο τους, όχι όπως κάποιοι άλλοι που απειλούν αυτές τις ημέρες και στέλνουν και κάποια περίεργα μηνύματα εδώ και εκεί. Να ξέρουν με ποιον έχουν να κάνουν, ποιον εχθρό έχουν να πάνε να πολεμήσουν. 
      Εγώ είμαι με το λαό και θα υπηρετήσω τα δίκαιά του. Να είστε βέβαιος ότι για την Εύβοια, έτσι όπως το διεκδικούν, έχω άποψη περί δικαίου και προσπαθώ να απεγκλωβιστώ για να δώσω λύση, όπως με γενναιότητα έδωσα για το δάσος των Μαρκάτων, εφόσον δεν έχω αυτήν την εμπλοκή που ορθώς εσείς ως νομικός στοιχειοθετείτε.
      Ο κ. Φραγκιουδάκης, εάν ακούν οι δασικοί, αναφέρει Τεσαφούρ, Ταπί, όλα αυτά με τα οποία κάποιοι τόσο εύκολα έρχονται στην κοινωνία να δημιουργήσουν εντυπώσεις. «Γνωμοδοτήσεις», λέει, «θα κάνουμε για το θέμα το δικό σας, θα ζητήσουμε», προσέξτε να δείτε, «για θέματα που έχουν να κάνουν με ιδιοκτησία, στα οποία δεν πρέπει να στεκόμαστε». Και, όμως, όλα αυτά σήμερα βρίσκονται στην επικαιρότητα και πληγώνουν τη δασική νομοθεσία, δεν μας αφήνουν να λειτουργήσουμε όπως πρέπει να λειτουργήσουμε. 
      Πάντως να ξέρετε, επειδή το γνωρίζω καλά το θέμα και σε προσωπικό επίπεδο και επειδή  και η Διεύθυνση Δασών δεν έχει καμμία αντίρρηση, ότι προσπαθούμε να λυθεί. Δυστυχώς όμως βρισκόμαστε, όπως είπατε και εσείς ως νομικός, μπροστά στο πρόβλημα της ημερομηνίας εκδίκασης αυτής της υπόθεσης στον Άρειο Πάγο. Ελάτε εσείς στη θέση μου και πείτε μου εάν μπορείτε να παρακάμψετε αυτό το ορόσημο, τη χρονολογία εκδίκασης του ιδιοκτησιακού καθεστώτος. Είμαι υποχρεωμένος να το αποδεχτώ. 
      Πρέπει να ξέρουν όλοι ότι βρισκόμαστε κοντά τους. Έχει αναγεννηθεί και αναστηθεί η δασική πολιτική. Θα βρεθούμε ακόμη πιο κοντά τους για να τους υποστηρίζουμε. 
      Εάν παρ’ ελπίδα, αγαπητέ συνάδελφε, κάτι άλλο παρά τις θελήσεις των κατοίκων συμβεί, να ξέρετε ότι θα προστρέξουμε, έτσι όπως πρέπει, για να τους βοηθήσουμε, για να έχουν εισόδημα και εργασία αυτοί οι άνθρωποι που είναι δασόβιοι και παραδασόβιοι. Στέλνουμε και ένα μήνυμα στην ελληνική κοινωνία ότι είμαστε θεματοφύλακες του δημοσίου συμφέροντος, σεβόμενοι το νόμιμο δικαίωμα του κάθε πολίτη.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Επόμενη είναι η τέταρτη με αριθμό 264/17-11-2008 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Θεόδωρου Δρίτσα προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τα ακτοπλοϊκά προβλήματα των νησιωτικών και επαρχιακών Δήμων και Κοινοτήτων της Νομαρχίας Πειραιά κ.λπ..
      Η επίκαιρη ερώτηση του κ. Δρίτσα έχει ως εξής:
      «Σύμφωνα με το από 31-10-2008 ΥΠΟΜΝΗΜΑ προς τον Υπουργό Ε.Ν.ΑΝ.Π., το οποίο υπογράφουν ο Νομάρχης Πειραιά και οι Δήμαρχοι και Πρόεδροι Κοινοτήτων όλων των νησιών της Νομαρχίας Πειραιά, αλλά και σύμφωνα με πολλές αναλόγου περιεχομένου καταγγελίες Βουλευτών, κομμάτων και κατοίκων, η κατάσταση με τα προβλήματα της ακτοπλοΐας στους νησιωτικούς και επαρχιακούς Δήμους και Κοινότητες της Νομαρχίας Πειραιά έχει φτάσει στο απροχώρητο.
      Ειδικότερα επισημαίνουν ότι  «μέσα σε τέσσερα χρόνια οι αυξήσεις των ναύλων της ακτοπλοΐας από και προς τους νησιωτικούς και χερσαίους προορισμούς της Νομαρχίας Πειραιά  αγγίζουν μέχρι και το 200%, ενώ μόνο τα τελευταία δύο χρόνια έχουν φτάσει σε ποσοστά από 30% έως και 50% και ότι «η συγκοινωνιακή εξυπηρέτηση των νησιών μας είναι ανεπαρκής και δυσχερέστατη, η ποιότητα και η ασφάλεια των θαλάσσιων μέσων προβληματική, η δε συχνότητα των δρομολογίων δεν καλύπτει ούτε υποτυπωδώς τις ανάγκες μετακίνησης των συμπολιτών μας».
      Προειδοποιούν, τέλος, ότι «η κατάσταση στο χώρο της ακτοπλοΐας είναι όχι απλώς κρίσιμη αλλά εκρηκτική και η ανάγκη παρέμβασης της πολιτείας καθίσταται επιτακτική. Ο πολίτης πρέπει να προστατευτεί. Και αυτό είναι ευθύνη και υποχρέωση εκ του Συντάγματος του κράτους.».
      Με βάση τα παραπάνω, ερωτάται ο κύριος Υπουργός:
      1. Προτίθεται να αναγνωρίσει την οξύτητα των προβλημάτων στο τομέα των ακτοπλοϊκών συγκοινωνιών των νησιών και επαρχιών Νομαρχίας Πειραιά, την αποτυχία της μέχρι τώρα ακολουθούμενης πολιτικής και την ανάγκη ριζικής αναθεώρησής της.
      2. Με ποια μέτρα σχεδιάζει –καθ’ όλη  τη διάρκεια του έτους αλλά και ιδιαίτερα τώρα, τους κρίσιμους μήνες του επερχόμενου χειμώνα- να εξασφαλίσει την καθημερινή, απρόσκοπτη και με προσιτές τιμές ακτοπλοϊκή σύνδεση των νησιών του Αργοσαρωνικού, όπως και των Μεθάνων, των Κυθήρων και των Αντικυθήρων με ασφαλή και σύγχρονα πλοία;».
      Στην επίκαιρη ερώτηση του κ. Δρίτσα θα απαντήσει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής κ. Καμμένος.
      Κύριε Υπουργέ έχετε το λόγο.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Ευχαριστώ, κύριε Πρόεδρε.
      Είμαι βέβαιος ότι ο συνάδελφος κ. Δρίτσας δεν υιοθετεί αυτά τα οποία λέει ο Νομάρχης του Πειραιά περί της ασφάλειας των μέσων για το θέμα της ακτοπλοϊκής σύνδεσης του Σαρωνικού. Μιλάμε για σύγχρονα πλοία, για γρήγορα πλοία, για πλοία τα οποία καλύπτουν όλες τις διεθνείς συνθήκες και συμβάσεις ασφάλειας των πλόων. Αυτά τα οποία επαναλαμβάνει ο κ. Μίχας συνεχώς περί ασφαλείας των πλόων για το Σαρωνικό, είναι ένα μόνιμο κείμενο, το οποίο αναπαράγει κάθε φορά που θέλει να βγει στην τηλεόραση. 
      Ο συνάδελφος κ. Δρίτσας γνωρίζει τα θέματα και την ποιότητα των πλοίων. Εγώ θα συμφωνήσω ότι εκεί που έχει δημιουργηθεί το πρόβλημα, είναι στη σύνδεση του Πειραιά με τα Κύθηρα και τα Αντικύθηρα. Θα καλέσω τον κ. Δρίτσα να δει τα Πρακτικά της Βουλής σε ερώτηση που είχαμε συζητήσει εδώ, όπου στη συνέχεια ακολούθησε η συνάντηση που κάναμε στο Υπουργείο. Είχαμε επισημάνει από το Υπουργείο ότι εάν συνεχιστεί η εμμονή των τοπικών παραγόντων των Κυθήρων και του Σεβασμιότατου Μητροπολίτη Κυθήρων κατά της σύνδεσης με συγκεκριμένη εταιρεία, η επίθεση και η προσπάθεια μεροληψίας και προώθησης μιας άλλης συγκεκριμένης εταιρείας θα οδηγήσει σε νομικές ενέργειες, που θα μπλοκάρουν την επιδοτούμενη γραμμή μεταξύ Πειραιά-Κυθήρων-Αντικυθήρων.
      Θυμάστε τότε, κύριε συνάδελφε, ότι στο Υπουργείο σηκώθηκαν όλοι όρθιοι και ξεκίνησαν ένα νέο αντάρτικο, μία νέα επανάσταση –όχι εσείς, μιλώ για το Δήμαρχο των Κυθήρων και τον Μητροπολίτη των Κυθήρων- λέγοντας «Εμείς δεν θέλουμε το καράβι από τον Πειραιά, θέλουμε μόνο το καράβι από τη Νεάπολη Βοιών».
      Αποτέλεσμα; Ήρθε το καράβι από τη Νεάπολη Βοιών προς τα Κύθηρα, κατέθεσε ελεύθερη δρομολόγηση, εγκρίναμε την ελεύθερη δρομολόγηση με καθημερινή σύνδεση των Κυθήρων με τη Νεάπολη Βοιών. Το αποτέλεσμα είναι εν συνεχεία να έχουμε λάβει τέσσερις επιστολές από το Σεβασμιότατο Μητροπολίτη, ο οποίος μας ζητά τώρα να επιδοτήσουμε παράνομα τη σύνδεση της Νεάπολης Βοιών με τα Κύθηρα, την ώρα που υπάρχει ελεύθερη δρομολόγηση.
      Και ερωτώ: Πιστεύετε ότι πρέπει να επιδοτήσουμε μία γραμμή η οποία αυτή τη στιγμή έχει ελεύθερη δρομολόγηση για τους επόμενους δέκα μήνες; Εάν αυτή είναι η αλλαγή της πολιτικής, να βάλουμε μία βάση να συζητήσουμε την αλλαγή όλου του θεσμικού πλαισίου.
      Τέλος πάντων, το Υπουργείο δεν άκουσε τους τοπικούς παράγοντες με την πολιτική που είχαν. Σας διαβεβαιώνω, κύριε συνάδελφε, ότι μόλις πάρουμε την απόφαση του Συμβουλίου της Επικρατείας για την προσφυγή που έχει κάνει η εταιρεία του «ΜΥΡΤΙΔΙΩΤΙΣΣΑ», θα προχωρήσουμε άμεσα σε διαγωνισμό για τη σύνδεση ενός δρομολογίου Πειραιάς-Κύθηρα-Αντικύθηρα-Ρέθυμνο -έτσι καλύπτουμε και την ανάγκη που υπήρχε στο Ρέθυμνο- μία γραμμή Πειραιάς-Κύθηρα-Αντικύθηρα-Χανιά, γιατί υπάρχει το αίτημα του Προέδρου των Αντικυθήρων και του κόσμου των Αντικυθήρων, που έχουν αναπτύξει μία οικονομική δραστηριότητα και πολλά παιδιά πηγαίνουν στο σχολείο στα Χανιά και άλλη μία γραμμή από το Γύθειο για να συνδεθεί η Πελοπόννησος με Κύθηρα, Αντικύθηρα και Κρήτη.
      Ο διαγωνισμός αυτός με το που θα βγει στον αέρα, θα ξεκινήσει αμέσως η διαδικασία και θα γίνει η απευθείας ανάθεση μέχρι τη λήξη του διαγωνισμού για ένα σύγχρονο πλοίο, ένα γρήγορο πλοίο, ένα πλοίο νέας γενιάς, για να εξυπηρετηθούν πράγματι οι ανάγκες των Κυθήρων.
      Όσον αφορά τα υπόλοιπα δρομολόγια…
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα θα τα πείτε στη δευτερολογία σας.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Αν μου επιτρέπετε, κύριε Πρόεδρε, γιατί είναι πολλά τα νησιά. 
      Βλέπετε, κύριε Πρόεδρε, ότι θεωρώ ότι είναι σημαντικό το ότι στη Βουλή συζητάμε για το θέμα της ακτοπλοΐας. Και δεν μιλάμε για τους Λειψούς που έκλειναν και δεν ψήφισε ο κόσμος. Δεν μιλάμε για τη Χάλκη, δεν μιλάμε για την Κάσο και την Κάρπαθο. Φτάνουμε στο σημείο να μιλάμε για την Ύδρα και τη Μύκονο. Αυτό σημαίνει ότι κάνουμε καλά τη δουλειά μας. 
      Για να πούμε λοιπόν για την Ύδρα, όπου υπήρχαν και διαδηλώσεις, παρουσία του Μητροπολίτη Κυθήρων, ο οποίος έχει αναλάβει ακτοπλοϊκό ρόλο πλέον σε όλο τον Αργοσαρωνικό, πριν από μια εβδομάδα. Τι ζητάει ο κόσμος της Ύδρας; Ζητάει να έχει τη δυνατότητα να έχει ένα συμβατικό πλοίο. Γιατί; Γιατί πράγματι υπήρχαν δεκατέσσερις επιβάτες το χειμώνα, ιδίως μεγάλης ηλικίας, που χρησιμοποιούσαν συμβατικό πλοίο, όταν υπήρχε. Οι άλλοι, οι οποίοι διαμαρτύρονται, συμπεριλαμβανομένων και των δημοτικών αρχών, δεν είχαν μπει ούτε μια φορά στο συμβατικό πλοίο. Όλοι πήγαιναν με το flying dolfing. Εκεί λοιπόν καταφέραμε να έχουμε τιμές συμβατικού πλοίου. Το εδικαιούντο οι κάτοικοι, αυτοί οι έξι, οι δέκα συνταξιούχοι, να πηγαίνουν κάθε Τρίτη και Πέμπτη με τιμές συμβατικού πλοίου με το ταχύπλοο. 
      Κλείνω εδώ. Θα σας πω μετά για την Αίγινα και θα σας απαντήσω και συγκεκριμένα και για το θέμα των Σπετσών και των Μεθάνων. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο κ. Δρίτσας έχει το λόγο. 
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε. 
      Δεν έχω την πλήρη απάντηση από τον κύριο Υπουργό. Δεν πρόλαβε. Παρ’ όλα αυτά εκπλήττομαι ήδη με όσα άκουσα. Δεν είχα τέτοια διάθεση, αλλά παρουσιάζετε το Μητροπολίτη Κυθήρων ως πρωταγωνιστή ενός νέου ακτοπλοϊκού Βατοπεδίου; 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Σχεδόν. 
      ΘΕΟΔΩΡΟΣ ΔΡΙΤΣΑΣ: Τι συμβαίνει; Δεν μπορείτε να τα λέτε αυτά. Δεν έχω κανένα λόγο να υπερασπίζομαι τον έναν ή τον άλλον, είτε είναι Μητροπολίτης είτε είναι οτιδήποτε άλλο. Εδώ όμως μιλάμε για συνελεύσεις, για δημοκρατικές διαδικασίες. Σύσσωμη η κοινωνία κάθε νησιού έχει καταθέσει τις προτάσεις της τόσο στα Κύθηρα όσο και στην Ύδρα. Αυτά είναι ανοικτές διαδικασίες όπου συμμετέχουν οι πάντες. Κανείς δεν τις παρακινεί. Το υπόμνημα, στο οποίο αναφέρομαι κι εγώ στην ερώτησή μου και αναφερθήκατε κι εσείς, δεν είναι του νομάρχη μόνο. Είναι υπογεγραμμένο από όλους τους δημάρχους όλων των νησιών και από φορείς, οι περισσότεροι εκ των οποίων ανήκουν στη δική σας  πολιτική παράταξη κι εκφράζουν την αγωνία και τις απόψεις και τις δημιουργικότατες προτάσεις των φορέων όλων αυτών των νησιών. Σας έχουν ζητήσει να τους δεχθείτε. Οφείλετε σήμερα κιόλας να ανακοινώσετε ότι θα τους δεχθείτε. Από τις 31 Οκτωβρίου αρνείστε να τους δεχθείτε. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ποιος σας τα είπε αυτά; 
      ΘΕΟΔΩΡΟΣ ΔΡΙΤΣΑΣ: Το υπόμνημα. Ζητάνε συνάντηση. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Με συγχωρείτε, κύριε Πρόεδρε. Μπορώ να κάνω μια διακοπή; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, στη δευτερολογία σας. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε συνάδελφε, ψεύδονται. Ήταν πριν από δέκα ημέρες στο γραφείο του Υπουργού, του κ. Παπαληγούρα, ο Δήμαρχος της Ύδρας και οι υπόλοιποι.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ. Θα απαντήσετε στη δευτερολογία σας. 
      ΘΕΟΔΩΡΟΣ ΔΡΙΤΣΑΣ: Είναι καθημερινά και τα δημοσιεύματα στον Τύπο και οι ανακοινώσεις και στο ίδιο το υπόμνημα αναφέρεται. Από αυτήν την άποψη δεν μπορείτε να αγνοήσετε το γεγονός ότι η Ύδρα, εκτός από τις πεντακόσιες πενήντα υπογραφές κατοίκων, που πριν από πολλούς μήνες σας είχα καταθέσει με αναφορά, κινητοποιήθηκε κι έκλεισαν το λιμάνι επί δύο ημέρες. Το αν βρέθηκε και ο Μητροπολίτης Κυθήρων, προφανώς οφείλεται στο ότι ήταν οι ημέρες που εορταζόταν ο Πολιούχος Άγιος της Ύδρας. Μη συγχέουμε και μην μπερδεύουμε τα πράγματα, γιατί έτσι δεν κάνουμε ψύχραιμη και ουσιαστική συζήτηση. Το συμβατικό πλοίο της Ύδρας δεν έχει δεκατέσσερις επιβάτες. Γεμάτο πηγαινοερχόταν. Όταν άρχισαν οι εταιρείες με την απελευθέρωση της αγοράς να το βάζουν σε ώρες που δεν εξυπηρετούσε κανέναν, προφανώς και δεν το έπαιρναν. 
      Ως προς την ασφάλεια τώρα και τα σύγχρονα πλοία: Στα Κύθηρα δεν έχουμε σύγχρονα πλοία. Έχουμε πλοία που μέχρι στιγμής δεν ήταν καθόλου σύγχρονα και με πάρα πολλά προβλήματα. 
      Στην Ύδρα, που την επικαλείστε ως επιτυχία της πολιτικής σας, τα ιπτάμενα δελφίνια είναι σε αθλία κατάσταση, κύριε Υπουργέ. Θα έπρεπε να υπάρχει έκπτωση 50% σε όλα τα δρομολόγια, λόγω επικινδυνότητας, όχι του πλου, αλλά των συνθηκών, με τις οποίες ταξιδεύουν οι άνθρωποι. 
      Εν πάση περιπτώσει, δεν έχω το χρόνο και δεν έχετε απαντήσει σε κανένα από τα προβλήματα. Σκύψτε και στα Κύθηρα. Αυτά που αναγγέλλετε τώρα θα μπορούσατε να τα είχατε αναγγείλει. Και δεν είναι επιλογή εφοπλιστικής εταιρείας. Έχουν καταθέσει μελέτες και απόψεις για το πώς θα εξυπηρετηθεί το νησί καλύτερα στη σύνδεσή του και με τον Πειραιά και με την Πελοπόννησο. Περί αυτού πρόκειται, κάτι που μέχρι τώρα δεν συνέβαινε. 
      Τελείωσα, κύριε Πρόεδρε. Σταματήστε απλώς αυτό το κυνηγητό της απελευθέρωσης της αγοράς, που εσείς ως Υπουργείο τρέχετε από πίσω να καλύψετε τρύπες. Βάλτε ένα σχέδιο δημόσιας ακτοπλοΐας. Δεν μπορείτε να το κάνετε, το ξέρω, αλλά αυτό πρέπει να γίνει. Όλα τα άλλα θα τα αντιμετωπίζουμε κάθε μέρα και συνεχώς θα συζητάμε για προβλήματα που προκύπτουν. Κάθε μέρα κι ένα νησί μπαίνει στο κόκκινο. Τώρα απειλείται η Σαμοθράκη. Κάθε μέρα και κάποιο άλλο νησί. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Δυστυχώς δεν σας επιβεβαιώνουν τα γεγονότα. Καταθέτετε ερωτήσεις για τα ενδοκυκλαδικά, λέγοντας ότι είναι ένα παλιό  πλοίο. Αυτή τη στιγμή στις Κυκλάδες έχουμε σύγχρονα πλοία, τα «ΑΙΟΛΟΣ- ΚΕΝΤΕΡΗΣ», τα οποία κάνουν τα ενδοκυκλαδικά δρομολόγια. Δεν επιβεβαιώνεστε για την Κάσο και την Κάρπαθο. Μιλάγατε για απομόνωση της Κάσου και της Καρπάθου. Έχουμε τέσσερα δρομολόγια. Πηγαίνουν σε έντεκα ώρες αντί για είκοσι έξι. Δεν θα επιβεβαιωθείτε όσο βρισκόμαστε στο Υπουργείο αυτό. Αυτή η Κυβέρνηση θα βρίσκεται δίπλα στα νησιά, όσο κι αν προσπαθείτε. 
      Για να τελειώνουμε τώρα με το θέμα του Μητροπολίτη. 
      ΘΕΟΔΩΡΟΣ ΔΡΙΤΣΑΣ: Κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, δεν γίνεται να διακόπτουμε έτσι τη διαδικασία. Τελειώνει ένα θέμα μέσα σε δύο λεπτά; 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κύριε  Δρίτσα, ζητάτε από το Υπουργείο να επιδοτήσει ελεύθερη γραμμή; Μου ζητάτε να επιδοτήσω ελεύθερη γραμμή; Συμπαραστέκεστε στην άποψη που κάνει εγγράφως, παράνομα, ο Μητροπολίτης; Εγώ στη ζωή μου δεν έχω τσακωθεί ούτε με καντηλανάφτη, αλλά όταν μου στέλνει τρεις επιστολές και μου ζητά να παρανομήσω, να επιδοτήσω το φιλικό του πλοίο, παράνομα, παρ’ ό,τι υπάρχει ελεύθερη δρομολόγηση, δεν θα το κάνω. 
      ΘΕΟΔΩΡΟΣ ΔΡΙΤΣΑΣ: Οι δυο μας μιλάμε, κύριε Υπουργέ. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Όσον αφορά τώρα τα παλιά πλοία των Κυθήρων. 
      Στα Κύθηρα, κύριε Δρίτσα είναι το πλοίο «ΠΟΡΦΥΡΟΥΣΑ». Το πλοίο «ΠΟΡΦΥΡΟΥΣΑ» βγήκε από το καρνάγιο πριν από επτά μήνες. Θυμάστε; Μαζί ήμασταν που λέγαμε πότε θα βγει το «ΠΟΡΦΥΡΟΥΣΑ», το καινούργιο βαπόρι, που θα εξυπηρετήσει. Ποιο παλιό βαπόρι είναι στα Κύθηρα; Το «ΠΟΡΦΥΡΟΥΣΑ» βγήκε από το καρνάγιο το Μάιο. Περιμέναμε να τελειώσει. Ένα βαπόρι υπάρχει στα Κύθηρα αυτή τη στιγμή, το «ΠΟΡΦΥΡΟΥΣΑ». 
      ΘΕΟΔΩΡΟΣ ΔΡΙΤΣΑΣ: Δεν είναι κοινοβουλευτικός έλεγχος αυτός, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Δρίτσα, σας παρακαλώ. Εσείς κατά κανόνα είστε ήρεμος. Γιατί τώρα διαμαρτύρεστε; Λέει τις απόψεις του ο κύριος Υπουργός. 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Από εκεί και πέρα με το διαγωνισμό θα δούμε ποιο θα μπει. 
      Στην Ύδρα βεβαίως και δικαιούνται να πηγαίνουν με τιμές συμβατικού πλοίου. Τι έκανε λοιπόν το Υπουργείο; Καλέσαμε την εταιρεία, που σήμερα υπάρχει εκεί, τη «HELLENIC SEAWAYS» και τους ζητήσαμε αντί για μία ημέρα και ώρες που δεν βόλευαν τους κατοίκους, να μας δώσει δύο ημέρες όπου θα πηγαίνουν οι κάτοικοι της Ύδρας με τιμές συμβατικού πλοίου. Και αυτό έγινε. Τρίτη και Πέμπτη στις 7 η ώρα το πρωί φεύγουν από την Ύδρα, στις 5 η ώρα το απόγευμα γυρίζουν από τις δουλειές τους στον Πειραιά. Ήταν δίκαιο το αίτημα. Το ικανοποιήσαμε. Το ίδιο ικανοποιήσαμε και τους κατοίκους της Αίγινας για να μπει πρωινό πλοίο στις 6.40΄. Θυμάστε το παλαιό αίτημα; Έγινε δεκτό. 
      Σε αυτό το Υπουργείο, όσο υπάρχουν δίκαια αιτήματα των νησιών, θα γίνονται δεκτά. Όσο υπάρχουν αιτήματα για παράνομες πράξεις, για επιδοτήσεις και φαβοριτισμό απέναντι σε συγκεκριμένα συμφέροντα, να επιδοτήσουμε δηλαδή πλοία, τα οποία έχουν ελεύθερη δρομολόγηση, δεν θα γίνονται δεκτά. Θα πάρουν τις γραμμές τα σύγχρονα πλοία, τα γρήγορα πλοία, τα πλοία τα οποία δέχονται με νόμιμους όρους να μπουν στους διαγωνισμούς, να καταθέσουν τους φακέλους τους και να πάρουν τις γραμμές. Κι όχι επειδή το θέλει ο ένας ή ο άλλος να αποκλείσουμε εταιρείες, να αποκλείσουμε πλοία και να εξυπηρετήσουμε τοπικά συμφέροντα. Τα συμφέροντα που εξυπηρετούμε είναι τα συμφέροντα των νησιωτών, της ακτοπλοϊκής σύνδεσης και της νομιμότητας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, η δεύτερη με αριθμό 260/17.11.2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Γιαννακά προς τον Υπουργό Εθνικής Άμυνας, σχετικά με τη χρήση του Στρατιωτικού Αεροδρομίου Αγρινίου κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Εισερχόμεθα στην πέμπτη με αριθμό 272/17.11.2008 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον  Υπουργό Εθνικής Παιδείας και Θρησκευμάτων, σχετικά με την ανανέωση των συμβάσεων εργασίας των οδηγών και συνοδών για το Ειδικό Νηπιαγωγείο –Δημοτικό Σχολείο Κωφών και Βαρήκοων Αργυρούπολης κ.λπ..
      Η επίκαιρη ερώτηση της κ. Αράπογλου έχει ως εξής:
      «Η μετακίνηση των κωφών-βαρήκοων μαθητών με λεωφορεία, στο Ειδικό Νηπιαγωγείο – Δημοτικό Σχολείο Κωφών και Βαρήκοων Αργυρούπολης, δεν είναι εφικτή, καθώς δεν ανανεώθηκαν οι συμβάσεις εργασίας των οδηγών και συνοδών.
      Οι δίμηνες συμβάσεις των οδηγών και των συνοδών, οι οποίες και αποτέλεσαν προσωρινή λύση, καθώς δεν προκηρύχθηκε σχετικός διαγωνισμός για τη σχολική χρονιά 2008-2009, έληξαν στις 11 Νοεμβρίου, με αποτέλεσμα οι μαθητές του Ειδικού Νηπιαγωγείου-Δημοτικού Σχολείου Κωφών και Βαρήκοων Αργυρούπολης να μην παρακολουθούν τα μαθήματά τους.
      Σύμφωνα με τα παραπάνω, ερωτάται ο κύριος Υπουργός:
      Για ποιο λόγο αποκλείετε τα παιδιά των ειδικών σχολείων από την εκπαίδευση; 
      Μπορείτε να διαβεβαιώσετε τους μαθητές και τους γονείς του Ειδικού Νηπιαγωγείου-Δημοτικού Σχολείου Κωφών και Βαρήκοων Αργυρούπολης, όπως και όλων των σχολείων που αντιμετωπίζουν το ίδιο πρόβλημα, ότι θα λυθεί οριστικά το θέμα των συμβάσεων των οδηγών και συνοδών, μέχρι και το τέλος της τρέχουσας σχολικής χρονιάς;».
      Στην επίκαιρη ερώτηση της κ. Αράπογλου θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κυρία συνάδελφε, δεν αποκλείεται κανένα παιδί από το να παρακολουθήσει την εκπαιδευτική διαδικασία στις σχολικές μονάδες της ειδικής αγωγής και εκπαίδευσης. Αντιθέτως, έχουν ληφθεί πρόσθετα μέτρα και μετά την ψήφιση του τελευταίου νόμου, τον οποίο με πρωτοβουλία της ηγεσίας του Υπουργείου Εθνικής Παιδείας και Θρησκευμάτων η Βουλή ενέκρινε το περασμένο καλοκαίρι. Είναι έμπρακτο και ειλικρινές το ενδιαφέρον της Κυβέρνησης για τα παιδιά, τα οποία διαθέτουν ειδικές ικανότητες και εκπαιδεύονται στα συγκεκριμένα σχολεία.
      Υπήρξε ένα θέμα με τις συμβάσεις των οδηγών. Αυτό είναι αληθές. Δεν οφείλεται στην ολιγωρία του Υπουργείου Εθνικής Παιδείας και Θρησκευμάτων. Είναι γνωστές οι τυπικές νόμιμες διαδικασίες, οι οποίες ακολουθούνται για την προκήρυξη των οκτάμηνων συμβάσεων, μέσω του Α.Σ.Ε.Π.. Σε αυτήν τη διαδικασία εμείς, παρ΄ότι πιέζουμε να επισπεύδεται, δεν έχουμε καμμία δυνατότητα άλλης παρεμβάσεως, πέραν της πιέσεως και της επικοινωνίας με τους συναδέλφους Υπουργούς και τη Γραμματεία της Κυβέρνησης και βεβαίως τις διαδικασίες, τις οποίες το ίδιο το Ανώτατο Συμβούλιο Επιλογής Προσωπικού ακολουθεί και δυστυχώς καθυστερούν.
      Όμως, ανταποκριθήκαμε εγκαίρως, ανανεώσαμε για δύο μήνες τη σύμβαση στους οδηγούς, οι οποίοι οδηγούσαν το προηγούμενο σχολικό έτος. Ήδη με εντολή του Υπουργού, μία ακόμη ανανέωση ξεκίνησε από τώρα και θα συνεχιστεί για ένα τρίμηνο. Εντός του τριμήνου, όπως παίρνουμε τη διαβεβαίωση από το Α.Σ.Ε.Π., θα έχουν ολοκληρωθεί οι διαδικασίες και έτσι μέχρι τέλους του σχολικού έτους δεν θα υπάρξει ζήτημα στη μεταφορά των μαθητών.
      Είναι μία διαδικασία, την οποία σας βεβαιώνω ότι παρακολουθούμε από την αρχή του σχολικού έτους καθημερινά. Είμαστε σε επικοινωνία με τους διευθυντές των σχολικών μονάδων, είμαστε σε επικοινωνία με τις υπηρεσίες, έτσι ώστε να μην αντιμετωπίσουν πρόβλημα οι μαθητές στη μεταφορά τους. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η κ. Αράπογλου έχει το λόγο.
      ΔΗΜΗΤΡΑ ΑΡΑΠΟΓΛΟΥ: Ευχαριστώ πολύ, κύριε Πρόεδρε.
      Κύριε Υπουργέ, κατανοώ αυτό που απαντήσατε, αλλά νομίζω ότι καθυστερεί η ανανέωση αυτών των συμβάσεων και αυτό έχει ως αποτέλεσμα το να μην έχει λυθεί ακόμη το πρόβλημα. Δεν πρέπει να παραγκωνίσουμε αυτά τα παιδιά. Όπως γνωρίζετε, τα προβλήματα με τους οδηγούς και τους συνοδούς των ειδικών σχολείων έχουν δημιουργηθεί επειδή δεν έχει προκηρυχθεί σχετικός διαγωνισμός για τη σχολική χρονιά 2008-2009, όπως είχε γίνει την προηγούμενη σχολική χρονιά.
      Προκειμένου, λοιπόν, να αντιμετωπιστεί αυτό το ζήτημα, εσείς τι κάνατε σαν Υπουργείο; Ανανεώσατε τις συμβάσεις εργασίας μέχρι τις 11 Νοεμβρίου. Αλλά νομίζω ότι αυτή η λύση ήταν και είναι προσωρινή και είχε σαν αποτέλεσμα να δημιουργήσει αναστάτωση στους γονείς, στις οικογένειες και στους εκπαιδευτικούς, αν τα παιδιά τους θα μπορέσουν να πάνε στα σχολεία. Γνωρίζετε ότι δεν μένουν κοντά στο σχολείο. Πολλοί μαθητές διαμένουν σε μακρινές περιοχές, οπότε πρέπει να μετακινηθούν. Και ο ίδιος ο διευθυντής του σχολείου έστειλε ενημερωτικό σημείωμα προς τους γονείς ότι δεν μπορούν να μετακινηθούν τα παιδιά τους, γιατί δεν υπάρχει μεταφορικό μέσο και θα καταθέσω το σχετικό σημείωμα στα Πρακτικά. Δεν προλαβαίνω τώρα να το διαβάσω, για να μην καθυστερούμε. 
      Οι δύο οδηγοί, λοιπόν, από τους πέντε του Ειδικού Σχολείου Αργυρούπολης, ανήκουν στο Υπουργείο Εσωτερικών και θα είναι στη διάθεση του σχολείου, μέχρι τις 23 Νοεμβρίου. Οι συμβάσεις των υπολοίπων λήγουν στις 23 Νοεμβρίου, με αποτέλεσμα -σύμφωνα με υπουργική απόφαση- και αυτοί που έχουν αναλάβει υπηρεσία στις 23 Σεπτεμβρίου να έχουν σύμβαση για δύο μήνες. Την επόμενη εβδομάδα τι θα γίνει; Πάλι θα δημιουργηθεί το ίδιο πρόβλημα; Τα παιδιά δεν θα πάνε στο σχολείο, θα χάσουν τα μαθήματά τους;
      Σαφώς ακούστηκε ότι εσείς προτίθεστε να προσλάβετε οδηγούς, αλλά όχι με συμβάσεις ορισμένου χρόνου, αλλά με δελτίο παροχής υπηρεσιών, δηλαδή να τους πληρώνετε με μπλοκάκι και μόνο για τα δρομολόγια μεταφοράς των μαθητών στο σχολείο και τις ώρες των μαθημάτων. Γνωρίζετε, όμως, ότι τα λεωφορεία ενίοτε χρειάζονται και εργασίες συντήρησης, σέρβις ή εκδρομές που πρέπει να γίνουν από τους μαθητές. Πρέπει, λοιπόν, να επιλυθεί άμεσα αυτό το πρόβλημα, ώστε να μην αποκλείονται και αυτά τα παιδιά από την εκπαίδευση. Ζητούμε, λοιπόν, να επιλυθεί άμεσα, ώστε να μετακινούνται εγκαίρως και με ασφάλεια στο σχολείο και αυτοί οι μαθητές. Γι’ αυτό νομίζω ότι θα πρέπει να κάνετε κάτι για το θέμα πρόσληψης οδηγών και συνοδών.
       Το ίδιο πρόβλημα έχει δημιουργηθεί και στους Αμπελοκήπους, στο Ειδικό Σχολείο Δημοτικό Κωφών και Βαρήκοων και σε άλλες περιοχές. Γνωρίζετε ότι οι μαθητές μένουν στην Ελευσίνα και σε μακρινές περιοχές, πώς θα μετακινηθούν; Χρειάζεται ένα μέσο για να μετακινηθούν σε αυτά τα ειδικά σχολεία που δεν είναι δίπλα στη γειτονιά τους. Πώς θα λειτουργήσουν αυτά τα ειδικά σχολεία για να μετακινηθούν οι κωφοί μαθητές, χωρίς τα ειδικά αυτά λεωφορεία; Τα δύο ειδικά γυμνάσια-λύκεια και τα τρία δημοτικά σχολεία κωφών και βαρήκοων μαθητών που υπάρχουν στην Αττική γνωρίζετε ότι συγκεντρώνουν μαθητές από διάφορες μαθητές –το ξαναλέω- ακόμα και από πολύ μακρινές περιοχές. Το ίδιο, λοιπόν, ισχύει και για το Νηπιαγωγείο και για το Δημοτικό-Γυμνάσιο-Λύκειο Πανοράματος στη Θεσσαλονίκη.
      Γνωρίζω, κύριε Υπουργέ, ότι είστε ευσυνείδητος και ευαίσθητος άνθρωπος και προσπαθείτε να δώσετε λύση στα προβλήματα που καθημερινά συναντάτε στο Υπουργείο σας. Προσπαθείτε να επιτελέσετε τη δουλειά σας στο έργο σας στο Υπουργείο με όσο το δυνατόν καλύτερο τρόπο μπορείτε. Γι’ αυτό, λοιπόν, ζητώ να δεσμευτείτε τώρα ότι θα φροντίσετε να λυθεί άμεσα αυτό το ζήτημα, σχετικά με τις συμβάσεις των οδηγών και συνοδών στο Ειδικό Σχολείο Δημοτικό και Νηπιαγωγείο Κωφών και Βαρήκοων Μαθητών, όχι μόνο Αργυρούπολης, αλλά και στα άλλα σχολεία που έθεσα. Εγώ θα καταθέσω τις δύο επιστολές στα Πρακτικά, αλλά  θα ήθελα να δεσμευτείτε ότι θα λυθεί άμεσα το πρόβλημα, γιατί πρέπει να επιλυθεί αυτό το πρόβλημα, να μη χάσουν τα παιδιά τα μαθήματά τους.
      Σας ευχαριστώ πολύ.
      (Στο σημείο αυτό η Βουλευτής κ. Αράπογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ την κ. Αράπογλου.
      Ο κύριος Υφυπουργός έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, ήδη δεσμεύτηκα ότι θα λειτουργήσουν κανονικά τα δρομολόγια μεταφοράς των μαθητών από τη Δευτέρα. Καθυστέρησε η διαδικασία, αλλά αυτό δεν σημαίνει ότι δεν θα μεταφερθούν οι μαθητές. Λυπάμαι για το σημείωμα του κυρίου διευθυντή, ο οποίος σπεύδει να δημιουργεί αρνητικές εντυπώσεις, όταν έχει στα χέρια του έγγραφο από το Γενικό Γραμματέα του Υπουργείου, ο οποίος δεσμεύεται ρητά, κατηγορηματικά, μετά από απόφαση του Υπουργού Εθνικής Παιδείας και Θρησκευμάτων, του κ. Στυλιανίδη, ότι θα συνεχιστούν από τη Δευτέρα οι συμβάσεις, ως ανανέωση τριμήνου, μέχρις ότου ολοκληρωθούν οι διαδικασίες του Α.Σ.Ε.Π..
      Σας βεβαιώνω ότι είναι επιθυμία μας, όπως και δική σας, αλλά και άλλων συναδέλφων Βουλευτών, που έχουν την ίδια ευαισθησία και έχουν καταθέσει ερωτήσεις, να λυθεί οριστικά το θέμα. Γνωρίζετε, όμως, ότι υπάρχουν διαδικασίες τις οποίες δεν μπορούμε να παρακάμψουμε. Ισχύει η υφιστάμενη νομοθεσία σε ό,τι αφορά το Α.Σ.Ε.Π., ισχύει το π.δ. 164 του κ. Παυλόπουλου και δεν μπορούμε να επιχειρούμε ανανεώσεις συμβάσεων, εκτός των νομίμων διαδικασιών. Διότι δεν θα νομιμοποιηθούν οι συμβάσεις αυτές, δεν θα πληρωθούν οι εργαζόμενοι και στο τέλος δεν θα επιτύχουμε τον τελικό σκοπό, ο οποίος μας ενδιαφέρει και είναι η μεταφορά των μαθητών.
      Σε προγενέστερη διαγωνιστική διαδικασία για μόνιμες θέσεις, δεν υπήρξε ανταπόκριση και γι’ αυτό είχε επιλεγεί η διαδικασία των οκταμήνων. Αυτή δεν αφορά τη δική μας την περίοδο στο Υπουργείο Εθνικής Παιδείας και Θρησκευμάτων. Σας είπα ότι εμείς επικοινωνούμε με τις υπηρεσίες, με τα άλλα Υπουργεία, για να λύσουμε το πρόβλημα. Και στους πέντε οδηγούς που αναφέρεστε στο σχολείο της Αργυρούπολης, το οποίο έχω επισκεφθεί και προσωπικά και έχω συνομιλήσει και με τους οδηγούς και με τους εκπαιδευτικούς και με το διευθυντή, η ανανέωση από το Υπουργείο Εσωτερικών γίνεται λίγο πριν από τη λήξη της συμβάσεως, διότι είναι σε διάθεση από το Υπουργείο στο Ειδικό Σχολείο, για να οδηγούν και αυτές είναι οι διαδικασίες του Υπουργείου Εσωτερικών. 
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Σας βεβαιώνω όμως όπως με βεβαιώνουν και από το Υπουργείο Εσωτερικών ότι δεν θα  υπάρξει πρόβλημα στην ανανέωση των συμβάσεων και στη συνέχεια της εργασίας τους .Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Οι Βουλευτές κύριοι Χριστοφιλογιάννης Δημήτριος, Παπαδόπουλος Αλέξανδρος και Σκουλάς Ιωάννης, ζητούν ολιγοήμερη  άδεια απουσίας για το εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε.
      Επόμενη είναι η πρώτη με αριθμό 266/17-11-2008 επίκαιρη ερώτηση του Βουλευτή της Νέας Δημοκρατίας κ. Απόστολου Σταύρου προς τον Υπουργό Οικονομίας και Οικονομικών σχετικά με την ενίσχυση των επιχειρήσεων των πυρόπληκτων και σεισμόπληκτων  περιοχών κ.λπ..
      Πριν διαβάσουμε την ερώτηση έχω την τιμή  να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων,  τριάντα έξι μαθητές και μαθήτριες και τρείς συνοδοί-καθηγητές από το 4ο Γυμνάσιο Δάφνης.
      Καλωσορίζουμε τα παιδιά και τους ευχόμαστε καλή πρόοδο. 
      (Χειροκροτήματα από όλες τις πτέρυγες της Βουλής)
      Ειδικότερα η επίκαιρη ερώτηση του κ. Σταύρου έχει ως εξής:
      “Με το άρθρο 37 του ν. 3458/2006 προστέθηκε η παράγραφος 8 στο άρθρο 1 του ν.2322/1995, με την οποία προβλέφθηκε η δυνατότητα ουσιαστικής παρέμβασης του ελληνικού δημοσίου στην εξυγίανση και εκκαθάριση, κατά τις διατάξεις του ν.1892/1990, των επιχειρήσεων των πυρόπληκτων νομών, για τις οποίες το δημόσιο είχε εγγυηθεί προκειμένου να διασφαλισθεί τόσο το δημόσιο συμφέρον, όσο και η αποκατάσταση, η οικονομική ανάκαμψη και διαφύλαξη της απασχόλησης  στις πυρόπληκτες περιοχές. 
      Επιβάλλεται σήμερα περισσότερο από ποτέ, η ενίσχυση μέσω της παροχής εγγυήσεων του ελληνικού δημοσίου υπέρ  των επιχειρήσεων των πυρόπληκτων και σεισμόπληκτων περιοχών, οι οποίες πρέπει να αντιμετωπισθούν με άμεση προτεραιότητα. 
      Με την ψήφιση του νέου Πτωχευτικού Κώδικα, ν.3588/2007 και μέσω των μεταβατικών διατάξεων αυτού, η προαναφερόμενη νομοθετική ρύθμιση του άρθρου37, του ν. 3458/2006, παραπέμπεται πλέον στο νέο Πτωχευτικό Κώδικα ν.3588/2207 (Φ.Ε.Κ. 153/10-07-2007). Υπάρχει όμως ένας μεγάλος αριθμός υποθέσεων εξυγίανσης επιχειρήσεων, που   δρομολογήθηκαν είτε με τις διατάξεις του άρθρου 37 του ν. 3458/2006 σε συνδυασμό με τις διατάξεις του άρθρου 44,45,46,46α του ν.1892/1990, και εφετειακές αποφάσεις που εκδόθηκαν στα πλαίσια των προαναφερόμενων πυρόπληκτων ιδίως περιοχών που επιδέχονται την αμφισβήτησή τους μέσω απρόθεσμων κατά την δικονομία αιτήσεων  ανακλήσεων και τριτανακοπών, οι οποίες ουσιαστικά εκκρεμούν σε διάφορα στάδια της δικονομικής διαδικασίας. Έτσι δημιουργούνται, αφ΄ενός δυσεπίλυτα ερμηνευτικά προβλήματα σχετικά με το ποιά συγκεκριμένη διάταξη εφαρμόζεται κατά περίπτωση και αφ’ ετέρου καθυστερεί ή αποτρέπεται η εξυγίανση –εκκαθάριση των επιχειρήσεων, κατά παρέκκλιση των όσων επεδίωξε σήμερα ο νομοθέτης. 
      Ερωτάται ο κ. Υπουργός Οικονομίας και Οικονομικών:
      Εάν προτίθεται λόγω του κατεπείγοντος του θέματος και προκειμένου να επιλυθούν τα προβλήματα κατά τα ανωτέρω αναφερόμενα να προχωρήσει σε νομοθετική ρύθμιση του θέματος η οποία καθίσταται σημαντική για τη τύχη των επιχειρήσεων των πυρόπληκτων και των σεισμόπληκτων του 2008 περιοχών.»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Οικονομίας και Οικονομικών κ. Νικόλαος Λέγκας. 
      Ορίστε, κύριε Υφυπουργέ, έχετε το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):
      Ευχαριστώ κυρία Πρόεδρε, και θα ήθελα να ευχαριστήσω παράλληλα τον εκλεκτό συνάδελφο, ο οποίος μας δίνει την ευκαιρία να τοποθετηθούμε  για τις παρεμβάσεις μας στα θέματα επιχειρηματικότητας, στα θέματα ενίσχυσης, όχι  μόνο στις πυρόπληκτες περιοχές, αλλά και  γενικότερα σε όλη την Ελλάδα. 
      Αγαπητέ συνάδελφε, για την άμεση ενίσχυση των πληγέντων από τις πυρκαγιές του Αυγούστου του 2007, αλλά και από τους πρόσφατους σεισμούς –μιλάω για το σεισμό του Ιουνίου το 2008- η Κυβέρνησή μας έλαβε άμεσα μέτρα και  μια σειρά από μέτρα τα οποία χαρακτηρίζονται από αμεσότητα, ειδικότερα για την ενίσχυση των επιχειρήσεων  που είναι εγκατεστημένες  ή λειτουργούν στις περιοχές της χώρας που επλήγησαν από τις πυρκαγιές του 2007. Μεταξύ άλλων η Κυβέρνησή μας αποφάσισε την παροχή εγγυήσεων του ελληνικού δημοσίου για τη ρύθμιση των υφισταμένων, δηλαδή μέχρι τις 25 Αυγούστου 2007 που ήταν και ημερομηνία εκδήλωσης της πρώτης πυρκαγιάς , οφειλών προς τα πιστωτικά ιδρύματα και τη χορήγηση κεφαλαίων κίνησης. 
      Στο πλαίσιο αυτό χορηγήθηκαν οκτώ χιλιάδες οκτακόσια έξι δάνεια για ρύθμιση οφειλών και χορήγηση νέου κεφαλαίου κίνησης σε επαγγελματίες και επιχειρήσεις των πυρόπληκτων περιοχών της χώρας, που το συνολικό ύψος αυτών ανέρχεται στο ποσό του 1,2 δισεκατομμύρια ευρώ. 
      Επιπλέον, προς ενίσχυση των επιχειρήσεων που επλήγησαν από το σεισμό του 2008, η Κυβέρνησή μας προχώρησε επίσης στην παροχή εγγυήσεων του ελληνικού δημοσίου και την αποκατάσταση των ζημιών σε μηχανολογικό εξοπλισμό, σε  πρώτες ύλες, αλλά και σε εμπορεύματα, επίσης στη χορήγηση νέων κεφαλαίων κίνησης και την κάλυψη του συνόλου των συμβατικών τόκων που θα προκύψουν από τη διετή αναστολή  της πληρωμής των οφειλών που απορρέουν από τα δάνεια που χορηγήθηκαν μέχρι τις 6 Ιουνίου 2008.
      Μέχρι σήμερα στην υπηρεσία μας έχουν υποβληθεί περίπου πεντακόσια αιτήματα χορήγησης νέου κεφαλαίου κίνησης και έχουν χορηγηθεί τετρακόσια τριάντα δύο δάνεια, το συνολικό ύψος των οποίων ανέρχεται στο ποσό των 18.000.000 ευρώ περίπου. 
      Η προθεσμία υποβολής αιτήσεων για τους σεισμόπληκτους, θα ήθελα να σας  ενημερώσω ότι τρέχει ακόμα και σήμερα. Σημειώνεται ότι στις περιπτώσεις αυτές εκδόθηκαν οι σχετικές υπουργικές αποφάσεις, λόγω έκτακτων και απρόβλεπτων γεγονότων. Μιλάμε για πυρκαγιές και σεισμούς. 
      Στο πλαίσιο βέβαια της γενικότερης κυβερνητικής πολιτικής παρέχεται και εγγύηση του ελληνικού δημοσίου για τη ρύθμιση οφειλών, αλλά και τη χορήγηση κεφαλαίου κίνησης, σε επιχειρήσεις εγκατεστημένες, σε περιοχές της χώρας που αντιμετωπίζουν μόνιμα και διαρθρωτικά προβλήματα και οικονομικά βεβαίως προβλήματα. 
      Στο πλαίσιο του στόχου βεβαίως αυτού, δόθηκε η δυνατότητα υπαγωγής των επιχειρήσεων αυτών και στις διατάξεις των άρθρων 44 έως 46γ΄του ν. 1892/1990 οι οποίες όμως καταργήθηκαν μετά την έναρξη ισχύος του  νέου Πτωχευτικού Κώδικα όπως αναφέρθηκε στην ερώτησή σας στις 16 Σεπτεμβρίου 2007.
      Τα αιτήματα τώρα εξυγίανσης επιχειρήσεων που προβλήθηκαν για πρώτη φορά μετά την προαναφερθείσα ημερομηνία προφανώς καταλαμβάνονται αυτοδίκαια από το νέο ισχύον νομοθετικό πλαίσιο. Η υπαγωγή λοιπόν, μιας συγκεκριμένης επιχείρησης στο προϊσχύον ή στο νέο καθεστώς εξυγίανσης , είναι ζητήματα που εξετάζονται και αξιολογούνται από τα αρμόδια δικαστήρια, σύμφωνα με το ισχύον νομοθετικό πλαίσιο. 
      Αυτό επίσης που θέλω να πω και να συμπληρώσω, είναι ότι σε περίπτωση που θα απαιτείται σχετική νομοθετική ρύθμιση, λόγω εκκρεμών υποθέσεων, η προώθηση αυτή αποτελεί αρμοδιότητα του Υπουργείου Δικαιοσύνης το οποίο και εισηγήθηκε την ψήφιση του Πτωχευτικού Κώδικα. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      ΑΠΟΣΤΟΛΟΣ ΣΤΑΥΡΟΥ: Κυρία Πρόεδρε, αγαπητέ κύριε Υφυπουργέ,   γνωρίζετε και γνωρίζουμε τις εντολές και οδηγίες του Πρωθυπουργού, για την άμεση αποκατάσταση των πληγέντων. 
      Πέραν των όσων μέχρι σήμερα μέτρων έχουν ληφθεί και μερικά των οποίων ανακοινώσατε, και τώρα στην Αίθουσα αυτή ,να υπενθυμίσω ότι προχθές μόλις, η Κυβερνητική Επιτροπή, υπό την προεδρία του Πρωθυπουργού, αποφάσισε το ειδικό πρόγραμμα ανασυγκρότησης και ανάπτυξης των πυρόπληκτων περιοχών, συνολικού ύψους 2,23 δισεκατομμυρίων ευρώ και στη συνέχεια ο Υπουργός Οικονομίας και Οικονομικών κ. Αλογοσκούφης, κωδικοποίησε αυτές τις συγκεκριμένες δράσεις και ενέργειες που πρόκειται να γίνουν και αφορούν την κάλυψη των αναγκών στέγασης, αποκατάστασης και αναπλήρωσης του εισοδήματος που πληθυσμού για την ενίσχυση του κοινωνικού ιστού, το φυσικό περιβάλλον, τον πολιτισμό, την αξιοποίηση της πολιτιστικής μας κληρονομιάς, την ανάπτυξη και ενίσχυση της επιχειρηματικότητας και ορισμένα άλλα μέτρα. 
      Βεβαίως χαίρομαι, διότι το Υπουργείο σας εξετάζει τα όσα αναφέρονται στην ερώτησή μου, αλλά θα ήθελα να εστιάσουμε την προσοχή μας ακριβώς σε αυτό το επίμαχο σημείο, που, λόγω των δύο νόμων, στην ουσία, που εφαρμόζονται και διαφόρων διατάξεων, τις οποίες αναλυτικά αναφέρω στην επίκαιρη ερώτηση που συζητούμε αυτήν την στιγμή, θα πρέπει να βρούμε ποια διάταξη επακριβώς ισχύει, προκειμένου να ξεμπλοκαριστεί και να ενισχυθεί η επιχειρηματικότητα και πάνω από όλα να λυθούν αυτά τα προβλήματα που, όπως τα ονομάζω, είναι δυσεπίλυτα. Δεν ξέρω αν είναι αρμοδιότητα του Υπουργείου Οικονομικών ή του Υπουργείου Δικαιοσύνης, αλλά σε κάθε περίπτωση πρέπει να βρούμε τη λύση και προς αυτήν την κατεύθυνση θα συμβάλλετε, φαντάζομαι, εσείς με τις υπηρεσίες σας και ο υποφαινόμενος.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
      Κύριε συνάδελφε, με ιδιαίτερη προσοχή θα εξετάσουμε την επιχειρηματολογία σας, όπως αυτή διατυπώθηκε στην τοποθέτησή σας. Ωστόσο οφείλω να πω και να επαναλάβω ότι η Κυβέρνησή μας με ιδιαίτερη ευαισθησία τόσο στις πυρόπληκτες, αλλά και στις σεισμόπληκτες περιοχές, δόμησε ένα πλέγμα μέτρων προστασίας. Επαναλαμβάνω μόνο δύο αριθμούς: Οκτώ χιλιάδες οκτακόσια έξι δάνεια στις πυρόπληκτες περιοχές, για ρύθμιση οφειλών, αλλά και για χορήγηση νέου κεφαλαίου και 1.200.000.000 ευρώ, το συνολικό ύψος αυτών των δανείων. 
      Οι προθέσεις μας, λοιπόν, ήταν σαφείς και βεβαίως ήταν μη αμφισβητήσιμες. Είχαν και έχουν να κάνουν με τη βούλησή μας να βοηθήσουμε τους επαγγελματίες, να βοηθήσουμε τις επιχειρήσεις που επλήγησαν από γεγονότα ανωτέρας βίας, δηλαδή λόγω εκτάκτων και απρόβλεπτων γεγονότων. Είναι βέβαια αληθές ότι μετά την έναρξη ισχύος του νέου πτωχευτικού κώδικα, στις 16 Σεπτεμβρίου 2007, καταργήθηκαν οι διατάξεις, τις οποίες προαναφέρατε, οι 44 έως 46γ του ν.1892/1990 και η διαδικασία εξυγίανσης των προβληματικών επιχειρήσεων διέπεται εφεξής από τις διατάξεις αυτού του κώδικα. 
      Η υπηρεσία μας, σε εφαρμογή των οριζομένων στο άρθρο 37 του ν.3458/2006 έχει εξετάσει όλα τα υποβληθέντα αιτήματα υπαγωγής στο άρθρο 44 του ν.1892/1990, περίπου δέκα στο σύνολο είναι, που ήταν εκκρεμή πριν από την έναρξη ισχύος του νέου πτωχευτικού κώδικα. Τα αιτήματα εξυγίανσης επιχειρήσεων που υποβλήθηκαν για πρώτη φορά μετά την 16 Σεπτεμβρίου 2007 καταλαμβάνονται αυτοδίκαια, όπως είπα στην πρωτολογία μου, από το ισχύον νομοθετικό πλαίσιο. Γι’ αυτό και σας ανέφερα ότι στην παρούσα φάση η υπαγωγή μίας συγκεκριμένης περίπτωσης στο νέο καθεστώς εξυγίανσης ή στον προϊσχύοντα νόμο, είναι ζητήματα ερμηνείας των οικείων δικαστηρίων. 
      Αυτό το οποίο θέλω να σας πω είναι ότι εφόσον επιμείνετε στην αναγκαιότητα ύπαρξης σχετικής νομοθετικής ρύθμισης, λόγω εκκρεμών υποθέσεων, βεβαίως και θα συνεργαστούμε για να λύσουμε τα διαδικαστικά προβλήματα, αυτή ωστόσο θα πρέπει να προωθηθεί από το αρμόδιο Υπουργείο. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Επίκαιρες ερωτήσεις δεύτερου κύκλου:
      Επόμενη είναι η πρώτη με αριθμό 261/17-11-2008 επίκαιρη ερώτηση της Βουλευτού της Νέας Δημοκρατίας κ. Φωτεινής Πιπιλή προς τον Υπουργό Εθνικής Παιδείας και Θρησκευμάτων, σχετικά με την ενημέρωση της μαθητιώσας νεολαίας σε θέματα διαχείρισης υδάτινων πόρων κ.λπ..
      Ειδικότερα η εξαιρετική ερώτηση της κ. Πιπιλή, την οποία συγχαίρω που πάντα ασχολείται με περιβαλλοντικά θέματα, έχει ως εξής:
      «Νερό δεν έχουμε. Τα καταφέραμε έτσι όλοι μας, αγρότες, πολίτες, νομάρχες, δήμαρχοι, νοικοκυραίοι, κυβερνήσεις, ώστε να στεγνώσουμε τον πλανήτη.
      Η αλήθεια είναι ότι, ήδη, από αρμόδια Υπουργεία, αλλά και ορισμένα Μέσα Μαζικής Ενημέρωσης, έχει αρχίσει η ανάπτυξη των απαιτούμενων υποδομών, αλλά και η εκστρατεία ενημέρωσης, με στόχο την εξοικονόμηση των υδάτινων αποθεμάτων.
      Όμως, τονίζω, ότι ο σχεδιασμός και η κατασκευή έργων υποδομής, υδάτινων πόρων, λύνει μόνο το πρόβλημα της αποθήκευσης και της παροχής του νερού. Εκείνο που τελικά έχει τη μεγαλύτερη σημασία, είναι ο τρόπος που ξοδεύουμε αυτό το νερό που με κόπο και κόστος προσπαθούμε να διαφυλάξουμε.
      Μία κρίσιμη κατηγορία πολιτών, η οποία λόγω ηλικίας απομυζά ως το σφουγγάρι κάθε γνώση και συνήθεια ως προς τα θέματα περιβάλλοντος είναι τα ελληνόπουλα όλων των σχολικών βαθμίδων.
      Αναγνωρίζοντας πως όλα είναι θέμα παιδείας,
      Ερωτάται ο κύριος Υπουργός:
      Σκοπεύει το Υπουργείο να υλοποιήσει μία ευρεία εκστρατεία ενημέρωσης σε όλες τις βαθμίδες της εκπαίδευσης με θέμα την ορθολογική διαχείριση των υδάτινων πόρων της χώρας, ώστε η αυριανή ελληνική κοινωνία να έχει μία νέα πιο φιλική προς το περιβάλλον συμπεριφορά».
      Στην επίκαιρη ερώτηση της κυρίας συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος.
      Ορίστε, κύριε Υφυπουργέ, έχετε το λόγο για δύο λόγους.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κυρία συνάδελφε, συμφωνώ μαζί σας ότι η αγωγή για την ανάπτυξη φιλικής σχέσης με το περιβάλλον γενικότερα και ειδικότερα με το νερό, είναι υπόθεση του εκπαιδευτικού μας συστήματος, των όσων μπορεί μία μαθήτρια ή ένας μαθητής να διδαχθεί με τη φοίτησή του στα σχολεία της χώρας σε όλες τις βαθμίδες. Και βεβαίως θέλω να σας ενημερώσω ότι υλοποιούνται προγράμματα από τα Κέντρα Περιβαλλοντικής Εκπαίδευσης, τα οποία φθάνουν τον αριθμό εκατόν δέκα πέντε, σε όλη τη χώρα, τα οποία έχουν ενδιαφέρουσες διδακτικές ενότητες, οι οποίες υποστηρίζονται από σύγχρονο εκπαιδευτικό υλικό, είτε αυτά είναι dvd, video, για τις μικρότερες ηλικίες είναι παραμύθια ή θεατρικά δρώμενα, έτσι ώστε να προκαλούν το ενδιαφέρον των μικρών παιδιών, της νηπιακής ηλικίας, διότι στόχος μας είναι να ενθαρρύνουμε την εκπαίδευση για την αειφορία. Θα σας αναφέρω ορισμένους τίτλους που χρησιμοποιούνται από τα Κέντρα Περιβαλλοντικής Εκπαίδευσης, όπως «Νερό η ψευδαίσθηση της αφθονίας», το οποίο προβάλλει το Κ.Π.Ε. Καστοριάς, από το Κ.Π.Ε. Καλαμάτας «Απεργία στον κύκλο του νερού», όπου υπάρχουν και μουσικά cd και από το Κ.Π.Ε. Έδεσσας «Το ταξίδι του νερού» στο υπαίθριο μουσείο νερού. Αντίστοιχο μουσείο υπάρχει και στη Δημητσάνα Αρκαδίας, στην πατρίδα μου. 
      Επίσης έχουμε φροντίσει να ευαισθητοποιούμε τις μαθήτριες και τους μαθητές κατά την παγκόσμια ημέρα νερού, όπου λαμβάνουν χώρα εκδηλώσεις στις σχολικές μονάδες και βεβαίως εκδίδει το Υπουργείο και μία ενημερωτική εγκύκλιο, η οποία διαβάζεται σε όλα τα σχολεία.
      Να σας διαβάσω επίσης ορισμένες ενότητες, οι οποίες προβάλλονται από τα Κέντρα Περιβαλλοντικής Εκπαίδευσης, σχετικά με το νερό. Είναι η συνεργασία των κέντρων σε εθνικά θεματικά δίκτυα, που με βάση αυτές τις ενότητες, όπως η θάλασσα, η ενέργεια στο περιβάλλον του παιδιού, οι πηγές του νερού –δεν τα διαβάζω όλα- τα ελληνικά ποτάμια στη φύση, στην παράδοση και στον πολιτισμό, αειφορική διαχείριση του νερού, είναι δουλειά του Κέντρου Περιβαλλοντικής Εκπαίδευσης Ελευθερίου Κορδελιού.
      Όλα αυτά, μαζί με το ενδιαφέρον όλων μας, μπορούν να ευαισθητοποιήσουν περισσότερο τις Ελληνίδες μαθήτριες και τους Έλληνες μαθητές, διότι έχουμε συνειδητοποιήσει όλοι στη χώρα μας ότι ένα ποτήρι νερού το οποίο σπαταλάτε σήμερα, θα μας λείψει αύριο. Και σε αυτήν την υπόθεση της ευαισθητοποίησης, αλλά και της ανάληψης πρωτοβουλιών και δράσεων όλοι συστρατευόμεθα και για τούτο σας επαινώ για την ευαισθησία και την πρωτοβουλία σας να καταθέσετε την ερώτηση. 
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Πιπιλή έχει το λόγο.
      ΦΩΤΕΙΝΗ ΠΙΠΙΛΗ: Κύριε Υπουργέ, επειδή γνωρίζω ότι λέτε πραγματικά την αλήθεια, θέλω να τονίσω ότι υπάρχουν πραγματικά εξαιρετικά σχολειά σε όλη την Ελλάδα. Εγώ δεν ξέρω αν ισχύει σήμερα για τη Ράλλειο του Πειραιά, αλλά είχε κάνει συγκλονιστική δουλειά με τη βοήθεια των καθηγητών, στο παρελθόν, ειδικά για το θέμα του νερού. 
      Θέλω να σας πω πώς σκέφθηκα, κυρία Πρόεδρε, αυτήν την επίκαιρη ερώτηση. Το καλοκαίρι, στον τόπο καταγωγής μου, έχει μία καταπληκτική παραλία, όπου έχει βάλει ο δήμος και ντουζιέρες. Αναγκαζόμουν και τσακωνόμουν όχι με τα παιδάκια, όπου τη ντουζιέρα είναι λογικό το μικρό παιδί να την εκλαμβάνει ως παιγνίδι και χιλιάδες κυβικά νερού να χάνονται, οι γονείς ξαπλωμένοι κάτω από την ομπρέλα με τα γουόκμαν και τα κινητά να ακούνε μουσική και έγινε μία ωραία συζήτηση, με ολίγον καυγά, έως πολύ, για το γεγονός ότι επειδή είμαστε απαίδευτοι οι ενήλικες, δεν πρέπει να επιτρέπουμε, μέσω του Υπουργείου, να μην είναι εκπαιδευμένα τα παιδιά.
      Τα παιδιά είναι οι καλύτεροι φορείς του μηνύματος της ανακύκλωσης αυτήν την περίοδο, γιατί τα ίδια τα παιδιά φωνάζουν στον πατέρα που πετάει το αναμμένο τσιγάρο έξω από το παράθυρο ή τα μπέϊ μπιλίνο του μικρού αδελφού που πετάει η μάνα στην εθνική οδό.
      Επειδή τα Υπουργεία συνήθως σπαταλάνε εκατομμύρια ευρώ σε άχρηστες διαφημίσεις, δηλαδή «νερό δεν υπάρχει αρκετό» λέμε τώρα υποθετικά ή σε άλλα αντικείμενα, θέλω οι δάσκαλοι και οι καθηγητές να μιλάνε σε καθημερινή βάση με απλά παραδείγματα. Δηλαδή εάν το παιδάκι καταλάβει ότι την ώρα που πλένει τα δοντάκια του η βρύση πρέπει να είναι κλειστή, αμέσως αυτό το μήνυμα πολλαπλασιάζεται και το παιδάκι θα πάει να μαλώσει τη μάνα ή τον πατέρα που δεν χρησιμοποιεί αυτά τα μέτρα που πρέπει όλοι να εφαρμόσουμε διότι η έλλειψη του νερού, η έλλειψη σεβασμού στη χρήση του νερού είναι μείζον εθνικό θέμα. Όσο είναι η οικονομία, η οικονομική κρίση είναι και αυτό εξίσου σημαντικό. Και παρακαλώ τους καθηγητές και τους δασκάλους με απλά παραδείγματα να μάθουν τα μικρά παιδιά ώστε να βάλουμε μυαλό οι μεγάλοι. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Τώρα κύριε Υφυπουργέ θα απαντήσετε ως μεγάλος. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ κυρία Πρόεδρε. 
      Κυρία συνάδελφε, αποδέχομαι όλες τις παρατηρήσεις σας και τις αξιολογήσεις που κάνατε ως πολύ σημαντικές, χρήσιμες και αναγκαίες, επιβαλλόμενες, θα έλεγα, στην περίοδο που ζούμε κάτω από τις συνεχιζόμενες, δυστυχώς για το ανθρώπινο γένος και την κοινωνία μας, κλιματικές αλλαγές. 
      Θα συστηματοποιήσουμε την προσπάθεια ενημέρωσης και ευαισθητοποίησης των νέων παιδιών αλλά και των μεγαλυτέρων εντός της εκπαιδευτικής κοινότητας. Η Δ΄ προγραμματική περίοδος μας δίνει τη δυνατότητα να χρηματοδοτήσουμε τέτοιες πρωτοβουλίες και ελπίζω ότι με την έναρξη του νέου έτους θα είμαστε σε θέση να ανακοινώσουμε και συγκεκριμένα μέτρα και δράσεις. Προς το παρόν θέλω να σας καταθέσω για την ενημέρωσή σας, αλλά και για την ενημέρωση των συναδέλφων, στα Πρακτικά όλες τις μέχρι τώρα δράσεις που αναλαμβάνονται και υλοποιούνται από το Υπουργείο μας έτσι ώστε να έχετε μια ακριβή εικόνα για όλα όσα συμβαίνουν σήμερα με στόχο την ανάπτυξη φιλικής σχέσης του μαθητικού κόσμου και της εκπαιδευτικής κοινότητος γενικότερα με το περιβάλλον. 
      Σας ευχαριστώ για την ερώτηση, σας ευχαριστώ για τις προτάσεις τις οποίες μας υποβάλατε. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Α. Λυκουρέντζος   καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Η τρίτη με αριθμό 275/17.11.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ζιώγα προς τον Υπουργό Οικονομίας και Οικονομικών σχετικά με την πώληση του εργοστασίου της βιομηχανίας φωσφορικών λιπασμάτων στην Καβάλα δεν θα συζητηθεί λόγω κωλύματος του κυρίου Υπουργού και συνεπώς διαγράφεται.
      Ομοίως, η πέμπτη με αριθμό 271/17.11.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Πολατίδη προς τον Υπουργό Εσωτερικών σχετικά με το παράνομο εμπόριο των αλλοδαπών πλανόδιων μικροπωλητών, δεν θα συζητηθεί λόγω κωλύματος του κυρίου Βουλευτή και συνεπώς διαγράφεται.
      Και προχωρούμε στην τελευταία, την τέταρτη με αριθμό 270/17.11.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Κουράκη προς τον Υπουργό Εθνικής Παιδείας και Θρησκευμάτων σχετικά με την έλλειψη προγραμματισμού για τη μεταφορά των μαθητών που φοιτούν σε σχολικές μονάδες ειδικής αγωγής και εκπαίδευσης.
      Ειδικότερα η επίκαιρη ερώτηση του κυρίου συναδέλφου έχει ως εξής:
      «Χρονίζει και μάλιστα επιδεινώνεται τραγικά η λύση του πλέον ευρύτερα γνωστού προβλήματος της μεταφοράς των μαθητών και μαθητριών με ειδικές εκπαιδευτικές ανάγκες στο σχολείο τους. Παρά το ότι το Υπουργείο έχει λάβει σειρά υπομνημάτων, καταγγελιών, τηλεφωνημάτων, επισκέψεων συλλόγων γονέων, εργαζομένων και εκπαιδευτικών, Σχολικών Μονάδων Ειδικής Αγωγής, λύση αλλά ούτε καν προοπτική αυτής δεν διαφαίνεται. Η διακοπή των μαθημάτων μαθητών και μαθητριών στην πλειοψηφία των Σ.Μ.Ε.Α.Ε. της Επικράτειας λόγω της μη ανανέωσης της σύμβασής τους είναι πρωτόγνωρη, ακόμα και για όσους είναι συνηθισμένοι στην αναλγησία του ΥΠ.Ε.Π.Θ. απέναντι στην ειδική εκπαίδευση.
      Στο πλαίσιο της απαξίωσης της δημόσιας εκπαίδευσης ζούμε τον πλήρη εκφυλισμό της Δημόσιας Ειδικής Εκπαίδευσης. Ακόμα και η ανανέωση των δίμηνων συμβάσεων των συνοδών και των οδηγών με νέα δίμηνη σύμβαση, όπως είχε υποσχεθεί το Υπουργείο, γεγονός που από μόνο του αποτελεί όνειδος για το ΥΠ.Ε.Π.Θ., καθώς διατηρεί το καθεστώς ομηρίας των εργαζομένων που καλύπτουν πάγιες και διαρκείς ανάγκες, φαντάζει αδύνατη ενώ αντιπροτείνεται από πλευράς Διεύθυνσης Ειδικής Αγωγής του ΥΠ.Ε.Π.Θ. η συνέχιση της εργασίας τους με την ολοένα διευρυνόμενη μορφή εργασίας με δελτίο παροχής υπηρεσιών.
      Ερωτάται ο κύριος Υπουργός:
      1.Η διακοπή των μαθημάτων εξαιτίας της μη μεταφοράς μαθητών με ειδικές εκπαιδευτικές ανάγκες περιποιεί τιμή για τον αξιότιμο κύριο Υπουργό Παιδείας και εάν όχι πώς προτίθεται να λύσει άμεσα και οριστικά το πρόβλημα της μεταφοράς των μαθητών και μαθητριών που φοιτούν σε όλες τις Σχολικές Μονάδες Ειδικής Αγωγής και Εκπαίδευσης;
      2.Σχετικά με τα δεδουλευμένα που προκύπτουν από το γεγονός ότι δίμηνες συμβάσεις των συνοδών και οδηγών πλήθους Σ.Μ.Ε.Α.Ε. υπογράφηκαν από τον Υπουργό στις 23 Σεπτεμβρίου 2008 ενώ οι πρώτοι έπιασαν δουλειά στις 11 Σεπτεμβρίου 2008, πώς προτίθεται το ΥΠ.Ε.Π.Θ. να δώσει λύση;».
      Στην ερώτηση του κυρίου συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος. 
      Ορίστε, κύριε Υφυπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, παρακολουθήσατε τη συζήτηση προηγουμένως με την απάντηση που έδωσα στη συνάδελφο κ. Αράπογλου και γνωρίζετε ήδη ότι έχει ληφθεί μέριμνα από την πολιτική ηγεσία έτσι ώστε να μην υπάρξει ζήτημα για τη μεταφορά των μαθητών.
      Θα επαναλάβω όμως ότι το πρόβλημα προέκυψε όχι από ολιγωρία δική μας ή ότι αδιαφορούμε, αλλά διότι αυτές είναι οι διαδικασίες οι νόμιμες της ελληνικής πολιτείας στις οποίες όπως εξήγησα και προηγουμένως δεν έχουμε τη δυνατότητα παρεμβάσεως. Αυτό το οποίο κάνουμε είναι ότι παρακολουθούμε το πρόβλημα ευθύς εξ αρχής και δίνουμε λύση. Και προς απόδειξη των όσων λέω είναι ότι με έγγραφο του κ. Γενικού Γραμματέα κ. Πλατή, στις 13 Νοεμβρίου 2008, δέκα μέρες προτού λήξουν οι συμβάσεις –το οποίο θα καταθέσω στα Πρακτικά για ενημέρωση δικής σας και των κυρίων συναδέλφων- έχουν ενημερωθεί οι διευθυντές των Σχολικών Μονάδων Ειδικής Αγωγής και Εκπαίδευσης και δι’ αυτών οι οδηγοί ότι δεν θα υπάρξει πρόβλημα με τη συνέχιση των εργασιακών τους συνθηκών και βεβαίως διασφαλίζονται τα εργασιακά τους δικαιώματα με τη νέα παράταση την οποία δώσαμε. Και βεβαίως αναμένουμε την προκήρυξη των οκταμήνων η οποία είναι θέμα ημερών και εβδομάδων έτσι ώστε να λυθεί το ζήτημα μέχρι στις 30 Ιουνίου 2008 όπου ολοκληρώνεται το σχολικό έτος. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Α. Λυκουρέντζος   καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Θα επαναλάβω ότι η δική μας θέση, της πολιτικής ηγεσίας, είναι η προκήρυξη των θέσεων αυτών ως μονίμων θέσεων εργασίας, που, όπως ξέρετε, ακολουθείται μια συγκεκριμένη διαδικασία η οποία καθυστερεί διότι έτσι είναι οι διατάξεις, έτσι είναι όλα όσα ορίζουν. 
      Θα σας ζητήσω όμως να μη μας χαρακτηρίζετε με προσδιορισμούς του τύπου «η αναλγησία του Υπουργείου Εθνικής Παιδείας και Θρησκευμάτων» διότι είναι μια άδικη αξιολόγηση ή ότι απαξιώνουμε το δημόσιο εκπαιδευτικό σύστημα. Άλλες πρακτικές απαξιώνουν το δημόσιο εκπαιδευτικό σύστημα, πρακτικές που οδηγούν στο κλείσιμο των σχολείων με ακραίες συμπεριφορές και βεβαίως μακριά από μας η διάθεση της ομηρίας των εργαζομένων.
      Εργαζόμαστε έτσι ώστε να απολαύουν των δικαιωμάτων τους, όπως προκύπτουν από την ελληνική νομοθεσία. Τους θεωρούμε συνεργάτες, τους εμπιστευόμαστε, εμπιστευόμαστε τη μεταφορά των μαθητών που σπουδάζουν σ’ αυτά τα σχολεία με ασφάλεια και σιγουριά και τους επαινούμε για το έργο το οποίο προσφέρουν και για τούτο θεωρούμε υποχρέωσή μας να είμαστε δίπλα τους.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κουράκη, έχετε το λόγο.
      ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κυρία Πρόεδρε.
      Κύριε Υπουργέ, ξέρετε πόσο σας εκτιμώ. Δεν αμφισβητώ καθόλου την ευαισθησία σας, αμφισβητούμε την πολιτική σας. 
      (Στο σημείο αυτό κτυπάει το κινητό τηλέφωνο του κυρίου Βουλευτή)
      Συγγνώμη.
      ΠΡΟΕΔΡΕΥΟΥΣΑ (Έλσα Παπαδημητρίου): Απενεργοποιητής δεν υπάρχει για το δικό σας το κινητό;
      ΑΝΑΣΤΑΣΙΟΣ ΚΟΥΡΑΚΗΣ: Είναι υπενθύμιση. Είναι νέας τεχνολογίας και παραβιάζουμε το άβατο της Βουλής!
      ΠΡΟΕΔΡΕΥΟΥΣΑ (Έλσα Παπαδημητρίου):  Συμβατό με το ΣΥ.ΡΙΖ.Α.! 
      ΑΝΑΣΤΑΣΙΟΣ ΚΟΥΡΑΚΗΣ: Ναι, ο ΣΥ.ΡΙΖ.Α. πρωτοπορεί, όπως γνωρίζετε, και στη νέα τεχνολογία και σε πολλά άλλα ζητήματα! 
      Έλεγα, λοιπόν, ότι δεν αμφισβητούμε την ευαισθησία σας, την πολιτική σας αμφισβητούμε. Έχετε καθιερώσει την υποχρεωτική εκπαίδευση ειδικής αγωγής και σήμερα -άκουσα προηγουμένως που ρώτησε η κ. Αράπογλου και το επαναλάβατε-  ούτε λίγο ούτε πολύ μας είπατε ότι φταίει ο Α.Σ.Ε.Π. και οι  νόμιμες διαδικασίες. Δηλαδή, οι νόμιμες διαδικασίες της πολιτείας είναι τέτοιες ώστε τα παιδιά στο μέσον της σχολικής χρονιάς να μην μπορούν να πάνε στο σχολειό τους; Και αν είναι έτσι, αυτές τις διαδικασίες τις νόμιμες οι οποίες είναι εξαιρετικά άδικες και αντιεκπαιδευτικές, δεν μπορούμε να τις αλλάξουμε; 
      Με πολύ μεγάλη χαρά άκουσα τώρα που μιλούσατε απαντώντας στην ερώτηση ότι έχετε σκοπό να φτιάξετε μόνιμες θέσεις εργασίας για τους οδηγούς, συνοδηγούς και βοηθούς. Χαίρομαι γι’ αυτό. Θα ήθελα μία διαβεβαίωση όσον αφορά το χρονοδιάγραμμα πότε σκοπεύετε να το κάνετε και δεύτερον αν μπορούσατε να επεκτείνετε αυτήν τη δέσμευσή σας και όσον αφορά και τα λεωφορεία, γιατί άλλα σχολειά έχουν λεωφορεία και άλλα δεν έχουν και αναγκάζονται να χρησιμοποιούν ταξί. Φαντάζομαι ότι είναι υποχρέωση της πολιτείας όλα τα σχολειά που έχουν μαθητές με ειδικές ανάγκες να έχουν τα αντίστοιχα λεωφορεία και το προσωπικό, προφανώς, να είναι μόνιμο. Αυτό το λέω γιατί, όπως καταλαβαίνετε, έγγραφο –το είπε προηγουμένως και η κ. Αράπογλου- που έρχεται από το διευθυντή του σχολείου που λέει: «Αγαπητοί γονείς,  βρισκόμαστε στη δυσάρεστη θέση να σας ενημερώσουμε ότι από αύριο τα παιδιά σας δεν μπορούν να έρθουν στο σχολείο, καθώς δεν ανανεώθηκαν οι συμβάσεις εργασίας των οδηγών κ.λπ.», είναι έγγραφο το οποίο είναι αδιανόητο να υπάρχει στη χώρα μας και αντανακλά μία πραγματικότητα. 
      Εμείς προτείνουμε λύση. Χαίρομαι αν μπορείτε να δεσμευτείτε με χρονοδιάγραμμα και με την προσθήκη που έκανα, ώστε να λυθεί πραγματικά το θέμα και να είναι έμπρακτη η στήριξη της πολιτείας στο νόμο που μόλις έχει θεσπίσει.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Το λόγο έχει ο κύριος Υπουργός.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, σας ευχαριστώ για τον τρόπο με τον οποίο προσεγγίζετε το πρόβλημα και θέλω να σημειώσω ότι με το νόμο τον οποίο ψηφίσαμε το καλοκαίρι και την ευαισθησία μας αποδεικνύουμε αλλά ταυτοχρόνως και τις μεγάλες ανάγκες οι οποίες υπάρχουν στο χώρο της ειδικής αγωγής και εκπαίδευσης, τις οποίες καλούμεθα να αντιμετωπίσουμε με τη μέγιστη δυνατή αποτελεσματικότητα και αυτό διότι γνωρίζετε ότι η στελέχωση των σχολικών μονάδων, οι υποδομές τους έχουν ιδιαίτερες απαιτήσεις, απαιτούν αυξημένους πόρους, στόχοι στους οποίους το Υπουργείο επιχειρεί να ανταποκριθεί με επιτυχία. Πράγματι -και συμφωνούμε όλοι και γι’ αυτό σας ευχαρίστησα- είναι και δική μας θέση και κινούμε τις διαδικασίες εγκρίσεως των θέσεων αυτών για να προκηρυχθούν ως μόνιμες, όπως ορίζει ο νόμος, από το Ανώτατο Συμβούλιο Επιλογής Προσωπικού. Θέλω να ελπίζω ότι θα τύχουν της εγκρίσεως -διότι συμφωνούμε σ’ αυτό- και του Υπουργού Εσωτερικών και της αναλόγου δαπάνης από το Γενικό Λογιστήριο του Κράτους. 
      Με ρωτήσατε αν οι διαδικασίες περίπου είναι τυφλές και δεν βλέπουν την πραγματικότητα. Θα σας πω ότι είναι μια γενική αρχή, η οποία δεν αφορά μόνο τους εργαζομένους στις Σχολικές Μονάδες Ειδικής Αγωγής και Εκπαίδευσης, αλλά είναι αυτό το οποίο απαγορεύει την ανανέωση των διμήνων, των οκταμήνων κ.λπ., όπως έχουν προσδιοριστεί με μια σειρά διατάξεων. Και αυτό είναι, δεν υπάρχει δηλαδή μία ειδική στόχευση ότι αρνούμεθα οδηγούς στα σχολεία. Είναι η απαγόρευση της ανανέωσης συμβάσεων στον ευρύτερο δημόσιο τομέα. 
      Σε ό,τι αφορά τα λεωφορεία, τα οποία έχουμε παρακολουθήσει, υπάρχουν σχολικές μονάδες που διαθέτουν ιδιόκτητα λεωφορεία, υπάρχουν άλλες οι οποίες δεν διαθέτουν, αλλά από τις εισηγήσεις οι οποίες υπάρχουν στο Υπουργείο φαίνεται να είναι δυσχερής η αγορά των λεωφορείων με πρωτοβουλία του Υπουργείου, διότι δημιουργεί ζητήματα συντήρησης, λειτουργικότητας κ.λπ.. Υπάρχουν, όμως άλλες ενδιαφέρουσες προτάσεις, όπως και η χορηγία για την αγορά των λεωφορείων ή η μέθοδος της αγοράς μέσω leasing, έτσι ώστε να μην είναι βεβαρημένο το  Υπουργείο με τη συντήρηση των λεωφορείων.
      Αυτές είναι οι σκέψεις. Σας βεβαιώνω ότι είμαστε κοντά, το παρακολουθούμε και σας ευχαριστώ για τη συμβολή σας με τις προτάσεις και τις ιδέες σας.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Υπουργέ.
      Εδώ ολοκληρώθηκε η συζήτηση των επικαίρων ερωτήσεων.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν  στους  χώρους του Μεγάρου της Βουλής των Ελλήνων, τριάντα οκτώ μαθήτριες και μαθητές και τρεις συνοδοί καθηγητές που αποτελούν το δεύτερο γκρουπ του ίδιου σχολείου που χειροκροτήσαμε προ ολίγου, του 4ου Γυμνασίου Δάφνης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες διατάξεις».
      Κυρίες και κύριοι συνάδελφοι, στη χθεσινή συνεδρίαση ψηφίστηκε το νομοσχέδιο επί της αρχής. Στη σημερινή συνεδρίαση θα συζητηθούν τα άρθρα και οι τροπολογίες ως μία ενότητα. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπύρος Χαλβατζής με επιστολή του στον Πρόεδρο της Βουλής ορίζει Κοινοβουλευτικό Εκπρόσωπο για τη σημερινή συζήτηση τον κ. Νικόλαο Γκατζή.
      Το λόγο έχει ο εισηγητής της Πλειοψηφίας κ. Μιχάλης Γιαννάκης.
      ΜΙΧΑΗΛ ΓΙΑΝΝΑΚΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, φτάνοντας στο τέλος μιας συζήτησης, η οποία φυσικά δεν ξεκίνησε στην Ολομέλεια, είχαμε εβδομάδες πριν ασχοληθεί, άλλωστε στο καλύτερο επίπεδο εδώ στην Αίθουσα αυτή σε επίπεδο πολιτικών αρχηγών στην τελευταία προ ημερησίας συζήτηση περίπου τρία τέταρτα των τοποθετήσεων των πολιτικών αρχηγών είχαν να κάνουν με το θέμα για την ενίσχυση της ρευστότητας της οικονομίας, είχαμε, λοιπόν, τη δυνατότητα και από τους πολιτικούς αρχηγούς και από τους φορείς –έγινε εξαντλητική συζήτηση στην Επιτροπή Οικονομικών- αλλά και εδώ να ακουστούν όλες οι απόψεις για ένα θέμα ιδιαίτερα κρίσιμο και σοβαρό και νομίζω ότι και οι προτάσεις και οι προβληματισμοί και οι τοποθετήσεις όλων των συναδέλφων βοήθησαν και την Κυβέρνηση και όλους μας να αναδείξουμε και τις πτυχές του προβλήματος, αλλά και το πού πρέπει να κατευθυνθούμε σαν πολιτεία για να έχουμε το καλύτερο δυνατό αποτέλεσμα. Βέβαια, σε ένα τόσο δύσκολο θέμα που δεν υπάρχει προηγούμενη εμπειρία, είναι λογικό συνάδελφοι ακόμα και από την ίδια παράταξη, όπως συνέβη με την Αξιωματική Αντιπολίτευση, να έχουμε προτάσεις διαφορετικές που η μία να συγκρούεται με την άλλη.
      Αυτό δείχνει, εάν θέλετε, την πολυπλοκότητα και τη δυσκολία προσέγγισης και λύσης σε ένα τέτοιο τεράστιο ζήτημα. Άλλωστε, ακόμη και διεθνείς οργανισμοί με τεράστια εμπειρία, όπως είναι και η Ευρωπαϊκή Ένωση, είδατε πόσο δυσκολεύτηκαν να φθάσουν σε κάποιες κατευθύνσεις. Αυτό δείχνει ότι το πρόβλημα είναι ιδιαίτερα δύσκολο και γι’ αυτό η υπευθυνότητα όλων μας, νομίζω, ότι απαιτείται σε ένα τέτοιο θέμα, του οποίου τις διαστάσεις ακόμα δεν γνωρίζουμε, ούτε το χρόνο που θα χρειαστεί, για να επανέλθουν σε κατάσταση ηρεμίας οι αγορές, η πραγματική οικονομία. 
      Ακούστηκαν, λοιπόν, διάφορες τοποθετήσεις, όπως το να ενταχθούν υποχρεωτικά όλες οι τράπεζες στο συγκεκριμένο πρόγραμμα ή να ενταχθούν μόνο όσες έχουν πρόβλημα. Τώρα, το ποιος θα το καθορίσει αυτό και ποια τράπεζα θα βγει να πει δημόσια ότι έχει πρόβλημα, αυτό είναι ένα ερώτημα. 
      Ακούστηκε, επίσης, ότι θα πρέπει να προχωρήσουμε σε αύξηση μετοχικού κεφαλαίου. Βέβαια, το ερώτημα που προκύπτει άμεσα είναι το εξής: Πώς μέσα σε μία αγορά με τέτοιες ανακατατάξεις, εξελίξεις και διακυμάνσεις θα μπορούσε να σταθεί μία αύξηση μετοχικού κεφαλαίου; Είναι εξαιρετικά δύσκολο. Βλέπετε ότι οι μετοχές μέσα σε μία εβδομάδα αυξάνονται ή πέφτουν κατά 20% ή 30%, πράγμα που μόνο μια πολύ σοβαρή κρίση, όπως η σημερινή, μπορεί να το εξηγήσει. Πώς, λοιπόν, θα μπορούσε να σταθεί μια αύξηση μετοχικού κεφαλαίου; 
      Ο ΣΥ.ΡΙΖ.Α., επίσης, έχει την άποψη ότι θα πρέπει να κρατικοποιηθεί η Εθνική. Και το ερώτημα είναι το εξής: Κρατικοποιούμε την Εθνική, γιατί όχι και τις υπόλοιπες τράπεζες, εάν έχουμε τέτοια δυνατότητα; Το ένα ερώτημα είναι αυτό. 
      Το δεύτερο θέμα είναι το εξής: Ήδη έχουμε δύο κρατικές τράπεζες, την Αγροτική Τράπεζα και το Ταχυδρομικό Ταμιευτήριο, που θα μπορούσαν κάλλιστα να παίξουν το ρόλο που μας προτείνει ο Συνασπισμός. 
      Βέβαια, το Κ.Κ.Ε. έχει πάντα μόνιμη και σταθερή θέση. Σεβαστή, αλλά είναι τελείως αντίθετη και με τη φιλοσοφία και με την αγωνία και με τις εξελίξεις, αλλά και με την κατεύθυνση, τους στόχους και το πλαίσιο που η ίδια η Ευρωπαϊκή Ένωση έχει θέσει σήμερα. 
      Θα αναφερθώ στα άρθρα πολύ σύντομα. Περίπου έχουν αναλυθεί. Είχαμε τη δυνατότητα και εδώ να αναφερθούμε επί της αρχής σε ορισμένα βασικά σημεία που τονίζονται μέσα από τα άρθρα. 
      Στο άρθρο 1, ενισχύεται η ρευστότητα με την επιχορήγηση 5.000.000.000 ευρώ. Το δημόσιο παίρνει προνομιούχες μετοχές αντίστοιχου ύψους, τις οποίες επαναγοράζουν οι τράπεζες μέσα σε τρία χρόνια και ως τιμή διάθεσης ορίζεται η ονομαστική αξία των κοινών μετοχών της τελευταίας έκδοσης. Η απόδοση ορίζεται στο 10% επί του εισφερομένου κεφαλαίου. 
      Παράλληλα, στο ίδιο άρθρο περιγράφεται η διαδικασία και αναφέρεται ότι δεν είναι υποχρεωτική η συμμετοχή στο άρθρο 1, δηλαδή στα 5.000.000.000 ευρώ. 
      Επίσης, τοποθετείται επίτροπος από το δημόσιο με δικαίωμα βέτο σε θέματα διανομής κερδών και μπόνους στα στελέχη των τραπεζών. Τίθεται πλαφόν στις αποδοχές των στελεχών, καταργούνται τα πάσης φύσεως μπόνους όλο αυτό το διάστημα που συμμετέχουν στο συγκεκριμένο πακέτο. Περιορίζεται σημαντικά η διανομή μερισμάτων, η οποία μπορεί να φθάσει μόνο μέχρι το 35% και επίσης, υπάρχει η δυνατότητα να υπάρξει άμεσος έλεγχος σε βιβλία, σε στοιχεία, σε όλη την εσωτερική διαδικασία μιας τράπεζας. Αυξάνεται έτσι η κεφαλαιακή επάρκεια, οι όροι του δανεισμού για τις τράπεζες, με ό,τι αυτό συνεπάγεται για μείωση των επιτοκίων, για την πραγματική οικονομία, για τις επιχειρήσεις και για τα νοικοκυριά. 
      Στο άρθρο 2, χορηγούνται εγγυήσεις για δανεισμό ύψους 15.000.000.000 ευρώ. Για τη σύναψη των συμβάσεων το δημόσιο θα εισπράττει προμήθειες. Οι εγγυήσεις δίνονται με εποπτικά κριτήρια και εξασφαλίζονται απόλυτα. 
      Επίσης, στο άρθρο 3, εκδίδονται ειδικά ομόλογα μέχρι συνολικού ύψους 8.000.000.000 ευρώ, που διατίθενται στα πιστωτικά ιδρύματα πάλι με εποπτικά κριτήρια και από αυτήν τη διαδικασία, επίσης, εισπράττονται προμήθειες για το δημόσιο. Τα ομόλογα διατίθενται έναντι επαρκών εξασφαλίσεων, οι οποίες καθορίζονται από το Διοικητή της Τράπεζας της Ελλάδος και από το Υπουργείο Οικονομικών. 
      Στο άρθρο 4, υπάρχει η δυνατότητα αυξομείωσης των ποσών, που προβλέπονται στα άρθρα 2 και 3, με τη βασική προϋπόθεση ότι δεν μεταβάλλεται το συνολικό ποσό των άρθρων αυτών, δηλαδή τα 23.000.000.000 ευρώ. Θα μπορούσαμε δηλαδή τα 15.000.000.000 να τα ελαχιστοποιήσουμε στα 10.000.000.000 και να αυξήσουμε αντίστοιχα το ποσό των 8.000.000.000, χωρίς όμως σε καμμία περίπτωση να ξεπερνάμε το συνολικό ποσό των 23.000.000.000. 
      Στο άρθρο 5, τα πιστωτικά ιδρύματα οφείλουν να κατευθύνουν το προϊόν της ρευστοποίησης στα νοικοκυριά, στις μικρομεσαίες επιχειρήσεις, όπως και στις επιχειρήσεις ζωτικής σημασίας για την ανάπτυξη της χώρας. 
      Στο άρθρο 6, το δημόσιο μπορεί να αναλαμβάνει ως εγγύηση από τις τράπεζες τις απαιτήσεις κατά τρίτων και περιγράφει με λεπτομέρεια τις εξασφαλίσεις για τις εγγυήσεις του δημοσίου υπέρ των τραπεζών. 
      Παράλληλα, συνίσταται συμβούλιο εποπτείας υπό την προεδρία του Υπουργείου Οικονομίας και Οικονομικών, με συμμετοχή του Διοικητή της Τράπεζας της Ελλάδος, του Υφυπουργού Οικονομίας του αρμόδιου για το Γενικό Λογιστήριο και των εκπροσώπων του δημοσίου στα διοικητικά συμβούλια των τραπεζών που θα ενταχθούν στις διατάξεις του παρόντος νόμου. Επίσης, αυτό το συμβούλιο εποπτείας έχει τη δυνατότητα κάθε μήνα να συνεδριάζει και να ελέγχει την πορεία του προγράμματος. 
      Κυρίες και κύριοι συνάδελφοι, η προσπάθεια είναι εξαιρετικά δύσκολη. Πιστεύω ότι μέχρι τώρα όλες οι πρωτοβουλίες της Κυβέρνησης δείχνουν ότι βρισκόμαστε στη σωστή κατεύθυνση. Ένα τέτοιο θέμα θα πρέπει να το αντιμετωπίσουμε έξω και πάνω από την όποια ιδεολογική τοποθέτηση του καθενός μας, χωρίς ιδεοληψίες, χωρίς κομματικά ταμπού και όλοι μαζί να στείλουμε ένα σαφές μήνυμα στην αγορά. Καλό είναι, τελειώνοντας αυτή η συζήτηση, να βγει από την Αίθουσα αυτή ένα μήνυμα ξεκάθαρο, ότι η πολιτεία, η Κυβέρνηση, η Βουλή θέλει να στηρίξει τη ρευστότητα στην αγορά, γιατί αυτό έχει πραγματικά ανάγκη η οικονομία της χώρας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Γιαννάκη. 
      Το λόγο έχει ο εισηγητής του ΠΑ.ΣΟ.Κ. κ. Παπαχρήστος.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κυρίες και κύριοι συνάδελφοι, το νομοσχέδιο που κουβεντιάζουμε σήμερα έχει τον τίτλο: «Ενίσχυση της ρευστότητας της οικονομίας». Εάν ήθελε το νομοσχέδιο να είναι συνεπές προς τον τίτλο, ο πυρήνας του νομοσχεδίου θα έπρεπε να ήταν τα μέτρα που εξασφαλίζουν ότι οποιαδήποτε ρευστότητα θα πάει για την τόνωση της οικονομίας. Άρα, ο πυρήνας του νομοσχεδίου θα έπρεπε να είναι αυτό που σήμερα σ' αυτό το νομοσχέδιο είναι το άρθρο 4. 
      Όπως είπαμε, το άρθρο 4 είναι απλά μία ευχή. Οι νομικοί που ξέρουν θα πουν ότι αυτό το άρθρο δεν έχει κανένα μηχανισμό εφαρμογής, ούτε εγγυήσεις ούτε κυρώσεις. Είναι ατελής ρύθμιση, ένας λευκός κανόνας, μια ευχή χωρίς τίποτε άλλο, που δεν διασφαλίζει ότι τα χρήματα θα πάνε για την τόνωση της ρευστότητας της οικονομίας. 
      Εμείς σας έχουμε κάνει ένα ολόκληρο σύστημα προτάσεων μέσα από το ταμείο αναχρηματοδότησης, μέσα από τους κανόνες που θα έπρεπε να μπουν. Αυτό θα έπρεπε να είναι ο κεντρικός κορμός του νομοσχεδίου. 
      Τους δίνετε αυτά τα λεφτά. Στο άρθρο 1 σας είχαμε πει και είχαμε ζητήσει ότι εάν θέλουμε να τονώσουμε την κεφαλαιακή επάρκεια, πρέπει να βάλουμε τις τράπεζες να αυξήσουν οι ίδιοι οι ιδιοκτήτες, οι μέτοχοι, το μετοχικό κεφάλαιο και ό,τι δεν μπορεί να απορροφήσει η αγορά να το πάρει το κράτος. 
      Εσείς διαλέξατε τον άλλο δρόμο. Τι κάνετε εδώ; Λέτε ότι θα αγοράσει το κράτος προνομιακές μετοχές στην ονομαστική τιμή και θα τις εξαγοράσει πίσω στην ονομαστική τιμή. Αυτό ουσιαστικά τι σημαίνει; Δανεισμό. Μορφή ομολογιακού δανείου έχει. Αυτό μόνο που έχει τα χαρακτηριστικά που μπορούν να μπουν στα βασικά ίδια κεφάλαια.
      Και οι τράπεζες τι θα δίνουν πίσω; Ένα 10%.
      Και προσέξτε, εδώ στο νόμο δεν προσδιορίζεται. Η απόδοση 10% θα είναι επί του συνόλου ή θα είναι σε ετήσια βάση; Να το πείτε ρητά. Γιατί δεν το βάζετε σε ετήσια βάση; 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Σε ετήσια βάση. Είναι προφανές.
      ΕΥΑΓΓΕΛΟΣ ΠΑΠΑΧΡΗΣΤΟΣ: Να είναι προφανές. Βάλτε το. Τα προφανή είναι τα προβλήματα.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):
      Τέσσερις φορές το είπατε και σας το είπαμε και στην επιτροπή.
      ΕΥΑΓΓΕΛΟΣ ΠΑΠΑΧΡΗΣΤΟΣ: Όχι, στην επιτροπή δεν το είπατε καθόλου. Πρώτη φορά εγώ ακούω τοποθέτηση ότι είναι σε ετήσια βάση. Αλλά και για το 10% μας είπατε ότι εδώ εμείς βάζουμε πολύ αυστηρούς όρους για να δώσουμε τα λεφτά. Και χθες σας είπα ότι δημοσίευσε το «ΒΗΜΑ» ότι ένα πανεπιστήμιο της βορείου Ελλάδος δανείστηκε για 6.000.000 καταθέσεων για δύο μήνες και πήρε επιτόκιο 9,1%. Φανταστείτε το κράτος που βάζει 6.000.000.000 και τα δεσμεύει για πέντε χρόνια τι επιτόκιο θα έπαιρνε. Άρα με τους όρους της αγοράς δεν είναι καθόλου υπέρογκο αυτό το 10% στην παρούσα κατάσταση.
      Δεν μας δεσμεύεστε, όμως. Όταν γίνει η εξαγορά των μετοχών από τις τράπεζες από τι κεφάλαια θα γίνει; Θα γίνει από δανεισμό έτσι ώστε τώρα που έχουμε προβλήματα ανεβάζουμε την κεφαλαιακή επάρκεια και μετά όταν ηρεμήσουν –γιατί μιλάμε για πέντε χρόνια- τα πράγματα, τότε θα μπορούν και με δανειακά κεφάλαια να εξαγοράσουν τις μετοχές; Βάλτε περιορισμό ότι θα πρέπει να είναι κεφάλαια της ίδιας φύσης, πρέπει να είναι από παραμένοντα κέρδη ή από αύξηση του μετοχικού κεφαλαίου γιατί αλλιώς θα είναι μόνο προσωρινή η κάλυψη της κεφαλαιακής επάρκειας. Άρα και από ‘δω το κράτος δεν κερδίζει τίποτα από κεφαλαιακό κέρδος ενώ είχατε δηλώσει παλαιότερα ότι ένα από τα οφέλη που θα έχουμε είναι ότι απ’ αυτές τις μετοχές θα κερδίσουμε και υπεραξίες όταν ηρεμήσουν τα πράγματα.
      Στο άρθρο 2 σας είπαμε ότι αυτό μπορεί να γίνει μηχανισμός επιδοτήσεων των τραπεζών. Είναι αδιαφανές. Πείτε μας τι ύψος θα έχει η προμήθεια και με τι κριτήρια θα γίνει. Θα  είναι ανά τράπεζα; Θα είναι με βάση την πιστοληπτική ικανότητα της τράπεζας; Θα είναι ενιαίο το ποσό; Σε τι ύψος θα είναι; Ξέρει ο καθένας ότι για να δανειστεί πρέπει να ασφαλίσει για τον πιστωτικό κίνδυνο. Εάν πήγαιναν αυτή τη στιγμή στην αγορά οι τράπεζές μας να δανειστούν, απ’ ό,τι λένε θα ήταν πάρα πολύ μεγάλο. Άρα εδώ πρέπει να μας δώσετε με ποσά λεφτά θα επιδοτήσετε εσείς τις τράπεζες χωρίς να πάρετε καμμία δέσμευση απ’ αυτές.
      Πάμε στο άρθρο 3. Και εδώ στο άρθρο 3 δεν μας λέτε ούτε την προμήθεια, αλλά το κυριότερο –κι αυτό αφορά και το άρθρο 2 και το άρθρο 3- τι είδους εξασφαλίσεις θα δεχτείτε από τις τράπεζες για την κάλυψη. Σας είπαμε ότι εδώ κρύβεται ο κίνδυνος να μεταφέρουν οι τράπεζες όλα τα επισφαλή τους δάνεια και τον πιστωτικό κίνδυνο στο κράτος. Ακόμα όμως, περισσότερο σε σχέση μ’ αυτά, τα παίρνουν οι τράπεζες, εκδίδουν δάνεια προς τις μικρομεσαίες επιχειρήσεις και προς τα νοικοκυριά. Παίρνουν αυτά τα δάνεια, τα τιτλοποιούν τα βγάζουν έξω και ξανααξιοποιούν αυτά τα λεφτά επιπλέον; Θα χρησιμοποιηθεί αυτό ως πλαφόν που πάντοτε θα το έχουν ή θα δεσμευτούν οι τράπεζες στον τρόπο που θα ξανααξιοποιηθούν; Δεν υπάρχει εδώ πουθενά τίποτα τέτοιο. 
      Άρα έχουμε να κάνουμε με ρυθμίσεις οι οποίες είναι αδιαφανείς. Μας ζητάτε λευκή επιταγή. Πάτε όλα να τα διαπραγματευτείτε πίσω από την πλάτη του λαού. Και σας είπα: Αυτά δεν είναι δικά σας λεφτά. Είναι λεφτά του ελληνικού λαού. Δεν μπορείτε να τα διαχειρίζεστε σαν προσωπική σας περιουσία.
      Και μ’ αυτό το νομοσχέδιο μας φέρνετε και δύο σκανδαλώδεις τροπολογίες. Η μία αφορά τους μεγαλοοφειλέτες. Πάτε να ερμηνεύσετε εκ νέου το νόμο του 2004 που τον είχαμε βγάλει μόνο για τους μικροκαταθέτες και τώρα πάτε να τον περάσετε με έμμεσο τρόπο και αναδρομικά και για τους μεγαλοδανειστές. Τη δεύτερη εγώ θα την ονομάσω τροπολογία της διαπλοκής που αφορά την παράταση του χρόνου της έκδοσης των αδειών για τα τηλεοπτικά μέσα για το τέλος του Ιουνίου του 2009, δηλαδή μετά τις ευρωεκλογές του 2009 έτσι ώστε να μπορείτε σ’ αυτό το διάστημα να παίξετε τα παιχνίδια της διαπλοκής σας.
      Γι’ αυτό εμείς θα καταψηφίσουμε όλα τα άρθρα και όλες τις τροπολογίες.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητριου): Κύριε Γκατζή παρακαλώ έχετε το λόγο ως Κοινοβουλευτικός Εκπρόσωπος.
      ΝΙΚΟΛΑΟΣ ΓΚΑΤΖΗΣ: Κυρίες και κύριοι Βουλευτές, γίνεται μία συζήτηση εδώ και τρεις μέρες τώρα με τη σημερινή για το πώς τελικά θα αντιμετωπιστεί η κρίση. Η Κυβέρνηση κατέθεσε αυτό το νομοσχέδιο. Η Αξιωματική Αντιπολίτευση και τα άλλα κόμματα είπαν τις απόψεις τους. Θα πω γι’ αυτά. Κανείς όμως μέσα στη συζήτηση όλη αυτή που έγινε αυτές τις μέρες δεν στάθηκε να αναλύσει και να μας πει τις πραγματικές αιτίες αυτής της κρίσης. Έτσι ουρανοκατέβατες ήρθαν; Πού οφείλονται; Υπάρχουν ευθύνες και ποιος τις έχει; Είναι γενικές και αόριστες; Δεν είναι πολιτικές; Δεν ευθύνονται αυτοί που ακολουθούν αυτές τις πολιτικές; Είναι τωρινό το πρόβλημα; Είναι μιας χρονιάς, δύο, τριών, πέντε ή έχει μεγαλύτερη χρονική διάρκεια; Θα ήθελα σ’ αυτά να πάρουμε κάποια απάντηση, αλλά δυστυχώς πέφτει μέσα στο γενικότερο ότι το σύστημα τα έχει δημιουργήσει και διάφορες άλλες δικαιολογίες έωλες.
      Για μας κύριοι Βουλευτές, υπάρχουν και υπεύθυνοι για την πολιτική αυτή και οι υπεύθυνοι δεν είναι έξω από τους αρμόδιους που ασκούν την πολιτική όχι παγκόσμια μόνο, αλλά και στην Ευρωπαϊκή Ένωση όπου παίρνονται οι αποφάσεις ομόφωνα, τουλάχιστον από τα δύο μεγάλα κόμματα συν τον Συνασπισμό σε ορισμένες βασικές αρχές που έχουν ξεκινήσει με τις ελευθερίες του Μάαστριχτ. Από την άποψη αυτή με την πολιτική αυτή της ελεύθερης αγοράς, τελικά με τα μέτρα της νομισματικής σταθερότητας, με τα μέτρα της ενίσχυσης της ανταγωνιστικότητας κ.λπ. έχει συσσωρευτεί ένας μεγάλος πλούτος σε λίγα χέρια.
      Αυτός ο πλούτος είναι αποτέλεσμα της στυγνής εκμετάλλευσης των εργαζομένων που ζουν όλα αυτά τα χρόνια μέσα στη λιτότητα, είτε είναι η μία κυβέρνηση είτε είναι η άλλη. Φτάσαμε στο σημείο να έχουμε εξαθλίωση των εργαζομένων, συσσώρευση πλούτου, συσσώρευση αγαθών γιατί δεν έχει αγοραστική δύναμη πια ο εργαζόμενος για να καλύψει τις ανάγκες του και για να καλύψει και τα παραγόμενα προϊόντα και φτάσαμε στην κρίση για ν’ ακολουθήσει η γνωστή «αλυσίδα».
      	Ποια είναι η «συνταγή» που αναφέρει η Κυβέρνηση; Εδώ θα πρέπει να πω κάτι που διαπιστώθηκε από τη συζήτηση. Συμφωνεί και το ΠΑ.ΣΟ.Κ. με την αντιμετώπιση της κρίσης με την ενίσχυση της ρευστότητας την οποία προτείνει αυτό το νομοσχέδιο. Ποια είναι η διαφορά του; Η διαφορά είναι ότι δεν υπάρχει διαφάνεια, η διαφορά είναι ότι πρέπει να ενισχύσουμε την πραγματική οικονομία, όχι μόνο τους τραπεζίτες.
      	ΛΟΥΚΑ ΚΑΤΣΕΛΗ: Πραγματική οικονομία είναι και οι μικρομεσαίες επιχειρήσεις, οι εργαζόμενοι, τα νοικοκυριά.
      	ΝΙΚΟΛΑΟΣ ΓΚΑΤΖΗΣ: Είπα για την πραγματική οικονομία και όχι μόνο για τους τραπεζίτες. Δεν με προσέξατε.
      	Για την πραγματική οικονομία, όπως διατυπώνεται, δεν κάνετε συγκεκριμένες προτάσεις. Τι θα κάνουμε για τα μικρά νοικοκυριά; Τι θα κάνουμε για τον εργαζόμενο; Δεν άκουσα να προτείνετε αυξήσεις στα μεροκάματα. Απλούστατα έκανε κριτική χθες ο Κοινοβουλευτικός σας Εκπρόσωπος κ. Παπακωνσταντίνου στην ομιλία του κ. Καραμανλή. Ο Πρωθυπουργός, με το να καλεί όλες τις παραγωγικές δυνάμεις, άφησε τους κοινωνικούς εταίρους να προσπαθούν να συμβάλουν στην αντιμετώπιση της κρίσης προς την κατεύθυνση που ακολουθεί η Κυβέρνηση που σημαίνει «τα κεφάλια μέσα, εργαζόμενοι, μη ζητάτε αυξήσεις, έχουμε κρίση τώρα». Αυτό ουσιαστικά επανέλαβε και ο κ. Παπακωνσταντίνου. Τι είπε; Ότι ο κ. Καραμανλής γενικά έδωσε διαβεβαιώσεις ότι θα καλύψει το πρόβλημα κ.λπ.. 
      Για μας η ομιλία του κ. Καραμανλή χθες στην Κοινοβουλευτική του Ομάδα, δεν ήταν τίποτε άλλο παρά μία υπόσχεση στην τάξη που εκπροσωπεί, στο μεγάλο κεφάλαιο, ότι θα ακολουθήσει την ίδια «συνταγή» πολιτικής για την αντιμετώπιση της κρίσης. Μίλησε για την ενίσχυση της ανταγωνιστικότητας ο κ. Παπακωνσταντίνου, για την ενίσχυση της ανταγωνιστικότητας μιλάει και ο κ. Καραμανλής. Για την ενίσχυση της παραγωγικής διαδικασίας και της ρευστότητας μιλάει η Ευρωπαϊκή Ένωση και το ίδιο λένε και τα δύο μεγάλα κόμματα και στη χώρα μας.
      	(Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Θα πω ότι η Ευρωπαϊκή Ένωση χθες –γιατί σήμερα περνάει στον τύπο και σαν επίτευγμα δήθεν της Κυβέρνησης- είπε ότι εγκρίνει τη ρευστότητα και ότι η ενίσχυση της ρευστότητας δεν επίκειται τελικά στα μέτρα όπου παρεμβαίνει το κράτος, διότι ενισχύει απλώς τη ρευστότητα. Δηλαδή όπως ακριβώς θέλουμε ερμηνεύουμε και αυτές τις ίδιες διατάξεις.
      Κύριοι Βουλευτές, εμείς, όπως ξέρετε, καταψηφίσαμε αυτές τις προτάσεις του νομοσχεδίου. Και τα άρθρα που συνοδεύουν αυτό το νομοσχέδιο, αυτήν την προσπάθεια που χαρίζει ουσιαστικά 28.000.000.000 στο μεγάλο κεφάλαιο και ιδιαίτερα στο τραπεζικό, τα άρθρα αυτά που είναι ένα «εργαλείο» για το πώς θα γίνει η διανομή με δήθεν μέτρα περιορισμού κ.λπ. αλλά και με ρήτρες προστίμων, δεν τα ψηφίζουμε και ούτε καν τα συζητάμε λόγω του γεγονότος ότι είμαστε αντίθετοι σ’ όλη αυτήν τη φιλοσοφία και στα «εργαλεία» του συστήματος που θέλουν να το στηρίξουν.
      Ρωτάμε: Εκτός από τα λεφτά αυτά που θα πάνε εκεί, οι εργαζόμενοι σε τι έχουν να ωφεληθούν; Δίνεται καμμία ενίσχυση στους εργαζόμενους; Παίρνουν μία δεκάρα αύξηση στο μεροκάματα για να αντιμετωπίσουν αυτήν την οικονομική κρίση με τις αυξήσεις που υπάρχουν, με το ένα, με το άλλο; Απεναντίας, η Κυβέρνηση, όπως και όλη η Ευρωπαϊκή Ένωση, πάει να λύσει το πρόβλημα με την ίδια πολιτική με την οποία συσσώρευσε τον πλούτο, με την ίδια πολιτική της πειθαρχίας στα μέτρα της Ευρωπαϊκής Ένωσης, δηλαδή με το πρόγραμμα σταθερότητας, με τη στρατηγική της Λισαβόνας. Αυτό σημαίνει επίθεση στα εργασιακά, επίθεση στα κοινωνικά, επίθεση και ανατροπές στη γενικότερη οικονομική και κοινωνική πολιτική που αφορά τους εργαζόμενους. Η Κυβέρνηση προς αυτήν την ίδια κατεύθυνση έρχεται να λύσει τα προβλήματα.
      Εμείς λέμε, κυρίες και κύριοι Βουλευτές, ότι δεν θα πρέπει να δοθούν λεφτά για τη ρευστότητα. Οι τραπεζίτες συσσώρευσαν δισεκατομμύρια ευρώ την περασμένη δεκαπενταετία εις βάρος των εργαζομένων. Οι τράπεζες έχουν τα υψηλότερα επιτόκια, είναι οι μεγαλύτερο νόμιμοι τοκογλύφοι, μεγαλύτεροι και από τους παράνομους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με την ανοχή σας, κύριε Πρόεδρε, θέλω λίγο χρόνο ακόμα, μιλάω ως Κοινοβουλευτικός Εκπρόσωπος.
      Η Κυβέρνηση θα πρέπει να ενισχύσει απευθείας τα νοικοκυριά. Παραδείγματος χάριν, με τη διαδικασία των δανειοδοτήσεων που γίνεται για τους ελεύθερους επαγγελματίες, με το πρόβλημα τελικά της εγγυοδοσίας θα πάρουν χρήματα. 
      Κοιτάξτε: Ξέρετε ποιες θεωρούνται στην Ελλάδα μικρές επιχειρήσεις; Όσες φτάνουν μέχρι διακόσια πενήντα άτομα προσωπικό. Για μας εδώ είναι οι μεγάλες επιχειρήσεις, είναι οι βιομηχανίες, οι μεγάλες βιομηχανίες. Αυτοί θα πάρουν τα λεφτά. Θα ενισχύσει –λέει-, θα δίνει αναστολή των χρεών –το ζητάει και το ΠΑ.ΣΟ.Κ.- για ορισμένα χρόνια ή για φέτος κ.λπ.. Σας λέω: Με τη λήξη αυτών τι θα γίνει; Τα συσσωρευμένα επιτόκια ποιος θα τα πληρώσει; Όταν θα λήξει αυτός ο χρόνος πώς θα μπορέσουν οι εργαζόμενοι να ανταποκριθούν σ’ αυτά τα δάνεια; 
      Εμείς είμαστε ξεκάθαροι: Ενίσχυση με απευθείας χρήμα σ’ αυτούς τους ανθρώπους οι οποίοι σήμερα δεινοπαθούν και βρίσκονται στην εξαθλίωση και στη χρεοκοπία από την πολιτική που ακολουθήθηκε από τις κυβερνήσεις όλα αυτά τα χρόνια, ενίσχυση απευθείας με διαγραφή χρεών στους μικρούς αγρότες, ενίσχυση με την κατάργηση των χρεών για τους μικρούς επαγγελματοβιοτέχνες που έχουν σχέση με τραπεζικές οφειλές κ.λπ., ενίσχυση στα νοικοκυριά και στους εργαζόμενους με τις προτάσεις νόμου που έχουμε καταθέσει και που τις απέρριψε τελικά η Βουλή, τα δύο μεγάλα κόμματα κυρίως αλλά και ο Συνασπισμός. Πρέπει το μεροκάματο, ο μισθός να είναι ικανός ώστε να αντιμετωπίσει σήμερα ο εργαζόμενος τις πραγματικές ανάγκες στο ελάχιστο σημείο μιας αξιοπρεπούς ζωής. Αυτό σημαίνει κατάργηση του Φ.Π.Α. στο πετρέλαιο θέρμανσης και στο πετρέλαιο κίνησης που χρησιμοποιούν οι αγρότες, κατάργηση του Φ.Π.Α. στα είδη πλατιάς λαϊκής κατανάλωσης, κατάργηση του Φ.Π.Α. τελικά σ’ ό,τι έχει σχέση με τις δαπάνες γύρω από την υγεία, τα φάρμακα κ.λπ., αυτό σημαίνει δωρεάν υγεία, δωρεάν παιδεία.
      Θα μου πείτε: Πώς θα τα αναπληρώσουμε όλα αυτά; Θα σας πω: Φορολογία στο μεγάλο κεφάλαιο, φορολογία στη μεγάλη ακίνητη περιουσία. 
      Προχθές ο κ. Καραμανλής εξέφρασε τη συμπάθειά του, κύριοι της Κυβέρνησης, προς τους συνταξιούχους. Είπε: «Ναι, καταλαβαίνω τα προβλήματά σας αλλά αδυνατεί η οικονομία να σας βοηθήσει, αδυνατεί να ενισχύσει τη σύνταξή σας των 400 και των 500 ευρώ». Τα δισεκατομμύρια όμως που δίνονται στους τραπεζίτες δεν είναι τελικά αδυναμία της Κυβέρνησης, απλούστατα για όλα αυτά πληρώνει.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαϊτσης Αποστολάτος): Φίλτατε κύριε Γκατζή, έχετε φτάσει στα δώδεκα λεπτά.
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε, και σας ευχαριστώ.
      Επειδή κάποιος πρέπει να πληρώσει την κρίση, εμείς λέμε ότι δεν πρέπει να την πληρώσουν οι εργαζόμενοι. Πρέπει να αντισταθούν, πρέπει να παλέψουν, πρέπει να διεκδικήσουν όχι μόνο να κρατήσουν αυτά τα κεκτημένα που έχουν, αλλά και να απαιτήσουν δικαιώματα στη ζωή, δικαιώματα για το μέλλον των παιδιών τους, δικαιώματα για μία εξασφαλισμένη και αξιοπρεπή ζωή.
      Επαναλαμβάνω ότι καταψηφίζουμε και τα άρθρα αυτού του νομοσχεδίου.
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κ. Γκατζή.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, σαράντα οκτώ μαθητές και μαθήτριες και δύο συνοδοί-καθηγητές από το 3ο Γυμνάσιο Ζωγράφου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Η κ. Άννα Φιλίνη, ειδική αγορήτρια του ΣΥ.ΡΙΖ.Α., έχει το λόγο. 
      ΑΝΝΑ ΦΙΛΙΝΗ: Κυρίες και κύριοι συνάδελφοι, η ύφεση στη χώρα μας ήδη απειλεί. Το 7% στην ανεργία που ισχυρίστηκε χθες ο κύριος Υπουργός μέσα σε αυτήν την Αίθουσα, είναι ένα νούμερο πλαστό. Ήδη η αποβιομηχάνιση έχει πλήξει βαθιά την παραμεθόριο περιοχή της Θράκης. Έχουμε μεγάλη αποβιομηχάνιση, έχουμε μεγάλα πλήγματα στην αγροτική οικονομία. Αυτά που πρότεινε ο κύριος Υπουργός χθες για αυξήσεις στους εργαζόμενους, είναι πάλι κάτω από τον πληθωρισμό, ενώ υποτίθεται πως λέει ότι θέλει να ενισχύσει την αγορά και την ζήτηση. Τελικά και τα 5.000.000.000 ευρώ που προβλέπει, απ’ ό,τι καταλάβαμε, ο νέος προϋπολογισμός σχετικά με έργα υποδομών, πάλι θα πάνε προς όφελος του μεγάλου τραπεζικού κεφαλαίου με τις συμπράξεις του δημοσίου με τα ιδιωτικά κεφάλαια και με συμβάσεις παραχώρησης.
      Με τα μέτρα που προτείνει η Κυβέρνηση με αυτό το νομοσχέδιο, όπως έχουμε πει από την αρχή, όχι μόνο δεν ενισχύεται η οικονομία σε περίοδο ύφεσης αλλά αντίθετα ενισχύονται οι τράπεζες για να συνεχίσουν την πολιτική που οδήγησε σε αυτήν την ύφεση που σήμερα ζούμε και που μας πλήττει ολοένα και περισσότερο.
      Θα μπω πιο συγκεκριμένα στα άρθρα αυτού του νομοσχεδίου, μια και επί της αρχής το νομοσχέδιο αυτό έχει ήδη ψηφιστεί, αν και το καταψήφισε όλη η Αξιωματική Αντιπολίτευση και εμείς.
      Συγκεκριμένα, το άρθρο 1 μιλά για συμμετοχή του δημοσίου στο μετοχικό κεφάλαιο των τραπεζών με την αγορά από το δημόσιο προνομιούχων μετοχών, χωρίς να καθορίζεται το ποσοστό που θα αποκτήσει το δημόσιο σε κάθε μία τράπεζα. Οι τράπεζες οφείλουν να αυξήσουν μόνες τους το μετοχικό τους κεφάλαιο μέσω των μετοχών τους. Δεν το πράττουν, όμως. Πολλοί μεγαλομέτοχοι δεν το πράττουν, όπως ήδη έχουν πει, θεωρώντας ότι μέσα στην κρίση κάτι τέτοιο δεν τους συμφέρει. 
      Εάν, όμως, δεν θέλουν ή εάν δεν μπορούν να το πράξουν, τότε θα έπρεπε να προβλέπεται η συμμετοχή του δημοσίου στο μετοχικό τους κεφάλαιο, τουλάχιστον με 34% που προβλέπει ο νόμος, προκειμένου να έχει το δημόσιο ουσιαστικά τον έλεγχο στο διοικητικό συμβούλιο και στη γενική συνέλευση των τραπεζών και με  αυτό τον τρόπο να μπορεί να καθορίζει την πολιτική της τράπεζας. 
      Ο εκπρόσωπος του δημοσίου που προβλέπεται στο κυβερνητικό σχέδιο να συμμετέχει στο διοικητικό συμβούλιο των τραπεζών οι οποίες πρόκειται να μπουν, εάν μπουν, σε αυτό το σχέδιο φαίνεται να μην έχει καμμία ουσιαστική αρμοδιότητα. Αυτές οι αρμοδιότητες που αρχικά προβλέπονταν, δηλαδή σχετικά με τους μισθούς στελεχών, τη διανομή των κερδών κ.λ.π., τελικά ρυθμίζονται και μέσα στο νόμο. Άρα, αυτός ο εκπρόσωπος του δημοσίου που προβλέπει το άρθρο 1, θα είναι εντελώς διακοσμητικός. 
      Τελικά και τα εποπτικά κριτήρια που προβλέπει το άρθρο 1 προκειμένου να αποφασιστεί τι ποσά θα δοθούν συγκεκριμένα σε κάθε τράπεζα, είναι εντελώς αδιαφανή, γιατί θα τα εισηγείται ο ίδιος ο Διοικητής της Τράπεζας της Ελλάδος και τελικά ο Υπουργός είναι εκείνος που θα αποφασίζει. Λέμε ξεκάθαρα ότι σε όλα τα ζητήματα, που είναι αδιευκρίνιστο σ΄αυτό το νομοσχέδιο, τελικά θα αποφασίζει ο ίδιος ο Υπουργός.
      Είναι προφανές ότι εφόσον συνολικά η κεφαλαιοποίηση των ιδιωτικών τραπεζών είναι σήμερα περίπου 18.000.000.000 ευρώ, τα 5.000.000.000 ευρώ τα οποία με το άρθρο 1 δίνει η Κυβέρνηση, επαρκούν για να υπάρξει ο έλεγχος του δημοσίου σε όλες τις τράπεζες, συμπεριλαμβανομένης και της Εθνικής. Εάν, μάλιστα, κάποιος λάβει υπόψη ότι στην Εθνική το δημόσιο έχει ήδη το 20%, η πρόταση που εμείς έχουμε θέσει για τη διαμόρφωση ενός πυρήνα μέσα στο χρηματοπιστωτικό σύστημα με πυλώνα την Εθνική μαζί με την Αγροτική και το Ταχυδρομικό Ταμιευτήριο, που να είναι κρατικοποιημένος και υπό κοινωνικό έλεγχο, γίνεται σαφές ότι είναι όχι μόνο ριζοσπαστική, αλλά και ρεαλιστική. Ανταποκρίνεται στις ανάγκες της οικονομίας σήμερα, στις ανάγκες των εργαζομένων και των αγροτών, των μικρών και μεσαίων επιχειρήσεων.
      Μία τέτοια πρόταση, βέβαια, δεν γίνεται δεκτή από τη Νέα Δημοκρατία και προφανώς από τις τράπεζες, αλλά πρέπει να επισημάνουμε ότι ούτε το ΠΑ.ΣΟ.Κ. έχει τοποθετηθεί επ’ αυτής. Αποφεύγει συστηματικά να τοποθετηθεί πάνω σε αυτό το πολύ σοβαρό ζήτημα.
      Το Κ.Κ.Ε. πρέπει να πούμε ότι ενώ αρχικά μας κατακεραύνωνε για το θέμα αυτό, φάνηκε χθες με την τοποθέτηση που έκανε η Γενική Γραμματέας του να λέει «Τελικά, γιατί όχι;». Θα δούμε, όμως, πώς θα εξελιχθεί.
      Προχωρώ στο άρθρο 2. Με το άρθρο 2 παρέχει το δημόσιο στις τράπεζες εγγυήσεις για 15.000.000.000 ευρώ. Αυτές ουσιαστικά χρησιμεύουν για την ανανέωση των δανείων των τραπεζών. Είναι πλέον γνωστό σε όλους ότι οι τράπεζες έχουν χρέη 24.000.000.000 ευρώ. Σε χθεσινή ανακοίνωση της Τράπεζας της Ελλάδος δηλώθηκε ότι οι ελληνικές τράπεζες εντός του 2009 πρέπει να ανανεώσουν ομολογιακά δάνεια και τιτλοποιήσεις που έχουν συνάψει στο παρελθόν ύψους 18.000.000.000 ευρώ. Εγώ προχθές είχα πει 14.000.000.000 ευρώ. Τα είχα υποτιμήσει. Άρα, αυτά τα 15.000.000.000 ευρώ θα είναι χρήσιμα  για τις τράπεζες και τους τα δίνει απλόχερα η Κυβέρνηση.
      Προκύπτει επίσης ότι θα χρειαστούν οι τράπεζες τουλάχιστον και άλλα 3.000.000.000 ευρώ για να καλύψουν τον παλαιότερο δανεισμό τους, και για το σκοπό αυτό προφανώς θα χρησιμοποιήσουν και τα ομόλογα που τους δίνει παραπέρα η Κυβέρνηση με το άρθρο 3.
      Το σημαντικότερο που θέλω να επισημάνω σε σχέση με αυτό, είναι ότι αυτά τα 23.000.000.000 ευρώ, δηλαδή τα 15.000.000.000 ευρώ συν τα 8.000.000.000 ευρώ των ομολόγων, είναι πάρα πολύ πιθανόν να εκτινάξουν το δημόσιο χρέος τελικά κατά 10%, εάν λάβουμε βέβαια υπόψη μας ότι ήδη αυτό το δημόσιο χρέος σήμερα είναι 250.000.000.000 ευρώ.
      Επισημάναμε ήδη ότι το δημόσιο θα χρειαστεί να δανειστεί, προκειμένου να στηρίξει τις τράπεζες με αυτά τα κεφάλαια. Άρα, το δημόσιο χρέος σε αντίθεση με αυτά που μας έλεγε χθες ο Υπουργός κ. Αλογοσκούφης, θα μεγαλώσει.
      Υπάρχει κάποιος συνάδελφος εδώ μέσα που να διατείνεται ότι σε τρία χρόνια οι τράπεζες θα μπορέσουν μέσα σε συνθήκες ύφεσης να επιστρέψουν αυτά τα λεφτά; Το πιθανότερο είναι ότι σε τρία χρόνια θα ζητήσει το ελληνικό δημόσιο παράταση από την Κομισιόν για την ανανέωση αυτής της σύμβασης. Εάν αυτό δεν γίνει δεκτό, τότε θα αναγκαστεί το ίδιο το δημόσιο να πληρώσει αυτά τα δάνεια.
      Αναφέρθηκα ήδη στο άρθρο 3, σε αυτά τα 8.000.000.000 ευρώ για ομόλογα. Αναλαμβάνουν οι τράπεζες την υποχρέωση στη λήξη της τριετίας να πάρουν πίσω τα ομόλογα από αυτούς που τα πούλησαν και να τα επιστρέψουν στο ελληνικό δημόσιο.
      Και πάλι δεν είναι σαφές πώς θα μπορέσουν να το κάνουν. Ας μην ξεχνάμε ότι αρχικά η Κυβέρνηση είχε προτείνει να το πράξουν σε πέντε χρόνια. Τώρα αναγκάζονται να το πράξουν σε τρία. Δηλαδή, ακόμα περισσότερο δυσκολεύεται το δημόσιο και είναι πολύ πιθανό ότι θα πρέπει να δανειστεί.
      Τέλος, ήθελα να πω ότι με το άρθρο 5 δεν δίνεται καμμία απολύτως εγγύηση ότι αυτά τα χρήματα οι τράπεζες θα τα δώσουν για ενίσχυση της οικονομίας. Και με το άρθρο 6 δεν φαίνεται με κανέναν τρόπο πώς θα εγγυηθούν οι τράπεζες στο δημόσιο για όλα αυτά τα δάνεια. Αντίθετα, είναι πολύ πιθανό να δώσουν για εγγύηση από τα δάνεια που έχουν ήδη συνάψει αυτά, που είναι «τοξικά», και με αυτό τον τρόπο να τα «ξεφορτωθούν» στο ελληνικό δημόσιο.
      Κλείνω λέγοντας ότι καταψηφίσαμε ήδη στο σύνολό του αυτό το νομοσχέδιο. Το καταψηφίζουμε και επί των άρθρων.
      Ευχαριστώ.
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε, κυρία Φιλίνη.
      Το λόγο έχει ο κ. Μαυρουδής Βορίδης, ειδικός αγορητής του Λαϊκού Ορθόδοξου Συναγερμού, για οκτώ λεπτά.
      ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, θα ήθελα να κάνω μία πρώτη παρατήρηση, διαδικαστική: Κάθε φορά που έχουμε να συζητήσουμε επί των άρθρων του νομοσχεδίου ο συντετμημένος χρόνος των εισηγητών δεν αφήνει την πολυτέλεια για εξειδικευμένες τοποθετήσεις και παρεμβάσεις. Εγώ έχω αυτή τη στιγμή έντεκα συγκεκριμένες σημειώσεις. Θα προσπαθήσω να τις πω μέσα στα οκτώ λεπτά που υπάρχουν. Εν πάση περιπτώσει όμως, είναι δύσκολο να αναπτυχθούν και να εξηγηθούν. Το ένα θέμα λοιπόν είναι αυτό. Κατά τη γνώμη μου, θα πρέπει να επιμηκύνουμε κάπως το χρόνο, τουλάχιστον για τους εισηγητές, στην κατ’ άρθρον συζήτηση.
      Το δεύτερο: Μία επίσης σχετικά γρήγορη απάντηση –το έχω ήδη αναφέρει χθες στη δευτερολογία μου- στον εισηγητή της Πλειοψηφίας.
      Κοιτάξτε, όταν ετέθη το ζήτημα, «γιατί δεν μπορεί να γίνει αύξηση του μετοχικού κεφαλαίου» –και να ευχαριστήσω κατ’ αρχάς το διακεκριμένο συνάδελφο γιατί μπήκε στον κόπο να επιχειρηματολογήσει και να απαντήσει, κάτι το οποίο σε όλη τη διάρκεια των χθεσινών δεκατριών περίπου ωρών συζητήσεως δεν το είχαμε ακούσει, το ακούσαμε σήμερα- ειπώθηκε από το συνάδελφο ότι δεν μπορούν να γίνουν αυξήσεις του μετοχικού κεφαλαίου, γιατί υπάρχει πολύ μεγάλη διακύμανση του ύψους της μετοχής κι επομένως δεν μπορεί να γίνει αύξηση στην παρούσα φάση.
      Επιτρέψτε μου να πω ότι έχει απαντηθεί το γιατί δεν μπορεί ή γιατί δεν θέλουν οι τράπεζες να κάνουν την αύξηση του μετοχικού κεφαλαίου. Δεν απάντησαν με αυτό το επιχείρημα. Απάντησε ο κ. Κωστόπουλος, ο οποίος σε συνέντευξή του είπε το εξής: «Θα κάνατε αύξηση του μετοχικού κεφαλαίου;». Απαντάει ο κ. Κωστόπουλος: «Κανένα πρόβλημα. Αλλά σε ποια τιμή μετοχής; Θα βγεις σήμερα και θα κάνεις αύξηση κεφαλαίου σε εξευτελιστικές τιμές των μετοχών; Δηλαδή, στα σοβαρά να δεχθώ ότι αυτή είναι η αξία της τράπεζας; Όχι, αυτό δεν το δέχομαι». Άρα, νομίζω ότι οι ενδιαφερόμενοι αυτό που προσκομίζουν ως επιχείρημα δεν είναι η αγωνία τους για τη διακύμανση της μετοχής, αλλά η αγωνία τους για το ότι σήμερα θα πρέπει να πουλήσουν φθηνά κι επομένως να υποστούν τις συνέπειες της κακής διαχείρισης που έχουν κάνει μέχρι σήμερα. Αυτό η Κυβέρνηση έχει επιλέξει να το υιοθετήσει. Δεν ξέρω αν το επιλέγει ως επιχείρημα, αλλά εν πάση περιπτώσει στην πρακτική καλύπτει αυτού του τύπου την επιχειρηματολογία με τα 5.000.000.000 που στηρίζουν την κεφαλαιακή επάρκεια.
      Επειδή αυτά έχουν ειπωθεί -απλώς το ανέφερα εις απάντηση- έρχομαι κατ’ ευθείαν στα άρθρα.
      Η πρώτη παρατήρηση που έχω να κάνω είναι η εξής:
      Αυτό είναι ένα σχέδιο νόμου που για την εκτέλεσή του απαιτούνται –έχω μετρήσει- εννέα υπουργικές αποφάσεις. Για την ακρίβεια οκτώ υπουργικές αποφάσεις και μία απόφαση του Διοικητή της Τραπέζης της Ελλάδος. Επομένως, είναι ένα εξαιρετικά ανοιχτό σχέδιο νόμου, που δεν ξέρουμε πώς πρόκειται να εκτελεστεί και αυτό δημιουργεί ένα μεγάλο ζήτημα.
      Το δεύτερο θέμα: Συγκεκριμένες παρατηρήσεις: 
      Άρθρο 1. Γιατί αφήνουμε -πέραν όσων έχουμε πει, δεν θα τα επαναλάβω, πάω σε εξειδικευμένες παρατηρήσεις από εδώ και πέρα- μέχρι την 1η Φεβρουαρίου 2009 το δικαίωμα στις τράπεζες να αποφασίσουν αν θα πάρουν τα 5.000.000.000 ή όχι; Γιατί υπάρχει αυτό το μεγάλο χρονικό διάστημα; Γιατί δεν έρχονται να αποφασίσουν ταχύτερα, άμεσα,  αν πρέπει να το κάνουν αυτό; Εγώ θα πω ευθέως την καχυποψία μου. Θα πω ευθέως ότι θεωρώ ότι κάτι κρύβεται πίσω από αυτό. Και να σας πω και τι είναι αυτό που κρύβεται. Θα κλείσουν χρήσεις στις 31 Δεκεμβρίου, μέχρι τις 31 Ιανουαρίου θα έχουν πάρει τις αποφάσεις διοικητικών συμβουλίων για τον τρόπο με τον οποίο θα κάνουν διανομή στα κέρδη τους, τι μερίσματα θα δώσουν και τι είναι εκείνα τα μπόνους που θα δώσουν. Γιατί λοιπόν πρέπει να τους αφήσουμε το περιθώριο να το κάνουν αυτό μέχρι εκείνη τη χρονική στιγμή; Γιατί δεν το κάνουμε νωρίτερα, από τη στιγμή που αυτή υποτίθεται ότι είναι η πρόταση της συγκεκριμένης ρυθμίσεως;
       Το δεύτερο: Τίθεται ένα ζήτημα του πώς θα πάρουν αυτά τα 5.000.000.000. Λέει εδώ το άρθρο 1 ότι θα υπάρξει απόφαση του Υπουργού Οικονομίας -είναι μία από τις συγκεκριμένες αποφάσεις που σας λέω- μετά από εισήγηση του Διοικητή της Τράπεζας της Ελλάδος, ο οποίος θα εισηγηθεί με εποπτικά κριτήρια περί του ποσού. Ρωτάω λοιπόν: μέσα σε αυτά τα εποπτικά κριτήρια θα τεθεί το ζήτημα της διαστάσεως, να το πω, της τραπέζης; Θα τεθεί το ζήτημα του λεγόμενου ομιλικού κριτηρίου; Δηλαδή, θα συνυπολογίσουμε εδώ για την κεφαλαιακή επάρκεια και το πώς πρέπει να στηριχθεί η τράπεζα στο επίπεδο της διεθνούς της εκθέσεως; Εδώ θα βρεθούμε δηλαδή να χρηματοδοτούμε και τη ρευστότητα υποκαταστημάτων τραπεζών που δραστηριοποιούνται εκτός Ελλάδος; Και αν υπάρχουν σχήματα, τα οποία καλύπτουν τη ρευστότητα εκτός Ελλάδος ή καλύπτουν τα θεματα της κεφαλαιακής επάρκειας εκτός Ελλάδος, για τα υποκαταστήματα των τραπεζών που δραστηριοποιούνται εκεί, αυτοί θα έχουν διπλή κάλυψη; Θα καλύπτονται, παραδείγματος χάρη και από ένα αντίστοιχο Βουλγαρικό ή Ρουμανικό σχήμα και θα καλύπτονται και από το δικό μας; Αυτό είναι ένα σημείο, στο οποίο δεν υπάρχει διευκρίνιση. Κατά τη γνώμη μου θα έπρεπε να υπάρχει.
      Τρίτο ζήτημα: Υπάρχει ένα θέμα, το οποίο λέει το εξής: Από την 1η Ιουλίου 2009 και μετά, οι τράπεζες έχουν τη δυνατότητα επαναγοράς των μετοχών τους. Παρά ταύτα, το δημόσιο έχει εγγυηθεί για τρία έτη, χωρίς αυτό να είναι συνδεδεμένο. Εδώ λοιπόν το ερώτημα που τίθεται είναι το εξής: Η πρόθεση της Κυβέρνησης είναι αυτή η διαδικασία να είναι πλήρως αποσυνδεδεμένη; Θα μπορούν επομένως να έχουν τακτοποιήσει την κεφαλαιακή τους επάρκεια, να προχωρήσουν σε επαναγορά των μετοχών τους σε βραχύ χρονικό διάστημα, πράγμα που σημαίνει ότι και αυτό το 10% θα υπολογιστεί σε αυτό το βραχύ χρονικό διάστημα, κατά τα λοιπά όμως οι εγγυήσεις του δημοσίου θα παραμένουν για μία τριετία. Εδώ λοιπόν κατά τη γνώμη μου υπάρχει μία αναντιστοιχία. Η δική μας η άποψη είναι ότι αυτό θα έπρεπε να συνδεθεί. Εάν επαναγοράσουν, ουσιαστικά θα αίρονται και οι εγγυήσεις του δημοσίου.
      Περαιτέρω, υφίσταται το ζήτημα του δικαιώματος της αρνησικυρίας.
      Οφείλω να επισημάνω εδώ, κυρίες και κύριοι συνάδελφοι, ότι η αρχική πρόθεση της Κυβέρνησης, έτσι όπως διατυπώθηκε στην επιτροπή, φαίνεται να ήταν η ακόλουθη: Ενώ αρχικά υπήρχε δικαίωμα αρνησικυρίας μόνο στην περίπτωση που η τράπεζα συμμετείχε στην ενίσχυση της κεφαλαιακής ρευστότητας επομένως στα 5.000.000.000, εν συνεχεία με τροπολογία που κατέθεσε στην επιτροπή η Κυβέρνηση, επεκτάθηκε αυτό το δικαίωμα αρνησικυρίας και στο θέμα των εγγυήσεων. Όμως, τονίζω το εξής: Στην περίπτωση της κεφαλαιακής επάρκειας ορίζεται ρητά το τι είναι το αντικείμενο της αρνησικυρίας. Γιατί λέει ότι ουσιαστικά οι αποδοχές δεν μπορούν να υπερβαίνουν το σύνολο των αποδοχών του διοικητού και ταυτόχρονα ορίζεται ποιο είναι το ποσοστό που μπορεί να διανέμεται ως κέρδος. 
      Στην άλλη περίπτωση όμως δεν υπάρχει αυτός ο περιορισμός. Δεν ισχύει αυτός ο περιορισμός. Ισχύει το εξής: Ότι λέει ότι έχουν τα ίδια έννομα αποτελέσματα. Η αρνησικυρία ουσιαστικά του δημοσίου έχει τα ίδια έννομα αποτελέσματα μέχρι τη λήξη της παρεχόμενης εγγύησης. Παραπέμπει στο ποια είναι τα έννομα αποτελέσματα και λέει το εξής: Ότι έχει δικαίωμα αρνησικυρίας στη λήψη οποιασδήποτε απόφασης σχετικά με τη διανομή μερισμάτων και την πολιτική παροχών προς τον πρόεδρο και τους λοιπούς –προσέξτε όμως- εφόσον κρίνει ότι η απόφαση αυτή –και μάλιστα εδώ υπάρχει και μία ακόμη απόφαση του Υπουργού Οικονομίας και Οικονομικών, αυτή είναι μία διόρθωση, η οποία κατατέθηκε στην Ολομέλεια- δύναται να θέσει σε κίνδυνο τα συμφέροντα των καταθετών ή να επηρεάσει ουσιωδώς τη φερεγγυότητα και την εύρυθμη λειτουργία της τράπεζας. 
      Εγώ λέω ότι αυτό είναι δικαστικά ελεγκτέο. Άρα, δεν είναι ένα δικαίωμα αρνησικυρίας, το οποίο δεν εξαρτάται από προϋποθέσεις. Είναι ένα δικαίωμα αρνησικυρίας, το οποίο για να το θέσει ο εκπρόσωπος του ελληνικού δημοσίου πρέπει να πει και κάτι παραπάνω. Πολλώ μάλλον τώρα που τίθεται ζήτημα ουσιαστικά ενεργοποιήσεως του δικαιώματος αυτού του εκπροσώπου του ελληνικού δημοσίου μετά από απόφαση του Υπουργού Οικονομίας και Οικονομικών. Τι σημαίνει στην πράξη αυτό;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σε δύο λεπτά ολοκληρώνω.
      Στην πράξη σημαίνει ότι πρέπει να εκδοθεί αιτιολογημένη απόφαση του Υπουργού Οικονομίας και Οικονομικών, την οποία θα εκτελέσει ο εκπρόσωπος του ελληνικού δημοσίου, που να λέει γιατί δεν επιτρέπει τη διανομή μερισμάτων ή την πολιτική παροχών και να το εξηγεί σε σχέση με το εάν υπάρχει κίνδυνος των συμφερόντων των καταθετών -τι ακριβώς σημαίνει αυτό, κίνδυνος δηλαδή των συμφερόντων των καταθετών; Ότι άμα υπάρξει ένα μπόνους, θα χάσουν οι καταθέτες τα δικαιώματά τους; Προφανώς, ποτέ δεν θα μπορεί να αιτιολογηθεί έτσι αυτό- ή να επηρεάσει ουσιωδώς τη φερεγγυότητα και την εύρυθμη λειτουργία της τράπεζας.
      Μα αν έχει κέρδη η τράπεζα πώς θα επηρεαστεί η φερεγγυότητά της και η εύρυθμή της λειτουργία ουσιαστικά από τη διανομή τους; Λογικό είναι όταν υπάρχουν κέρδη, γίνεται διανομή. Το ερώτημα που υπήρχε πίσω από αυτό ή το πολιτικό σκεπτικό που αναπτύχθηκε στον έλεγχο των μπόνους, δεν ήταν αυτό. Ήταν ότι δεν είναι δυνατόν σε συνθήκες κρίσης, δεν είναι δυνατόν σε συνθήκες δυσκολίας, δεν είναι δυνατόν σε συνθήκες που οι τράπεζες ουσιαστικά κάνουν υπερκέρδη να κάνουν αυτού του τύπου τις διανομές και να δίνουν τα μπόνους. Είναι μία πολιτική απόφαση αυτή. Εδώ λοιπόν λέω ότι αυτό καθίσταται ελεγκτέο και κατά τη γνώμη μου θα υπάρξει νομικό ζήτημα περαιτέρω. 
      Υπάρχουν και άλλα ζητήματα. Στο άρθρο 6 ορίζεται ότι: «Προς εξασφάλιση δανείων ή πιστώσεων προς πιστωτικά ιδρύματα δύναται να παρέχεται υπέρ του ελληνικού δημοσίου ασφάλεια επί απαιτήσεων». Άρα, αυτό είναι στη διακριτική ευχέρεια του παρέχοντος την ασφάλεια. Μπορεί να έλθει δηλαδή το τραπεζικό ίδρυμα και να πει ότι εγώ δεν θέλω να παρέχω καμία ασφάλεια. Γιατί δεν αντικαθίσταται αυτή η λέξη με τη λέξη «υποχρεούται». Πρέπει να παρέχεται ασφάλεια. Αυτό λοιπόν κατά τη γνώμη μου είναι σημαντικό για να κλείσουν και οι «τρύπες». Το επόμενο είναι ότι βεβαίως έχει ασκηθεί αυτή η κριτική, δεν υπάρχει καμία διασφάλιση για την ποιότητα των εγγυήσεων. 
      Τελειώνω, κύριε Πρόεδρε, λέγοντας ότι εμείς είμαστε υποχρεωμένοι και για λόγους αρχής, αλλά και γιατί είναι διατυπωμένα έτσι όπως είναι τα άρθρα και για τους επιμέρους λόγους τους οποίος εξέθεσα να καταψηφίσουμε το σύνολο των άρθρων.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κ. Βορίδη.
      Το λόγο έχει ο Υπουργός Οικονομίας και Οικονομικών κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, είχα την ευκαιρία χθες να τοποθετηθώ επί της αρχής του σχεδίου νόμου, που είναι ένα από τα βασικά εργαλεία που αποκτά η χώρα μας, μαζί με άλλες χώρες της Ευρωπαϊκής Ένωσης, για την αντιμετώπιση των επιπτώσεων από τη χρηματοπιστωτική κρίση, κυρίως των επιπτώσεων στην πραγματική οικονομία, γιατί οι επιπτώσεις ήδη είναι σημαντικές και σε ευρωπαϊκό και σε παγκόσμιο επίπεδο. Αυτό φαίνεται και στις προβλέψεις που παρουσίασε η Ευρωπαϊκή Επιτροπή για την ευρωπαϊκή οικονομία, για την Ευρωζώνη και για μία σειρά από χώρες εκτός της Ευρωπαϊκής Ένωσης. Προβλέψεις που δείχνουν ότι τα πράγματα χειροτερεύουν. Οι προοπτικές χειροτερεύουν και για την ανάπτυξη και για την απασχόληση και για τα δημοσιονομικά ελλείμματα και για το βιοτικό επίπεδο σε όλες τις ευρωπαϊκές χώρες.
       Δεν θα επαναλάβω τα στοιχεία για τους ρυθμούς ανάπτυξης. Είχα την ευκαιρία να τα αναφέρω χθες. Το γεγονός είναι ότι οι προβλέψεις της Ευρωπαϊκής Επιτροπής και όλων των διεθνών οργανισμών είναι πολύ καλύτερες για την Ελλάδα σε σχέση με τις υπόλοιπες χώρες της Ευρωζώνης, αλλά, παρά το γεγονός ότι επιβεβαιώνουν αυτές οι προβλέψεις τις μεγαλύτερες αντοχές που παρουσιάζει η ελληνική οικονομία σε σύγκριση με άλλες οικονομίες, απέναντι στην παγκόσμια χρηματοπιστωτική κρίση, συνέπειες υπάρχουν. Και αν δεν κινηθούμε έγκαιρα, όπως κινείται έγκαιρα η Κυβέρνηση από την πρώτη στιγμή, οι συνέπειες αυτές ασφαλώς θα χειροτερέψουν.
      Έχουμε δύο αρνητικούς παράγοντες στην ελληνική οικονομία που επιδεινώνουν τη θέση μας σε μία κατάσταση χρηματοπιστωτικής κρίσης. Η μία είναι η χαμηλή ανταγωνιστικότητα, ένα μεγάλο πρόβλημα της ελληνικής οικονομίας επί πάρα πολλά χρόνια, από τη δεκαετία του ’90, από τότε που κλείδωσε η ισοτιμία εισόδου της Ελλάδας στην Ο.Ν.Ε. και λόγω του υψηλού πληθωρισμού που διατηρήθηκε επί πολλά χρόνια σε σχέση με τους ανταγωνιστές μας.
      Το δεύτερο είναι το τεράστιο δημόσιο χρέος που αποτελεί την «αχίλλειο πτέρνα» της ελληνικής  οικονομίας, που περιορίζει πολύ και τα περιθώρια άσκησης της δημοσιονομικής πολιτικής, αλλά δημιουργεί και μεγάλες αμφιβολίες -όπως και για όλες τις άλλες χώρες που έχουν υψηλό δημόσιο χρέος- στους επενδυτές, σε μία περίοδο αναστάτωσης και αβεβαιότητας και που έχει οδηγήσει σε αύξηση των περιθωρίων των επιτοκίων. 
      Η Κυβέρνηση προχωρά με συνολικό σχέδιο για την αντιμετώπιση των επιπτώσεων της κρίσης. Γνωρίζετε –γιατί εδώ στη Βουλή ήλθαν όλες οι πρωτοβουλίες- και την άμεση αντίδρασή μας για την προστασία του συνόλου των καταθέσεων στις ελληνικές τράπεζες και την άμεση αντίδρασή μας με την ψήφιση του νόμου για την προστασία των δανειοληπτών. 
      Και βεβαίως το τρίτο σκέλος και πολύ σημαντικό –χωρίς να σημαίνει ότι αυτή είναι η τελευταία κυβερνητική πρωτοβουλία, θα υπάρξουν ασφαλώς και άλλες- αφορά την ενίσχυση της ρευστότητας της οικονομίας για δύο λόγους. Πρώτα για να αποφύγουμε την πιθανότητα μίας χρηματοπιστωτικής ασφυξίας, πιθανότητα που πάντα υπάρχει, διότι δεν λειτουργούν οι τραπεζικές αγορές και γενικά το διεθνές χρηματοπιστωτικό σύστημα πάσχει από ρευστότητα αυτήν τη στιγμή και δεύτερον, για να διασφαλίσουμε ότι όχι μόνο θα αποφύγουμε την πιστωτική ασφυξία που είναι μία αν θέλετε αμυντική προσέγγιση, αλλά θα διασφαλίσουμε ότι θα υπάρξει και επαρκής  ρευστότητα τους επόμενους μήνες, ώστε να μπορέσει η ελληνική οικονομία να συνεχίσει να αναπτύσσεται με τους ρυθμούς που είναι εφικτοί σε αυτήν τη συγκυρία.
      Είναι γνωστό ότι οι τράπεζες χρησιμοποιούν την αύξηση των καταθέσεων στην διατραπεζική αγορά, προκειμένου να αποκτήσουν τη δυνατότητα χορήγησης νέων δανείων προς τις επιχειρήσεις και τα νοικοκυριά. Στη σημερινή συγκυρία η διατραπεζική αγορά είναι στην ουσία παγωμένη σε όλο τον κόσμο, και όχι μόνο στην Ελλάδα, γι’ αυτό και τέτοια σχέδια ρευστότητας έχουν παρουσιαστεί σε όλο τον κόσμο και σε όλη την Ευρωπαϊκή Ένωση. Δεν είναι ότι σπανίζει η ρευστότητα αυτήν τη στιγμή, αλλά και το κόστος της ρευστότητας έχει αυξηθεί σημαντικά. Πολλές τράπεζες διεθνώς αρνούνται να δώσουν νέα δάνεια η μία στην άλλη ή ανακαλούν υφιστάμενα δάνεια προκειμένου να περιορίσουν τους κινδύνους που έχουν αναλάβει ή και αυξάνουν το κόστος των συναλλασσομένων. Και αυτό γίνεται σε όλο τον κόσμο.
      Ακριβώς αυτά τα προβλήματα επιχειρούμε σε ευρωπαϊκό επίπεδο να αντιμετωπίσουμε με τα σχέδια για την ενίσχυση της ρευστότητας της οικονομίας. Με την παρέμβαση του δημοσίου για την ενίσχυση της ρευστότητας ευελπιστούμε –και ήδη το βλέπουμε να γίνεται σιγά-σιγά- η πιστωτική αγορά θα ξαναβρεί τους ρυθμούς της και έτσι θα μπορέσουμε να οδηγηθούμε και σε αύξηση της ρευστότητας, αλλά και σε μείωση του κόστους του χρήματος. Με τον τρόπο αυτό θα διευκολυνθεί η χρηματοδότηση των επιχειρήσεων και των νοικοκυριών από το πιστωτικό σύστημα, θα επιταχυνθεί η οικονομική δραστηριότητα, θα διασφαλιστεί η ανάπτυξη, η απασχόληση και θα θωρακιστεί το οικογενειακό εισόδημα. Αυτός είναι ένας κεντρικός μηχανισμός αποφυγής των συνεπειών της κρίσης και αυτόν το μηχανισμό ενεργοποιούμε και στη χώρα μας.
      Ακούστηκαν αυτές τις μέρες εδώ μία σειρά από ισχυρισμούς. Άλλοι οφείλονται σε πολιτική κακοπιστία, άλλοι οφείλονται σε άγνοια των πραγμάτων. Ελέχθη ότι επρόκειτο για ένα χαριστικό σχέδιο. Η απάντηση βέβαια δόθηκε από τα ίδια τα γεγονότα, διότι εάν επρόκειτο για χαριστικό σχέδιο όλα τα πιστωτικά ιδρύματα θα έσπευδαν να το υιοθετήσουν αμέσως, διότι όπως γνωρίζετε το σχέδιο αυτό νόμου ισχύει από της καταθέσεώς του. Ωστόσο, αυτό είναι ένα σχέδιο το οποίο θέτει στα πιστωτικά ιδρύματα συγκεκριμένους όρους, συγκεκριμένους περιορισμούς, συγκεκριμένες προϋποθέσεις, γι’ αυτό και δεν είναι και της αρεσκείας των πιστωτικών ιδρυμάτων, αλλά είναι ένα σχέδιο που εξασφαλίζει την απαραίτητη ρευστότητα για την οικονομία. Αυτό είναι το μεγάλο του πλεονέκτημα, ότι είναι προς όφελος της οικονομίας και των πολιτών. Γι’ αυτό και πιστεύω ότι τελικά όλες οι τράπεζες θα το υιοθετήσουν, διότι πράγματι ό,τι είναι  καλό για την οικονομία και ό,τι είναι καλό για τους πολίτες είναι καλό και για τους επιμέρους παράγοντες της οικονομίας, όπως είναι τα πιστωτικά ιδρύματα.
      Ήδη δύο τράπεζες ανακοίνωσαν την πρόθεσή τους –παρά τις επιφυλάξεις που έχουν για τους περιορισμούς που βάζουμε- να μετάσχουν στο σχέδιο και πιστεύω ότι θα ακολουθήσουν και οι υπόλοιπες. Το σχέδιο θα εφαρμοστεί προς όφελος της οικονομίας και όσο και αν αυτό δεν αρέσει σε αυτούς που επενδύουν στην άρνηση και την καταστροφολογία. 
      Επίσης, ακούστηκε ότι το σχέδιο αυτό δεν είναι συμβατό με τα συμβαίνοντα στην Ευρωπαϊκή Ένωση. Αυτό διαψεύστηκε χθες, όταν η Ευρωπαϊκή Επιτροπή ανακοίνωσε επισήμως -και θα καταθέσω την σχετική ανακοίνωση Τύπου- την έγκριση του σχεδίου. Στη σχετική ανακοίνωσή της η Ευρωπαϊκή Επιτροπή αναφέρει ότι ενέκρινε τη δέσμη μέτρων της Ελλάδας για τη σταθεροποίηση των αγορών, ως απάντηση στην παγκόσμια χρηματοπιστωτική κρίση. Η Ευρωπαϊκή Επιτροπή θεωρεί ότι το ελληνικό σχέδιο είναι συμβατό με τις κατευθυντήριες γραμμές που είχαν αποφασιστεί για την αντιμετώπιση των επιπτώσεων της χρηματοπιστωτικής κρίσης. Συμβάλλαμε και εμείς για την υιοθέτηση αυτών των κατευθυντήριων γραμμών γιατί αυτά ζητήθηκαν στα αντίστοιχα ευρωπαϊκά συμβούλια, στο ECOFIN κυρίως, αλλά και στο Συμβούλιο Κορυφής. Επισημαίνει χαρακτηριστικά η Ευρωπαϊκή Επιτροπή ότι η δέσμη μέτρων εξασφαλίζει ισότιμη πρόσβαση σε ενισχύσεις και είναι περιορισμένου χρόνου και έκτασης.
      Προβλέπει την καταβολή προμήθειας με βάση τα όσα ισχύουν στην αγορά, ενώ προβλέπει και κατάλληλα μέτρα για την ελαχιστοποίηση των δυνητικών στρεβλώσεων του ανταγωνισμού. 
      Η απόφαση αυτή της Ευρωπαϊκής Επιτροπής αποτελεί και απάντηση σε όσους συνειδητά ή από άγνοια, διαστρέβλωναν όλες αυτές τις ημέρες το σχέδιο και παραπληροφορούσαν την κοινή γνώμη, σε όσους μιλούσαν για χαριστικό σχέδιο για τις τράπεζες και μάλιστα για σχέδιο, το οποίο επρόκειτο να απορριφθεί από την ευρωπαϊκή επιτροπή. 
      Βεβαίως, κάναμε πολύ τεχνικές συζητήσεις με την Ευρωπαϊκή Επιτροπή, επί ένα σχετικά μεγάλο χρονικό διάστημα κατά τη διάρκεια των τελευταίων εβδομάδων, αλλά όπως είδατε και από τις τροποποιήσεις που καταθέσαμε, η μόνη ουσιαστική τροποποίηση είναι η τροποποίηση για τον περιορισμό της διάρκειας των εγγυήσεων από τα πέντε στα τρία χρόνια, ώστε να είναι πιο προσωρινό το σχέδιο και άλλωστε για προσωρινό σχέδιο πρόκειται από την αρχή. 
      Το δεύτερο είναι η τροποποίηση που έχει να κάνει με τη δέσμευση που αναλάβαμε ότι για τις τράπεζες που θα κάνουν χρήση της κεφαλαιακής ενίσχυσης, θα απαγορευθεί για τη διάρκεια εφαρμογής του μέτρου αυτού η διανομή μερισμάτων στους άλλους μετόχους, διότι δεν νοείται να χρειάζεται μία τράπεζα κεφαλαιακή ενίσχυση και παράλληλα να πληρώνει και μέρισμα στους μετόχους.
      Θα καταθέσω, λοιπόν, για όλους τους συναδέλφους, αυτούς που δεν έχουν μπει ήδη στο διαδίκτυο, για να δουν τη σχετική απόφαση, τη σχετική ανακοίνωση της Κεντρικής Επιτροπής, η οποία εξεδόθη χθες το βράδυ.
      (Στο σημείο αυτό ο Υπουργός κ. Γεώργιος Αλογοσκούφης καταθέτει για τα Πρακτικά την προαναφερθείσα ανακοίνωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Όπως γνωρίζετε, έχει τρία σκέλη αυτό το σχέδιο ενίσχυσης της ρευστότητας. Προβλέπει, πρώτον, τη συμμετοχή του δημοσίου στο μετοχικό κεφάλαιο, έως το ύψος των 5.000.000.000 ευρώ. Αυτή η συμμετοχή είναι απαραίτητη προϋπόθεση και για τα υπόλοιπα σκέλη του σχεδίου, για όσα πιστωτικά ιδρύματα δεν έχουν ικανοποιητικό δείκτη κεφαλαιακής επάρκειας. Διότι δεν είναι νοητό να δώσεις ρευστότητα -που είναι τα άλλα δύο σκέλη του σχεδίου- σε ένα πιστωτικό ίδρυμα, που δεν έχει κατ’ αρχήν κεφαλαιακή επάρκεια. Το δημόσιο συμμετέχει με προνομιούχες μετοχές, που έχουν απόδοση 10%, ορίζει τους εκπροσώπους στο διοικητικό συμβούλιο σε κάθε πιστωτικό ίδρυμα που συμμετέχει στο σχέδιο και σύμφωνα με το άρθρο 1 παράγραφος 3, ο εκπρόσωπος του δημοσίου έχει δικαίωμα βέτο στον καθορισμό των αμοιβών των ανωτάτων στελεχών, καθώς και στην πολιτική διανομής των μερισμάτων. Ήδη το είχαμε ανακοινώσει πολιτικά, αλλά περιλαμβάνεται και στο σχέδιο νόμου, ότι οι αποδοχές των ανωτάτων στελεχών που ορίζονται αναλυτικά, δεν μπορούν να ξεπερνούν το σύνολο των αποδοχών του διοικητή της Τράπεζας της Ελλάδος, ότι καταργούνται τα πάσης φύσεως μπόνους στη διάρκεια εφαρμογής του σχεδίου και αυτό βεβαίως, όπως και  οποιοσδήποτε άλλος επιπλέον προσδιορισμός κριθεί, ως απαραίτητος, κατά τη διάρκεια εφαρμογής του σχεδίου, θα εξασφαλισθεί με σαφή γραπτή εντολή στον εκπρόσωπο του δημοσίου και η οδηγία βέβαια είναι να ασκείται αυτό το δικαίωμα του βέτο. 
      Τώρα, όσον αφορά τη διανομή των κερδών, έχουμε δύο περιορισμούς. Ο πρώτος περιορισμός είναι ότι καμμία τράπεζα δεν μπορεί να διανέμει, ως μέρισμα, εφόσον έχει συμμετάσχει στο σχέδιο, ποσό μεγαλύτερο από το 35% των συνολικών κερδών της. Αυτό είναι το ελάχιστο που προβλέπει ο νόμος περί ανωνύμων εταιρειών. Ωστόσο, καταθέσαμε μία επιπλέον δυνατότητα, που επιτρέπει να μη διανέμεται καθόλου μέρισμα, εάν έτσι κριθεί, είτε από τον Υπουργό Οικονομίας, είτε από τον εκπρόσωπο του δημοσίου στη συγκεκριμένη τράπεζα.
      Θέλω να ξεκαθαρίσω εδώ –και αυτό είναι μία σαφής πολιτική δέσμευση- ότι οι τράπεζες που θα κάνουν χρήση του μέτρου της κεφαλαιακής ενίσχυσης, δεν θα επιτραπεί να διανέμουν μέρισμα, προκειμένου τα όποια κέρδη τους να συμβάλλουν στην ενίσχυση της κεφαλαιακής τους ενίσχυσης και όχι στην ενίσχυση του εισοδήματος των μετόχων τους. 
      Για την ενίσχυση της εποπτείας εφαρμογής του σχεδίου δημιουργείται συμβούλιο εποπτείας, το οποίο λειτουργεί κάθε μήνα και θα καταθέσω και τη σχετική υπουργική απόφαση, γιατί τέθηκαν πολλά θέματα σε σχέση με τις λεπτομέρειες. Είναι η βασική υπουργική απόφαση που εγκρίθηκε μαζί με το σχέδιο νόμου. 
      Για το δεύτερο σκέλος του σχεδίου έχουμε μιλήσει αναλυτικά. Είναι παροχή εγγυήσεων για τη σύναψη μεσοπρόθεσμων δανείων. Είναι το ποσό, έως 15.000.000.000 ευρώ. Αυτό είναι βασικό συστατικό του σχεδίου για τη συνέχιση της παροχής ρευστότητας από το πιστωτικό σύστημα στην ελληνική οικονομία, είτε για να μην ανακληθούν υφιστάμενα δάνεια του πιστωτικού συστήματος προς τις επιχειρήσεις και προς τα νοικοκυριά, είτε για να υπάρξουν νέα δάνεια. Γιατί καμμιά φορά επιχειρείται να γίνει αυτή η σύγχυση. Το ίδιο κακό για την οικονομία είναι να υπάρξει πιστωτική ασφυξία, επειδή οι τράπεζες αποσύρουν ήδη εγκεκριμένα δάνεια, με το κακό που γίνεται, αν οι τράπεζες δεν έχουν χρήματα για να δώσουν νέα δάνεια να χρηματοδοτήσουν την επέκταση της οικονομίας. 
      Ο στόχος, λοιπόν, εδώ είναι η συνέχιση της παροχής της ρευστότητας για την κάλυψη των αναγκών των επιχειρήσεων, των νοικοκυριών, των δημοσίων έργων που εκτελούνται με συμβάσεις παραχώρησης, γιατί και αυτά χρηματοδοτούνται από το πιστωτικό σύστημα, των επιχειρήσεων που συμμετέχουν στον επενδυτικό νόμο, γιατί και αυτές χρηματοδοτούνται εν μέρει από το πιστωτικό σύστημα και των έργων που εκτελούνται με συμπράξεις δημόσιου και ιδιωτικού τομέα.
      Μιλάω για τρία βασικά σκέλη αναπτυξιακά της οικονομίας μας για το επόμενο διάστημα, που χρειάζονται την αρωγή της ρευστότητας και  του πιστωτικού συστήματος.
      Η εφαρμογή και αυτού του σκέλους εποπτεύεται από το Συμβούλιο Εποπτείας. Το δε δικαίωμα βέτο, κύριε Βορίδη, επειδή το αναφέρατε προηγουμένως, επεκτείνεται και γι’ αυτό το σκέλος, με ακριβώς τα ίδια δικαιώματα για το δημόσιο και ακριβώς τους ίδιους περιορισμούς. Άλλωστε γίνεται σαφής αναφορά και για τα μπόνους και για τις αμοιβές και για τα μερίσματα. Η μόνη διαφορά σε σχέση με τις τράπεζες που θα κάνουν χρήση αυτού του σκέλους, χωρίς να κάνουν και χρήση του πρώτου σκέλους, δηλαδή της κεφαλαιακής ενίσχυσης, που σημαίνει ότι αυτές είναι τράπεζες  που έχουν κεφαλαιακή επάρκεια έτσι και αλλιώς, και δεν χρειάζονται το δημόσιο για λόγους κεφαλαιακής επάρκειας, είναι ότι το απόλυτο βέτο για τη διανομή των μερισμάτων δεν ισχύει, δεν θα ισχύσει, για τις τράπεζες που θα κάνουν χρήση μόνο των εγγυήσεων του δημοσίου. Εκεί ο περιορισμός θα είναι ότι δεν θα μπορούν να διανέμουν περισσότερο από το 35% των κερδών τους και δεν θα πάμε στο μηδέν. 
      Το τρίτο σκέλος του σχεδίου είναι η έκδοση των ειδικών ομολόγων που και αυτά γίνονται για λόγους ρευστότητας και προβλέπεται ρητά ότι η επιπλέον ρευστότητα στο άρθρο 5 προορίζεται αποκλειστικά για τη χρηματοδότηση μικρομεσαίων επιχειρήσεων και στεγαστικών δανείων με ανταγωνιστικούς όρους.
      Πράγματι το σχέδιο νόμου παραπέμπει σε υπουργικές αποφάσεις για τεχνικά θέματα, οι οποίες θα εκδοθούν μετά από εισήγηση του διοικητή της Τράπεζας της Ελλάδος που έχει τη βασική ευθύνη της εποπτείας του χρηματοπιστωτικού συστήματος. Στην απόφαση αυτή καθορίζονται οι ειδικοί όροι για την εφαρμογή του σχεδίου και τη συμμετοχή των πιστωτικών ιδρυμάτων σε αυτό και η υπουργική αυτή απόφαση, την οποία θα καταθέσω σήμερα για τα πρακτικά στη Βουλή, έχει εγκριθεί μαζί με το σχέδιο νόμου από την Ευρωπαϊκή Επιτροπή.
       Ειδικότερα με την απόφαση αυτή καθορίζονται, όπως προβλέπει ο νόμος, τα κριτήρια κατανομής της ρευστότητας στα πιστωτικά ιδρύματα. Τα βασικά κριτήρια -το είχαμε αναφέρει άλλωστε- είναι η κεφαλαιακή επάρκεια των πιστωτικών ιδρυμάτων, είναι το μερίδιό τους στην εγχώρια πιστωτική αγορά. Δηλαδή η κατανομή θα γίνει με βάση το μερίδιό τους στην εγχώρια πιστωτική αγορά και όχι στη διεθνή αγορά και τη συμβολή τους στη χρηματοδότηση των μικρομεσαίων επιχειρήσεων και των στεγαστικών δανείων. 
      Καθορίζεται το ύψος των προμηθειών αναλυτικά, με βάση τη διαδικασία που αποφάσισε η Ευρωπαϊκή Κεντρική Τράπεζα για όλες τις χώρες της Ευρωπαϊκής Ένωσης και η οποία καλύπτει και το λειτουργικό κόστος και τον πιστωτικό κίνδυνο.
      Καταθέτω τη σχετική απόφαση στα Πρακτικά, που είναι έντεκα σελίδων, προκειμένου οι συνάδελφοι που έχουν τεχνικές απορίες, να μπορέσουν να τις λύσουν.
      (Στο σημείο αυτό ο Υπουργός κ. Γεώργιος Αλογοσκούφης καταθέτει για τα Πρακτικά την προαναφερθείσα υπουργική απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θέλω να διευκρινίσω το ότι δημιουργούμε ρευστότητα 28.000.000.000 ευρώ, δεν συνιστά επιβάρυνση για τον κρατικό προϋπολογισμό. Επιστρέφει εξ ολοκλήρου στη χρηματοδότηση της οικονομίας. Αντί για επιβάρυνση, αυτή η ρευστότητα είναι ένα επιπλέον θετικό στοιχείο για την οικονομία. Η συμμετοχή του δημοσίου στο μετοχικό κεφάλαιο των πιστωτικών ιδρυμάτων αποτελεί περιουσιακό στοιχείο του Έλληνα φορολογούμενου και δίνει αυξημένα δικαιώματα ελέγχου στο ελληνικό δημόσιο για τη διάρκεια εφαρμογής του σχεδίου, η οποία όπως είπαμε είναι περιορισμένη. Οι εγγυήσεις που δίνονται δεν αποτελούν στοιχείο, ούτε του δημοσιονομικού ελλείμματος, ούτε του δημοσίου χρέους. Τα δε ειδικά ομόλογα που θα εκδοθούν, αντισταθμίζονται από αντίστοιχες καταθέσεις του δημοσίου στο πιστωτικό σύστημα.
      Προβλέπεται με την εφαρμογή αυτού του σχεδίου άμεση ωφέλεια και για τον Έλληνα φορολογούμενο και για τον κρατικό προϋπολογισμό. Το δημόσιο κατ’ αρχάς θα εισπράξει από τις τράπεζες ποσό που θα φθάσει, ίσως και θα ξεπεράσει τα 500.000.000 ευρώ ετησίως. Τα έσοδα αυτά προκύπτουν από την απόδοση του 10% των προνομιούχων μετοχών και από τις προμήθειες για την παροχή των εγγυήσεων του δημοσίου και την έκδοση των ειδικών ομολόγων.
      Αυτή, κυρίες και κύριοι συνάδελφοι, είναι η αλήθεια για το σχέδιο της ενίσχυσης της ρευστότητας. Στόχος είναι να μετριαστούν κατά το δυνατόν οι επιπτώσεις στους Έλληνες πολίτες από τη διεθνή κρίση, ιδιαίτερα στους οικονομικά ασθενέστερους, να ωφεληθούν οι απλοί πολίτες, οι μικρομεσαίες επιχειρήσεις που χρειάζονται δάνεια, οι μεγαλύτερες επιχειρήσεις που έχουν ανάγκη από πιστώσεις, οι άνεργοι ή οι εργαζόμενοι που κινδυνεύουν να βρεθούν στην ανεργία σε περίπτωση που η οικονομία δεν μπορεί να χρηματοδοτηθεί. Το δημόσιο θα αποκτήσει ένα μοχλό πίεσης στο πιστωτικό σύστημα, για να υποστηριχθούν συγκεκριμένες κατηγορίες δανειοληπτών που έχουν ιδιαίτερα προβλήματα, όπως είναι αυτοί που έχουν στεγαστικά δάνεια και μένουν άνεργοι, για παράδειγμα, ή αυτοί που λόγω της κρίσης δεν έχουν επαρκή εισοδήματα για να εξυπηρετήσουν τα δάνειά τους. Άλλωστε, αυτοί είναι οι στόχοι που έχουμε θέσει με το σχέδιο. Και το σχέδιο αυτό θα εφαρμοστεί, μην έχετε καμμιά αμφιβολία. 
      Σε όλες τις χώρες του κόσμου έχει αναπτυχθεί ένας προβληματισμός για  αυτά τα σχέδια ρευστότητας. Όλοι αναζητούμε τη χρυσή τομή μεταξύ δύο στόχων και  πιστεύω ότι την πετύχαμε. Άλλωστε, το αναγνωρίζει απόλυτα η Ευρωπαϊκή Επιτροπή. Από τη μία η εμπλοκή του δημοσίου να μη λειτουργήσει ως αντικίνητρο για την αποτελεσματικότητα και τον ανταγωνισμό των πιστωτικών ιδρυμάτων -διότι πρέπει να παραμείνει ανταγωνιστικό το πιστωτικό σύστημα και γι’ αυτό ακριβώς δεν θέλουμε να υπάρχει μόνιμη εξάρτηση των τραπεζών από εγγυήσεις  του δημοσίου ή από κεφάλαια του δημοσίου, αλλά είναι ένα προσωρινό σχέδιο- και από την άλλη, επιδιώκουμε η χορήγηση δανείων από το πιστωτικό σύστημα να γίνεται με ανταγωνιστικούς όρους προς τους συναλλασσομένους, δηλαδή τις επιχειρήσεις και τα νοικοκυριά και αυτό έχει επηρεάσει και τις ευρωπαϊκές αποφάσεις που εφαρμόζουμε για το πώς δηλαδή θα τιμολογηθούν αυτές οι υπηρεσίες που προσφέρει αυτή τη στιγμή το δημόσιο, για να ενισχυθεί η ρευστότητα. 
      Τέλος, θέλω να ξεκαθαρίσω ότι το ελληνικό σχέδιο είναι εθελοντικό. Η κατ’ αρχάς συζήτηση που έγινε στη χώρα μας με όλες τις μεγάλες τράπεζες που έχουν βαρύνουσα σημασία για τη λειτουργία του τραπεζικού συστήματος έδειξε ότι βλέπουν θετικά την εφαρμογή αυτού του σχεδίου, ανεξάρτητα από το γεγονός ότι λόγω της διαφορετικής θέσης που έχει κάθε τράπεζα θα χρησιμοποιήσει ενδεχομένως με διαφορετική ένταση διαφορετικά στοιχεία αυτού του σχεδίου. Πιστεύω ότι τελικά όλοι οι παράγοντες του τραπεζικού συστήματος θα αρθούν στο ύψος των περιστάσεων σε αυτήν τη δύσκολη περίοδο. Και αν όμως δεν αρθούν, υπάρχει και το δημόσιο, το οποίο μπορεί να διασφαλίσει ότι θα αρθούν. 
      Υπάρχουν ήδη κάποιες θετικές ενδείξεις ότι ομαλοποιείται κάπως η κατάσταση στην αγορά. Τις τελευταίες ημέρες κάτω από την κυβερνητική πίεση, οι τράπεζες πήραν κάποιες πρωτοβουλίες οι οποίες βοηθούν στην ανακούφιση των δανειοληπτών, αλλά ασφαλώς θα πρέπει να υπάρξουν περισσότερες πρωτοβουλίες προς την κατεύθυνση αυτή. 
      Τα επιτόκια στην διατραπεζική αγορά άρχισαν να ομαλοποιούνται μετά από μία μεγάλη περίοδο ανόδου. Ωστόσο, η διαδικασία αυτής της ομαλοποίησης η οποία σχετίζεται και με τις εξελίξεις στο διεθνές χρηματοπιστωτικό σύστημα ενδεχομένως να έχει διάρκεια ή ενδεχομένως να έχει και κάποιες άλλες αναταράξεις μέσα στους επομένους μήνες. Εμείς πρέπει να είμαστε προετοιμασμένοι για όλους τους ενδεχόμενους κινδύνους.
      Οι διεθνείς οικονομικές εξελίξεις απαιτούν συνεχή επαγρύπνηση και εγρήγορση. Οι αβεβαιότητες που δημιουργούνται, η έλλειψη ρευστότητας, ο κλονισμός των χρηματιστηριακών αξιών, η επίδραση της κρίσης και στις αναπτυσσόμενες οικονομίες είναι παράγοντες που γίνονται ασφαλώς αισθητοί και στην ελληνική οικονομία. Δημιουργούνται επιπλέον κίνδυνοι από την αύξηση των περιθωρίων των επιτοκίων και από την επιβράδυνση της διεθνούς οικονομίας. Έχουν επηρεαστεί στη χώρα μας και επηρεάζονται σημαντικοί εξωστρεφείς τομείς, όπως είναι ο τουρισμός και η ναυτιλία ή οι διάφοροι εξαγωγικοί τομείς. Αυτό, ασφαλώς, επηρεάζει και την κατανάλωση και τις επενδύσεις και το ρυθμό ανάπτυξης της οικονομίας. Ωστόσο, μέχρι τώρα οι επιπτώσεις στην οικονομία μας είναι μικρότερες απ’ ό,τι στους ανταγωνιστές μας, είναι ελεγχόμενες, αλλά δεν μπορούμε να εφησυχάζουμε. 
      Κυρίες και κύριοι συνάδελφοι, η άσκηση της οικονομικής πολιτικής απαιτεί υψηλό βαθμό υπευθυνότητας, ειδικά σε αυτήν τη δύσκολη διεθνή συγκυρία. Όλοι θα θέλαμε να υπάρχουν πόροι για να ικανοποιηθούν όλες οι κοινωνικές ανάγκες, που στις περισσότερες περιπτώσεις μπορεί να θεωρηθούν δικαιολογημένες. Δεν μπορούμε, όμως, να παραβλέπουμε τις δυνατότητες και τους πόρους που πραγματικά υπάρχουν. Δεν μπορούμε να παραβλέπουμε τους περιορισμούς που υπάρχουν, τις δυνατότητες της οικονομίας και το διεθνές περιβάλλον μέσα στο οποίο λειτουργεί. Η έλλειψη σοβαρότητας και ο λαϊκισμός στην άσκηση της οικονομικής πολιτικής έχουν τεράστιο κόστος για την οικονομία και για τους πολίτες. Όσοι επιχειρούν να κάνουν πολιτική με γνώμονα το λαϊκισμό προσφέρουν κακή υπηρεσία στον τόπο και τους πολίτες. Θέλω να το έχουν υπ' όψιν τους αυτό όλοι στην Αντιπολίτευση, διότι μας παρακολουθεί ο ελληνικός λαός ο οποίος κρίνει. Με κραυγές, με κούφιες υποσχέσεις και με λαϊκισμό δεν λύνονται προβλήματα. Αντίθετα, μεγαλώνουν και συσσωρεύονται, οδηγώντας σε μελλοντικά αδιέξοδα. 
      Μην ξεχνάμε ότι είναι αυτές οι ανεύθυνες πολιτικές, οι ίδιες που εκτόξευσαν στο  παρελθόν το δημόσιο χρέος πάνω από το 100% του Α.Ε.Π., κάτι που πληρώνουμε όλοι οι Έλληνες ακόμα και σήμερα. 
      (Θόρυβος στην Αίθουσα)
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε….
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, εμείς βαδίζουμε με σύνεση, σοβαρότητα και αποφασιστικότητα. Με τις μεταρρυθμίσεις των τελευταίων ετών η ελληνική οικονομία απολαμβάνει αυξημένες αντιστάσεις απέναντι στη κρίση. 
      (Θόρυβος στην Αίθουσα)
      ΠΡΟΕΔΡΕΥΩΝ (Βαΐτσης Αποστολάτος): Κύριοι συνάδελφοι, μην κάνετε διάλογο μεταξύ σας.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Με τις πρωτοβουλίες που πήραμε θωρακίζουμε ακόμα περισσότερο την οικονομία. Με την υπεύθυνη στάση που κρατάμε απέναντι στις «σειρήνες» του λαϊκισμού διασφαλίζουμε ότι οι καρποί των προσπαθειών του ελληνικού λαού από το 2004 μέχρι σήμερα δεν θα χαθούν. Αυτοί που λαϊκίζουν, αυτοί που φωνασκούν, αυτοί που δεν αντέχουν στο διάλογο και που προσπαθούν να βάλουν την οικονομία και τη χώρα σε επικίνδυνες ατραπούς, ματαιοπονούν. 
      Σας ευχαριστώ για την προσοχή  σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο  Υπουργό. 
      Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος. 
      ΛΟΥΚΑ ΚΑΤΣΕΛΗ: Κύριε Πρόεδρε, είχα ζητήσει το λόγο αμέσως μόλις  άρχισε την ομιλία του ο Υπουργός. 
      ΠΡΟΕΔΡΕΥΩΝ (Βαΐτσης Αποστολάτος): Κυρία Κατσέλη, σας διαβεβαιώ ως Κοινοβουλευτική Εκπρόσωπος που είστε του κόμματός σας, ότι είναι απολύτως βέβαιο ότι ο κ. Αλαβάνος έχει ζητήσει το λόγο πριν από εσάς, ενώ δεν είχαμε καν εισέλθει στην  Αίθουσα. 
      ΕΥΑΓΓΓΕΛΟΣ ΠΑΠΑΧΡΗΣΤΟΣ: Να δείξετε την ίδια ανοχή ως προς το  χρόνο και στους άλλους ομιλητές. 
      ΠΡΟΕΔΡΕΥΩΝ (Βαΐτσης Αποστολάτος): Όταν σας δώσω το λόγο, θα σας απαντήσω, κύριε συνάδελφε. 
      Κύριε Αλαβάνο, έχετε το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ευχαριστώ πολύ, κύριε Πρόεδρε.
      Κύριε Υπουργέ, εγώ νομίζω ότι αντί και εσείς και ο Πρωθυπουργός να εκλιπαρείτε τους τραπεζίτες, θα έπρεπε να ετοιμάσετε έναν «πέλεκυ» ο οποίος θα πρέπει να πέσει με σκληρό τρόπο πάνω τους. Διότι αυτά που ακούμε και αυτά που γίνονται και τα μέτρα που παίρνονται από την Κυβέρνηση όχι μόνο δεν οδηγούν πουθενά, αλλά έχουν τελικά και ένα προκλητικό στοιχείο. 
      Τόσο η εισηγήτριά μας, η κ. Φιλίνη, όσο και ο Κοινοβουλευτικός Εκπρόσωπος, ο κ. Λαφαζάνης, τοποθετήθηκαν αναλυτικά. Εγώ θέλω να κάνω δύο τρείς παρατηρήσεις. 
      Η πρώτη παρατήρηση είναι η εξής. Σας προτείνω, κύριε Υπουργέ, εάν έχετε λίγο καιρό –ξέρω ότι έχετε πολλή δουλειά- να πάμε έξω από ένα φαρμακείο σήμερα, όπου θα δούμε ότι ασφαλισμένοι στο δημόσιο είναι υποχρεωμένοι, -εάν τα καταφέρνουν και εάν χρειάζονται ένα ακριβό φάρμακο- να το πληρώσουν από την τσέπη τους. Γιατί; Γιατί ο Οργανισμός Περίθαλψης Ασφαλισμένων στο Δημόσιο έχει χρέη 120.000.000 ευρώ προς τους φαρμακοποιούς. Και μπαίνει ένα ερώτημα εδώ: Πώς δεν βρίσκουμε τα 120.000.000 ευρώ για τους φαρμακοποιούς και βρίσκουμε 28.000.000.000 ευρώ για τους τραπεζίτες. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μου επιτρέπετε να σας απαντήσω; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Σας επιτρέπω, φθάνει να μου κρατήσει το χρόνο ο κύριος Πρόεδρος. 
      ΠΡΟΕΔΡΕΥΩΝ (Βαΐτσης Αποστολάτος): Κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, τα χρήματα αυτά έχουν δοθεί στον Ο.Π.Α.Δ.. Απλώς απεργούν οι εργαζόμενοι στον ΟΠΑΔ και δεν διανέμουν τα χρήματα, διότι διεκδικούν ένα επίδομα. 
       ΤΟΝΙΑ ΑΝΤΩΝΙΟΥ: Εδώ και δέκα μήνες κύριε Υπουργέ; Από το Γενάρη είναι απλήρωτοι. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Εν πάση περιπτώσει, κύριε Υπουργέ, εγώ χαίρομαι εάν η παρέμβαση αυτή αναδεικνύει ότι υπάρχει η δυνατότητα να λυθεί αυτό το πρόβλημα, το οποίο πιέζει τόσους πολλούς δημοσίους  υπαλλήλους. Θα σας έλεγα, όμως, ότι δεν μπορεί να κλείνει το Αττικό Νοσοκομείο, διότι δεν υπάρχουν πόροι και την ίδια στιγμή να υπάρχουν 28.000.000.000 για τους μεγάλους τραπεζίτες. Δεν μπορεί τα κέντρα πρόληψης που αφορούν στη νεολαία για τις εξαρτησιογόνες ουσίες να μη λειτουργούν, διότι δεν υπάρχουν κάποιες χιλιάδες ή εκατοντάδες χιλιάδες ευρώ και την ίδια στιγμή να έχουμε 28.000.000.000 για τους τραπεζίτες. Δεν μπορεί να βλέπουμε κάθε εβδομάδα –εγώ σας λέω με πόνο ψυχής και με αγανάκτηση- τους εργαζόμενους στο εργοστάσιο «ΛΑΝΑΡΑ» έξω από τη Βουλή, να κατεβαίνουν από τη Θεσσαλονίκη, ζητώντας απέναντι σε έναν αφερέγγυο επιχειρηματία να υπάρξει μία συνδρομή του κράτους στην κεφαλαιακή στήριξη αυτής της επιχείρησης, η οποία έχει παραγγελίες και την ίδια στιγμή να δίνονται 28.000.000.000 ευρώ στους τραπεζίτες. Δηλαδή, υπάρχει ένα προκλητικό στοιχείο στην πολιτική αυτή όπως και στην δική σας, αλλά την βλέπουμε και σε πανευρωπαϊκό και σε πέραν του ατλαντικού επίπεδο.
      Το δεύτερο θέμα που θέλω να βάλω, κύριε Υπουργέ, είναι ότι εγώ συμφωνώ με εσάς ότι υπάρχει ένα πρόβλημα πόρων σήμερα και πρέπει κάποιος να είναι πολύ προσεκτικός και στο 1 ευρώ. Συμφωνούμε. 
      Υπάρχουν υπεύθυνοι γι’ αυτά και είσθε συνυπεύθυνοι σε εθνικό επίπεδο γι’ αυτήν την έλλειψη πόρων και αυτήν την κατασπατάληση και την τεράστια «φούσκα» η οποία έγινε στον χρηματοπιστωτικό τομέα. Ακούσαμε ξαφνικά 28.000.000.000 ευρώ και πολλοί σκέφθηκαν ότι ίσως βγαίνουν από καπέλο ταχυδακτυλουργού. Βγάζουμε ένα κουνέλι, βγάζουμε και 28.000.000.000 ευρώ. Έχει γίνει αισθητό και νομίζω ότι όλοι το έχουν καταλάβει ότι αυτά είναι χρήματα των φορολογουμένων τα οποία θα τους ζητηθούν όταν θα χρειαστεί να καλύψουμε τις υπερβολικές τελικά χρεώσεις που έχουν σχέση με το δημόσιο χρέος, σε συνθήκες όπου οι όροι δανεισμού του δημοσίου είναι πολύ χειρότεροι απ’ ό,τι ήταν πριν. 
      Με αυτήν την έννοια εμείς θέλουμε να κρούσουμε τον κώδωνα του κινδύνου για το σύνδρομο Ουγγαρίας, που μπορεί να έχει έλθει και στην Ελλάδα. Δηλαδή τελικά την ανικανότητα, την αδυναμία να ανταποκριθεί σε μία πάρα πολύ υψηλή ανάγκη να καλύψει τα τοκοχρεολύσιά της, γεγονός το οποίο στη μεν Ουγγαρία ή την Ισλανδία οδηγεί στον κλονισμό του εθνικού νομισματικού συστήματος, αλλά σε εμάς, λόγω συμμετοχής στην ευρωζώνη και στο ευρώ, θα μπορούσε να οδηγήσει σε αυστηρότατους κανόνες πειθαρχίας, σε ξένη εποπτεία πλήρη πάνω στην ελληνική οικονομία, σε συνθήκες ύφεσης, ανεργίας και σε μία σκοτεινή περίοδο. 
      Επομένως, δεν μπορούμε να συμφωνήσουμε να δίδονται τόσο πλουσιοπάροχα, τόσα πολλά κονδύλια σε τόσους λίγους οι οποίοι έχουν την ευθύνη για τα παιχνίδια που παίξανε και μέσα στην Ελλάδα και μέσα στα Βαλκάνια και οπουδήποτε αλλού. 
      Γενικά, το πρόβλημα του χειρισμού των πόρων θα έλεγα ότι είναι ένα από τα πολύ έντονα παθολογικά στοιχεία τα οποία βγαίνουν αυτήν την εποχή και θα αναφέρω ένα παράδειγμα μιας τράπεζας. Αυτή η τράπεζα είναι η Εθνική Τράπεζα, όπου υπάρχουν οι πόροι τους οποίους αναζητεί από τα στεγαστικά δάνεια. Θέλω να καταγγείλω εδώ τη συμφωνία που έκανε η Εθνική Τράπεζα, η Ε.Τ.Ε., με την «Ε.Τ.Ε. Α.Ε.», δηλαδή με μία εισπρακτική εταιρεία, η οποία συγκαλύπτει τα αρχικά της με τα ίδια αρχικά της Εθνικής Τράπεζας, ανήκει στη ZEUS RECOVERY FUND SA, στην οποία εκχώρησε δύο χιλιάδες στεγαστικά δάνεια για την είσπραξή τους. Για τα δάνεια αυτά η Εθνική Τράπεζα σταμάτησε να δίνει πληροφορίες, να τα εξυπηρετεί, να τα ρυθμίζει ή να τα διακανονίζει. Κατήγγειλε τις συμβάσεις τους και τις κοινοποίησε με δικαστικό επιμελητή στους δανειολήπτες. Η εταιρεία που ανέλαβε τα δάνεια θα ερχόταν σε επαφή με τους δανειολήπτες για να εξασφαλίσει την πληρωμή. Δηλαδή, το ένα στοιχείο είναι ότι από τις τράπεζες πάμε στο «βασίλειο της νύχτας» και πάμε σε αυτούς που ξέρουν τις μεθόδους εξασφάλισης των πληρωμών. Το άλλο στοιχείο όμως, το οποίο έχει ιδιαίτερη σημασία, είναι ότι το πακέτο των δανείων το οποίο αφορούσε 55.000.000 λογιστικοποιημένο χρέος και 12.000.000 εξολογιστικούς τόκους, δηλαδή 67.000.000 ευρώ, πουλήθηκε σε τιμή 42% της αξίας του στις εισπρακτικές εταιρείες. 
      Εδώ μπαίνει το ερώτημα για το πώς αξιοποιεί και πώς διαχειρίζεται τους πόρους. Αφού ουσιαστικά χάρισε το 58% της είσπραξης στις εταιρείες αυτές, γιατί δεν έκανε μία προσπάθεια να γίνει ένας τέτοιος διακανονισμός με τους ίδιους τους δανειολήπτες, δηλαδή να τους χαρίσει το 58%	και να ζητήσει την πληρωμή του 42%; Φυσικά, υπήρξε μία μεγάλη αντίδραση από πολλές πλευρές και από τους εργαζόμενους στην Εθνική και από τον Οργανισμό Εργατικής Κατοικίας και μέσα σε λίγες ώρες ανακλήθηκε αυτή η συμφωνία, η οποία όμως δείχνει πώς λειτουργεί σήμερα το τραπεζικό σύστημα, σε ποιους χαρίζει, από ποιους παίρνει και ποιες είναι οι ευθύνες ακόμη και της Εθνικής, του κ. Αράπογλου κ.λπ.. 
      Καταθέτω στα Πρακτικά τη σχετική εγκύκλιο της τράπεζας γι’ αυτήν τη συμφωνία, η οποία δείχνει την κατρακύλα την οποία έχουμε πάρει.
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού της Ριζοσπαστικής Αριστεράς κ. Αλέξανδρος Αλαβάνος                        καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το τέταρτο σημείο που θα ήθελα να αναφέρω, κύριε Υπουργέ, είναι αυτό που μας είπατε ότι δηλαδή το νομοσχέδιο που καταθέσατε είναι συμβατό με τα σχέδια της Ευρωπαϊκής Ένωσης. Εγώ θα έλεγα κρίμα που είναι συμβατό, διότι αν κινηθούμε στα πλαίσια μιας Ευρωπαϊκής Ένωσης και μιας Ευρωπαϊκής Επιτροπής αναξιόπιστης, υπεύθυνης για το γεγονός ότι ήξερε και έστελνε τους επιθεωρητές σε κάθε χωριό του Ηρακλείου και των Χανίων…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Αλαβάνου)
      Κύριε Πρόεδρε, παρακαλώ την ανοχή σας για 2-3 λεπτά. 
      Αντί λοιπόν να στέλνει τους ελεγκτές στα χωριά του Ηρακλείου και των Χανίων, στους κτηνοτρόφους, στους αγρότες, δεν έστειλε ποτέ ελεγκτή σε κάποιον από τους τραπεζικούς κολοσσούς της Ευρωπαϊκής Ένωσης. Και εδώ έχετε μία ευθύνη ως Κυβέρνηση, διότι αντί να βάλετε θέμα αναθεώρησης συνολικά των πολιτικών της Ευρωπαϊκής Ένωσης και στα χρηματοπιστωτικά και στα επενδυτικά και στα ζητήματα του ανταγωνισμού, αντί να βάλετε θέμα κατάργησης του συμφώνου σταθερότητας και αντικατάστασής του από ένα σύμφωνο ανάπτυξης και απασχόλησης, υπερηφανεύεστε ότι μας το ενέκριναν αυτοί οι οποίοι είναι χρεοκοπημένοι και οι οποίοι έπρεπε να εξαφανιστούν από το προσκήνιο της οικονομικής πολιτικής της Ευρώπης.
      Το πέμπτο. Το νομοσχέδιό σας είναι νομοσχέδιο του χθες. Είναι εκτός τόπου και χρόνου. Η εμπειρία που υπάρχει και από τις Η.Π.Α. και από τη Μεγάλη Βρετανία και από αλλού, είναι ότι τα σχέδια αυτά για την ενίσχυση των τραπεζών, είτε με αγορά «τοξικών» ομολόγων, είτε με κεφαλαιακή ενίσχυση, είτε με ομόλογα δεν οδήγησαν σε βελτίωση της διατραπεζικής αγοράς, σε μείωση των επιτοκίων στους ενδιαφερόμενους, είτε είναι επιχειρηματίες, είτε είναι σπουδαστές, είτε είναι αυτοί που θέλουν στεγαστικό δάνειο. Υπάρχουν σήμερα αναζητήσεις, ακόμα και στην Κυβέρνηση Μπους, το πώς δηλαδή θα μπορέσουν να παρέμβουν σε επίπεδο οικονομικής δραστηριότητας, δηλαδή κατά πόσο ένα μέρος των 750.000.000.000 θα το δώσουν στην αυτοκινητοβιομηχανία ή αλλού ή και κατά πόσο θα παρέμβουν ακόμη και άμεσα, στους ενδιαφερόμενους, για στεγαστικά δάνεια, φοιτητικά δάνεια, δάνεια για αγορά αυτοκινήτων, καταναλωτικά δάνεια. 
      Με αυτήν την τακτική μάς φέρνετε κάτι «μπαγιάτικο». Έχει «μούχλα». Αυτό το νομοσχέδιο που φέρνετε είναι στην ίδια λογική την οποία χρησιμοποίησαν πολλές χώρες χωρίς αποτέλεσμα.
      Έκτο και προτελευταίο σημείο. Υπάρχει βέβαια εδώ μία κριτική από την πλευρά της Αξιωματικής Αντιπολίτευσης ότι θα μπορούσαμε να δούμε κάποιες προϋποθέσεις, κάποιους όρους κ.λπ. και να κινηθούμε στη γραμμή Μπράουν. Εγώ θα ήθελα κατ’ αρχάς να πω ότι αν υπάρχουν δύο φιλοσοφίες στις χρεοκοπημένες παρεμβάσεις που έγιναν από τις μεγάλες κυβερνήσεις του πλανήτη σήμερα, το νομοσχέδιο του κ. Αλογοσκούφη και του κ. Καραμανλή είναι στη φιλοσοφία Μπράουν και όχι στη φιλοσοφία Μπους και Πόλσον, με την έννοια ότι προβλέπει συμμετοχή και στήριξη του τραπεζικού κεφαλαίου και των τραπεζικών λειτουργιών όχι κατά κύριο λόγο με την αγορά «τοξικών» ομολόγων, όπως ξεκίνησε το σχέδιο Πόλσον. Λυπάμαι όμως που υπάρχουν εδώ φωνές που προτείνουν να ακολουθήσουμε τη γραμμή Μπράουν, με τα αποτελέσματα που έχει φέρει. Εγώ θα αναφέρω μόνο τρία αποτελέσματα του Μπράουν, αυτών των ημερών κιόλας. 
      Προχθές στο Βρετανικό Κοινοβούλιο έγινε ειδική ακρόαση, σε μία σειρά τράπεζες, ανάμεσα στις οποίες η «NORTHER ROCK»,  η οποία είναι ουσιαστικά εθνικοποιημένη και από το στέλεχό της, με μισθό 700.000 λίρες έγινε γνωστό ότι τέσσερις χιλιάδες διακόσια ένα σπίτια, μέσα στο μήνα Οκτώβριο από τους δανειολήπτες, οι οποίοι δεν μπορούσαν να ανταποκριθούν στις υποχρεώσεις τους ήλθαν στα χέρια της τράπεζας. Είκοσι χιλιάδες θέσεις εργασίας την περασμένη εβδομάδα, λόγω της ανικανότητας της Βρετανικής Κυβέρνησης και της βούλησής της να παρέμβει ενισχύοντας τις τράπεζες, χάθηκαν στην Αγγλία. Και τρίτον, στη Μεγάλη Βρετανία περνάει ένα  πρότυπο, το οποίο είναι πολύ επικίνδυνο και εμείς ως ΣΥ.ΡΙΖ.Α. θα αντισταθούμε, γιατί το βλέπουμε να διαδίδεται και εδώ.
      Γίνεται δηλαδή, μία προσπάθεια να μειωθούν οι κατακτήσεις των εργαζομένων στους χώρους εργασίας και στις αμοιβές τους στο όνομα της εξασφάλισης θέσεων εργασίας και για άλλους, μία προσπάθεια που την περασμένη εβδομάδα πάλι στη G.C.B. στη Μεγάλη Βρετανία οδήγησε σε μια σχετική συμφωνία η οποία είναι, θα έλεγα, ιδιαίτερα επικίνδυνη για το εργατικό κίνημα στην Ευρώπη και σε όλον τον κόσμο.
      Κλείνοντας, κύριε Πρόεδρε και ευχαριστώ για την κατανόησή σας, θέλω να πω ότι πρέπει να κινηθούμε αλλιώς, πρέπει να γίνουν τομές. Δεν μπορεί η Ελλάδα να συνεχίσει να κινείται με χρεοκοπημένες ιδέες και αντιλήψεις είτε έχουν σφραγίδα Μπράουν, είτε έχουν σφραγίδα Πόλσον, είτε έχουν σφραγίδα Μπους, είτε έχουν σφραγίδα Σαρκοζί. 
      Τι σημαίνει για εμάς; Θα τα πω εντελώς κωδικά. Τα ανέπτυξε ο Παναγιώτης ο Λαφαζάνης. Ισχυρό πιστωτικό σύστημα που σημαίνει ότι λειτουργεί για τις κοινωνικές ανάγκες που χρειάζεται να έχει έναν ισχυρό δημόσιο τομέα όπως «Α.Τ.Ε.», «Ταχυδρομικό Ταμιευτήριο» και επανεθνικοποίηση της «Εθνικής Τράπεζας». Σημαίνει ενεργοποίηση στην κατεύθυνση διευκόλυνσης αυτών που χρειάζονται τον δανεισμό, να συνεχίσει και να τροφοδοτείται προκειμένου να ανταποκριθούν σε επιχειρηματικές ή άλλες υποχρεώσεις και σημαίνει ενίσχυση των δημοσίων δαπανών και για την άμεση αντιμετώπιση της κρίσης και για την αντιμετώπιση του προβλήματος της ανεργίας, αλλά και για να δώσει δυνατότητες στη χώρα μας μέσα από επενδύσεις στην παιδεία, στην τεχνολογία, σε νέους επιχειρηματικούς τομείς, να ανταποκριθεί σε πολύ δυσκολότερες συνθήκες στο διεθνές επίπεδο. 
      Ευχαριστώ πολύ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει η Κοινοβουλευτική Εκπρόσωπος του ΠΑ.ΣΟ.Κ., η κ. Λούκα Κατσέλη.
      ΛΟΥΚΑ ΚΑΤΣΕΛΗ: Κύριε Υπουργέ, πριν λίγο καταθέσατε στο Σώμα μια υπουργική απόφαση 11 σελίδων με πολλές τεχνικές λεπτομέρειες χωρίς να δίνετε καμμία δυνατότητα σε εμάς, στους συναδέλφους σας να τοποθετηθούν πάνω σε τεχνικά ζητήματα. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Δεν καλείσθε να τοποθετηθείτε. 
      ΛΟΥΚΑ ΚΑΤΣΕΛΗ: Αυτή είναι μια απαξίωση του Κοινοβουλίου. Και αυτή η υπουργική απόφαση, θα έπρεπε να οδηγήσει σε αντικατάσταση του νόμου. Και σας δείχνω μόνο ένα παράδειγμα. Στο νόμο λέτε ότι οι προμήθειες καθορίζονται με απόφαση της Τράπεζας της Ελλάδος. Αυτήν τη στιγμή εσείς έχετε καθορίσει εδώ πέρα όλο το ύψος των προμηθειών μετά από τη διαπραγμάτευση που κάνατε από την Ευρωπαϊκή Επιτροπή. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Να απαντήσω; 
      ΛΟΥΚΑ ΚΑΤΣΕΛΗ: Όχι, να μην απαντήσετε, να περιμένετε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Λέτε ανακρίβειες. Και οι ανακρίβειες έχουν τα όριά τους. Ο νόμος, κυρία Κατσέλη, λέει ότι μετά από εισήγηση της Τράπεζας της Ελλάδος καθορίζονται οι προμήθειες. 
      ΛΟΥΚΑ ΚΑΤΣΕΛΗ: Κύριε Υπουργέ, θα περιμένετε. Θα με ακούσετε, όπως σας ακούσαμε 16 λεπτά. 
      Δεύτερον, φέρατε μια υπουργική απόφαση την οποία πρόσεξα πάρα πολύ, όσο μπορούσα φυσικά, η οποία επιβεβαιώνει αυτά που σας λέγαμε εδώ και ένα μήνα περίπου. 
      Λέτε ότι είδαμε την απόφαση της επιτροπής. Και τι λέει η επιτροπή; Πάλι αυτό που σας λέγαμε. Ότι το καθεστώς αποτελεί μέσο για να διατηρηθεί η εμπιστοσύνη στη φερεγγυότητα των ελληνικών πιστωτικών ιδρυμάτων και να δοθεί νέα ώθηση στο διατραπεζικό δανεισμό. Είναι, δηλαδή, ένα σχέδιο νόμου που παρέχει ρευστότητα στις τράπεζες, όχι στην οικονομία. Και αυτό το σημειώνει η Ευρωπαϊκή Επιτροπή. 
      Και δεύτερον στην απόφαση της Ευρωπαϊκής Επιτροπής λέει ότι δεσμευτήκατε να κοινοποιήσετε προγράμματα αναδιάρθρωσης ή εκκαθάρισης  για τις επιχειρήσεις, που είτε αποτύχουν κ.λπ. στο πλαίσιο του καθεστώτος εγγυήσεων. 
      Θα θέλαμε κάποια πληροφόρηση αναφορικά με τι προγράμματα είναι αυτά.
      Όσον αφορά την υπουργική απόφαση επιβεβαιώνονται ακριβώς αυτά που σας λέγαμε, ότι δίνεται η δυνατότητα στις τράπεζες να δώσουν στο δημόσιο όλα τα παλιά τους δάνεια και αυτό περιγράφεται με σαφήνεια στη σελίδα οκτώ του σημειώματος, όπου ουσιαστικά καταθέτουν ως εξασφαλίσεις ενήμερα δάνεια προς ναυτιλιακές εταιρείες, ενήμερα δάνεια σε φυσικά πρόσωπα για τα οποία έχουν εξασφαλίσεις, ενήμερες απαιτήσεις έναντι επιχειρήσεων και ιδιωτών. Ουσιαστικά νέα ρευστότητα με ευνοϊκότερους όρους σε μικρές και μεσαίες επιχειρήσεις στον τουρισμό ή σε οτιδήποτε δεν υπάρχει καμμία πρόβλεψη.
      Θα υπάρξει αναλυτική απάντησή μας και στο τεχνικό μέρος και στην υπουργική απόφαση.
      Θα ήθελα, όμως, να σταθώ σε ορισμένα από τα σημεία που θέσατε με την ομιλία σας. Κινήθηκε η Κυβέρνηση έγκαιρα; Όχι, βεβαίως. Έχουν περάσει δύο μήνες, η αναστάτωση στην αγορά είναι μεγάλη και εσείς αυτήν τη στιγμή στο παρά πέντε καταθέτετε τους βασικούς όρους του νομοσχεδίου.
      Ακόμη μιλήσατε για χρέος και για χαμηλή ανταγωνιστικότητα ως να ήταν πάγια προβλήματα. Βεβαίως, υπήρχαν πάντοτε προβλήματα διαρθρωτικά, αλλά αυτήν τη στιγμή η ευθύνη είναι τελείως δική σας. 
      Εσείς δεν μας μιλούσατε για την εξωστρέφεια, για τα μέτρα στήριξης της οικονομίας και της εξωστρέφειας; Ποια αναπτυξιακή πολιτική έχετε ακολουθήσει; Τι έχετε  κάνει για τη μείωση του ελλείμματος των τρεχουσών συναλλαγών; Εσείς δεν ήσαστε που οδηγήσατε τα περιθώρια  των δεκαετών ομολόγων από 20 περίπου μονάδες που ήταν το Μάιο του 2007, στις 140 τόσες μονάδες πριν μια μέρα ακριβώς λόγω της δημοσιονομικής εκτροπής; Εσείς δεν ήσαστε που σήμερα το 2008 ο δανεισμός ξεπερνά τα 43.000.000.000 ευρώ με υπέρβαση 6.000.000.000 σε σχέση με τον αρχικό δικό σας στόχο εξαιτίας των αστοχιών στην  υλοποίηση του προϋπολογισμού; Σταματήστε να αποσείετε τις ευθύνες από πάνω σας. Είναι ολόκληρες δικές σας.
      Μιλήσατε για ένα συνολικό σχέδιο προστασίας δανειοληπτών και μιλάτε γιατί ο κόσμος δεν ξέρει τις λεπτομέρειες. Τι ήταν το σχέδιο προστασίας δανειοληπτών, κύριε Υπουργέ; Ήταν δύο ρυθμίσεις και μάλιστα ατελέσφορες για κατασχέσεις και πλειστηριασμούς που όλα τα κόμματα σας είπαν ότι δεν πρόκειται να υλοποιηθούν προς όφελος των δανειοληπτών. Και σας έχουμε καταθέσει δυο σχέδια νόμου, εφτά τροπολογίες και δεν έχετε ούτε μία δεχθεί.
      Μιλήσατε για ενίσχυση της ρευστότητας στην οικονομία. Ποιον μηχανισμό ενεργοποιείτε. Πέστε μας συγκεκριμένα ώστε πραγματικά να πάνε τα δάνεια εκεί που χρειάζεται στις μικρές και μεσαίες επιχειρήσεις, στον τουρισμό που πλήττεται. Δεν έχετε κανένα μηχανισμό ελέγχου. 
      Μιλάτε για ένα συμβούλιο εποπτείας. Και σ’ αυτό περιλαμβάνονται εσείς ο διοικητής της Τράπεζας της Ελλάδος και οι επίτροποι που διορίζονται από εσάς. Γιατί δεν βάζετε μέσα εκπροσώπους των παραγωγικών φορέων; Νομίζετε ότι με μια φορά το μήνα που θα συνεδριάζει θα μπορούν να ελέγχουν την υλοποίηση του σχεδίου νόμου; Ποιον κοροϊδεύετε; Και αυτός ο επίτροπος δεν συμμετέχει στο συμβούλιο χορηγήσεων του καθενός πιστωτικού ιδρύματος. Πώς θα κάνει έλεγχο; Με ποιον τρόπο; Όντας σε ένα διοικητικό συμβούλιο; 
      Αυτή τη στιγμή αυτό το σχέδιο νόμου είναι στον αέρα. Και είναι στον αέρα διότι η Ευρωπαϊκή Επιτροπή αυτό που ελέγχει είναι να μην γίνει κακή χρήση των κρατικών εγγυήσεων. Η Ευρωπαϊκή Επιτροπή δεν κρίνει εάν είναι επαρκές για τη στήριξη της πραγματικής οικονομίας.
      Και κύριε Υπουργέ, σας το λέμε και σας το ξαναλέμε. Αυτήν τη στιγμή, αυτήν την κρίσιμη περίοδο το πρόβλημα το έχει η πραγματική οικονομία. Ο κατασκευαστικός τομέας πλήττεται, ο τουρισμός πλήττεται, η κλωστοϋφαντουργία πλήττεται. 
      Λέτε ότι αναφορικά με την κλωστοϋφαντουργία δεν μπορούσατε να δώσετε εγγυήσεις λόγω Ευρωπαϊκής Επιτροπής και τώρα έρχεστε και δίνετε εγγυήσεις για τις τράπεζες! Και προωθείτε σ’ αυτό το σχέδιο νόμου δύο τροπολογίες, μία για μεγαλοδανειολήπτες που κυρίως είναι κάποιοι ξενοδόχοι απ΄ ό,τι ξέρουμε….
      ΑΝΑΣΤΑΣΙΟΣ ΚΑΡΑΜΑΡΙΟΣ: Λάθος, κάνετε. 
      ΛΟΥΚΑ ΚΑΤΣΕΛΗ: …μεγάλοι ξενοδόχοι και δεύτερον για τα Μ.Μ.Ε. Ουσιαστικά είναι το τρίπτυχο της διαπλοκής. Είναι τράπεζες, μεγάλες συγκεκριμένες επιχειρήσεις και Μ.Μ.Ε. Αυτήν τη στιγμή έχετε τεράστια ευθύνη απέναντι στον ελληνικό λαό, απέναντι στην οικονομία που βλέπουν από τη μια μεριά τον κίνδυνο της ύφεσης και από την άλλη της υπερχρέωσης. Και εσείς αναφορικά με αυτήν την ευθύνη απαξιώνετε το Κοινοβούλιο και αντί να πάρετε τις προτάσεις μας για να τις μελετήσετε, τις απαξιώνετε. 
      Θέλω να τις καταθέσω όλες στα Πρακτικά για να μην υπάρχει κανένα πρόβλημα για το ποιες είναι οι προτάσεις μας. Είναι συγκεκριμένες προτάσεις για τη στήριξη του χρηματοπιστωτικού συστήματος ώστε να πάει η ρευστότητα στην πραγματική οικονομία, για τη στήριξη των καταναλωτών και των δανειοληπτών, για την τόνωση της αγοράς και τη στήριξη των μικρών και μεσαίων επιχειρήσεων, για τη στήριξη ασθενέστερων ομάδων και την αντιμετώπιση της ανεργίας. Είναι πέντε δέσμες μέτρων για να τονωθεί η επιχειρηματικότητα, να ενισχυθούν οι επενδύσεις και να δοθεί μία ανακούφιση σε αυτούς που πραγματικά τη χρειάζονται. 
      (Στο σημείο αυτό η Βουλευτής κ. Λούκα Κατσέλη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την κ. Κατσέλη. 
      Το λόγο έχει ο Υπουργός Οικονομίας και Οικονομικών για τρία λεπτά. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, πριν αλέκτορα φωνήσαι, η εκπρόσωπος της Αξιωματικής Αντιπολίτευσης βάλθηκε να επιβεβαιώσει αυτό που είπα, ότι ο ανέξοδος λαϊκισμός είναι το καταφύγιο αυτών που δεν έχουν επιχειρήματα. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Πολυέξοδα ρουσφέτια κάνετε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και θέλω να πάρω δύο-τρία από τα επιχειρήματα, τα οποία έθεσε. Κατέθεσα στη Βουλή προκειμένου να λάβουν γνώση όλοι οι συνάδελφοι, πριν ολοκληρωθεί η συζήτηση του σχεδίου νόμου, το σχέδιο της υπουργικής απόφασης το οποίο εγκρίθηκε μόλις χθες από την Ευρωπαϊκή Επιτροπή. 
      ΛΟΥΚΑ ΚΑΤΣΕΛΗ: Τώρα; Αυτή τη στιγμή; Μα, δεν ντρέπεστε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Διότι όπως είχα πει από την αρχή...
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Υπουργέ...
       ΠΡΟΕΔΡΕΥΩΝ (Βαΐτσης Αποστολάτος): Σας παρακαλώ πολύ, μη διακόπτετε. Να τελειώσουμε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μη συνεχίζετε να εκτίθεστε κύριοι συνάδελφοι της Αντιπολίτευσης. 
       ΠΡΟΕΔΡΕΥΩΝ (Βαΐτσης Αποστολάτος): Μην κάνουμε διάλογο, σας παρακαλούμε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όπως είχα πει από την αρχή, οι συζητήσεις μας με την Ευρωπαϊκή Επιτροπή ήταν κατά βάση συζητήσεις για τις τεχνικές λεπτομέρειες εφαρμογής του βασικού πυρήνα του σχεδίου. 
      ΛΟΥΚΑ ΚΑΤΣΕΛΗ: Σας υποχρέωσαν, κύριε Υπουργέ. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Σας δείξαμε ότι δεν είναι τεχνικές. Είναι πολιτικές...
       ΠΡΟΕΔΡΕΥΩΝ (Βαΐτσης Αποστολάτος): Δεν έχετε το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Προηγουμένως η Αξιωματική Αντιπολίτευση διαμαρτυρήθηκε επειδή επιχείρησα να ανασκευάσω μία ανακρίβεια την οποία έλεγε η έκπρόσωπός τους. Τώρα μετά από λίγο αρχίζουν πάλι και φωνασκούν. Όσοι δεν έχουν επιχειρήματα φωνασκούν. Αυτή είναι η πραγματικότητα. 
      Εγκρίθηκαν οι τεχνικές λεπτομέρειες και από την Ευρωπαϊκή Επιτροπή, μετά από πολύ έντονες, όπως λέει και η ίδια η επίτροπος, συζητήσεις και διαπραγματεύσεις που είχαμε διότι εμείς προασπίζαμε ακριβώς τα εθνικά μας δεδομένα και τα εθνικά μας συμφέροντα. Η απόφαση αυτή ολοκληρώθηκε. Έχει τύχει πια της έγκρισης της Ευρωπαϊκής Επιτροπής σε όλες τις τεχνικές λεπτομέρειες και είναι απόλυτα συμβατή με το τι γίνεται σε όλη την Ευρωπαϊκή Ένωση. Είναι δε σε απόλυτη εφαρμογή του νόμου. Διότι επιχειρήθηκε να παρουσιαστεί ότι έρχεται και ανατρέπει το νόμο η υπουργική απόφαση. Έρχεται σε απόλυτη εφαρμογή του νόμου. Έχει υπάρξει η εισήγηση του διοικητή της Τράπεζας της Ελλάδος για τον τρόπο τιμολόγησης των διαφόρων εγγυήσεων και των άλλων προμηθειών που προβλέπονται στο σχέδιο νόμου, η τιμολόγηση έχει γίνει με βάση τους κανόνες της Ευρωπαϊκής Κεντρικής Τράπεζας, έχουν προσαρμοστεί αυτοί οι κανόνες από την Τράπεζα της Ελλάδος στα δεδομένα αυτά και με βάση την εισήγηση η οποία αναφέρεται ως ένα από τα προαπαιτούμενα στην υπουργική απόφαση, βγαίνει η υπουργική απόφαση. 
      Και αυτό συνιστά σεβασμό του Κοινοβουλίου, διότι θα μπορούσα σήμερα κάλλιστα να μην καταθέσω την υπουργική απόφαση. Δεν χρειάζεται να ψηφιστεί η ίδια η υπουργική απόφαση. Η υπουργική απόφαση εκδίδεται και θα εκδοθεί –δεν έχει εκδοθεί ακόμα, σχέδιο είναι- σε εφαρμογή του νόμου. Για ενημέρωση του Κοινοβουλίου ακριβώς την κατέθεσα. Περιλαμβάνει τεχνικές λεπτομέρειες, οι οποίες είναι σημαντικές για την εφαρμογή αυτού του σχεδίου. 
      Εδώ φαίνεται ότι υπάρχει σοβαρότης, ότι υπάρχει υπευθυνότητα, ότι υπάρχει σχέδιο. Εδώ έχουμε συνεργαστεί απόλυτα με την Τράπεζα της Ελλάδος που είναι η αρμόδια αρχή για την εποπτεία του χρηματοπιστωτικού συστήματος. Και έρχεστε εδώ να μας πείτε εσείς να υιοθετήσουμε το δικό σας σχέδιο, ένα σχέδιο που γράφτηκε στο πόδι εκ των υστέρων, χωρίς να λάβει υπ' όψιν του τους ευρωπαϊκούς περιορισμούς, ένα σχέδιο που αποτελεί ένα απλό ευχολόγιο και το οποίο άλλαζε με κάθε δήλωση στελέχους της Αξιωματικής Αντιπολίτευσης. Άλλα έλεγαν στην αρχή, άλλα είπε ο κ. Βενιζέλος, άλλα είπε η κ. Κατσέλη, πιθανώς άλλα να μας πει σε λίγο και ο Πρόεδρος του ΠΑ.ΣΟ.Κ. 
      (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Υπουργό. 
      Το λόγο έχει ο κ. Παναγιώτης Λαφαζάνης, Κοινοβουλευτικός Εκπρόσωπος του ΣΥ.ΡΙΖ.Α. για έξι λεπτά. 
      ΛΟΥΚΑ ΚΑΤΣΕΛΗ: Κύριε Πρόεδρε, θέλω το λόγο επί προσωπικού. 
       ΠΡΟΕΔΡΕΥΩΝ (Βαΐτσης Αποστολάτος): Επί προσωπικού τι, κυρία Κατσέλη; Πείτε ποιο είναι το προσωπικό, αν θέλετε, για να με καλύψετε και μένα ως Προεδρείο. 
      ΛΟΥΚΑ ΚΑΤΣΕΛΗ: Αναφέρθηκε ο κύριος Υπουργός σε μένα ότι άλλα έλεγα εγώ και άλλα λέει το ΠΑ.ΣΟ.Κ. 
       ΠΡΟΕΔΡΕΥΩΝ (Βαΐτσης Αποστολάτος): Δεν είναι προσωπικό αυτό. Είναι γενικότερο. 
      ΛΟΥΚΑ ΚΑΤΣΕΛΗ: Αυτήν τη στιγμή με συγχωρείτε, είναι προσωπικό. 
       ΠΡΟΕΔΡΕΥΩΝ (Βαΐτσης Αποστολάτος): Ωραία. 
      ΛΟΥΚΑ ΚΑΤΣΕΛΗ: Οι θέσεις του ΠΑ.ΣΟ.Κ. κύριε Υπουργέ, σας είναι γνωστές από τις 4 Οκτωβρίου, όταν για πρώτη φορά ανακοινώσατε τα μέτρα. Σας δόθηκαν, τις ξέρετε και έχουν μείνει αμετάβλητες. Αυτό που σας λένε είναι ότι καλό είναι να τις μελετήσετε και να ακούσετε και εμάς και τον κόσμο. 
      Όσον αφορά το αν είναι αυτό που σας λέμε για τους όρους και τις προμήθειες, σας το είχαμε πει από τότε, από τις αρχές Οκτωβρίου. Έπρεπε την υπουργική απόφαση η οποία λέει στο νόμο στο άρθρο 2 ότι παρέχεται έναντι προμήθειας κατά την κρίση του διοικητή της Τράπεζας της Ελλάδος, έπρεπε να την είχατε δώσει στο ελληνικό Κοινοβούλιο από όταν ήταν στην Επιτροπή Οικονομικών Υποθέσεων. 
       ΠΡΟΕΔΡΕΥΩΝ (Βαΐτσης Αποστολάτος):  Κυρία Κατσέλη, συντομεύετε. Αυτό δεν είναι προσωπικό. Να προχωρήσουμε στη διαδικασία. 
      ΛΟΥΚΑ ΚΑΤΣΕΛΗ: Αυτό θα σήμαινε σεβασμός στο ελληνικό Κοινοβούλιο με την προϋπόθεση της έγκρισης βεβαίως της Ευρωπαϊκής Επιτροπής. Εσείς δεν το κάνατε, γιατί μέχρι την τελευταία στιγμή διαπραγματεύεστε και με τις τράπεζες και με την Ευρωπαϊκή Επιτροπή. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αντελήφθην πλήρως το προσωπικό της εκπροσώπου. Θεωρεί την πολιτική του ΠΑ.ΣΟ.Κ. προσωπικό της ζήτημα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε...
       ΠΡΟΕΔΡΕΥΩΝ (Βαΐτσης Αποστολάτος): Κύριε Γείτονα, δεν επιτρέπεται να πείτε κουβέντα εδώ έτσι. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ηρεμήστε, κύριε Πρόεδρε και κάντε τη δουλειά σας. Λυπάμαι γιατί αυτοκαταργηθήκατε ως Αντιπρόεδρος. Επιτρέπετε στον Υπουργό να παραβιάζει τον Κανονισμό, μιλώντας όποτε θέλει και όσο θέλει.
       ΠΡΟΕΔΡΕΥΩΝ (Βαΐτσης Αποστολάτος): Μπράβο, κύριε Γείτονα. 
      Κύριε Λαφαζάνη, έχετε το λόγο ως Εκπρόσωπος του ΣΥ.ΡΙΖ.Α.. 
      Σας ευχαριστώ πάρα πολύ.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
      Προσπαθήσαμε με μεγάλη κατανόηση να παρακολουθήσουμε το σκεπτικό του κ. Αλογοσκούφη, ο οποίος επιχείρησε για άλλη μια φορά να μας πει ότι δεν χαρίζει στις τράπεζες 28.000.000.000 ευρώ. 
      Κύριοι συνάδελφοι, όταν ληστεύει κάποιος μια τράπεζα αυτό ξέρετε πώς το ονομάζουμε; Ποινικό αδίκημα. Όταν ληστεύεται ο ελληνικός λαός για να στηριχθούν οι τράπεζες, ξέρετε πώς το ονομάζουμε; Ενίσχυση της ρευστότητας της οικονομίας. Ληστεία του ελληνικού λαού κάνετε, κύριε Υπουργέ και επιτρέψτε μου να επιχειρηματολογήσω απόλυτα συγκεκριμένα. 
      Λέτε ότι το σχέδιο σας δεν το δέχτηκαν οι τράπεζες. Απόλυτο ψέμα και παραπλάνηση. Οι τράπεζες από την πρώτη στιγμή όλες μαζί, πλην ίσως μιας, επιθυμούσαν διακαώς να κατασπαράξουν το πακέτο των 28.000.000.000. Βεβαίως, όμως, οι τράπεζες ήθελαν να επιβάλουν απόλυτα και αδιαμφισβήτητα τους όρους τους. Και έρχονται τώρα, κύριε Αλογοσκούφη και σας διαψεύδουν οι αντιστεκόμενες δήθεν τράπεζες για να πάρουν τα 28.000.000.000 και μία-μία βγαίνει στο προσκήνιο και λέει βεβαίως θα μπούμε στο πακέτο. Επομένως, το επιχείρημά σας, ότι δήθεν αντιστέκονται οι τραπεζίτες,  είναι απολύτως έωλο. Θα  κατασπαράξουν μέχρι το τελευταίο ευρώ τα 28.000.000.000. 
      Δίνετε 5.000.000.000 ευρώ με προνομιούχες μετοχές για τη στήριξη της κεφαλαιακής επάρκειας των τραπεζών. Και μας λέτε ότι δεν είναι χάρισμα αυτά; Τι είναι αυτά; Δεν είναι ζεστό χρήμα με το οποίο θα δανειστεί το δημόσιο για να καλύψει την κεφαλαιακή επάρκεια των τραπεζών; Δεν είναι δώρο; Γιατί δεν το κάνετε αυτό σε μια μικρομεσαία επιχείρηση, κύριε Υπουργέ; Άμα δηλαδή, έχει πρόβλημα με τα κεφάλαιά της, να έρθει το δημόσιο και να πει: κλείνει ο φουκαράς; Μάλιστα. Έρχομαι εγώ και δανείζομαι ως δημόσιο για να στηρίξω τα κεφάλαιά του. Γιατί δεν το κάνετε; Τι θα σας έλεγαν αν το κάνατε; Θα λέγατε: Μα, είναι δυνατόν, να χαρίζουμε λεφτά στις μικρομεσαίες και μικρές επιχειρήσεις; Όταν, όμως, πρόκειται για τις τράπεζες, τα ιερά και όσια του συστήματος και του κεφαλαίου στην Ελλάδα, βεβαίως θα δανειστούμε με επαχθείς όρους για να χρηματοδοτήσουμε τις τράπεζες. 
      Και μας λέτε ότι θα έχετε απόδοση 10% από τις προνομιούχες μετοχές. Ψεύδος και παραπλάνηση. Το 5% από το 10% πρώτα απ’ όλα θα είναι ο τόκος που θα πληρώνει το δημόσιο για το δανεισμό των 5.000.000.000. Τα 500.000.000 που υποτίθεται ότι θα παίρνετε ετησίως τα απαλλάσσετε από τη φορολογία. 
      Δηλαδή τα απαλλάσσετε από το 25% που θα έπρεπε να φορολογηθούν. Αποτέλεσμα; Αυτό που απομένει να παίρνετε ως δημόσιο από τα 5.000.000.000 είναι ένας ελάχιστος τόκος, που μόλις αν θα υπερβαίνει το 2%.
      Ποιος δανείζει σήμερα, κύριε Αλογοσκούφη, με 2%; Πείτε μου έναν που να δανείζεται ο ίδιος με 5% για να δανείσει με 2%. Ποιος το κάνει αυτό; Και δεν είναι χαριστική πράξη; Δεν είναι δώρο; Δεν είναι μέγα πολιτικό σκάνδαλο; Και τα υπόλοιπα χρήματα, τα οποία δίδετε με την ενίσχυση και τα 8.000.000.000 που θα εκδώσετε ομόλογα και τις εγγυήσεις του ελληνικού δημοσίου. Και βλέπω εδώ προμήθειες γι’ αυτά, οι οποίες είναι της τάξης του 0,25% και 0,50%. Είναι προμήθειες αυτές για εγγυήσεις; Δηλαδή, δεν είναι τζάμπα χρήμα αυτό; Δεν είναι παράδοση του δημοσίου, το οποίο θα το φορτώσει στον ελληνικό λαό, γιατί θα επιβαρυνθεί το spread συνολικά της δανειοδότησης του δημοσίου, που θα το πληρώσει συνολικά ο φορολογούμενος; 
      Κάνετε ένα μείζον εθνικό έγκλημα και μας φέρνετε ως επιχείρημα ότι το εγκρίνει η Ευρωπαϊκή Επιτροπή; Δοξάστε την Ευρωπαϊκή Επιτροπή. Αυτό το διευθυντήριο είναι τραπεζικό διευθυντήριο στην Ευρωπαϊκή Ένωση, δεν είναι διευθυντήριο που υπηρετεί τους λαούς. Και μας φέρνετε ως επιχείρημα, λοιπόν, ότι το διευθυντήριο αυτό, αυτό το κλειστό κλαμπ έμπνευσης Γκόρντον Μπράουν, τον οποίο βλέπω να θαυμάζουν αρκετοί από τους συναδέλφους του ΠΑ.ΣΟ.Κ., μπορεί να δώσει άλλοθι σ’ αυτό το σχέδιο το οποίο συνιστά λεηλασία και ληστεία του ελληνικού λαού; Και είναι επιχείρημα αυτό; Κανέναν δεν πείθει αυτό το επιχείρημα, διότι γίνεται λεηλασία όλων των λαών της Ευρώπης για να στηριχθεί το τραπεζικό κεφάλαιο.
      Μας λέτε, επίσης, ότι δεν συνιστούν και επιβάρυνση του προϋπολογισμού αυτά τα οποία κάνετε. Άλλη μία αλχημεία. Η ίδια η Ευρωπαϊκή Επιτροπή κάνει κουρελόχαρτο όλους τους κανόνες της Ευρωπαϊκής Ένωσης. Όταν δανείζεται το δημόσιο, δεν είναι δημόσιο χρέος; Πού το ακούσατε αυτό, κύριοι συνάδελφοι; Δεν προσμετράται στο δημόσιο χρέος; Από πού και ως που απαλλάσσεται ο δανεισμός του δημοσίου για να στηρίξει την κεφαλαιακή επάρκεια των τραπεζών από την εγγραφή του στο δημόσιο χρέος; Γιατί έτσι συμφέρει την Ευρωπαϊκή Επιτροπή, έτσι συμφέρει και την Κυβέρνησή σας, για να καλύψετε τα πράγματα; 
      Όταν πρόκειται, όμως, να δοθούν κάποια χρήματα σε ευπαθείς κοινωνικές ομάδες, όταν πρόκειται να δώσουμε λεφτά για την υγεία και την παιδεία, τότε μας λέτε για το Σύμφωνο Σταθερότητας. Αυτό το Σύμφωνο Σταθερότητας εσείς το έχετε κάνει κουρελόχαρτο με τα 28.000.000.000 ευρώ. Αλλά το Σύμφωνο Σταθερότητας ισχύει μόνο αν είναι να δώσουμε κάτι παραπάνω σε μισθούς, κάτι παραπάνω σε συντάξεις, για τον χαμηλόμισθο, για τον χαμηλοσυνταξιούχο, για τον άνεργο, ισχύει για τον επιτηδευματία που του βάζετε φόρο με την κατάργηση του αφορολόγητου. Και έρχεστε και από πάνω να βάλετε και βαριά φορολογία πάνω από 7,5 δισεκατομμύρια ευρώ, την ώρα που φορτώνετε 28.000.000.000 στις πλάτες του ελληνικού λαού. Υποθηκεύετε το μέλλον του ελληνικού λαού με αυτό το σχέδιο. 
      Και διαφωνούμε ριζικά με την θέση του ΠΑ.ΣΟ.Κ. να δοθούν χρήματα στους τραπεζίτες, στο τραπεζικό κεφάλαιο, αλλά να βάλουμε προϋποθέσεις. Υποθηκεύετε το μέλλον του ελληνικού λαού. Ταυτίζετε την υπόσταση του κράτους και την προοπτική του με το μέλλον των τραπεζών και όχι όλων των τραπεζών θα το επαναλάβω.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      ΠΡΟΕΔΡΕΥΩΝ (Βαΐτσης Αποστολάτος): Συντομεύετε, παρακαλώ. 
      ΠΑΝΑΓΙΩΤΗΣ ΛΑΦΑΖΑΝΗΣ: Με μία τράπεζα, αν δεν πάει καλά, θα οδηγηθεί το ελληνικό κράτος με αυτό το νομοσχέδιο σε χρεοστάσιο. Θα γίνουμε χειρότεροι από την Ισλανδία. 
      ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Γιατί ταυτίζετε, λοιπόν, την παρουσία και το μέλλον του ελληνικού κράτους, το μέλλον του ελληνικού λαού με μία μεγάλη ιδιωτική τράπεζα; Δεν έχετε αυτό το δικαίωμα να το κάνετε.
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Σας καλούμε να αποσύρετε το νομοσχέδιό σας. Όλα αυτά τα πράγματα θα κριθούν και θα καταλογιστούν οι όποιες ευθύνες και σε βάθος μάλιστα. Μη νομίζετε ότι οι νόμοι καλύπτουν παροχές 28.000.000.000 ευρώ. 
      ΠΡΟΕΔΡΕΥΩΝ (Βαΐτσης Αποστολάτος): Ωραία.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν την συνεδρίαση, αφού πρώτα ξεναγήθηκαν στους χώρους του Μεγάρου της Βουλής των Ελλήνων είκοσι οκτώ μαθήτριες και μαθητές και τρεις συνοδοί καθηγητές από το 4ο Γυμνάσιο Δάφνης, το τρίτο γκρουπ.
      Η Βουλή τους καλωσορίζει.
      (Χειροκροτήματα απ΄όλες τις πτέρυγες της Βουλής)
      Το λόγο έχει ο κ. Γείτονας για οκτώ λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Θέλω να πω, κυρίες και κύριοι συνάδελφοι, στον κύριο Υπουργό, το εξής απλό: Μιλήσατε για κακοπιστία. Χρησιμοποιήσατε αυτή τη λέξη για την αντιπολίτευση, την κριτική, εν πάση περιπτώσει, που γίνεται από την Αντιπολίτευση. Δεν μας αφορά. Κοιτάτε σε σπασμένο καθρέπτη τα ζητήματα, κύριε Υπουργέ. Το πρόβλημα στη χώρα είναι η μηδενική αξιοπιστία της Κυβέρνησής σας. Έχετε υποψιάσει όλους του Έλληνες πια, κανένας δεν σας πιστεύει. Και μην έρχεστε εδώ να μας βάλετε, όπως έκανε χθές ο κ. Καραμανλής, διλήμματα: ευθύνη και υπευθυνότητα -όπως είπε- ή ανευθυνότητα, υπευθυνότητα ή δημαγωγία. Αυτά δεν αφορούν εμάς. Διερωτηθήκατε μήπως αφορούν εσάς τους ίδιους, την πολιτική σας; Την πολιτική σας παλιότερα ως Αντιπολίτευση, την οποία συνεχίσατε και ως Κυβέρνηση. Εμείς σας επιστρέφουμε τα περί ανευθυνότητας. Εμείς ακολουθούμε και εν προκειμένω, όσον αφορά δηλαδή τα θέματα που προκύπτουν από τη χρηματοπιστωτική κρίση, στάση υπεύθυνη. Έχουμε κάνει μάλιστα, εποικοδομητικές προτάσεις, προτάσεις τις οποίες αρνείστε να συζητήσετε. Ακολουθείτε το δικό σας μονόδρομο και αναλαμβάνετε πλήρως τις ευθύνες. Αναλαμβάνετε όντως μεγάλες ευθύνες και θα σας τις καταλογίσει σίγουρα ο ελληνικός λαός. Έβλεπα τον κύριο Παναγιωτόπουλο προηγουμένως. Και θυμήθηκα αυτό που είπε. Δεν ξέρω αν θα φύγετε νύχτα ή μέρα, όπως εκτιμούν διάφορα στελέχη σας, αλλά θα φύγετε πάντως. Θα φύγετε γιατί ο λαός μας ζητά αλλαγή πορείας.
      Η ελληνική οικονομία, κυρίες και κύριοι συνάδελφοι, με την πολιτική της Νέας Δημοκρατίας, κινείται σε συμπληγάδες πέτρες. Ανάμεσα στη Σκύλλα του συνεχώς αυξανόμενου δημόσιου χρέους, του ελλείμματος ρεκόρ -σε έλλειμμα ρεκόρ φτάσαμε- στο ισοζύγιο εξωτερικών πληρωμών- και στη Χάρυβδη της ακρίβειας, της δυσπραγίας των νοικοκυριών, της ασφυξίας των μικρομεσαίων επιχειρήσεων, της ανεργίας. Σήμερα ή χθές μάλλον, είπε ο Διοικητής της Τράπεζας της Ελλάδος, ο κύριος Προβόπουλος -δεν τα λέμε εμείς- «πολυπαραγοντικό είναι το πρόβλημα της ελληνικής οικονομίας». Αυτό το επισημαίνω γιατί προσπαθείτε να κρυφτείτε πίσω από τη διεθνή κρίση. «Ασφαλώς το κλίμα της ελληνικής οικονομίας ήταν στραβό, έρχεται και η κρίση να το φάει». Μας είπατε ότι εγκαίρως ενεργήσατε. Ούτε εγκαίρως ούτε αποτελεσματικά ενεργήσατε. Ακόμα μέχρι και σήμερα κάνετε τροποποιήσεις στο σχέδιο. Δεν ξέραμε μέχρι τώρα ποιο σχέδιο είναι το τελικό, χθες πήρατε την έγκριση της Ευρωπαϊκής Ένωσης. Σήμερα ουσιαστικά αναγκαστήκατε να προβείτε σε δηλώσεις για νέες δεσμεύσεις, πέρα από τις γραπτές διατυπώσεις.
      Ούτε αποτελεσματικά ενεργήσατε, κύριε Υπουργέ. Αλλά αποδείξατε ότι δεν μπορείτε να διαχειριστείτε την κρίση, που δεν ήρθε από το πουθενά. Ήρθε ως αποτέλεσμα πραγματικά των πολιτικών που εφαρμόστηκαν με βάση ιδεοληψίες που και εσείς ασπαζόσαστε και εδώ προωθούσατε. Τις είχατε ως προκάλυμμα της πολιτικής σας. Και φτάσαμε στη μεγάλη κρίση που ο κ. Τρισέ νομίζω εχθές χαρακτήρισε σαν «σοβαρό καρδιακό επεισόδιο στο χρηματοπιστωτικό σώμα». Αυτό συνεπώς που συνιστά η κρίση και τα αίτιά της είναι αποτελεσματικά και συντονισμένα μέτρα και προ πάντων αλλαγή στην πολιτική, αλλαγή στους κανόνες. Κάτι που για εσάς είναι απορριπτέο είναι ξένο στις αντιλήψεις σας. Θέλετε και εμμένετε στην ίδια πολιτική. Και συζητώντας το κρατικό πακέτο ενίσχυσης της ρευστότητας στο τραπεζικό σύστημα -αυτός είναι ο αληθής όρος- θέλω να πω ότι οι περισσότεροι σήμερα κάνουν δεκτή και αποδεκτή την παρέμβαση του κράτους. Εμάς λέγατε κάποτε κρατιστές, όμως τρέχουν, όπως έχω ξαναπεί τώρα, όλοι οι ειδωλολάτρες της αγοράς ομοϊδεάτες σας γονυπετείς να προσκυνήσουν τις εικόνες του κράτους. Εμείς εξακολουθούμε να λέμε όχι στο κράτος επιχειρηματία, όχι στο κράτος αστυνόμο. Λέμε, όμως, ναι, στο κράτος φύλακα και εγγυητή των συμφερόντων των πολιτών, των συνανθρώπων μας.
      Λέμε «όχι» στην παραίτηση του κράτους. Όχι στην ασυδοσία των αγορών.
      Το κυρίως ζητούμενο σε σχέση με το κρατικό αυτό πακέτο των 28 δις είναι η διαφάνεια και η διασφάλιση ότι θα διαχυθεί η ρευστότητα αυτή στην αγορά, στην παραγωγή, στα νοικοκυριά. Αυτό έχει ιδιαίτερη σημασία, όταν μάλιστα περιμένουμε από την κρίση ιδιαίτερα προβλήματα σε σχέση με την επιβράδυνση της ανάπτυξης και την ύφεση. Με το νομοσχέδιό σας –αυτό είπαμε επί της αρχής, αυτό λέμε σήμερα στα άρθρα- δεν διασφαλίζεται αυτό.
      Κυρίες και κύριοι συνάδελφοι, δεν πρέπει να περάσει απαρατήρητη η επισήμανση του Διοικητή της Τράπεζας της Ελλάδος κυρίου Προβόπουλου που είπε ότι το 2009 λήγουν ομολογιακές εκδόσεις τραπεζών –προσέξτε- ύψους 18 δις ευρώ. Είναι άσχετο αυτό και με το ύψος του πακέτου και με το χρονοδιάγραμμα; Όχι. Αυτό μας το επιβεβαίωσε εμμέσως στην ακρόαση –το θυμούνται οι συνάδελφοι που ήταν στην Επιτροπή Οικονομικών Υποθέσεων της Βουλής- ο κύριος Αράπογλου. Είπε ότι η Εθνική Τράπεζα έχει ληξιπρόθεσμες εκδόσεις μεγάλου ύψους. Μας υποψιάζει αυτό.
      Το σχέδιο είναι αποτέλεσμα συμβιβασμών. Μην κομπορρημονείτε ότι επιβάλατε τους όρους. Το απλώσατε στην αρχή ως «λευκή» επιταγή, το μαζέψατε στη συνέχεια με κρυφά παζάρια και, όπως είπα και στην αρχή, ακόμα και σήμερα το τροποποιείτε και δεν ξέρουμε αν έχουμε ακόμα και τώρα την τελική του μορφή. 
      Στο λίγο χρόνο που έχω και πέρα απ’ όσα είπαν ο εισηγητής μας και η Κοινοβουλευτική μας Εκπρόσωπος, θα κάνω μερικές πρόσθετες επισημάνσεις. Με το σχέδιο αυτό δεν διασφαλίζεται κατ΄αρχάς καμία υποχρέωση των τραπεζών που θα κάνουν χρήση του πακέτου για ένα ελάχιστο επίπεδο κεφαλαιακής επάρκειας. Αυτό είναι βασικό ζήτημα. Όσον αφορά δε στο πρώτο μέρος του πακέτου, στα 5.000.000.000 ευρώ που αφορούν την αγορά προνομιούχων μετοχών, δεν διασφαλίζεται ότι θα εισπράξει υπεραξία το Δημόσιο από τις μετοχές, παρ’ όλα όσα λέγονταν στην αρχή. Επίσης είναι περιορισμένο το δικαίωμα του βέτο, της αρνησικυρίας, του εκπροσώπου του δημοσίου. 
      Όσον αφορά στο δεύτερο τμήμα του πακέτου (άρθρο 2), δηλαδή τις εγγυήσεις των 15.000.000.000 ευρώ, αποδεικνύεται ότι είχαμε δίκιο όταν λέγαμε ότι ήταν λάθος το ύψος της προμήθειας να αφεθεί σε απόφαση του Υπουργού. Το είπε και η Ευρωπαϊκή Ένωση και σας υποχρέωσε ευτυχώς να ορισθεί η προμήθεια με τιμές αγοράς. Σύμφωνα με την πρότασή μας και τολμάτε να τις λέτε πρόχειρες προτάσεις, κύριε Υπουργέ; Για όνομα του Θεού!
      Έρχομαι γρήγορα στο τρίτο μέρος του πακέτου, δηλαδή τη διάθεση 8.000.000.000 σε ομόλογα. Προβλέπεται με το άρθρο 4 ότι μπορεί να ενοποιηθεί με τα 15.000.000.000, δηλαδή να έχουμε συνολικά 23.000.000.000 είτε σε εγγυήσεις είτε σε ομόλογα. Μεγάλη ευελιξία χωρίς κριτήρια. 
      Τελειώνω με το άρθρο 5 που αναφέρεται στο θέμα της ρευστότητας. Σας το είπαμε σε όλους τους τόνους. Και στη Γαλλία και αλλού εφαρμόστηκε το σύστημα του ταμείου αναχρηματοδότησης. Για να διασφαλιστεί ότι θα πάνε τα λεφτά ή σε αναχρηματοδότηση παλιών δανείων που δεν μπορούν να εξυπηρετηθούν ή σε νέα δάνεια. Και δεν θα πάνε όπως είναι πιθανόν για να εξυπηρετηθούν οι τράπεζες. Αυτό που σας λέμε, είναι να διασφαλίσουμε να μην απορροφηθούν τα χρήματα και οι εγγυήσεις για την αποπληρωμή των υποχρεώσεων των τραπεζών ή για χρηματοδότηση θυγατρικών στο εξωτερικό.
      Τελειώνω, κύριε Πρόεδρε, λέγοντας ότι πραγματικά οι ρυθμίσεις σας δεν εγγυώνται αυτό που ζητάμε, απόδοση αυτού του πακέτου υπέρ των πολιτών και της οικονομίας. Κύριε Υπουργέ, προσπαθείτε να το καλύψετε με πολύ ωραίο σελοφάν όταν το λέτε «πακέτο ρευστότητας της οικονομίας». Οι ρυθμίσεις σας, όμως, δεν εγγυώνται την απόδοση του πακέτου στο κοινωνικό σύνολο.
      Εμείς έχουμε κάνει συγκεκριμένες προτάσεις, εποικοδομητικές πλήρως εφαρμόσιμες. Εσείς αρνείστε τη διαβούλευση, το διάλογο που γίνεται παντού στον κόσμο. Και, όπως είπα και στην αρχή, αναλαμβάνετε γι΄αυτό πλήρως τις ευθύνες. Οι ευθύνες σας είναι μεγάλες, βαριές και θα καταλογιστούν.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαϊτσης Αποστολάτος): O κ. Παναγιωτόπουλος έχει το λόγο επί προσωπικού.
      ΠΑΝΟΣ ΠΑΝΑΓΙΩΤΟΠΟΥΛΟΣ: Kύριε Πρόεδρε, έχω ζητήσει το λόγο επί προσωπικού διότι άθελά του –δεν αναγνωρίζω πρόθεση στον κύριο Γείτονα τον οποίο τιμώ και σέβομαι- έπεσε θύμα της παραπληροφόρησης και του κανιβαλισμού που υπέστησαν μακρές δηλώσεις μου από ορισμένα μέσα μαζικής επικοινωνίας.
      Κύριε Πρόεδρε, επειδή μιλάω πολύ και εκτίθεμαι για τις απόψεις μου, υφίσταμαι πάντα τη βάσανο της συνέπειας, άρα δεν μπορώ να λέω άλλα εντός Βουλής και άλλα εκτός Βουλής. Δεν είπα ποτέ ότι η Κυβέρνηση της Νέας Δημοκρατίας θα φύγει νύχτα. Είπα ακριβώς το αντίθετο, ότι αυτή η Κυβέρνηση είναι καταδικασμένη να πετύχει. Γιατί; Διότι, όπως έχω πολλές φορές επαναλάβει, δεν υπάρχει άλλη εναλλακτική πρόταση διεξόδου από την κρίση. Αυτό σημαίνει ότι ή θα πετύχουμε, ή ο τόπος θα οδηγηθεί σε περιπέτειες και σε καταστροφή. Βεβαίως όταν ο τόπος οδηγείται σε καταστροφή, αυτό μας συμπαρασύρει όλους.
      Συμπερασματικά, λοιπόν, μονόδρομος είναι η πολιτική Καραμανλή, μονόδρομος η πολιτική Αλογοσκούφη. Ακούμε εδώ τις παρατηρήσεις σας. Καλή η κριτική, καλές οι φωνές, καλές οι καταγγελίες και οι κατηγορίες, αλλά δεν βλέπω μέχρι τώρα συγκροτημένη πρόταση για να βγει ο τόπος από το αδιέξοδο της διεθνούς οικονομικής κρίσης. Μία πρόταση υπάρχει και φέρει την υπογραφή Καραμανλή και Αλογοσκούφη. Αυτά τα λέω για να μην ξεχνιόμαστε. 
      Κάτι ακόμα: Εγώ, επειδή ξέρω καλά τη δημοσιογραφική πιάτσα, δεν είμαι από εκείνους που τρομοκρατούνται από τον κανιβαλισμό ορισμένων δημοσιογράφων και ορισμένων εκδοτών. Αυτά σε άλλους. Το λέω στη νύφη για να το ακούσει η πεθερά.
      ΠΡΟΕΔΡΕΥΩΝ (Βαϊτσης Αποστολάτος): Ο κ. Κόλλιας έχει το λόγο για οκτώ λεπτά.
      ΚΩΝΣΤΑΝΤΙΝΟΣ ΚΟΛΛΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, από τη στιγμή που ξέσπασε η παγκόσμια οικονομική κρίση, η Κυβέρνηση -ωσάν να ήταν εκείνη υπεύθυνη για την πρόκλησή της- δέχθηκε μία επίθεση από σοφιστείες που στερούνται ειρμού, ορθολογικής βάσης και ρεαλιστικού ερείσματος. Χρειάστηκε πολύς καιρός για ν’ αντιληφθεί το ΠΑ.ΣΟ.Κ. ότι πλέον η οικονομία έχει πάψει από καιρό να αποτελεί εθνική υπόθεση. Η κρίση που ξεκίνησε από την άλλη πλευρά του Ατλαντικού και επηρέασε σημαντικά τις χώρες της Ευρωζώνης δημιουργώντας τεράστια προβλήματα σε ισχυρές οικονομίες -ήδη η Μεγάλη Βρετανία μετράει πάνω από τρία εκατομμύρια άνεργους- δεν ξέρουμε πόσο θα διαρκέσει, τι μέγεθος θα έχει και ποιες θα είναι οι τελικές της επιπτώσεις. Χρέος μας είναι να πάρουμε μέτρα, να αυτοπροστατευτούμε.
      Η Νέα Δημοκρατία άρχισε από πολύ νωρίς να μιλάει για διεθνή οικονομική κρίση. Τότε κατηγορηθήκαμε ότι υπεκφεύγαμε, ότι προσπαθούσαμε να απεμπολήσουμε τις ευθύνες μας για τη δυσχερή οικονομική κατάσταση. Για τους κοντόφθαλμους χρειάστηκε ένα κραχ για να αντιληφθούν εν τέλει την κρίση. 
      Αντίθετα, η Κυβέρνηση απέδειξε για μία ακόμα φορά ότι ξέρει να βλέπει μακριά και να προλαμβάνει τις εξελίξεις. Απέδειξε ότι διαθέτει τα άμεσα αντανακλαστικά για να χειριστεί τις επιπτώσεις της κρίσης. Ανακοίνωσε πρώτη την εγγύηση των καταθέσεων. Το παράδειγμά μας βεβαίως στη συνέχεια ακολούθησαν και άλλες ευρωπαϊκές κυβερνήσεις. Ξεκίνησε άμεσα την εκπόνηση σχεδίου για την ενίσχυση της ρευστότητας και όλα αυτά όχι επειδή η οικονομία μας κλυδωνίστηκε ξαφνικά. Αντιθέτως, η θωράκισή της αποδείχθηκε ισχυρή και ακλόνητη. Αυτό το καταδεικνύουν και τα στοιχεία της Ευρωπαϊκής Επιτροπής που προβλέπουν για την Ελλάδα πολλαπλάσιους ρυθμούς ανάπτυξης σε σχέση με τις υπόλοιπες ισχυρότατες οικονομίες της ευρωζώνης.
      Όταν ανακοινώθηκε το σχέδιο, η πρώτη αντίδραση της Αντιπολίτευσης ήταν να ισχυριστεί ότι δίνουμε δισεκατομμύρια στις τράπεζες και όχι στον κόσμο που θα έχει ανάγκη.
      Όταν τους εξήγησε κάποιος ότι η παροχή εγγυήσεων δεν σημαίνει χρήμα στο χέρι, ισχυρίστηκαν ότι χαρίζουμε χρήματα εν λευκώ στους τραπεζίτες χωρίς όρους, χωρίς εγγυήσεις. Όταν οι τράπεζες βεβαίως έδειξαν απροθυμία να ενταχθούν στο μέτρο, κατέστη αυταπόδεικτο ότι και όροι υπήρχαν και αυστηροί ήταν. 
      Έτσι, η Αντιπολίτευση άλλαξε πάλι σκοπό. Μας κατηγόρησε ότι δεν έχουμε την πολιτική πειθώ να υποχρεώσουμε τις τράπεζες να ενταχθούν στα μέτρα. Εν τέλει οι τράπεζες υποχρεώθηκαν. Και όχι μόνο υποχρεώθηκαν αλλά κατανόησαν ότι η Κυβέρνηση δεν πρόκειται να ανεχθεί αυθαιρεσίες, καταχρήσεις και ψιλά γράμματα. 
      Στη συνέχεια, το ΠΑ.ΣΟ.Κ. πρότεινε αυξήσεις μετοχικού κεφαλαίου –το άκουσα και σήμερα το πρωί σε ραδιοφωνική εκπομπή από τη συνάδελφο κ. Κατσέλη. Με όλο το σεβασμό, θα ήθελα να επισημάνω ότι αυτή την άποψη δεν μπορεί σήμερα να την υιοθετήσει ούτε πρωτοετής φοιτητής οικονομικού πανεπιστημίου. 
      ΛΟΥΚΑ ΚΑΤΣΕΛΗ: Πού ακριβώς αναφέρεστε;
      ΚΩΝΣΤΑΝΤΙΝΟΣ ΚΟΛΛΙΑΣ: Στην αύξηση του μετοχικού κεφαλαίου που σας άκουσα να λέτε, κυρία Κατσέλη, σήμερα το πρωί.
      Δεν είναι δυνατόν να πετύχει ποτέ μια τέτοια αύξηση σε περίοδο κρίσης. Αυτό θα καταστρέψει τους χιλιάδες μικροεπενδυτές.
      ΛΟΥΚΑ ΚΑΤΣΕΛΗ: Θέλετε να μας εξηγήσετε γιατί;
      ΚΩΝΣΤΑΝΤΙΝΟΣ ΚΟΛΛΙΑΣ: Να το εξηγήσω. 
      Όταν για παράδειγμα, κυρία Κατσέλη, η Εθνική Τράπεζα κάνει αύξηση μετοχικού κεφαλαίου και εγώ ο μικροεπενδυτής έχω χίλιες μετοχές και θα χρειαστεί να καταβάλω 5 ευρώ για κάθε μετοχή που έχω και δεν τα έχω, διότι αυτή τη στιγμή δεν υπάρχει ρευστότητα και κανένας μικροεπενδυτής δεν έχει τη δυνατότητα να συμμετάσχει, ή θα πρέπει να πουλήσω τις μετοχές μου για να αποφύγω την αύξηση του κεφαλαίου ή θα πρέπει να πουλήσω τα δικαιώματά μου σε εξευτελιστική τιμή, διότι δεν θα έχω αυτή τη δυνατότητα. 
      Και όταν δεν μπορούμε να συμμετάσχουμε σε μια αύξηση κεφαλαίου εμείς οι μικροί, πώς είναι δυνατόν να το κάνουν οι μεγάλοι, όταν αυτή τη στιγμή οι παγκόσμιοι επενδυτές που έχουν μετοχές στις ελληνικές τράπεζες, ρευστοποιούν για να εξασφαλίσουν ρευστότητα; Πώς είναι δυνατόν αυτοί να μπουν στην αύξηση κεφαλαίου; Είναι αυτονόητο ότι θα πουλήσουν και στη συνέχεια βεβαίως αυτοί που θα είναι ωφελημένοι, θα είναι οι κερδοσκόποι και οι traders. 
      Το ΠΑ.ΣΟ.Κ. βεβαίως αφού είδε και αποείδε, εκτόξευσε το πυροτέχνημα της μείωσης των επιτοκίων με νόμους και διατάγματα, πρόταση που αποτελεί παγκόσμια πρωτοτυπία, αφού πουθενά στον κόσμο δεν εφαρμόζεται, αλλά και ένδειξη επικίνδυνης άγνοιας. Ως προς αυτό δεν χρειάζεται βέβαια να σας επαναφέρουμε εμείς στην τάξη. Δικό σας κορυφαίο στέλεχος είπε ότι κάτι τέτοιο θα έφερνε στρεβλώσεις στην αγορά και θα απομόνωνε τη χώρα. 
      Η Αντιπολίτευση ήρθε στη συζήτηση του νομοσχεδίου να μας πει ότι είναι πρόχειρο και ότι αυτό αποδεικνύεται από το γεγονός ότι δεν το έχει εγκρίνει η Ευρωπαϊκή Επιτροπή. Τώρα που οι τεχνικοί, τονίζω, παρατηρήσεις της Ευρωπαϊκής Επιτροπής, ενσωματώθηκαν και το νομοσχέδιο εγκρίθηκε, η Αντιπολίτευση βεβαίως ξέμεινε από επιχειρήματα. Και τώρα που ξέμεινε από επιχειρήματα, επέστρεψε πάλι στην προσφιλή της τακτική του φτηνού λαϊκισμού. 
      Η οικονομική σας στρατηγική, κυρίες και κύριοι συνάδελφοι, περιορίζεται σε μία μόνο λέξη, «παροχές». Είναι ανέξοδο να τάζετε, αγαπητοί συνάδελφοι, εάν όμως κάποτε, ύστερα από πολλά χρόνια και ο μη γένοιτο γίνετε κυβέρνηση, θα χρειαστεί να βάλετε και χρήματα για όλες αυτές τις παροχές που αφειδώς υπόσχεστε. Τότε ξέρουμε πολύ καλά τι θα γίνει. Θα εκτοξεύσετε πάλι το έλλειμμα και το δημόσιο χρέος, θα χρεώσετε πάλι τη χώρα για μερικές γενιές και βέβαια από ανάπτυξη μηδέν. 
      Να δώσουμε, λέτε, τα χρήματα απ’ ευθείας στα νοικοκυριά και τις επιχειρήσεις. Μα, αυτό έχει γίνει, κυρίες και κύριοι συνάδελφοι, και θα γίνει και με τον τακτικό Προϋπολογισμό του 2009. Όπως γνωρίζετε, τα 28.000.000.000 ευρώ δεν προέρχονται από τον προϋπολογισμό, δεν επιβαρύνουν τον φορολογούμενο. Αντιθέτως, με τον ανταποδοτικό χαρακτήρα των μέτρων, ο πολίτης θα έχει όφελος. 
      Εκτός αυτού, τα μέτρα κοινωνικής προστασίας ξεκίνησαν με την επέκταση του Ε.Κ.Α.Σ., την αύξηση του επιδόματος ανεργίας, την παροχή επιδόματος θέρμανσης, την αύξηση των θέσεων εργασίας. Θα συνεχιστούν βεβαίως και με το νέο κοινωνικό πακέτο του νέου προϋπολογισμού.
      Κυρίες και κύριοι συνάδελφοι, το νομοσχέδιο που συζητούμε, έχει πολλές θετικές επιπτώσεις. Τονώνει τη ρευστότητα συνδράμοντας στη μείωση των επιτοκίων και ως εκ τούτου μειώνοντας το κόστος του δανεισμού. Κατευθύνει έτσι πόρους σε νοικοκυριά και σε επιχειρήσεις, ενισχύοντας την πραγματική οικονομία. Ενισχύει την ανταγωνιστικότητα και εμπεδώνει την εμπιστοσύνη στο ελληνικό χρηματοπιστωτικό σύστημα. Καθιερώνει αυστηρούς κανόνες εποπτείας από την Τράπεζα της Ελλάδος, το Υπουργείο Οικονομίας και την ειδική εποπτική αρχή. Το παρόν νομοσχέδιο έρχεται προς επίρρωση της σύνεσης και της σοβαρότητας την οποία έχει επιδείξει η Κυβέρνηση σε όλες τις επιλογές.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κ. Κόλλια.
      Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ (ΣΤ΄ Αντιπρόεδρος της Βουλής): Κυρίες και κύριοι συνάδελφοι, κύριε Πρόεδρε, η κρίση που ζούμε δεν είναι μόνο κρίση του χρηματοπιστωτικού τομέα. Είναι μια ευρύτερη κρίση, η οποία ζητά απαντήσεις τουλάχιστον σε τρία επίπεδα. Το πρώτο είναι το άμεσο, τι έπρεπε να έχει γίνει χθες, τι πρέπει να γίνει σήμερα, το δεύτερο είναι το μεσοπρόθεσμο και τρίτον τίθενται και γενικότερα ζητήματα σε ό,τι αφορά το μέλλον των κοινωνιών και των οικονομιών. 
      Χρειάζεται ένα άμεσο πρόγραμμα ανάσχεσης της κρίσης, διότι εάν δεν συμβεί αυτό, τότε υπάρχει κίνδυνος η κρίση να βαθύνει, οι κοινωνικές συνέπειες να γίνουν βαριές και η διέξοδος από την κρίση να γίνει δυσκολότερη. Υπάρχει ανάγκη για ένα μεσοπρόθεσμο πρόγραμμα, που, τουλάχιστον σε έναν δεκαετή ορίζοντα, θα επιδιώξει ένα νέο μοντέλο ανάπτυξης πάνω σε μια νέα παραγωγική βάση της οικονομίας και με νέους δεσμευτικούς κοινωνικούς στόχους την πλήρη απασχόληση και τη δίκαιη κατανομή του προϊόντος της εργασίας.
      Υπάρχουν γενικότερα θέματα σε ό,τι αφορά τις αξίες και τους προσανατολισμούς, κατά πόσον δηλαδή πρέπει να δούμε το μέλλον των κοινωνιών μας μέσα σε μια προοπτική ενός νέου καπιταλισμού, όπως είπε πρόσφατα ο Πρόεδρος του Σ.Ε.Β., ή ενός νέου σοσιαλισμού, που πιστεύω ότι είναι η πιο ορθή και η πιο ρεαλιστική απάντηση στην εποχή μας. 
      Το χρηματοπιστωτικό σύστημα συνδέεται και με τα τρία αυτά επίπεδα και με τον πιο μακροχρόνιο και ευρύτερο ορίζοντα, τίθεται δηλαδή θέμα και αποδεικνύεται σήμερα ότι είναι ανάγκη να εξασφαλιστεί ο εθνικός έλεγχος των ροών του χρήματος. Η χώρα που δεν το εξασφαλίζει αυτό, απειλείται με χρεοκοπία και αφανισμό. Σας επισημαίνω τι γίνεται σήμερα στις βαλτικές χώρες, οι οποίες δεν έχουν δικό τους τραπεζικό σύστημα και ο ρυθμός ανάπτυξης από 11% έχει πέσει στο 2%. Σας επισημαίνω τι γίνεται γενικότερα στις χώρες που δεν έχουν τη δυνατότητα να ασκούν  έλεγχο στη ροή του χρήματος.
      Αυτό προϋποθέτει την εθνικοποίηση του τραπεζικού συστήματος; Σε μια τέτοια προοπτική προφανώς λέμε ναι, αλλά πριν απ’ αυτήν την προοπτική, άμεσα, πρέπει να εξασφαλιστεί ότι ένας επόμενος παροξυσμός της κρίσης, που δεν είναι καθόλου απίθανος, θα μας βρει με όλα τα μέσα και τις δυνατότητες για να μπορέσουμε να την αντιμετωπίσουμε.
      Ακριβώς γι’ αυτό, για να έρθω στο άμεσο, εμείς προτείναμε και  προτείνουμε, ως άμεσο μέτρο που έπρεπε ήδη να έχει ληφθεί, την επανεθνικοποίηση της «Εθνικής Τράπεζας» με το σκεπτικό ότι μια «Εθνική Τράπεζα» υπό δημόσιο έλεγχο μαζί με άλλες τράπεζες δημοσίου συμφέροντος, όπως είναι το «Ταχυδρομικό Ταμιευτήριο», όπως είναι η «Αγροτική Τράπεζα», θα μπορούσε να έρρεε ήδη χρήμα στην αγορά. Διότι ακόμη και μετά την ψήφιση αυτού του νομοσχεδίου, με το οποίο εμείς διαφωνήσαμε πλήρως, η αγορά είναι και θα παραμείνει παγωμένη και το δράμα των εργαζομένων και των μικρών και μεσαίων επιχειρήσεων ήδη φτάνει στα αυτιά μας και αλίμονο αν δεν φτάνει.
      Επομένως, πρώτον, εάν υπήρχε αυτός ο μοχλός, αυτή η δυνατότητα, θα έρρεε ήδη χρήμα στην αγορά μέσω της «Εθνικής Τράπεζας» και των άλλων τραπεζών. Δεύτερον, θα υπήρχε μια πίεση προς τα επιτόκια να πέσουν και τρίτον και σημαντικότερο, από μια άποψη, υπό την πίεση αυτής της κίνησης θα υποχρεώνονταν και οι άλλες τράπεζες στον έναν ή τον άλλο βαθμό να ακολουθήσουν την ίδια κατεύθυνση.
      Δυστυχώς, αυτό δεν έγινε και τώρα όλα τα ενδεχόμενα είναι ανοικτά. Θα παρατηρήσατε και εσείς ότι ο κ. Προβόπουλος ο Διοικητής της Τράπεζας της Ελλάδος, πριν καν ψηφιστεί αυτό το νομοσχέδιο, έλεγε ότι είναι μετριοπαθές το ύψος του. Είναι προφανές ότι πολλοί σκέπτονται ότι ίσως χρειαστεί και άλλο πακέτο στο μέλλον. Θα χρειαστούν και άλλοι πόροι και δεν είναι τυχαίο που ο κ. Τρισέ ο Διοικητής της Ευρωπαϊκής Κεντρικής Τράπεζας δήλωσε χθες –υπάρχει σήμερα στις εφημερίδες- ότι η καρδιά του χρηματοπιστωτικού συστήματος κινδυνεύει.
      Η πρόταση, λοιπόν, που κάναμε εμείς θα θωράκιζε και έναντι μελλοντικών -πέρα από τους άμεσους- κινδύνων. Γιατί το αρνήθηκε η Κυβέρνηση; Είναι λαϊκιστικό κύριε Υπουργέ, αυτό που προτείνουμε; Είναι λαϊκισμός να αποκτήσει το δημόσιο τον έλεγχο της «Εθνικής Τράπεζας»; Στη Γερμανία σήμερα η Κυβέρνηση της κ. Μέρκελ, λέει, ευτυχώς που είχαμε τις τράπεζες δημοσίου συμφέροντος σε επίπεδο κρατιδίων. Αυτές κράτησαν μέχρι τώρα το σύστημα. 
      Βεβαίως, αυτό δεν αρκεί,. Έχουμε πει ότι χρειάζονται και νέες τράπεζες. Τράπεζες ειδικού σκοπού σε τομείς συγκεκριμένων αναγκών, όπως είναι η στέγη για πρώτη κατοικία, όπως είναι η μικρή και πολύ μικρή επιχείρηση. Γιατί να μη μετασχηματιστεί το Τ.Ε.Μ.Π.Μ.Ε. σε τράπεζα; Και γιατί να μη δίνει ο Ο.Ε.Κ. δάνεια, αλλά να κάνει το μεσάζοντα με τράπεζες; Είναι πολύ απλές οι προτάσεις που κάνουμε, μελετημένες όμως και γι’ αυτό ακριβώς βρίσκουν απήχηση στην κοινωνία. 
      Θα ήθελα εδώ να πω ότι και το ΠΑ.ΣΟ.Κ., κατά τη γνώμη μας, θα έπρεπε να έχει μια πιο σαφή θέση και τολμηρή. Γιατί να μην υποστηρίξει το ΠΑ.ΣΟ.Κ. επίσημα και θετικά –διότι γνωρίζω ότι ανεπίσημα πολλοί συνάδελφοι εδώ και άλλα στελέχη και ψηφοφόροι τους συμφωνούν –γιατί να μην ασκηθεί και από το ΠΑ.ΣΟ.Κ. επαναλαμβάνω και από το Κ.Κ.Ε. –κάτι είπε χθες η κυρία Παπαρήγα, ας γίνει πιο συγκεκριμένη- μία πίεση συντονισμένη προς την Κυβέρνηση. Διότι και οι οπαδοί της Κυβέρνησης βλέπουν ότι είναι σωστό αυτό που λέμε, ούτως ώστε να προχωρήσει σε αυτά τα μέτρα;
      Το δεύτερο που θέλω να πω είναι ότι πρέπει να γίνει μια προσπάθεια να μπει φρένο στην κρίση, διότι δυστυχώς το τρένο της κρίσης  έχει ξεκινήσει και μάλιστα τρέχει γρήγορα. Προσωπικά, πριν από μερικούς μήνες, όταν με ρωτούσαν, έλεγα ότι η ύφεση στην Ελλάδα θα έλθει το 2010. Τώρα παρατηρώ ότι αυτοί που παρακολουθούν εκ του σύνεγγυς τα πράγματα, επισημαίνουν ότι ήδη και το 2009 μπορεί να έχουμε όχι μόνο επιβράδυνση, αλλά μία κατάσταση ύφεσης.
      Πρέπει, λοιπόν, να υπάρξουν και μέτρα που να στηρίζουν το εισόδημα, να χρηματοδοτούν δημόσιες κοινωνικές υπηρεσίες και να αυξάνουν τις δημόσιες επενδύσεις και κυρίως, να υπάρξει ένα άμεσο πρόγραμμα δημιουργίας 100.000 θέσεων εργασίας τουλάχιστον. Διότι αν μειωθεί ο ρυθμός ανάπτυξης από το 3,5% στο 0% ή στο 0,5% τότε πρέπει να περιμένουμε τουλάχιστον εκατόν είκοσι χιλιάδες νέους ανέργους. Έτσι λέει το Ινστιτούτο Εργασίας της Γ.Σ.Ε.Ε. και νομίζω ότι είναι σωστός ο υπολογισμός. Άρα αν θέλουμε να βάλουμε κάποιο φρένο σε αυτήν την κατάσταση, ένα πρόγραμμα σαν αυτό που προτείνουμε νομίζω ότι είναι ρεαλιστικό ως ένα ανάχωμα. Είναι ρεαλιστικό; Νομίζουμε πως είναι. Θα απαιτηθεί σύμφωνα με τους υπολογισμούς που έχουμε κάνει, χονδρικούς υπολογισμούς το αναγνωρίζω, περίπου τρία δισεκατομμύρια ευρώ υπολογίζοντας 30.000 ευρώ το χρόνο για μία θέση εργασίας, βάζοντας και καλοπληρωμένες και κακοπληρωμένες. Τα 3.000.000.000 ευρώ είναι λίγο πάνω από το 1% του Α.Ε.Π. Είναι λίγο πάνω από το 10% του πακέτου των τραπεζών με μία διαφορά. Η τύχη των 28.000.000.000 είναι άδηλη κατά τη γνώμη μας. Η τύχη των 3 δις είναι δηλωμένη. Θα επιστρέψουν στην κοινωνία και στο κράτος. Διότι αν υπολογίσουμε πρόχειρα ένα συντηρητικό πολλαπλασιαστή δύο τότε τα 3 δις θα δημιουργήσουν εθνικό εισόδημα τουλάχιστον 6 δις. Αν υπολογίσουμε ένα φορολογικό συντελεστή μέσο 20% τότε 1,2 δις θα επιστρέψουν στα δημόσια ταμεία συν 1,2 δις ασφαλιστικές εισφορές των εργοδοτών και των εργαζομένων. Άρα από τα 3 δις τα 2,4 δις έρχονται ξανά πίσω στα δημόσια ταμεία χωρίς να υπολογίζουμε το ευρύτερο κοινωνικό όφελος.
      Επομένως, κύριε Υπουργέ, πείτε  ότι και αυτή η πρόταση είναι λαϊκιστική, όμως εμείς καλούμε τους εργαζόμενους να διεκδικήσουν την πρόταση αυτή,  καλούμε και τις άλλες δυνάμεις της Αντιπολίτευσης να τη στηρίξουν.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Δραγασάκη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα, το δελτίο επικαίρων ερωτήσεων της Παρασκευής 21 Νοεμβρίου 2008 το οποίο έχει ως εξής:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (΄Αρθρα 129 παράγραφοι 2 και 3 και 130 παράγραφοι 2 και 3 του Κανονισμού της Βουλής)
      1.- Η με αριθμό 282/18-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ηλία Λαμπίρη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Πανεπιστημιακού Νοσοκομείου «ΑΤΤΙΚΟΝ» κ.λπ..
      2.- Η με αριθμό 288/18-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραϊτη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τις περιβαλλοντικές επιπτώσεις από τη λειτουργία μαρίνας στο ΄Ακτιο κ.λπ..
      3.- Η με αριθμό 283/8/18-11-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις επιπτώσεις της οικονομικής κρίσης στους νέους κ.λπ..
      4.- Η με αριθμό 277/7/17-11-2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη διενέργεια τουρκικών πετρελαϊκών ερευνών εντός της ελληνικής υφαλοκρηπίδας  κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (΄Αρθρο 130 παράγραφοι 2 και 3 του Κανονισμού της Βουλής)
      1.- Η με αριθμό 287/18-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τους Υπουργούς Εθνικής Παιδείας και Θρησκευμάτων και Εσωτερικών, σχετικά με την επίλυση των προβλημάτων στις σχολικές μονάδες Ειδικής Αγωγής κ.λπ..
      2.- Η με αριθμό 289/18-11-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Διαμάντως Μανωλάκου προς τον Υπουργό Αγροτικής Ανάπτυξης και Τροφίμων, σχετικά με τα προβλήματα των παραγωγών βιομηχανικής τομάτας του Νομού Βοιωτίας κ.λπ..
      3.- Η με αριθμό 285/18-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καθυστέρηση στο έργο κάλυψης του χειμάρρου Διακονιάρη στην Πάτρα κ.λπ..
      4.- Η με αριθμό 278/18-11-2008 επίκαιρη ερώτηση του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαϊτση Αποστολάτου προς τον Υπουργό Οικονομίας και Οικονομικών, σχετικά με την παρακράτηση των Κεντρικών Αυτοτελών Πόρων από τον Δήμο Πειραιά κ.λπ.. 
      Το λόγο έχει ο κ. Καραμάριος, για οκτώ λεπτά.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, με τη νηφαλιότητα που πάντοτε διακρίνει τον κύριο Υπουργό Οικονομικών και την επιστημονική του κατάρτιση σήμερα παρέθεσε στην Εθνική μας Αντιπροσωπεία την εικόνα της πραγματικής κατάστασης που βιοί σήμερα η παγκόσμια κοινότητα. Αλλά δυστυχώς η μεν Αξιωματική Αντιπολίτευση δεν μπορεί να καταλάβει το θέμα όπως πρέπει, γι’ αυτό με θέσεις και επιχειρήματα «ήξεις αφίξεις» πράγματι δεν λέει εκείνο που πρέπει σήμερα να γίνει για να αποτραπεί αυτή η κρίση την οποία διερχόμαστε.
      Βεβαίως, η Αριστερά έχει την εντύπωση ότι είναι ακόμα οι εποχές «ΕΟΚ και ΝΑΤΟ το ίδιο συνδικάτο» και πιστεύουν ότι είναι δυνατόν σήμερα με τις συνθήκες οι οποίες υπάρχουν η Ελλάδα θα κάνει δική της πολιτική.
       Εγώ θα σταθώ σε αυτό που καταλήγει η Ευρωπαϊκή Ένωση σήμερα με την επιστολή την οποία διάβασε ο κύριος Υπουργός. Καταλήγει ότι όπως και με προηγούμενα καθεστώτα ενισχύσεων μπορέσαμε να εγκρίνουμε την ειδική δέσμη μέτρων σε σχετικά σύντομο χρονικό διάστημα, ωστόσο υπήρξαν έντονες συζητήσεις ώστε να ευθυγραμμιστούν οι όροι της δέσμης μέτρων με το δικό μας πλαίσιο αξιολόγησης.
      Πρόκειται όχι μόνο για μία επιτυχία της Ελλάδας, αλλά και για μια απόδειξη του ρόλου της επιτροπής στον τομέα των κρατικών ενισχύσεων που αφορά την ισότιμη μεταχείριση σε ολόκληρη την Ευρώπη παρά την κρίση. Αυτή είναι η επιτυχία της σημερινής Κυβέρνησης στην αντιμετώπιση της παγκόσμιας κρίσης.
      Αλλά επειδή ο ομιλών έχει υπογράψει μια τροπολογία και όπως ξέρετε, κύριοι συνάδελφοι, δεν υπογράφω ποτέ τροπολογία εάν δεν υπάρχει μία βασιμότητα και αλήθεια στην πραγματικότητα και στη συνέχεια ο κύριος Υπουργός έφερε δεύτερη τροπολογία, θα ήθελα με όλο το σεβασμό –και ζητώ συγγνώμη από την κυρία Κατσέλη, η οποία προφανώς δεν γνωρίζει το θέμα προσωπικά, όπως και ο εισηγητής της Αντιπολίτευσης- να σας παρακαλέσω να δείτε ότι το όλο θέμα των πανωτοκίων το οποίο δημιουργήθηκε έγινε με το ν. 2789/2000 επί υπουργίας του  κ. Παπαντωνίου. Εκεί, λοιπόν, με το άρθρο 39 κυρία Κατσέλη, ετέθη ένα πλαφόν 750.000.000 δραχμών και πέραν αυτού του ποσού δεν υπάρχει περίπτωση να υπαχθούν στις διατάξεις εκείνου του νόμου. Αυτό το ποσό ισχύει σήμερα, το οποίο νομίζω ότι είναι με το 2201 σε ευρώ είναι το ίδιο νούμερο. Άρα, λοιπόν, ποιο είναι το πρόβλημα που εγεννήθη; Ότι ορισμένα πιστωτικά ιδρύματα δεν θέλουν να αντιληφθούν ότι η βούληση του νομοθέτη ήταν τότε ότι σε κάθε περίπτωση όταν δεν ξεπερνά τα 750 εκατομμύρια υπάγονται στις ρυθμίσεις. Με το νόμο πλέον τον 3259/04  προστέθηκε ένα κατώτατο όριο των 400.000 ευρώ. Πάλι με τη βούληση του νομοθέτη ότι αν δεν ξεπερνάει είτε το 2201 ή τις 400.000 ευρώ οι οφειλές οποιωνδήποτε δανειοληπτών να υπάγονται στο νόμο. Όλα τα πιστωτικά ιδρύματα το δέχθηκαν πλην ενός πιστωτικού ιδρύματος και επακολούθησαν διενέξεις μεταξύ των οφειλετών, των δανειοληπτών.
      Ερχόμαστε σήμερα και εξειδικεύουμε τι; Την αληθή βούληση του νομοθέτη που ήταν τότε και του κ. Παπαντωνίου και του κ. Αλογοσκούφη ότι σε κάθε περίπτωση όταν δεν ξεπερνάνε τα 2201 ή τις 400.000 ευρώ υπάγονται ή αντίθετα εάν ξεπερνάνε τα 2201 ή τις 400.000 ευρώ δεν υπάγονται. Είναι δηλαδή διαζευκτική η ευχέρεια και όχι σωρευτική.
      Αυτήν την ερμηνεία κάνουμε και απορώ γιατί δεν το αντιληφθήκατε και έρχεστε σήμερα και λέτε «υποστηρίζουμε κάποιους επιχειρηματίες». 
      Αντίθετα, κυρία Κατσέλη, εξαιτίας του ότι πράγματι εξειδικεύεται το άρθρο 30 του ν.2789 στην παράγραφο 1 σε σχέση με το άρθρο 39 της παραγράφου 1, εδώ πλέον βάζουμε «κάθε δάνειο αυτοτελές». Διότι πολύ καλά ξέρετε σαν οικονομολόγος πως όταν ένας δανειολήπτης παίρνει ένα δάνειο, το παίρνει για κάποιο σκοπό. Το καταναλώσκει και εκεί έχει τη δική του πορεία. Έρχεται η τράπεζα, ένα οποιοδήποτε χρηματοπιστωτικό ίδρυμα και λέει: «όχι, εφόσον είσαι δανειολήπτης και πήρες δύο τρία δάνεια ή έχεις τρεχούμενο λογαριασμό, εγώ τους βάζω όλους μαζί». Λάθος. Και όλες οι τράπεζες το δέχθηκαν, κάθε ένα δάνειο ξεχωριστά, με αποτέλεσμα σήμερα να ξεκαθαρίζουμε μια και έξω αυτό που ο νομοθέτης και επί κυβερνήσεώς σας και επί κυβερνήσεώς μας ήθελε πάντοτε να τοποθετείται. 
      Απορώ, λοιπόν, γιατί δεν έχετε αντιληφθεί αυτό το πρόβλημα και κάνετε μια πολιτική πιστεύοντας ότι με αυτήν την κριτική σας θα ασκήσετε κριτική στο συνολικό νομοσχέδιο, το οποίο σήμερα ψηφίζουμε. Θέλω να σας παρακαλέσω να το δείτε διότι όπως σας είπα δεν υπέγραψα τυχαία. Υπέγραψα διότι θέλω να ξεκαθαρίσει ένα θέμα για τους μικροδανειολήπτες, κυρία Κατσέλη. Δεν είναι μεγάλοι αυτοί. Δεν ξεπερνάνε το 2201. Ξεπερνάνε ενδεχομένως τις 400.000 ευρώ. Και ενώ βλέπετε ότι ο νομοθέτης ήθελε το ανώτατο το πλαφόν να είναι 2.201, καίτοι δεν το ξεπερνάει, αλλά ξεπερνάει το κατώτατο και πάει στις 405.000, δεν θέλει η τράπεζα να τον υπαγάγει στο νόμο. Αυτό είναι το πρόβλημα και απορώ γιατί να έχουμε αυτήν την κριτική. Θέλω να σας παρακαλέσω να αναθεωρήσετε τη σκέψη σας. Απομονώστε αυτήν την περίπτωση. Και ο κ. Υπουργός δέχθηκε τις επανειλημμένες τροπολογίες που έφερα, διότι θέλαμε να το ξεκαθαρίσουμε. Το αφήσαμε αυτό το θέμα να έρθει στη σημερινή πλέον συζήτηση και είναι συναφές το νομοσχέδιο μ΄ αυτό που θέλουμε να ρυθμίσουμε. 
      Αφήστε, λοιπόν, την κριτική και ελάτε στο εξής θέμα: Να αντιμετωπίσουμε την παγκόσμια κρίση με μέτρα τα οποία η Ελλάδα μπορεί αυτήν τη στιγμή να επιβάλει. Η διά μέσω τραπεζών ενίσχυση της αγοράς με χρήματα για να μπορέσουν οι τράπεζες να βοηθήσουν τους εκατοντάδες και χιλιάδες ανθρώπους, τις μικρές και μεσαίες επιχειρήσεις, να πάρουν τα δάνειά τους και να κινήσουν τις επιχειρήσεις τους, είναι ένα μέτρο που πρέπει να το δούμε μ΄ αυτό το πνεύμα. Ας μην αρχίσουμε να λέμε τώρα να κρατικοποιήσουμε τις τράπεζες. Μην ερχόμαστε σε μια εποχή που δεν μπορούμε να το κάνουμε αυτό. Το ξέρετε αυτό. Μιλάω για ορισμένους που ισχυρίσθηκαν αυτό το πράγμα. Ούτε είμαστε του χθες ή ότι με αυτό είμαστε εκτός τόπου και χρόνου, όπως ελέχθη. Αντίθετα είμαστε εντός τόπου και χρόνου, εντός της πραγματικότητας. Αυτή η πραγματικότητα η οικονομική μετριέται με νούμερα και όχι με ευχολόγια. 
      Σας ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ τον κ. Καραμάριο. 
      Ο κ. Υπουργός έχει το λόγο για ένα λεπτό. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ, κύριε Πρόεδρε.
      Μιας και ο κύριος συνάδελφος ανέφερε τα θέματα των τροπολογιών θα ήθελα να διευκρινίσω το εξής: Βεβαίως θα έρθουμε στη συζήτηση των τροπολογιών, αλλά ως προς τη σειρά της ένταξής τους στο σχέδιο νόμου η Κυβέρνηση επιθυμεί να προηγηθεί η τροπολογία με γενικό αριθμό 359 και ειδικό 94, ως πρώτη και πιο σχετική με το σχέδιο νόμου. Θα ακολουθήσει η τροπολογία με γενικό αριθμό 364 και ειδικό 95 και τελευταία θα τεθεί η τροπολογία με γενικό αριθμό 356 και ειδικό 93, που είχε λάβει τον αριθμό «άρθρο 7». 
      Σας ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ. 
      Το λόγο έχει ο συνάδελφος κ. Κωνσταντίνος Σπηλιόπουλος από το ΠΑ.ΣΟ.Κ., για οκτώ λεπτά. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σήμερα που συζητούμε αυτό το νομοσχέδιο οι τράπεζες έχουν στεγνώσει από το ρευστό. Είναι αλήθεια αυτό και αφορά όλες τις τράπεζες, μικρές και μεγάλες. Κάποιοι προσπαθούν να πουν ότι δεν έχουν όλες οι τράπεζες πρόβλημα. Όλες οι τράπεζες έχουν πρόβλημα ρευστότητας διότι δεν μπορούν να αντλήσουν σήμερα κεφάλαια από τη διατραπεζική αγορά και για αυτό απευθύνονται και παίρνουν χρήματα από την Ευρωπαϊκή Κεντρική Τράπεζα. Όμως η Ευρωπαϊκή Κεντρική Τράπεζα απαιτεί, προκειμένου να συνεχίσει τη δανειοδότηση, ως ενέχυρο τίτλους και ομόλογα, τα οποία, βεβαίως, θα έχουν υψηλό  βαθμό ασφαλείας. Αυτά όμως που είχαν μέχρι σήμερα στα χέρια τους οι τράπεζες εξαντλήθηκαν και σε λίγο καιρό δεν θα μπορούν να πάρουν χρήματα από την Ευρωπαϊκή Κεντρική Τράπεζα. 
      Ποια είναι όμως σήμερα η κατάσταση στην αγορά; Γιατί αυτό το πρόβλημα ρευστότητας αντανακλά στους επιχειρηματίες, στους μικρομεσαίους, στην αγορά γενικότερα. Θέλω να αναφέρω δύο περιστατικά. Χθες μια τράπεζα έδωσε επιτόκιο 8,5% προκειμένου να προσελκύσει μια κατάθεση 800.000 ευρώ. Το ερώτημα είναι τι επιτόκιο θα δώσει η τράπεζα σ΄ αυτούς που θα ζητήσουν δάνεια τις επόμενες ημέρες προκειμένου να δώσει αυτά τα κεφάλαια; Ασφαλώς πάνω από 13% και 14%. Γι’ αυτό, λοιπόν, αυξάνονται τα επιτόκια στην αγορά, γι’ αυτό στεγνώνει η αγορά από ρευστό. 
      Ένα δεύτερο. Οι τράπεζες σταμάτησαν τελείως να παρέχουν ρευστότητα σε επιχειρήσεις μέσω επιταγών, συναλλαγματικών, κάτι που ήταν μια συνηθισμένη πρακτική των μικρομεσαίων επιχειρήσεων. Έτσι οι περισσότερες μικρομεσαίες  επιχειρήσεις έπαιρναν χρήματα από τις τράπεζες. Αυτό σταμάτησε. Αυτό λοιπόν είναι  βρόγχος για τις μικρομεσαίες επιχειρήσεις στην αγορά.
      Όμως, αγαπητοί συνάδελφοι, πρέπει να θυμηθούμε ποιο ήταν το περιβάλλον πριν από λίγο καιρό, πόσα χρήματα κέρδισαν οι τράπεζες με την ασυδοσία με την οποία λειτούργησαν με ευθύνη της Κυβέρνησης, με τα πολύ υψηλά επιτόκια και με τους όρους που αναφέρουν οι συμβάσεις τους, τα ψιλά γράμματα. Κέρδισαν τεράστια ποσά. Αύξησαν τα κέρδη τους σε τέτοιο βαθμό που δεν έχει ξαναγίνει στο παρελθόν. Το θέμα είναι πού πήγαν όλα αυτά τα χρήματα. Όπως, βεβαίως, τίθεται και το ερώτημα, πού πήγαν αυτά τα χρήματα των ναυτιλιακών επιχειρήσεων; Πράγματι η ναυτιλία περνάει κρίση. Αλλά οι επιχειρήσεις που έβγαλαν τόσα πολλά χρήματα, δεν μπορούν να ικανοποιήσουν τις δανειακές τους ανάγκες; 
      Υπάρχουν, λοιπόν, αυτά τα ζητήματα. Γι’ αυτό θα πρέπει οι ίδιες οι τράπεζες, οι ίδιοι οι τραπεζίτες, οι μεγαλομέτοχοι, να βάλουν το χέρι βαθιά στην τσέπη προκειμένου να ξεπεραστεί αυτή η κρίση. Γιατί είναι γνωστό ότι το ελληνικό δημόσιο, δηλαδή ο Έλληνας φορολογούμενος θα πληρώσει αυτήν την κρίση μέσω του σχεδίου των 28.000.000.000 ευρώ. Ο Έλληνας πολίτης θα πληρώσει αυτά τα χρήματα. 
      Ακούσαμε πριν από λίγο κάτι πρωτάκουστο: Ο Υπουργός Οικονομίας και Οικονομικών, είπε ότι το σχέδιο αυτό δεν επιβαρύνει το έλλειμμα, δεν επιβαρύνει τον κρατικό προϋπολογισμό, δεν επιβαρύνει το δημόσιο χρέος. Το ζήτημα λοιπόν είναι γιατί να μη δώσουμε περισσότερα χρήματα, αφού θα κερδίσει το δημόσιο; Γιατί άφησε και αυτό το υπονοούμενο, ότι δηλαδή είναι επωφελές αυτό το σχέδιο για το δημόσιο. Γιατί δεν είναι 50.000.000.000 ευρώ, γιατί δεν είναι 100.000.000.000 ευρώ, αφού θα κερδίσουμε κιόλας. Δεν είναι αυτή η αλήθεια. Και παραπλανά τη Βουλή ο Υπουργός όταν λέει ότι αυτά τα χρήματα δεν έχουν καμμία επίπτωση στον Έλληνα πολίτη. Έχουν και πολύ μεγάλη. 
      Πρώτα-πρώτα, αυτό το σχέδιο για να εφαρμοστεί θα πρέπει κατά τη γνώμη μας να εξασφαλίσει τη διαφάνεια και τη λογοδοσία. Δηλαδή να γνωρίζει ο Έλληνας πολίτης τι έγινε στην κάθε μια τράπεζα που σήμερα έρχεται να πάρει από το υστέρημά του.
      Δεύτερον, θα πρέπει να εξασφαλιστεί ότι η χρηματοδότηση που θα δοθεί στις τράπεζες θα έχει άμεση ανταπόκριση στον Έλληνα πολίτη, στη μικρομεσαία επιχείρηση, στον καταστηματάρχη. Και όχι αυτή η ασάφεια που υπάρχει στο άρθρο 5. Θα πρέπει με συγκεκριμένο χρονοδιάγραμμα και με μετρήσιμους στόχους να δοθούν χρήματα στην αγορά. Μόνο έτσι θα έχει νόημα αυτό το σχέδιο. Όπως έκαναν βέβαια άλλες χώρες. 
      Ένα άλλο κρίσιμο σημείο: Με βάση τα άρθρα 4 και 6 δίνεται στις τράπεζες μια μοναδική ευκαιρία: Να ξεφορτώσουν στο ελληνικό δημόσιο ό,τι θεωρούν προβληματικό, ακόμα και τοξικό σε σχέση με τα χαρτοφυλάκια τα οποία κατέχουν. Και βεβαίως με μια διαδικασία τελείως αδιαφανή και μια διαδικασία που εξαρτάται μόνο από τον Υπουργό Οικονομίας και Οικονομικών και την εισήγηση του διοικητή της Τράπεζας της Ελλάδος. 
      Επίσης θα πρέπει να επισημάνουμε ότι ο εκπρόσωπος του ελληνικού δημοσίου, που αναφέρεται στο νομοσχέδιο, ουσιαστικά δεν έχει αρμοδιότητες στην τράπεζα. Το μόνο που θα μπορεί να κάνει θα είναι να ελέγχει τα μπόνους στα διευθυντικά στελέχη και τίποτα παραπάνω. Αυτό δεν είναι σωστό όταν το ελληνικό δημόσιο θα πληρώσει πολλά χρήματα για να καλύψει τις τράπεζες. Επίσης πρέπει να τονίσω ότι όλες οι αποφάσεις και ο τρόπος ενίσχυσης των τραπεζών με τα 28.000.000.000 έχει πολλά στοιχεία αδιαφάνειας, τα οποία, βεβαίως, έχουν τονιστεί πολλές φορές εδώ.
      Κυρίες και κύριοι συνάδελφοι, θέλω να τονίσω και κάτι ακόμα. Σήμερα που συζητούμε αυτό το νομοσχέδιο, αυτήν την πρόταση, αυτό το σχέδιο, εκπέμπεται ένα SOS από την Τράπεζα της Ελλάδος. Τονίστηκε και πριν από λίγο. Η Τράπεζα της Ελλάδος διαρρέει σήμερα ότι ενδεχομένως το πρόγραμμα των 28.000.000.000 ευρώ είναι μικρό και το πρόβλημα της χώρας μας, της ελληνικής οικονομίας, είναι τεράστιο, είναι πολύ μεγάλο.
      Ταυτόχρονα κρούει τον κώδωνα του κινδύνου ότι τα δημόσια οικονομικά οδεύουν προς εκτροχιασμό και θέλω εδώ να θυμίσω δύο στοιχεία. Το πρώτο είναι ότι φθάσαμε στο σημείο, κύριες και κύριοι συνάδελφοι, σήμερα το ελληνικό δημόσιο να μη μπορεί να καλύψει τις ανάγκες των νοσοκομείων και ακούμε τον τεράστιο θόρυβο που δημιουργείται γύρω μας. 
      Το δεύτερο στοιχείο. Ανακοινώθηκε ότι το έλλειμμα του ισοζυγίου πληρωμών έφθασε στα 25.000.000.000 ευρώ. Σε μια τέτοια περίπτωση πλέον η οικονομία φαίνεται ότι βουλιάζει.
      Κυρίες και κύριοι συνάδελφοι, τους επόμενους μήνες ενδεχομένως η χώρα για να καλύψει τις ανάγκες της θα κατευθυνθεί στη διεθνή αγορά για να αντλήσει πόρους. Αυτό είναι πολύ επικίνδυνο και τονίστηκε και ακούστηκε εδώ  στην Αίθουσα ότι δεν θα απέχουμε πλέον πολύ από την τύχη άλλων χωρών, για παράδειγμα της Ουγγαρίας. Εκεί οδηγηθήκαμε, σ΄ αυτήν την κατάσταση οδηγηθήκαμε.
      Βέβαια ο μόνος που δεν αναγνωρίζει αυτήν την κατάσταση, που λέει ότι οι αντοχές της οικονομίας είναι ισχυρές ακόμη, είναι ο κ.Αλογοσκούφης που είπε ότι όλοι οι  υπόλοιποι μιλάμε με λαϊκισμό και δημιουργούμε ανησυχίες στον ελληνικό λαό. Δεν βλέπει , όμως, κανένα απολύτως πρόβλημα.
      (Στο σημείο αυτό, την Προεδρική Έδρα καταλαμβάνει ο Γ΄ Αντιπρόεδρος της Βουλής, κ. ΑΝΑΣΤΑΣΙΟΣ ΝΕΡΑΝΤΖΗΣ)
      Αγαπητές κυρίες και κύριοι συνάδελφοι, ολοκληρώνοντας θέλω να πω το εξής: Το ζήτημα είναι ότι αυτή η Κυβέρνηση πλέον είναι επικίνδυνη για τον τόπο, αλλά και η πολιτική, η οποία εφαρμόζει, είναι, πραγματικά, επικίνδυνη για τον τόπο. Το ζήτημα, λοιπόν, δεν είναι αν αυτή η Κυβέρνηση θα φύγει μέρα ή νύχτα, αν θα φύγει όρθια ή ξαπλωμένη. Το ζήτημα είναι ότι όλο και περισσότεροι Έλληνες πολίτες κατανοούν ότι η Κυβέρνηση αυτή πρέπει να φύγει.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ..)
      ΠΡΟΕΔΡΕΥΩΝ (Αναστάσιος Νεράντζης): Ο Βουλευτής κ. Τσιρώνης έχει το λόγο.
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, το νομοσχέδιο που συζητούμε σήμερα θα μπορούσαμε και εμείς να το ψηφίσουμε και πραγματικά θα το κάναμε, εάν πιστεύαμε ότι θα έδινε λύσεις στα προβλήματα της ελληνικής οικονομίας, ότι θα έβγαζε από το αδιέξοδο τη χώρα. Δυστυχώς, όμως, δεν το πιστεύει  κανείς. Και δεν είναι ότι δεν το πιστεύουμε μόνο εμείς το ΠΑ.ΣΟ.Κ., δεν το πιστεύει κανένα πολιτικό κόμμα, κανένα κόμμα της Αντιπολίτευσης. Δεν το πιστεύουν οι περισσότεροι φορείς που είναι αρμόδιοι, ούτε και οι ίδιες οι τράπεζες.
      Όταν κατέθεσε ο Υπουργός το νομοσχέδιο στις 23 Οκτωβρίου στη Βουλή μας είπε ότι είχε τη συναίνεση των τραπεζών. Ούτε τη συναίνεση των τραπεζών από ό,τι αποδείχθηκε μέχρι σήμερα είχε, καθώς μόνο μία-δύο τράπεζες μέχρι σήμερα έχουν δείξει ότι συμφωνούν μ΄ αυτό το σχέδιο. Και βέβαια δεν συμφωνεί το σύνολο, η συντριπτική πλειοψηφία της ελληνικής κοινωνίας με αυτό το σχέδιο νόμου. Είναι σίγουρο ότι δεν συμφωνεί, μας το λένε καθημερινά,  σ΄ όλους μας στις εκλογικές μας περιφέρειες που περιοδεύουμε. Μας λένε, γιατί δίνετε αυτά τα χρήματα; Εμένα για παράδειγμα στην Άρτα –και επικαλούμαι και τον κ. Κουτσούκο που είχε έρθει για τα αγροτικά και κάναμε μια περιοδεία στο νομό πρόσφατα- μου λένε, καλά το κράτος δίνει 28.000.000.000 ευρώ και δεν μπορούν να βρεθούν λίγα ψίχουλα για τις αποζημιώσεις από τον παγετό που έκανε στις 17 και 18 Φεβρουαρίου και δημιούργησε τεράστια προβλήματα ακαρπίας στους παραγωγούς εσπεριδοειδών, στους παραγωγούς ελαιολάδου, στους ψαράδες του Αμβρακικού και των αλιευτικών συνεταιρισμών; Δεν έχουμε τόσα λίγα χρήματα; Και είναι εύλογο το ερώτημα. 
      Πραγματικά, κυρίες και κύριοι συνάδελφοι, εάν είχε τη συναίνεση της ελληνικής κοινωνίας αυτό το νομοσχέδιο, να ξέρετε ότι θα ψηφιζόταν απ’ όλες τις πτέρυγες της Βουλής. Δυστυχώς όμως τα μέτρα που λαμβάνονται είναι αποσπασματικά και χωρίς διαφάνεια. Τι νόημα έχει η παροχή ρευστότητας στην οικονομία, όταν αύριο θα φέρετε στη Βουλή και θα καταθέσετε τον προϋπολογισμό, έναν προϋπολογισμό που με βάση το προσχέδιο επιβάλλετε 7.500.000.000 ευρώ νέους φόρους;
      Από τη μία μεριά ανοίγετε τη στρόφιγγα να δώσετε ρευστότητα στην αγορά και από την άλλη τη μαζεύετε. Τι νόημα θα είχε εάν δεν λάβετε μέτρα για τις αυξήσεις που υπάρχουν στα καύσιμα; Η τιμή του μπρέντ στα καύσιμα έπεσε 40% και δυστυχώς στην Ελλάδα, στη λιανική τιμή έπεσε μόνο 13%. Αυτή είναι η αλήθεια, αυτή είναι η πραγματικότητα. Αυτά στεγνώνουν από ρευστότητα την αγορά και τους Έλληνες πολίτες, τις επιχειρήσεις. Και όμως, οι κρατικές επιχειρήσεις, οι οργανισμοί, η Δ.Ε.Η. με τις υπέρογκες αυξήσεις που εξαγγέλλει και με τη ρήτρα των καυσίμων που θέλει να επιβάλει από τις αρχές της νέας χρονιάς δεν θα στεγνώσουν την αγορά; Εάν δεν δώσετε πραγματικές αυξήσεις στα εισοδήματα, αλλά και ενίσχυση της ρευστότητας στην αγορά, δεν πρόκειται να πετύχετε τίποτα. Μάλιστα λέτε ότι το κράτος απ΄ αυτήν τη κρίση θα έχει ετήσιο κέρδος 500.000.000 ευρώ. Λέγεται αυτό, κύριε Υπουργέ; Δεν είναι σοβαρά πράγματα αυτά. Δεν μπορεί να ειπωθεί μέσα στο ελληνικό Κοινοβούλιο τέτοιο πράγμα που είπε δύο φορές ο κύριος Υπουργός και βάλατε μάλιστα και τον Πρωθυπουργό και το είπε στην προ ημερησίας διατάξεως συζήτηση για την οικονομία που έγινε προ δύο εβδομάδων. Βάλατε τον Πρωθυπουργό να πει ότι από την κρίση θα έχει όφελος το κράτος 500.000.000 ευρώ. Λέγεται αυτό το πράγμα; Αν είναι δυνατόν! Σας ακούει ο ελληνικός λαός και σας κρίνει. Όταν ο άλλος δεν έχει να ψωνίσει, όταν το εισόδημά του συρρικνώνεται, όταν η επιχείρηση απολύει υπαλλήλους, όταν βάζουν λουκέτο, όταν δεν υπάρχει ρευστότητα, αυτό το νομοσχέδιο δεν θα αποδώσει μέχρι τα Χριστούγεννα, μέχρι να ψηφιστεί  στο σύνολό του, να δημοσιευθεί στην Εφημερίδα της Κυβέρνησης. Μέχρι να αρχίσει να αποδίδει θα περάσουν τα Χριστούγεννα. Πώς θα δουλέψουν οι επιχειρήσεις τα Χριστούγεννα, με τι ρευστότητα στην αγορά; Οι περισσότερες επιχειρήσεις θα κλείσουν, θα βάλουν λουκέτο μέχρι τα Χριστούγεννα. Να είστε βέβαιος για αυτό. Πάρτε γρήγορα μέτρα. Είστε θεατές των εξελίξεων, δεν είστε αξιόπιστος συνομιλητής. Οι τράπεζες κάνουν ό,τι θέλουν στην αγορά. Υπάρχει ο νόμος της ζούγκλας, μεταξύ των τραπεζών, ποιος θα δώσει ρευστότητα στην αγορά. Αν θα τη δώσει το κράτος ή  αν θα τη δώσει κάποια άλλη τράπεζα με τις εξαγορές και τις συγχωνεύσεις και εσείς είστε μακριά, θεατές των εξελίξεων. Πού είστε; Σας στέλνουν οι τραπεζίτες επιστολές εδώ, τις  οποίες θα καταθέσω, που είναι προσβλητικές και ο Υπουργός κ.Αλογοσκούφης απαντά: «Σε κάθε περίπτωση, σας ευχαριστώ πολύ για το κόπο που κάνατε να μου στείλετε τις παρατηρήσεις». Είναι προσβλητικό να απαντάει ο Υπουργός έτσι σ’ αυτές τις επιστολές, αντί να κατακεραυνώσει τις τράπεζες. Δεν είναι πράγματα αυτά. Είναι απαράδεκτος ο τρόπος που χειρίζεσθε σήμερα τα πράγματα, να είστε θεατές των εξελίξεων σε μια δύσκολη κατάσταση.
      Οι περισσότερες τράπεζες έχουν σοβαρά προβλήματα, τα κυριότερα των οποίων οφείλονται στη διατραπεζική αγορά. Δεν προσπαθήσατε να λύσετε κανένα πρόβλημα. Μάλιστα, κατήγγειλε και ο Υπουργός Οικονομικών της Κύπρου ότι Ελληνική Τράπεζα με το παράρτημά της πήρε το 75% των καταθέσεων και τις έφερε στην Ελλάδα. Καταλαβαίνετε ότι οι τράπεζες σήμερα δεν έχουν χρήματα να δώσουν δάνεια; Πάνε γνωστοί μου επιχειρηματίες στην Άρτα στις τράπεζες και δεν του δώσουν δάνεια. Βάζουν υψηλά επιτόκια για να μην δώσουν δάνεια. Και όχι γιατί είναι ακριβό το κόστος του χρήματος, αλλά βάζουν υψηλά επιτόκια, γιατί δεν υπάρχει ρευστότητα για να τους δώσουν δάνεια και εσείς καθυστερείτε. Η αγορά έχει στεγνώσει, πρέπει να πάρετε αμέσως μέτρα. Τα επιτόκια για τις επιχειρήσεις είναι απαγορευτικά. Η μαύρη αγορά οργιάζει. Εκεί έχετε στείλει τους έλληνες επιχειρηματίες να δανείζονται και λόγω του «ΤΕΙΡΗΣΙΑ» που σας το είπα και προχθές. Κανείς πλέον δεν μπορεί να πιστέψει σ΄ αυτήν την Κυβέρνηση.
      Εμείς έχουμε κάνει συγκεκριμένες προτάσεις και ανακεφαλαιώνω. Να υπάρχει πρώτα απ’ όλα διαφάνεια και λογοδοσία. Να γνωρίζει ο κάθε πολίτης, να γνωρίζει το ελληνικό δημόσιο ποια τράπεζα έχει πρόβλημα. Και αφού έχει πρόβλημα, ποια τράπεζα πρέπει να πάρει χρήματα για να αντιμετωπίσει την κατάσταση. Διαφορετικά δεν γίνεται αν δεν ξέρει ο κάθε πολίτης ποια τράπεζα έχει πρόβλημα. Δηλαδή τι θα καλύψουν αυτά τα 28.000.000.000 ευρώ; Τις μαύρες τρύπες, τις επισφάλειες των τραπεζών; Δεν είναι δυνατόν! Θα καλύψουμε τα νέα δάνεια, διαφορετικά δεν έχει νόημα να κάνουμε τέτοιου είδους συζητήσεις στη Βουλή.
      (Στο σημείο αυτό ο Βουλευτής κ. Δημήτριος Τσιρώνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και από την άλλη μεριά, να έχουν οι τράπεζες κεφαλαιακή επάρκεια. Εάν δεν έχουν κεφαλαιακή επάρκεια και συμμετέχει το δημόσιο, πρέπει να έχει λόγο το δημόσιο, να έχει θέση στο διοικητικό συμβούλιο, στην πολιτική, όχι μόνο στις αμοιβές, αλλά σ΄ όλα.
      Αυτές είναι οι προτάσεις, τις οποίες έχουμε καταθέσει. Η κ. Κατσέλη πριν σας έδωσε ολόκληρο το πακέτο των προτάσεών μας. Δεν θα αναφερθώ, γιατί δεν θέλω να καταχρώμαι το χρόνο. Αξιοποιείστε αυτές τις προτάσεις του ΠΑ.ΣΟ.Κ., για να βγάλετε τη χώρα από την κρίση. Εάν τις υιοθετήσετε, να είστε βέβαιος, κύριε Υπουργέ, ότι θα στηρίξουμε το εγχείρημα, για να βγάλουμε από το αδιέξοδο και την κρίση την ελληνική οικονομία. 
      Εμείς έχουμε βαθιά συναίσθηση σ΄ αυτές τις ώρες της κρίσης των ευθυνών μας απέναντι στον ελληνικό λαό και στην ελληνική κοινωνία. Και έτσι, με αίσθημα ευθύνης, θα πορευθούμε. Θα σας κάνουμε τις προτάσεις, που οι προτάσεις πήγαν και στην Σοσιαλιστική Διεθνή και σ΄ όλο τον κόσμο και τις έχουν υιοθετήσει πολλές χώρες του κόσμου, ενώ εσείς κάθεστε εδώ και κοιμάστε τον ύπνο του δικαίου.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ, κύριε συνάδελφε.
      Το λόγο έχει η Βουλευτής του ΠΑ.ΣΟ.Κ. κ. Ξενογιαννακοπούλου.
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, ακούσαμε τον Υπουργό Οικονομίας και χθες και σήμερα με την ομιλία του σε σχέση με το νομοσχέδιο που συζητάμε, η οποία δεν προκαλεί απλώς τη δική μας νοημοσύνη, πιστεύω ότι προκαλεί -κύριε Υφυπουργέ, που υπομονετικά οφείλω να αναγνωρίσω είστε τρεις ημέρες εδώ και παρακολουθείτε τη συζήτηση- τελικά το κοινό αίσθημα σε μια περίοδο που η κάθε ελληνική οικογένεια, οι εργαζόμενοι, οι επαγγελματίες, οι αγρότες βιώνουν τα αποτελέσματα συγκεκριμένων πολιτικών επιλογών της Κυβέρνησης.
      Ο κύριος Υπουργός Οικονομίας μας είπε τρία πράγματα και χθες και σήμερα. Πρώτα απ’ όλα, μας είπε ότι για όλα φταίει η διεθνής κρίση, και όχι μόνο σήμερα, αλλά και για τους προηγούμενους μήνες, για την ακρίβεια, για την ανεργία, για όλα τα προβλήματα. Για όλα φταίει η διεθνής κρίση, κατά τον κ. Αλογοσκούφη. 
      Η πραγματικότητα, όμως, που βιώνουν οι Έλληνες πολίτες είναι ότι συγκεκριμένες κυβερνητικές επιλογές στην οικονομία, συγκεκριμένες επιλογές που υπονόμευσαν την παραγωγική βάση της ελληνικής οικονομίας και της ανάπτυξης, που καθιστούν συστηματικά τη χώρα μας χώρα φθηνής εργασίας, ευθύνονται για αυτά που εισπράττει καθημερινά ο ελληνικός λαός. Και, τώρα, που, πραγματικά, χτυπά την πόρτα της Ελλάδας η διεθνής κρίση και οι συνέπειές της, βρίσκει μία οικονομία εξασθενημένη, μία κοινωνία σε αδιέξοδο, αλλά και μία Κυβέρνηση εξασθενημένη, η οποία δεν μπορούσε επί έξι εβδομάδες με λεονταρισμούς, με δηλώσεις, με μηνύματα, να περάσει το σχέδιο νόμου, που τελικά δεν είναι τίποτα άλλο παρά μία λευκή επιταγή στις τράπεζες και στους τραπεζίτες.
      Το δεύτερο που μας είπε ο κύριος Υπουργός ήταν πόσο καλή διαχείριση έχει κάνει η Κυβέρνηση της Νέας Δημοκρατίας στη δημοσιονομική πολιτική. Μάλιστα, ξεχνά ότι οι ίδιοι έβαλαν την ελληνική οικονομία σε μεγάλη περιπέτεια με την απογραφή, εκθέτοντας τη χώρα μας, και κομπάζει όπως μας είπε χθες, που κατόρθωσαν να χαμηλώσουν το έλλειμμα από το 7%, που οι ίδιοι με την απογραφή είχαν ανεβάσει το 2004.
      Κυρίες και κύριοι συνάδελφοι, ο κ. Αλογοσκούφης μου θύμισε τον Χότζα που είπε στο γείτονα να βάλει την κατσίκα του, και την αγελάδα του μέσα στο σπίτι, προκειμένου όταν στη συνέχεια τα έβγαλε από το σπίτι, να είναι όλη η οικογένεια ευχαριστημένη.
      ΑΠΟΣΤΟΛΟΣ ΚΑΚΛΑΜΑΝΗΣ : Όχι τη δική του, του θύματός του.
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ακριβώς, κύριε Πρόδρε, περί αυτού πρόκειται.
      Όμως, ο ελληνικός λαός ξέρει πολύ καλά ότι ο ίδιος ο Υπουργός Οικονομίας, μόλις την προηγούμενη άνοιξη, σε μία σπάνια κρίση ειλικρίνειας είχε παραδεχθεί ότι στα δημοσιονομικά πιάσαμε πάτο, όπως είπε αναφερόμενος στα έσοδα.
      Το τρίτο στοιχείο που μας είπε, το οποίο πιστεύω ότι είναι το πιο σοβαρό, το πιο προκλητικό και δυστυχώς είναι ακριβώς η ίδια λογική που ανέπτυξε και ο Πρωθυπουργός χθες στην Κοινοβουλευτική Ομάδα της Νέας Δημοκρατίας, ήταν το πόσο επιτυχημένη είναι αυτή η πολιτική που ακολουθεί η Κυβέρνηση και ότι την ίδια πολιτική πρόκειται να συνεχίσει να ακολουθεί.
      Εάν αυτή είναι η στάση σας, εάν δεν μπορείτε να συνειδητοποιήσετε, κύριοι της Συμπολίτευσης, πού ακριβώς έχετε οδηγήσει τη χώρα, ποιοι κίνδυνοι υπάρχουν, και την αδυναμία στην άσκηση της δικής σας πολιτικής, καταλαβαίνετε γιατί υπάρχει το μεγάλο αδιέξοδο, η ανασφάλεια και η αβεβαιότητα στην αγορά, στους εργαζόμενους και στους επαγγελματίες. 
      Και, είναι, πραγματικά, απορίας άξιο, την ώρα που ο ίδιος ο Άλαν Γκρίσπαν  έχει το θάρρος να κάνει αυτοκριτική στις Ηνωμένες Πολιτείες, εσείς δεν έχετε καν εδώ τη στοιχειώδη ευθιξία να απολογηθείτε για τα αποτελέσματα των πολιτικών σας, να πείτε έστω τώρα ότι πρέπει να αλλάξετε τη ρότα σας. Και είσαστε η τελευταία Κυβέρνηση σ΄ όλη την Ευρώπη μ΄ αυτήν τη νεοφιλελεύθερη εμμονή. Γιατί βλέπουμε και άλλες συντηρητικές κυβερνήσεις. Το ξαναείπαμε αυτήν την εβδομάδα με διάφορες ευκαιρίες από το Βήμα της Βουλής. Βλέπουμε τον κ. Σαρκοζί, την κ. Μέρκελ, ακόμη και τον κ. Μπερλουσκόνι, οι οποίοι σ΄ αυτήν τη φάση της κρίσης υποστηρίζουν την ανάγκη να στηριχθεί η πραγματική οικονομία, να στηριχθούν οι δημόσιες επενδύσεις, οι επαγγελματίες, οι εργαζόμενοι, οι οικογένειες. Και εσείς εμμένετε πάντα στην ίδια πολιτική, με την οποία τιμωρείτε με φοροεπιδρομή τις μικρομεσαίες επιχειρήσεις, και μειώνετε τις δημόσιες επενδύσεις. Μία πολιτική που αυτήν την εβδομάδα έχει πλήρως αποκαλυφθεί σ΄ όλο τον ελληνικό λαό, καθώς καταρρέει κυριολεκτικά το Εθνικό Σύστημα Υγείας, και βλέπουμε το «Αττικό» Νοσοκομείο, που είναι πρότυπο στα Βαλκάνια, να διαλύεται. Όταν σταματούν οι εγχειρήσεις στον «Ευαγγελισμό», γιατί δεν υπάρχουν οι αναγκαίες προμήθειες για να γίνουν οι εγχειρήσεις. Όταν δεν βρίσκετε κονδύλια για να στηρίξετε στοιχειωδώς τις δομές πρόνοιας ή τα κέντρα πρόληψης, φέρνοντας πραγματικά σε αδιέξοδο και πλήρη κατάρρευση, ότι έχει απομείνει από το κοινωνικό κράτος σ΄ αυτήν τη χώρα, την ίδια στιγμή έρχεστε εδώ και υπερασπίζεστε ένα σχέδιο λευκής επιταγής 28.000.000.000 ευρώ στις τράπεζες. 
      Σας το είπε και ο εισηγητής μας, ο κ. Παπαχρήστος, το είπε και η Κοινοβουλευτική μας Εκπρόσωπος, η κ. Κατσέλη, αλλά και όλοι οι συνάδελφοι του ΠΑ.ΣΟ.Κ.- ότι το χρηματοπιστωτικό σύστημα σαφώς και πρέπει να στηριχθεί ως εργαλείο της οικονομίας. Όχι όμως άνευ όρων υποστήριξη των τραπεζιτών, την ίδια ώρα που οι μεγαλομέτοχοι των τραπεζών δεν έρχονται στοιχειωδώς να στηρίξουν οι ίδιοι τις τράπεζές τους. Γι’ αυτό, λοιπόν, είμαστε αντίθετοι και γι’ αυτό καταψηφίζουμε αυτό το νομοσχέδιο. Γιατί είναι ένα νομοσχέδιο το οποίο δεν δίνει καμμία εγγύηση ως προς την πραγματική εποπτεία των τραπεζών, ποιες τράπεζες έχουν πρόβλημα, ποιες πληρούν στοιχειωδώς την κεφαλαιακή επάρκεια. Γιατί είναι ένα νομοσχέδιο το οποίο δεν δίνει καμμία εγγύηση ότι όλη αυτή η στήριξη και ο πακτωλός των χρημάτων των φορολογουμένων θα πάνε στην πραγματική οικονομία. Γιατί είναι ένα νομοσχέδιο το οποίο δεν δίνει καμμία εγγύηση ότι η όποια στήριξη τελικά προσανατολισθεί στις μικρομεσαίες επιχειρήσεις, στους επαγγελματίες, στην αγορά, να διασφαλίσει ότι θα πέσουν τα επιτόκια και θα υπάρξει ευνοϊκή μεταχείριση της υπερχρέωσης και των δανειοληπτών. Γιατί είναι ένα νομοσχέδιο το οποίο δεν δίνει καμμία εγγύηση ως προς τον έλεγχο του δημοσίου. Αυτό αποκαλύφθηκε από όλες τις συζητήσεις που έγιναν εδώ, ότι ο εκπρόσωπος του δημόσιου στην ουσία είναι διακοσμητικός. Ακόμα και γι’ αυτό, για το οποίο εσείς είπατε ότι θα ελέγξει τα υπέρογκα δώρα και τα μπόνους, ακόμα και γι’ αυτό ειπώθηκε χθες –το είπε η κ. Κατσέλη στον Υπουργό μετά τη νομοτεχνική αλλαγή που έκανε- ότι και γι΄αυτό θα έχει τον τελικό λόγο ο Υπουργός.
      Πάνω απ’ όλα, όπως αποκαλύφθηκε εδώ από όλη τη συζήτηση που είχαμε τρεις ημέρες, μέσα από αυτό το νομοσχέδιο ότι εσείς ανοίγετε διάπλατα την πόρτα ώστε οι τράπεζες να μετακυλήσουν όλους τους κινδύνους και ό,τι τοξικό έχουν προς το δημόσιο και ο ελληνικός λαός πάλι να πληρώνει το λογαριασμό.
      Κυρίες και κύριοι συνάδελφοι, είναι φανερό ότι η αδυναμία, η ιδεολογική εμμονή, αλλά ταυτόχρονα η σκοπιμότητα και η πρόθεση της Κυβέρνησης όχι μόνο δεν μπορεί να υπηρετήσει τη συγκυρία, αλλά έρχεται και βαθαίνει συνεχώς την κρίση. Ακούσαμε και τον κ. Παναγιωτόπουλο, ο οποίος ξαναείπε το περίφημο «ή Καραμανλής ή χάος», και σήμερα μας είπε «ή Νέα Δημοκρατία ή χάος». Αυτό που καταλαβαίνει ο ελληνικός λαός είναι ότι κάθε μέρα που περνά η Κυβέρνηση της Νέας Δημοκρατίας βυθίζει τον ελληνικό λαό στο χάος. Τον λογαριασμό που στέλνετε στο λαό, για να πληρώσει τα σπασμένα, ο λαός θα σας τον επιστρέψει.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία συνάδελφε.
      Κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι οκτώ μαθήτριες και μαθητές και τρεις συνοδοί-καθηγητές από το 56ο Γενικό Λύκειο Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Πρόεδρος του ΠΑ.ΣΟ.Κ. κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, συζητάμε το νομοσχέδιο της Κυβέρνησης, μετά από απαράδεκτη καθυστέρηση. Γιατί τόση καθυστέρηση, όταν άλλες χώρες με ποιο δύσκολα προβλήματα, έχουν εδώ και καιρό ανακοινώσει και εφαρμόσει μέτρα; Σήμερα, θα έπρεπε μια κυβέρνηση να εκφράσει ευρύτερες κοινωνικές και πολιτικές δυνάμεις του τόπου, να επιδιώξει δηλαδή ευρύτερες συναινέσεις σ΄ εθνικό επίπεδο, να διαβουλευτεί και να κινητοποιήσει όλες τις παραγωγικές και κοινωνικές δυνάμεις του τόπου, εν όψει αυτής της μεγάλης κρίσης. Γιατί δεν το κάνετε; Αντ’ αυτού, προωθείτε νομοσχέδιο που αναιρεί κάθε ελπίδα ευρύτερης συνεννόησης σ΄ αυτήν την κρίσιμη στιγμή και τορπιλίζει τη δυνατότητα να εξευρεθεί οποιαδήποτε κοινή πορεία. Χαρακτηριστικό παράδειγμα είναι η κατάθεση, τελευταία στιγμή, ενός σχεδίου υπουργικής απόφασης, που επιτείνει ακριβώς αυτήν την εικόνα της προχειρότητας, της έλλειψης σχεδίου και διαλόγου. 
      Δυστυχώς, απέναντί μας έχουμε μία  Κυβέρνηση που δεν κυβερνά, μια Κυβέρνηση που αποδεικνύεται ανίκανη να χειριστεί και τα μεγάλα, αλλά και τα καθημερινά θέματα. Είναι μία Κυβέρνηση εγκλωβισμένη στη λογική της εξυπηρέτησης των λίγων, των «ημετέρων» και ισχυρών. Πιστή σ΄αυτό το δόγμα, αυτό έκανε ένα δίμηνο, έκανε απλώς παρασκηνιακές και αδιαφανείς διαβουλεύσεις με τις τράπεζες. Δεν είναι καθόλου τυχαίο ότι, το νομοσχέδιο στο οποίο κατέληξε η Κυβέρνηση, δίνει υπερεξουσίες στον Υπουργό Οικονομίας, συνεχίζει δηλαδή αυτήν την παράδοση της παράταξής σας, της Κυβέρνησής σας, της αδιαφάνειας και της αυθαιρεσίας. 
      Αντί να ασχολείστε ως Κυβέρνηση με τα προβλήματα του ελληνικού λαού, το μόνο που σας έχει απομείνει είναι να συγκαλύπτετε αλήθειες, αλήθειες που καίνε, να αποπροσανατολίζετε τη συζήτηση από τα καυτά προβλήματα του ελληνικού λαού και να επιτίθεστε στην Αντιπολίτευση, στο ΠΑ.ΣΟ.Κ..
      Το ΠΑ.ΣΟ.Κ. είναι εδώ για να διασφαλίσει μια άλλη πορεία. Δεν θα αφήσουμε να μετατραπεί η δικιά σας κρίση, σε κρίση της Ελλάδας. Αυτό απεύχεται και σήμερα ο ελληνικός λαός.
      (Χειροκροτήματα από την πτέρυγα του ΠΑ.ΣΟ.Κ.)
      Σήμερα, οι πολίτες απαιτούν από όλους μας να παρουσιάσουμε συγκεκριμένες, υπεύθυνες θέσεις. Αυτό ακριβώς κάνουμε. Καταθέτουμε με υπευθυνότητα και σοβαρότητα τις προτάσεις μας. Έχουμε και τη γνώση και την εμπειρία και την πολιτική βούληση, να οδηγήσουμε τη χώρα έξω από την κρίση, να προστατεύσουμε τον πολίτη από τις δραματικές συνέπειες της επερχόμενης κρίσης. 
      Κυρίες και κύριοι συνάδελφοι, γνωρίζετε ότι μόλις χθες επέστρεψα από τη συνεδρίαση της Σοσιαλιστικής Διεθνούς στο Μεξικό. Το μήνυμα και από εκεί είναι σαφές. Οι εξελίξεις δικαιώνουν την πολιτική μας, τις ιδέες μας και τις προτάσεις μας. Βέβαια, ο στόχος μας δεν είναι ούτε δικαίωση, ούτε εκδίκηση. Σήμερα, είναι η ώρα της ευθύνης, είναι η ώρα των σοσιαλιστών και των δημοκρατών και των προοδευτικών στον πλανήτη μας. 
      (Χειροκροτήματα από την πτέρυγα του ΠΑ.ΣΟ.Κ.)
       Και το μήνυμά μας είναι και ηχηρό και ελπιδοφόρο. Η παγκοσμιοποίηση, επιτέλους, πρέπει να είναι για τους ανθρώπους και από τους ανθρώπους. Απαιτούμε και έχω μιλήσει επανειλημμένα στο παρελθόν γι’ αυτό μια νέα δημοκρατική διαδικασία, δημοκρατικούς θεσμούς σε παγκόσμιο επίπεδο, μια  παγκόσμια δημοκρατική λειτουργία των θεσμών διακυβέρνησης του πλανήτη μας, που θα διασφαλίζει και τη συμμετοχή των αδύναμων, των φτωχών της μεσαίας τάξης, των μικρών και μεσαίων επιχειρήσεων, των περιφερειών της γης και των παραγωγικών δυνάμεων όλου του κόσμου, που θα θέτει τελικά αποτελεσματικούς κανόνες στη λειτουργία του διεθνούς χρηματοπιστωτικού συστήματος, που δεν θα επιτρέπει αυτήν την τεράστια συγκέντρωση πλούτου, εξουσίας, στα χέρια των λίγων, μια συγκέντρωση εξουσίας, που κατάφερε να αιχμαλωτίσει ακόμα και το πολιτικό σύστημα σε τόσες χώρες και ουσιαστικά να οδηγήσει τον πλανήτη μας, σε μια μεγάλη οικονομική κρίση και ύφεση. Που θα θέτει νέες προτεραιότητες, που θα οργανώνει, θα σχεδιάζει, θα διαχειρίζεται τον κοινό μας πλούτο, τους πόρους του πλανήτη μας, με αποτελεσματικό και βιώσιμο τρόπο. 
      Κοινωνική δικαιοσύνη, ισότητα, δημοκρατική υπευθυνότητα, κοινωνική λογοδοσία και εποπτεία, διαφάνεια, αλληλεγγύη, δημόσιος έλεγχος και ρύθμιση των αγορών, δίκαιη κατανομή του πλούτου, πράσινη ανάπτυξη, δημοκρατικός σχεδιασμός. Αυτές οι λέξεις, αυτές οι έννοιες -λέξεις που είχε εξορίσει η νεοσυντήρηση- είναι και πάλι στο παγκόσμιο προσκήνιο. Και αυτό είναι το συμπέρασμα των σοσιαλιστών από όλο τον κόσμο. 
      Το ΠΑ.ΣΟ.Κ. στάθηκε πάντα με υπευθυνότητα, όλα αυτά τα χρόνια, δίπλα στον πολίτη. Όταν η Κυβέρνηση αποστερούσε την Ελλάδα, τη χώρα, από τα στρατηγικά εργαλεία, τα εργαλεία σχεδιασμού και ανάπτυξης, χάνοντας παραδείγματος χάρη τον έλεγχο της Εθνικής Τράπεζας, χάνοντας ή ξεπουλώντας τον Ο.Τ.Ε., εμείς μιλήσαμε ξεκάθαρα για τον κίνδυνο που διατρέχει το δημόσιο συμφέρον, από τον αφελληνισμό της εγχώριας παραγωγικής βάσης και την αδυναμία που θα είχαμε σε μια κρίση, όπως αυτή, χωρίς τα απαραίτητα εργαλεία σχεδιασμού.
      Προειδοποιήσαμε για τα τοξικά ομόλογα. Παρουσιάσαμε προτάσεις προστασίας των δανειοληπτών, όταν εσείς χαρίζατε στις τράπεζες δισεκατομμύρια ευρώ από ασφαλιστικές υποχρεώσεις. Προτείναμε μέτρα ενίσχυσης των ασθενέστερων και μεσαίων εισοδημάτων, όταν εσείς επιβάλατε νέο χαράτσι φόρων. Πήραμε πρωτοβουλίες, και σε ευρωπαϊκό επίπεδο, με υπευθυνότητα, και βεβαίως, με σοβαρές προτάσεις.
      Τόνισα και στη συνάντησή μου με τον κ. Μπαρόζο, μεταξύ άλλων, ότι πρώτα από όλα η κρίση προσφέρει ευκαιρία στην Ευρώπη να παίξει διεθνώς ρόλο για τη θέσπιση νέων κανόνων διαφάνειας, νέων οργάνων ελέγχου και εποπτείας. Να ενισχυθεί ο ρόλος της Ευρωπαϊκής Κεντρικής Τράπεζας για την εποπτεία των αγορών, αλλά και την αναπτυξιακή προοπτική της Ευρώπης. Δεν μπορεί η Ευρώπη να είναι απλώς Ευρώπη της αγοράς και του ενιαίου νομίσματος. 
      Προτείναμε ένα ευρωπαϊκό ταμείο, για να αντιμετωπισθεί η κρίση, ώστε να υπάρξει πολιτική επενδύσεων στην ανάπτυξη στην Ευρώπη. Ανάπτυξη, που θα συμβάλλει στην κοινωνική συνοχή, την αποτροπή της ύφεσης και στη σύγκλιση. Και, βεβαίως, να επανεξετασθούν οι όροι του Συμφώνου Σταθερότητας, που καμμία σχέση δεν έχουν με τη σημερινή κρίση. 
      Σήμερα, φαίνεται ότι αυτές οι προτάσεις που υιοθέτησε το σοσιαλιστικό κόμμα της Ευρώπης, γίνονται αντικείμενο επεξεργασίας για ένα ευρωπαϊκό πακέτο της τάξεως των 130.000.000.000 ευρώ, κάτι που θα έλθει για συζήτηση στη Σύνοδο Κορυφής του Δεκεμβρίου. Σ΄ αυτήν την κατεύθυνση θα έπρεπε να κινηθούμε, να πάρουμε πρωτοβουλίες και να διαπραγματευθούμε. Αλλά δυστυχώς για την Ελλάδα, τίποτα από αυτά δεν μπορεί να γίνει, με μια Κυβέρνηση χωρίς κύρος και αξιοπιστία, μια Κυβέρνηση που μειώνει κάθε ημέρα το κύρος της χώρας μας.
      (Χειροκροτήματα από την πτέρυγα του ΠΑ.ΣΟ.Κ.)
      Όταν η Κυβέρνηση επέλεξε διαπραγματεύσεις κάτω από το τραπέζι με τις τράπεζες, για να δώσει λευκή επιταγή 28.000.000.000 ευρώ, εμείς θέσαμε τις δικές μας προϋποθέσεις. Προϋποθέσεις, για τη στήριξη του τραπεζικού συστήματος. Και πήραμε πρωτοβουλία, να συζητήσουμε τις δικές μας προτάσεις, και με τους κοινωνικούς εταίρους, και βεβαίως και με τις τράπεζες. 
      Το συμπέρασμα είναι σαφές. Η Κυβέρνηση κινείται με προχειρότητα, με καθυστέρηση, δέσμια των συμφερόντων που θέλει να υπηρετήσει και, τελικά, η Κυβέρνηση απλώς αντιπολιτεύεται τις δικές μας προτάσεις. 
      Γι’ αυτό, κυρίες και κύριοι συνάδελφοι, το ΠΑ.ΣΟ.Κ. λέει ένα καθαρό «ΟΧΙ» στο νομοσχέδιο, που σήμερα συζητάμε. Γιατί; Από αντιπολιτευτικό μένος ή διάθεση, όπως διατείνεται η αποχωρούσα Κυβέρνηση; 
      Όχι, κύριοι συνάδελφοι. Είναι γιατί δεν έχει αυτό το νομοσχέδιο τα ελάχιστα εχέγγυα διαφάνειας και αποτελεσματικότητας. Διότι δεν αντιμετωπίζει, ούτε ορθά ούτε δίκαια, τα προβλήματα. Διότι δεν έχει αξιοποιήσει την εμπειρία τόσων άλλων χωρών, που θεσμοθέτησαν μέτρα για την κρίση. Γιατί δεν παρέχει ρευστότητα στην πραγματική οικονομία, αντιθέτως, δίνει μια λευκή επιταγή στις τράπεζες. Λέμε «όχι» στο νομοσχέδιο των 28.000.000.000 ευρώ, διότι δίνει στις τράπεζες μια μοναδική ευκαιρία να φορτώσουν στο δημόσιο ό,τι θεωρούν προβληματικό, ακόμα και πιθανά τοξικά στοιχεία του ενεργητικού τους. 
      (Στο σημείο αυτό την Προεδρική Έδρα  καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Επιλέξατε λοιπόν, κύριοι της Νέας Δημοκρατίας, την πιο νεοσυντηρητική επιλογή, αυτήν που είχε προτείνει και ο Μπους. Αυτήν, όμως, που και ο ίδιος ο Πόλσον σήμερα αναιρεί, διότι βλέπει ότι δεν έχει  παρά αρνητικά  αποτελέσματα. Οι τράπεζες εισπράττουν και οι πολίτες καλούνται να πληρώσουν το λογαριασμό, χωρίς να τους εξασφαλίσετε αυτά που χρειάζονται: Δάνεια με χαμηλά επιτόκια,  για να υπάρξει ανάπτυξη και ζήτηση, για να μη χαθούν και θέσεις εργασίας. 
      Εμείς προτείνουμε το δημόσιο να ενισχύει τη ρευστότητα κάθε τράπεζας -που αντιμετωπίζει όμως πρόβλημα- μέσα από ένα Ειδικό Ταμείο Αναχρηματοδότησης και μ΄ έναν απαράβατο όρο: Η τράπεζα να δανειοδοτεί με ευνοϊκούς όρους, με χαμηλά επιτόκια, τις μικρομεσαίες και εξαγωγικές επιχειρήσεις, καθώς και τα νοικοκυριά. Απαραίτητη προϋπόθεση, για να συμμετέχει μια τράπεζα στα μέτρα αυτά, είναι να διαθέτει ένα ελάχιστο επίπεδο κεφαλαιακής επάρκειας. Αν κάποια τράπεζα έχει πρόβλημα επάρκειας κεφαλαίων,  κάνει αύξηση μετοχικού κεφαλαίου. Οι μέτοχοι βάζουν το χέρι στην τσέπη. Και αν μείνουν αδιάθετες μετοχές, τότε μπαίνει στην αύξηση το δημόσιο, αγοράζοντας προνομιούχες μετοχές, συμμετέχοντας πια ενεργά στο διοικητικό συμβούλιο των τραπεζών, για να μπορεί να συμμετέχει στη διαμόρφωση της πολιτικής των τραπεζών, ώστε να είναι υπέρ της πραγματικής οικονομίας. 
      Η επιτροπή εποπτείας που φτιάχνετε, αφού δίνετε την λευκή επιταγή στις τράπεζες, εξαρτάται άμεσα από τον Υπουργό, ο οποίος θα έχει «υπό αυτόν» τον Διοικητή της Τράπεζας της Ελλάδος  -είναι θεσμικό ατόπημα αυτό- καθώς βεβαίως και τους εκπροσώπους που διορίζονται από τον ίδιο τον Υπουργό. Κανένας ανεξάρτητος φορέας, κανένας εκπρόσωπος της κοινωνίας και της παραγωγής. Παντού σκοτάδι και αδιαφάνεια για τα 28.000.000.000 ευρώ. 
      Και σ΄ αυτό ακριβώς το σημείο, επισημαίνω ξανά την αδυναμία σας να διαμορφώνετε ευρύτερες κοινωνικές και πολιτικές συναινέσεις. Δεν θέλετε έλεγχο της κοινωνίας, δεν θέλετε έλεγχο του Κοινοβουλίου, δεν θέλετε διακομματικό έλεγχο. Θέλετε να μπορείτε να αυθαιρετείτε. Όμως, αυτά είναι απαραίτητες προϋποθέσεις και έπρεπε να είναι απολύτως στις προτεραιότητές σας για να πετύχει οποιοδήποτε σχέδιο στήριξης της πραγματικής οικονομίας, σε μια συγκυρία υπάρχει έλλειψη εμπιστοσύνης στο οικονομικό μας σύστημα, που χρειάζεται αξιοπιστία, σιγουριά και ασφάλεια. Αυτό θα ήταν το πρώτο που θα είχαμε κάνει εμείς ως κυβέρνηση. 
      Σήμερα, είστε εσείς Κυβέρνηση. Αύριο, θα είμαστε εμείς. Και θα έπρεπε, σε αυτό το θέμα να μπορούσε να διασφαλιστεί η συνέχεια και η ομαλή πορεία. Εσείς, αντί να ενισχύετε αυτήν την κατεύθυνση, την υπονομεύετε με τις επιλογές σας. 
      Και θέτω τρία ερωτήματα στην Κυβέρνηση: Η Κυβέρνηση μας λέει ότι θα δώσει στις τράπεζες ρευστότητα, που οι ίδιες θα διοχετεύσουν στην πραγματική οικονομία για να αντιμετωπιστεί η κρίση. Αλλά πώς θα συμβεί αυτό, δεν μας το λέει. 
      Ερώτημα πρώτο: Μόλις προχθές, ο Διοικητής της Τράπεζας της Ελλάδος απεκάλυψε ότι το 2009 λήγουν πάσης φύσεως ομολογιακές εκδόσεις των ελληνικών τραπεζών, συνολικού ύψους 18.000.000.000 ευρώ. Μέσα σε ιδιαίτερα δυσμενές χρηματοπιστωτικό περιβάλλον, οι τράπεζες πρέπει να βρουν 18.000.000.000 ευρώ. Ποιος πιστεύει ότι η υπό κρατική εγγύηση ρευστότητα των 23.000.000.000 ευρώ, δεν θα χρησιμοποιηθεί για να λυθεί αυτό το πρόβλημα των τραπεζών; Ο ίδιος ο κ. Προβόπουλος ανέφερε ακριβώς αυτήν την παράμετρο, ως ένα από τους λόγους για τον προσδιορισμό του ύψους της οικονομικής ενίσχυσης στα 28.000.000.000 ευρώ. Αυτό είναι, κύριοι συνάδελφοι, το ζητούμενο; 
      Ερώτημα δεύτερο: Σύμφωνα με το στοιχεία της Τράπεζας της Ελλάδος, στις 31-7-2008, τα δάνεια των ελληνικών τραπεζών στη ναυτιλία ήταν περίπου 8.000.000.000 ευρώ. Ποιος πιστεύει ότι η υπό κρατική εγγύηση ρευστότητα των 23.000.000.000 ευρώ, δεν θα χρησιμοποιηθεί και αυτή, για να αντιμετωπιστούν οι μεγάλες επισφάλειες που αναμένεται να προκύψουν απ΄ αυτήν την κατηγορία των δανείων; Αυτό είναι το ζητούμενο; Διότι αυτά τα δύο παραδείγματα αποκαλύπτουν το σοβαρό και υπαρκτό κίνδυνο, για τον οποίο εσείς δεν μας δίνετε καμμία εγγύηση, να διοχετευθεί αυτή η υπό κρατική εγγύηση ρευστότητα στην ανακύκλωση των ήδη υφισταμένων δανειακών υποχρεώσεων των τραπεζών και στην κάλυψη επισφαλών δανειακών υποχρεώσεων στην ναυτιλία. Βεβαίως, ουσιαστικά δεν θα πάει όλη αυτή η ρευστότητα, τα λεφτά του ελληνικού λαού, στην πραγματική οικονομία. Θα βοηθηθούν οι τράπεζες,  θα βοηθηθούν οι εφοπλιστές. Δεν θα βοηθηθούν οι μικρομεσαίες επιχειρήσεις και τα νοικοκυριά. 
      (Χειροκροτήματα από την πτέρυγα του ΠΑ.ΣΟ.Κ.)
      Γι’ αυτό, κύριοι συνάδελφοι, έχουμε προτείνει να υπάρξει κοινωνικός και κοινοβουλευτικός έλεγχος. Τα λεφτά αυτά, δεν είναι δικά σας. Τα λεφτά αυτά, κύριοι της Νέας Δημοκρατίας, δεν είναι δικά σας. Είναι λεφτά του ελληνικού λαού, και εμείς, απαιτούμε διαφάνεια, κοινωνικό και κοινοβουλευτικό έλεγχο. 
      (Χειροκροτήματα από την πτέρυγα του ΠΑ.ΣΟ.Κ.)
      Η Κυβέρνηση, μας απαντά «όχι». 
      Ερώτημα τρίτο: Πρόσθετη ρευστότητα για τη στήριξη του τραπεζικού συστήματος και της οικονομίας, θα χρειαστεί μετά το 2009, ναι ή όχι; Ποια η απάντηση και ποια η δέσμευσή σας; Δυστυχώς, καμμία. Και αν δεν ξέρετε, ή απαντάτε με μισόλογα, τότε έχουμε ακόμα ένα λόγο για τον οποίο πρέπει να υπάρξει απόλυτη διαφάνεια. 
      Κυρίες και κύριοι συνάδελφοι, αυτήν την ευρύτερη συναίνεση που απαιτείται, μπορεί να τη διαμορφώσει μόνο μια κυβέρνηση προοδευτική, που συνεχώς θα λαμβάνει υπ΄όψιν και θα εκφράζει  πρωτίστως τις ανάγκες κάθε πολίτη και της πραγματικής οικονομίας. Μια Κυβέρνηση που θα σχεδιάζει, κινητοποιώντας όλες τις δυνάμεις, για να προφυλάξει τα δικαιώματα των πολιτών και να στηρίξει την ανάπτυξη στη χώρα. Εάν σπαταλήσουμε τα τελευταία μας πολεμοφόδια, τις κρατικές εγγυήσεις, τα κρατικά ομόλογα, για να αντιμετωπιστεί η κρίση, και δεν υπάρξουν ουσιαστικά αποτελέσματα, τότε οι εξελίξεις θα είναι δραματικές. Και θα κληθεί το ΠΑ.ΣΟ.Κ να διαχειριστεί μια κατάσταση πολύ χειρότερη από τη σημερινή. 
      Το ΠΑ.ΣΟ.Κ έχει κάθε λόγο να υποστηρίζει όποιο σοβαρό μέτρο παίρνει η Κυβέρνηση, διότι θέλουμε αύριο, αναλαμβάνοντας την κυβέρνηση, να έχουμε τις καλύτερες προϋποθέσεις για να βγάλουμε τη χώρα από την κρίση.
      (Χειροκροτήματα από την πτέρυγα του ΠΑ.ΣΟ.Κ.)
      Γι’ αυτό, η κριτική μας, όχι μόνο είναι ειλικρινής, αλλά εκφράζει και την αγωνία του πολίτη για το αύριο. 
      Κυρίες και κύριοι συνάδελφοι, η κατάσταση στην πραγματική οικονομία γίνεται κάθε μέρα και πιο δύσκολη. Η βιομηχανία δεν έχει παραγγελίες, το εμπόριο ασφυκτιά από τον περιορισμό της ζήτησης, οι κατασκευές βρίσκονται στο τέλμα, τα οικονομικά των νοικοκυριών καταρρέουν, αγροτικές οικογένειες πνίγονται κυριολεκτικά, σε χρέη 3,8 δισεκατομμυρίων ευρώ. Οι ακάλυπτες επιταγές τον Οκτώβριο εκτινάχθηκαν στα 152.000.000 ευρώ, από τα 101.000.000 ευρώ το Σεπτέμβριο και, διπλασιάστηκαν σχεδόν, σε σχέση με τον περσινό Οκτώβριο, που ήταν στα 78,3 εκατομμύρια ευρώ. 
      Το κράτος εμφανίζεται –είναι πολύ σημαντικό πρόβλημα, κύριοι συνάδελφοι- να έχει κάνει στάση πληρωμών. Ενάμισι εκατομμύριο ασφαλισμένοι του δημοσίου μένουν χωρίς φάρμακα, επειδή οι φαρμακοποιοί είναι απλήρωτοι. Οι προμηθευτές δεν παραδίδουν υλικό στα νοσοκομεία και το Υπουργείο Υγείας υποχρεώθηκε να χρησιμοποιήσει το στοκ των πυρόπληκτων. Χιλιάδες συνταξιούχοι περιμένουν μάταια για μήνες, για να πάρουν το εφάπαξ που δικαιούνται. Το «ΑΤΤΙΚΟ» Νοσοκομείο κινδυνεύει να κλείσει. Το Τ.Ε.Ι. Πειραιά έκλεισε. 
      Για να βγει η χώρα απ’ αυτήν την κρίση, χρειάζεται μια άλλη κυβέρνηση. Μια κυβέρνηση, που θα αποκαταστήσει τη φορολογική δικαιοσύνη, που θα στηρίξει τα μεσαία και χαμηλά εισοδήματα, που θα αποκαταστήσει βασικές λειτουργίες του κοινωνικού κράτους, την παιδεία, την υγεία, την πρόνοια, την εργασία και την ασφάλιση, που θα δημιουργήσει νέο πλούτο, με επένδυση στη γνώση, στην έρευνα, στην καινοτομία, στη βάση του μοντέλου της πράσινης ανάπτυξης. Μια κυβέρνηση, που θα σταματήσει τις σπατάλες, τη ρουσφετολογία, την αδιαφάνεια και τη διαφθορά. Μια κυβέρνηση, που ξέρει να διαπραγματεύεται και να προωθεί τα συμφέροντα της χώρας, όχι μόνο μέσα από τη ρουσφετολογία, αλλά μέσα από πραγματικές προτάσεις στην Ευρώπη και διεθνώς. Μια χώρα με κύρος, μια χώρα, η οποία, πράγματι, θα έχει τη δυνατότητα να διαμορφώσει νέες συνθήκες στην Ευρωπαϊκή Ένωση. Μια κυβέρνηση, που πάνω απ’ όλα θα προχωρήσει άμεσα σε μέτρα οικοδόμησης εμπιστοσύνης μεταξύ των πολιτών και της πολιτείας. Και αυτή είναι μια κυβέρνηση του Πανελλήνιου Σοσιαλιστικού Κινήματος.
      (Χειροκροτήματα από την πτέρυγα του ΠΑ.ΣΟ.Κ.)
       Είμαστε σίγουροι για τις δυνάμεις μας. Έχουμε πίστη στον Έλληνα και την Ελληνίδα. Ξέρουμε ότι όλοι μαζί μπορούμε και θα τα καταφέρουμε. Και θα το κάνουμε. 
      Σας ευχαριστώ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, πενήντα πέντε μαθήτριες και μαθητές και τέσσερις συνοδοί-καθηγητές από το Πειραματικό Γενικό Λύκειο Πατρών. 
      Τους καλωσορίζουμε στη Βουλή των Ελλήνων. Τους ευχόμαστε καλή πρόοδο και να είναι καλότυχα. 
      (Χειροκροτήματα από όλες τις πτέρυγες της Βουλής)
      Το λόγο έχει ο Υπουργός Οικονομίας και Οικονομικών κ. Γεώργιος Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, κανέναν δεν εξέπληξε η τοποθέτηση του Αρχηγού της Αξιωματικής Αντιπολίτευσης. Χαρακτηρίζεται από την ίδια αντιφατικότητα, την ίδια κενολογία, το ίδιο μοίρασμα ψεύτικων υποσχέσεων από το οποίο χαρακτηρίζεται γενικότερα η παρουσία της Αξιωματικής Αντιπολίτευσης. Επανέλαβε κουραστικά και πάλι τη λέξη «λευκή επιταγή». Δεν υπάρχει λευκή επιταγή, όταν ένας νόμος δίνει το δικαίωμα και τα εργαλεία στην εκλεγμένη Κυβέρνηση της χώρας να διαχειριστεί μια δύσκολη οικονομική κατάσταση. Λευκό είναι το δικό σας ανύπαρκτο σχέδιο. Λευκό είναι το χαρτί των ανύπαρκτων προτάσεών σας. Το καταθέτω για τα Πρακτικά. Αυτό κατέθεσε ο Αρχηγός της Αξιωματικής Αντιπολίτευσης: ένα λευκό χαρτί.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης  καταθέτει για τα Πρακτικά τα προαναφερθέν λευκό χαρτί, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      Λευκό είναι το χαρτί των επικίνδυνων αυτοσχεδιασμών σας.
      ΕΥΑΓΓΕΛΟΣ ΠΑΠΑΧΡΗΣΤΟΣ: Αυτό είναι εξευτελισμός! 
      ΠΡΟΕΔΡΟΣ (Δημήτριος Σιούφας): Παρακαλώ! 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και πάνω σ’ αυτό το λευκό χαρτί με τις επικίνδυνες –επαναλαμβάνω- θέσεις προσπαθείτε να σχεδιάσετε με γκρίζα χρώματα. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Για το παζάρι με τους τραπεζίτες να μας πείτε!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αμαυρώνετε κάθε σοβαρή προσπάθεια για την οικονομία.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Αυτά που κατέθεσε ο κύριος Υπουργός για τα Πρακτικά παρακαλώ να διανεμηθούν και σ΄ εμάς!
      ΠΡΟΕΔΡΟΣ (Δημήτριος Σιούφας): Κύριε Υπουργέ, μισό λεπτό.
      Τι συμβαίνει, κύριε Αντιπρόεδρε; Τι συμβαίνει, κύριε Παπαχρήστο; 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Αυτά που κατέθεσε ο κύριος Υπουργός για τα Πρακτικά παρακαλώ να διανεμηθούν και σε εμάς!
      ΠΡΟΕΔΡΟΣ (Δημήτριος Σιούφας): Βεβαίως θα διανεμηθούν, κύριε Αντιπρόεδρε. Γιατί ανησυχείτε; Έχει γίνει ποτέ και δεν έχουν διανεμηθεί; Παρακαλώ να επιτρέψετε στον ομιλητή να μιλήσει! Σας παρακαλώ πολύ, κύριε Αντιπρόεδρε, σας παρακαλώ πολύ, κύριε Πετσάλνικε! 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πάνω σ’ αυτό το λευκό χαρτί στο οποίο αυτοσχεδίασε ο Αρχηγός σας προσπαθείτε να σχεδιάσετε με γκρίζα χρώματα. Αμαυρώνετε κάθε σοβαρή προσπάθεια για την οικονομία, αδιαφορώντας για τις επιπτώσεις και γι’ αυτό και η πολιτική σας δεν εκφράζει ούτε συμμερίζεται την αγωνία του πολίτη, όπως λέτε, αλλά εκφράζει τη δική σας αγωνία, τις δικές σας μικροκομματικές σκοπιμότητες.
      Μιλήσατε για καθυστερήσεις. Η Κυβέρνηση ήταν από τις πρώτες κυβερνήσεις στην Ευρωπαϊκή Ένωση, αν όχι η πρώτη, που εγγυήθηκε τις καταθέσεις του Έλληνα πολίτη και προς τιμήν σας εκείνη την εποχή αυτό το μέτρο το στηρίξατε. Αλλά δεν αντέξατε. Δεν αντέξατε να συνεχίσετε την πολιτική της υπεύθυνης στάσης. Καταγγείλατε τις τράπεζες και εκ των υστέρων ο κύριος Πρόεδρος της Αξιωματικής Αντιπολίτευσης είδε έναν-έναν τους τραπεζίτες, εν κρυπτώ και παραβύστω. Η Κυβέρνηση, όταν κάλεσε να δει τους εκπροσώπους των πιστωτικών ιδρυμάτων, τους κάλεσε όλους εν συνόλω και σ΄ όλους παρουσίασε το σχέδιο ως θεσμικά όφειλε, όχι έναν-έναν. Η Κυβέρνηση δεν υιοθέτησε τις προτάσεις ενός εκπροσώπου μίας τράπεζας, η οποία έχει την έδρα της στο εξωτερικό και η οποία λυσσασμένα μάχεται το σχέδιο της ενίσχυσης της ρευστότητας της οικονομίας, καθώς η ίδια έχει επενδύσει στην απαξίωση του ελληνικού πιστωτικού συστήματος και της ελληνικής οικονομίας. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Σ΄ εσάς έχει κάνει μήνυση;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Εμείς αρνηθήκαμε να δούμε τον εκπρόσωπο της τράπεζας, η οποία, έχοντας την έδρα της στο εξωτερικό, θέλει να έχει λόγο για το τι συμβαίνει στην Ελλάδα. 
      Μιλήσατε για υπερεξουσίες του Υπουργού Οικονομίας. Ο Υπουργός Οικονομίας εκπροσωπεί την εκλεγμένη Κυβέρνηση της χώρας. Ποιος θέλετε δηλαδή να φροντίσει για τα χρήματα του ελληνικού λαού; Κάποιος που να μην είναι εκλεγμένος; Ποιος είναι αυτός ο οποίος διαχειρίζεται την περιουσία του ελληνικού λαού, αν όχι η εκλεγμένη Κυβέρνηση, η οποία κυβερνά με την ψήφο του ελληνικού λαού; Εσείς τι θέλετε; Κάποιο τεχνοκράτη να βάλουμε να εφαρμόσει το σχέδιο αυτό; Δεν είναι βασική πολιτική επιλογή το σχέδιο της ρευστότητας; 
      (Χειροκροτήματα από την πτέρυγα της Νέας Δημοκρατίας)
      Αλίμονο! Τι είναι αυτά που λέτε; Μεθαύριο δηλαδή η κυβέρνηση του ΠΑ.ΣΟ.Κ., εάν γίνει κυβέρνηση το ΠΑ.ΣΟ.Κ., δεν θα εμπιστεύεται τον Υπουργό  της Οικονομίας και θέλει ένα σχέδιο που δεν θα έχει εξουσίες ο Υπουργός της Οικονομίας; Αυτά είναι σοβαρά πράγματα;
      Μιλήσατε για δήθεν προτάσεις. Ένα λευκό χαρτί καταθέσατε. Είπατε ότι η δήθεν λύση είναι οι σοσιαλιστικές κυβερνήσεις. Μα οι κυβερνήσεις οι οποίες έχουν τα μεγαλύτερα προβλήματα και οι χώρες που έχουν τα μεγαλύτερα προβλήματα σήμερα διοικούνται από σοσιαλιστικές κυβερνήσεις. Γιατί και η Σοσιαλιστική Διεθνής δεν τους κατήγγειλε και δεν τους έδιωξε από τις τάξεις της; Γιατί; 
      (Χειροκροτήματα από την πτέρυγα της Νέας Δημοκρατίας)
      Γιατί δεν έδιωξε τον κ. Μπράουν; Γιατί δεν έδιωξε τον κ. Θαπατέρο; Γιατί δεν έδιωξε τον κ. Σώκρατες; Πολύ μεγαλύτερα προβλήματα έχουν αυτές οι χώρες από την ελληνική οικονομία. Είναι η λύση ο σοσιαλισμός; Μα άμα ήταν η λύση ο σοσιαλισμός, δεν θα είχαν προβλήματα οι χώρες που έχουν σοσιαλιστικές κυβερνήσεις. 
      Μιλήσατε για νέες ευρωπαϊκές πρωτοβουλίες. Ήρθατε εκ των υστέρων και ζητήσατε και είδατε τον Πρόεδρο της Ευρωπαϊκής Επιτροπής. Μα όταν ο κ. Παπανδρέου είδε τον Πρόεδρο της Ευρωπαϊκής Επιτροπής, όλες οι ευρωπαϊκές πρωτοβουλίες είχαν ήδη ολοκληρωθεί, είχαν ήδη εξελιχτεί με τη συμμετοχή της Ελλάδας, με τη συμμετοχή της υπεύθυνης ελληνικής Κυβέρνησης και στο ECOFIN και στην ειδική Σύνοδο Κορυφής που μετείχε ο Πρωθυπουργός στο Παρίσι και στην ειδική Σύνοδο Κορυφής όλων των χωρών της Ευρωπαϊκής Ένωσης που μετείχε ο Πρωθυπουργός. Εκεί αποφασίστηκαν οι βασικοί άξονες των σχεδίων για την ενίσχυση της ρευστότητας της οικονομίας. Έρχεστε εκ των υστέρων να οικειοποιηθείτε πρωτοβουλίες οι οποίες έχουν ήδη αναληφθεί και έχουν ολοκληρωθεί; Μα είναι σοβαρά πράγματα αυτά; Ποιον νομίζετε ότι μπορείτε να πείσετε; 
      Έρχεστε και μιλάτε τώρα για τις πρωτοβουλίες που θα αναλάβει η Ευρωπαϊκή Επιτροπή. Μα η Ευρωπαϊκή Επιτροπή έχει λάβει σαφή εντολή από το έκτακτο Συμβούλιο Κορυφής της Ευρωπαϊκής Ένωσης στις 26 Νοεμβρίου για ένα σχέδιο για την έξοδο της ευρωπαϊκής οικονομίας από την κρίση. Όλοι συμφωνούμε ότι χρειάζονται τα σχέδια της ρευστότητας, αλλά τα σχέδια της ρευστότητας δεν επαρκούν. Χρειάζονται και άλλα πράγματα, χρειάζονται και άλλες πρωτοβουλίες για την πραγματική οικονομία. Αυτό το σχέδιο της ρευστότητας είναι απαραίτητη προϋπόθεση ασφαλώς, αλλά δεν είναι ικανή. Χρειάζεται να δούμε τι θα κάνουμε με τα δημοσιονομικά περιθώρια του Συμφώνου Σταθερότητας και Ανάπτυξης, τι θα κάνουμε για να ενισχύσουμε συγκεκριμένους κλάδους της ευρωπαϊκής βιομηχανίας και της ευρωπαϊκής οικονομίας. Για αυτά ήδη έχει εξουσιοδοτηθεί η Ευρωπαϊκή Επιτροπή και είμαι βέβαιος ότι θα ανταποκριθεί και θα παρουσιάσει στις 26 Νοεμβρίου ένα σχέδιο που θα είναι ικανοποιητικό για όλη την Ευρώπη και σ’ αυτό το σχέδιο ασφαλώς η Ελλάδα έχει τη συνεισφορά της.
      Και για τους κοινωνικούς εταίρους, τέλος, ποιος θέλετε δηλαδή να διαχειριστεί το σχέδιο της ρευστότητας; Ο κ. Παναγόπουλος; Είναι δυνατόν;
      Οι θεσμικοί και οι κοινωνικοί εταίροι έχουν συγκεκριμένους ρόλους, εκφράζουν τμήματα της κοινωνίας, αλλά για το σύνολο της κοινωνίας τη σύνθεση των συμφερόντων της οικονομίας δεν μπορεί παρά να την κάνει κάθε φορά η εκλεγμένη Κυβέρνηση. Αν αυτή είναι η άποψή σας για τη δημοκρατία, αυτό αναιρεί οτιδήποτε έχει να κάνει με το ευρωπαϊκό κοινωνικό μοντέλο και με το ευρωπαϊκό σύμφωνο διακυβέρνησης. 
      Έτσι διακυβερνώνται οι χώρες στην Ευρώπη, από δημοκρατικά εκλεγμένες κυβερνήσεις που έρχονται στη Βουλή και διαβουλεύονται, όπως διαβουλευτήκαμε χθες εκτεταμένα με τους κοινωνικούς εταίρους επί πέντε ώρες στην Κοινοβουλευτική Ομάδα της Νέας Δημοκρατίας. Τους ακούσαμε, λάβαμε υπ΄όψιν τις παρατηρήσεις τους και θα φέρουμε αύριο τον προϋπολογισμό. 
      Ασφαλώς ο ρόλος των κοινωνικών εταίρων είναι σημαντικός στη διαβούλευση και οι απόψεις τους είναι χρήσιμες, αλλά καμμία κυβέρνηση δεν θα εκχωρήσει ποτέ τη διακυβέρνηση της χώρας στους κοινωνικούς εταίρους διότι εκφράζουν μερικότερα τμήματα της κοινωνίας. Αυτές είναι επικίνδυνες και αντιδημοκρατικές απόψεις και δείχνουν δυστυχώς την πλήρη σύγχυση στην οποία βρίσκεται το κόμμα της Αξιωματικής Αντιπολίτευσης.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΟΣ (Δημήτριος Σιούφας): Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Κατσέλη.
      	ΛΟΥΚΑ ΚΑΤΣΕΛΗ: Κύριε Υπουργέ, καταλαβαίνω πλήρως την αμηχανία σας και τον πανικό σας. Βάλλεσθε από παντού και από τα δικά σας στελέχη, από τους δικούς σας παραγωγικούς φορείς, από την ηγεσία όλων των επιμελητηρίων, απ’ όλους τους παραγωγικούς φορείς της χώρας. Αντί να κοιτάξετε με σοβαρότητα τι πρέπει να γίνει για να βγει η οικονομία από το αδιέξοδο που την έχετε φτάσει, αντί να δείτε τις προτάσεις μας τις οποίες καταθέσαμε σε σας και σ’ όλους τους εκπροσώπους της Βουλής –είναι πέντε σελίδες συγκεκριμένων προτάσεων- μοιράσατε ένα λευκό χαρτί κάνοντας επικοινωνιακά τεχνάσματα. 
      	Η στιγμή είναι πολύ σοβαρή, κύριε Υπουργέ, και δεν μιλάμε για μία περίοδο όπου υπάρχει μόνο ο κίνδυνος της ύφεσης αλλά, όπως πολύ καλά γνωρίζετε και σας το είπαμε, έχουμε φθάσει στο χείλος του γκρεμού καθώς το ελληνικό δημόσιο δεν μπορεί το ίδιο να δανειοδοτηθεί με ευνοϊκούς όρους από τη διεθνή αγορά. Η ίδια η διεθνής αγορά τιμωρεί την Κυβέρνησή σας, την έλλειψη στοιχειώδους προγραμματισμού στην οικονομία, την έλλειψη συνετής δημοσιονομικής διαχείρισης και το ξέρετε πάρα πολύ καλά.
      	Είπατε για τις σοσιαλιστικές κυβερνήσεις. Είναι ο Μπους σοσιαλιστής, κύριε Υπουργέ; Από πού ξεκίνησε η κρίση; Είναι ή δεν είναι απόρροια της έλλειψης εποπτείας, της έλλειψης ισχυρών θεσμών και κανόνων στην αγορά; 
      Τι σας λέμε γι’ αυτό το σχέδιο νόμου; Ότι το ίδιο κάνετε κι εσείς. Αντί να βάζετε ισχυρούς θεσμούς έτσι ώστε να διασφαλίσετε ότι αυτοί οι πόροι, πραγματικά, θα πάνε στην πραγματική οικονομία, δίνετε 28.000.000.000 ευρώ  στις τράπεζες ώστε εκείνες αντί να καλύψουν τις δικές τους «τρύπες», δήθεν να πάνε τα λεφτά στην πραγματική οικονομία. 
      Πώς το εξασφαλίζετε αυτό, κύριε Υπουργέ; Αυτό που σας λέμε -και είναι το βασικό σημείο της κριτικής όχι μόνο ημών αλλά και όλων των παραγωγικών φορέων- είναι ότι δεν υπάρχει κανένας μηχανισμός που να εγγυάται ότι αυτοί οι πόροι, πραγματικά, θα φτάσουν στον καταναλωτή, στο νοικοκυριό που τους έχει ανάγκη, στη μικρή και μεσαία επιχείρηση, στις τουριστικές επιχειρήσεις.
      Όσον αφορά στη διαβούλευση, κύριε Υπουργέ, πότε κάνατε διαβούλευση με τους παραγωγικούς φορείς; Έχετε δει τους εκπροσώπους του τουρισμού; Έχετε δει τους εκπροσώπους των επιμελητηρίων; Έχετε δει τους εκπροσώπους των μικρομεσαίων επιχειρήσεων; Έχετε, πραγματικά, κάτσει να συζητήσετε μαζί τους για τα προβλήματα που αντιμετωπίζουν μέρα με τη μέρα; Δεν έχετε δει κανέναν. Όπως είπατε, είδατε όλους μαζί τους τραπεζίτες και μετά διαπραγματευθήκατε με καθέναν απ’ αυτούς γι’ αυτό το σχέδιο νόμου. Τους είδατε έναν-έναν και το ξέρετε πάρα πολύ καλά και το ξέρει και όλη η αγορά. Αυτό είναι το χειρότερο. 
      Σ’ αυτήν την ύστατη στιγμή μας λέτε ότι θα υπάρξουν και άλλα μέτρα, ότι η Ευρωπαϊκή Επιτροπή θα δώσει στο τέλος Νοεμβρίου ένα σχέδιο στήριξης της πραγματικής ευρωπαϊκής οικονομίας. 
      Εσείς τι κάνετε, κύριε Υπουργέ; Τι έχετε κάνει από τον Αύγουστο; Ξέρετε τι κάνατε; Βάλατε πρόσθετη φορολογία στους ελεύθερους επαγγελματίες, δήθεν ότι ήταν φοροφυγάδες. Καταργήσατε το αφορολόγητο για ανθρώπους των οποίων τα εισοδήματα είναι και κάτω από το επίπεδο της φτώχειας. Τι κάνετε ώστε να μην μπει η οικονομία σε επιβράδυνση; Τι κάνετε ώστε να εξυγιανθεί η αγορά από τα καρτέλ; Τι κάνετε ώστε να μην υπάρχουν καταχρηστικές πρακτικές στις τραπεζικές υπηρεσίες; 
      Δεν έχετε κάνει απολύτως τίποτα. Περιμένετε –λέει- την Ευρωπαϊκή Επιτροπή και θα δείτε τι θα κάνετε. Μα αυτή είναι η κριτική Αντιπολίτευση που σας κάνει το ΠΑ.ΣΟ.Κ., ότι για χρόνια τώρα ουσιαστικά ασκήσατε μία πολιτική που ευνόησε μόνο συγκεκριμένους, ότι ανακατανείματε όλο το φορολογικό βάρος στις «πλάτες» τις μεσαίας τάξης και των χαμηλών εισοδηματικών στρωμάτων, ότι δεν υιοθετήσατε κανένα μέτρο μας για την ανακούφιση συγκεκριμένων ευάλωτων κοινωνικά ομάδων, ότι αυτό το Ταμείο Φτώχειας το οποίο λέτε το έχετε εξαγγείλει δεκατέσσερις φορές και δεν έχει υλοποιηθεί τίποτα, ότι αυτήν τη στιγμή υπάρχει «πάγωμα» πληρωμών και έχετε φτάσει στο χείλος μιας δημοσιονομικής εκτροπής, με αποτέλεσμα να αναβάλλετε όλα τα ωφελούμενα και να μην μπορείτε να πληρώσετε ούτε τα νοσοκομεία, ούτε να καλύψετε βασικές δαπάνες. Αυτή η κατάσταση δεν μπορεί να εξακολουθήσει και γι’ αυτήν την κατάσταση είστε εσείς υπεύθυνος. 
      Καλό θα ήταν με πολύ μεγαλύτερη περίσκεψη να κοιτάξετε ξανά τις προτάσεις που σας έχουμε καταθέσει, να τις υιοθετήσετε όσο είναι δυνατόν και, αν δεν μπορείτε, πραγματικά θα πρέπει να φύγετε το γρηγορότερο δυνατό διότι πραγματικά η χώρα βαδίζει σε αδιέξοδο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Η αξιότιμη συνάδελφος και Κοινοβουλευτική Εκπρόσωπος του ΠΑ.ΣΟ.Κ. κ. Κατσέλη μας περιέγραψε έναν πανικόβλητο Υπουργό Οικονομίας. Εγώ ούτε σήμερα, ούτε καθ’ όλη τη διάρκεια των πέντε ετών στα οποία συνυπάρχουμε στην Κυβέρνηση με τον κ. Αλογοσκούφη –πριν ήμασταν στην αντιπολίτευση- τον είδα πανικόβλητο. Ο κ. Αλογοσκούφης διακρίνεται για την ψυχραιμία του, την αποφασιστικότητά του και για την πολύ καλή γνώση των οικονομικών θεμάτων. Με την ίδια ψυχραιμία, με την ίδια νηφαλιότητα, αλλά και την ίδια αποφασιστικότητα υπό τις εντολές, του Πρωθυπουργού κ. Κώστα Καραμανλή, η Κυβέρνηση αντιμετώπισε την κρίση από τη στιγμή που εκδηλώθηκε μέχρι σήμερα και βεβαίως θα εξακολουθήσει να το κάνει. Αυτό το συναίσθημα ασφάλειας, σιγουριάς και σταθερότητας, κύριε Πρόεδρε, το μετέδωσε και στον ελληνικό λαό.
      Αλλοιώνουν την πραγματικότητα και αδικούν και τον εαυτό τους οι συνάδελφοι του ΠΑ.ΣΟ.Κ. οι οποίοι δεν θέλουν να δουν την αλήθεια, ότι δηλαδή στην Ελλάδα δεν είχαμε ούτε πανικό, ούτε ανησυχία, ούτε αναταραχή στην αγορά γιατί η Κυβέρνηση Καραμανλή έσπευσε από τις πρώτες ώρες να αποκαταστήσει το κλίμα εμπιστοσύνης και σταθερότητας παίζοντας πρωταγωνιστικό ρόλο και στο επίπεδο της Ευρωπαϊκής Ένωσης.
      Τότε ο Αρχηγός του ΠΑ.ΣΟ.Κ. έκανε μία σωστή δήλωση. Εμείς είμαστε ιδεολογικοί αντίπαλοί του, αλλά θα μου επιτρέψετε να το πω αυτό. Έκανε μία υπεύθυνη δήλωση ο κ. Παπανδρέου. Είπε: «Θα στηρίξω την Κυβέρνηση». Πριν αλέκτορα φωνήσαι τρις…. ήλθε και τι έκανε; Ανέτρεψε αυτά που είπε, υπέσκαψε την πρώτη σωστή δήλωσή του. 
      Τι κάνει τώρα το ΠΑ.ΣΟ.Κ.; Βάζει την κ. Κατσέλη η οποία επιστρατεύει την επιστημοσύνη της –ξέρει ότι εγώ την τιμώ και τη σέβομαι- για να δώσει ένα χρίσμα σοβαροφάνειας στις ατάκτως ερριμμένες ιδέες με τις οποίες το ΠΑ.ΣΟ.Κ. προσπαθεί να μας πείσει ότι θα συγκροτήσει εναλλακτική πρόταση διεξόδου από την κρίση. 
      Κύριε Πρόεδρε, με ατάκτως ερριμμένα υλικά οικονομική πολιτική δεν γίνεται. Είναι πολύ σοβαρό πράγμα η οικονομία -και μάλιστα σε καιρούς οικονομικής κρίσης- για να διατυπώνουμε εκθέσεις ιδεών, όταν τα όσα λέει το ΠΑ.ΣΟ.Κ. σήμερα και επανέλαβε ο κ. Γιώργος Παπανδρέου δεν τα ακολουθεί καμμία άλλη ευρωπαϊκή χώρα.
      Η πολιτική της Κυβέρνησης συμπορεύεται απόλυτα –και έτσι πρέπει- με τις επιλογές όλων των άλλων ευρωπαϊκών μας εταίρων.
      Δύο-τρεις σκέψεις ακόμα. Ενοχλούμαι πολύ, κύριε Πρόεδρε, όταν εκδηλώνεται η προσπάθεια του ΠΑ.ΣΟ.Κ. και συναδέλφων της ελάσσονος Αντιπολίτευσης να ταυτίσουν τη Νέα Δημοκρατία, την πολιτική της φιλοσοφία και την κοινωνική και οικονομική της πολιτική με τις ακραίες νεοφιλελεύθερες απόψεις του χυδαίου και κυνικού καπιταλισμού, που οδήγησαν το παγκόσμιο οικονομικό σύστημα στην τελευταία βαθιά και δραματική οικονομική κρίση.
      Και ενοχλούμαι, κύριε Πρόεδρε, γιατί αυτά που εκτοξεύονται εν είδει κατηγοριών στη Νέα Δημοκρατία, είναι ψευδέστατα και ανακριβέστατα. Και εξηγούμαι.
      Ποιοι είναι εκείνοι, κύριε Πρόεδρε, κυρίες και κύριοι συνάδελφοι, που εισήγαγαν αποφασιστικά, επιτακτικά τα θέματα της αυτορύθμισης των αγορών στην Ευρωπαϊκή Ένωση; Δεν είναι οι Νέοι Εργατικοί, το New Labor, του κ. Τόνι Μπλερ; Ξέρετε πόσες φορές υπέστημεν τους Νέους Εργατικούς στα Συμβούλια Υπουργών Εργασίας να μας μιλούν για απορρύθμιση των εργασιακών σχέσεων και να ζητούν να διατηρηθεί το καθεστώς του opt-out, το οποίο ουσιαστικά οδηγεί την Ευρώπη πίσω από τις συλλογικές διαπραγματεύσεις και τις συλλογικές συμβάσεις, δηλαδή στον εργασιακό μεσαίωνα; 
      Η πλευρά των Νέων Εργατικών ήταν και εάν δεν υπήρχε η Κυβέρνηση Καραμανλή...
      (Θόρυβος από την πτέρυγα του ΠΑ.ΣΟ.Κ.)
      Θα τα ακούσετε όλα. Μην ανησυχείτε. Υπομονή. Σας ακούσαμε και θα μας ακούσετε. Εάν δεν υπήρχε η Κυβέρνηση Καραμανλή μαζί τότε με τις κυβερνήσεις των γκωλικών της Γαλλίας, των σοσιαλιστών της Ισπανίας –υπάρχουν πρακτικά, κύριε Πρόεδρε, στα Ευρωπαϊκά Συμβούλια Υπουργών Εργασίας- με την Κυβέρνηση Συνασπισμού του Βελγίου, με την Κυβέρνηση της Κύπρου, με την Κυβέρνηση του Λουξεμβούργου να δημιουργήσουν τη λεγόμενη «blocking minority» και να σταματήσουν αυτά τα θέματα, θα είχαν επεκταθεί οι ρήτρες του opt-out σε ολόκληρη την ευρωπαϊκή ήπειρο.
      Και να θυμίσω και κάτι άλλο; Πριν από λίγα χρόνια η Νέα Δημοκρατία επέλεξε με απόφαση του Καραμανλή να προχωρήσει σ΄ ένα πολιτικό διαζύγιο. Τα πολιτικά διαζύγια, κύριε Πρόεδρε, πολλές φορές είναι πιο πικρά και από τα οικογενειακά και προσωπικά διαζύγια, αλλά ήταν πολιτική επιλογή του Καραμανλή. Η Νέα Δημοκρατία διαχώρισε το δρόμο της με δύο εξέχοντες πολιτικούς άνδρες –εγώ τους σέβομαι προσωπικά- τον Ανδρέα Ανδριανόπουλο και το Στέφανο Μάνο, τους οποίους έσπευσε να βάλει στα ψηφοδέλτιά του ο κ. Γιώργος Παπανδρέου και μάλιστα να τους στείλει αριστίδην στο Κοινοβούλιο. 
      Ξαναλέω για να μην παρεξηγηθούν αυτά που λέω, ότι τιμώ και τον Στέφανο Μάνο και τον Ανδρέα Ανδριανόπουλο, αλλά ο Κώστας Καραμανλής είναι εκείνος που επέλεξε το πολιτικό διαζύγιο για να καταδείξει ότι αυτή η παράταξη και οι πολιτικοί της έχουν ομφάλιο λώρο με τον κόσμο της εργασίας, με τον εργαζόμενο Έλληνα και την εργαζόμενη Ελληνίδα και πριν απ΄ όλα φροντίζουν να προστατεύουν τα συμφέροντά τους, το δημόσιο συμφέρον, ασκώντας κοινωνική πολιτική. 
      Ας αποφασίσουν οι συνάδελφοι τι είναι επιτέλους ο κ. Αλογοσκούφης, ένας σοβαρός γνώστης των οικονομικών, που εφαρμόζει πολιτικές ουσιαστικής διεξόδου από την κρίση, που συνιστούν μονόδρομο για την ελληνική κοινωνία. Μία τον λένε ακραίο φιλελεύθερο. Την άλλη τον λένε κρατιστή. Έχω εδώ άρθρα που τον λένε κρατιστή, επειδή ήθελε να επιβάλει στις τράπεζες το σωστό. Ας αποφασίσουν ακριβώς ποιο είναι το πραγματικό περιεχόμενο της κριτικής τους και ας αποφύγουν επιτέλους τις αντιφάσεις, γιατί εκτίθενται στον ελληνικό λαό όταν εκεί που χρειάζεται πολιτική, εκεί που χρειάζεται εναλλακτική πρόταση εξουσίας, προτάσσουν θορύβους, άναρθρες κραυγές και μηδενιστική κριτική. 
      Η Κυβέρνηση δεν κλείνει τα αυτιά της. Δέχεται όλες τις προτάσεις, δέχεται όλες τις βελτιωτικές παρεμβάσεις των συναδέλφων, αλλά είναι υποχρεωμένη να συνεχίσει το έργο της. Κινείται στη σωστή κατεύθυνση, δίνει απαντήσεις στα υπαρκτά προβλήματα και δίνει επιτέλους και την ελπίδα και την αισιοδοξία ότι θα περάσουμε την κρίση και θα μπορέσουμε γρήγορα να δέσουμε σε ένα απάνεμο λιμάνι. 
      Επαναλαμβάνω ότι η Κυβέρνηση της Νέας  Δημοκρατίας, η πρόταση Καραμανλή-Αλογοσκούφη, αποτελούν τη μόνη διέξοδο στα σημερινά προβλήματα του τόπου. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΛΟΥΚΑ ΚΑΤΣΕΛΗ: Να έρθετε μαζί μας τότε. 
      ΠΡΟΕΔΡΟΣ (Δημήτριος Σιούφας): Κυρία Κατσέλη, ακουστήκατε με πάρα πολύ προσοχή και σεβασμό από όλη την Αίθουσα. 
      ΛΟΥΚΑ ΚΑΤΣΕΛΗ: Του λέω να έρθει στο ΠΑ.ΣΟ.Κ., κύριε Πρόεδρε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Αν καταλάβατε ότι συμφωνούμε μετά από όλα αυτά, τι να πω;
      ΠΡΟΕΔΡΟΣ (Δημήτριος Σιούφας): Αυτήν τη συζήτηση μπορείτε να την κάνετε εκτός Αιθούσης. Τα εκατέρωθεν προσκλητήρια...
      ΤΟΝΙΑ ΑΝΤΩΝΙΟΥ: Η συζήτηση...
      ΠΡΟΕΔΡΟΣ (Δημήτριος Σιούφας): Αν θέλετε να συμμετάσχετε και εσείς, κυρία Αντωνίου, στη συζήτηση, δεν έχω κανένα πρόβλημα, αλλά να μην γίνουν εντός της Αιθούσης αυτού του είδους οι διαπραγματεύσεις. 
      Κυρίες και κύριοι συνάδελφοι, έχω την τιμή να προτείνω στο Σώμα κάτι για να αντιμετωπιστεί ένα πρόβλημα στο Εθνικό Ραδιοτηλεοπτικό Συμβούλιο, που δημιουργήθηκε μετά την επιλογή την οποία έκανε η Διάσκεψη των Προέδρων ενός στελέχους του Ε.Σ.Ρ. το οποίο έγινε μέλος του Διοικητικού Συμβουλίου αυτής της Ανεξάρτητης Αρχής, της προβλεπόμενης από το Σύνταγμα. Δημιουργήθηκε ζήτημα σε ό,τι αφορά τις αμοιβές του, να παίρνει λιγότερα από ό,τι έπαιρνε ως ανώτατο στέλεχος της Αρχής. 
      Η πρόταση την οποία κάνω και προς εσάς, κύριε Υπουργέ, είναι να προστεθεί στο νομοσχέδιο ίδιο άρθρο - δεν έχει καμμία επίπτωση οικονομική στον προϋπολογισμό- με τα κάτωθι: «Το προσωπικό που υπηρετεί στις Ανεξάρτητες Διοικητικές Αρχές σε θέσεις ειδικού επιστημονικού προσωπικού και στη συνέχεια εκλέγεται ως μέλος της ίδιας Αρχής, μπορεί να επιλέγει είτε τις αποδοχές της θέσης που κατέχει, είτε τις αποδοχές του μέλους. Η διάταξη αυτή ισχύει από 1-3-2008». 
      Παρακαλώ να μοιραστεί στους συναδέλφους και να έχω τη συγκατάθεσή σας για την ψήφιση και την αντιμετώπιση αυτού του προβλήματος. 
      (Στο σημείο αυτό ο Πρόεδρος της Βουλής  κ. Δημήτριος Σιούφας καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθεί η σελίδα 230)
      ΠΡΟΕΔΡΟΣ (Δημήτριος Σιούφας): Το λόγο έχει για έξι λεπτά ο κ. Λαφαζάνης. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, έχω ζητήσει το λόγο.
      ΠΡΟΕΔΡΟΣ (Δημήτριος Σιούφας): Με συγχωρείτε, αλλά δεν ζητήσατε νωρίτερα το λόγο. 
      Θα μιλήσετε μετά από έξι λεπτά, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Δεν με αντιληφθήκατε που ζήτησα το λόγο πιο μπροστά.
      ΠΡΟΕΔΡΟΣ (Δημήτριος Σιούφας): Είχε ζητήσει το λόγο –δεν τον βλέπετε, βλέπετε εμένα- πριν ο κ. Λαφαζάνης. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο γι’ αυτό που είπατε;
      ΠΡΟΕΔΡΟΣ (Δημήτριος Σιούφας): Ναι, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, στο θέμα που ζητήσατε, η Κυβέρνηση δεν έχει καμμία αντίρρηση, εάν συμφωνεί η Πλειοψηφία της Βουλής, να εισαχθεί στο νομοσχέδιο. 
      ΠΡΟΕΔΡΟΣ (Δημήτριος Σιούφας): Ευχαριστώ, κύριε Υπουργέ. 
      Έχετε το λόγο, κύριε Λαφαζάνη. 
      ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός, προκειμένου να απαντήσει, υποτίθεται, στις αιτιάσεις που υποβάλλονται σε αυτήν την Αίθουσα, διαλέγει πάντοτε τον εύκολο στόχο. Και ο εύκολος στόχος φυσικά είναι η πολιτική που άσκησε και συνεχίζει να ασκεί το ΠΑ.ΣΟ.Κ., είναι ο κ. Γκόρντον Μπράουν, είναι ο κ. Θαπατέρο, είναι ο κ. Σόκρατες. Είναι και ο κ. Ομπάμα, γιατί πάρα πολλοί βλέπω να θαυμάζουν και τον κ. Ομπάμα σ΄ αυτήν την Αίθουσα. 
      Κύριε Υπουργέ, αυτοί είναι όμοιοί σας όλοι, είναι ακριβή αντίγραφά σας. Ο κ. Γκόρντον Μπράουν ως οικονομικός αρχιτέκτονας του Νέου Εργατικού Κόμματος είναι αυτός ο οποίος εισήγαγε τη νεοφιλελεύθερη διάλυση της Ευρώπης και είναι ο εμπρηστής για να προχωρήσουμε σε αυτού του είδους τα σχέδια, τα οποία εσείς έρχεστε εδώ να διαμορφώσετε και μας λέτε ότι έχετε και την έγκριση της Ευρωπαϊκής Επιτροπής. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ).
      Δηλαδή τι είναι η έγκριση της Ευρωπαϊκής Επιτροπής; Ασυλία; Είναι επιχείρημα ότι μας έχει εγκρίνει το σχέδιο η Ευρωπαϊκή Επιτροπή; Να μας πείτε τι λέει το σχέδιο. Εμείς δεν θα σας κατηγορήσουμε απλώς για αδιαφάνεια, για προχειρότητα στο σχέδιό σας και ότι εν πάση περιπτώσει, δεν έχει εγγυήσεις για να συνεχίζεται η δανειοδοτική ληστεία των καταναλωτών. 
      Ασφαλώς υπάρχουν όλα αυτά στο νομοσχέδιό σας, το κεντρικό όμως χαρακτηριστικό, κύριε Υπουργέ, για το οποίο δεν απαντάτε συγκεκριμένα, είναι ότι χαρίζετε είτε άμεσα είτε έμμεσα 28.000.000.000 ευρώ στους τραπεζίτες, στο τραπεζικό κεφάλαιο, γιατί περί αυτού πρόκειται. Επί είκοσι και πλέον χρόνια οι τράπεζες καταληστεύουν την ελληνική οικονομία και τον ελληνικό λαό και εμφανίζουν τρομακτικά υπερκέρδη, υπερκέρδη αμύθητα. Αυτά όλα πήγαν στις τσέπες των μεγαλομετόχων. 
      Τώρα στην κρίση, κύριε Υπουργέ, εσείς που θέλετε να ενισχύσετε την κεφαλαιακή επάρκεια των τραπεζών και να εγγυηθείτε δάνεια και να βγάλετε και ειδικά ομόλογα για να τα καταθέσετε στις τράπεζες μπορείτε να μας απαντήσετε συγκεκριμένα ποια είναι τα κέρδη τους μέσα στην κρίση αυτόν το χρόνο, τι κέρδη εμφανίζουν στο εννεάμηνο. Η ελληνική οικονομία κάνει βουτιά, αρχίζει και οδεύει προς την ύφεση. Στο εννεάμηνο διευρύνεται το έλλειμμα του ισοζυγίου πληρωμών στη χώρα μας και φτάνει σε πρωτοφανές ύψος ώστε να διεκδικεί τα πρωτεία στον κόσμο.
      Ενώ υπάρχει, λοιπόν, αυτή η ζοφερή κατάσταση υποφέρουν οι μικρομεσαίοι, οι αγρότες βγαίνουν στο δρόμο, οι μισθωτοί και οι συνταξιούχοι υποβαθμίζονται, οι χαμηλόμισθοι και οι χαμηλοσυνταξιούχοι πένονται, οι άνεργοι πολλαπλασιάζονται. Αυτήν την ώρα που βυθίζεται η ελληνική οικονομία και πηγαίνει ολοταχώς στην ύφεση έχουμε τις τράπεζες να εμφανίζουν τρομακτικά κέρδη, κύριε Υπουργέ, ή δεν το γνωρίζετε αυτό. Διαβάζετε τους ισολογισμούς τους και παρακαλώ να μας απαντήσετε συγκεκριμένα πώς γίνεται να έχουν τέτοια κέρδη οι τράπεζες και να μη βάζουν το χέρι στην τσέπη οι μεγαλομέτοχοι που θα τα εισπράξουν για να αυξήσουν την κεφαλαιακή του υποτίθεται επάρκεια; Γιατί δεν το κάνουν; Και τι είσαστε εσείς το φιλόπτωχο ταμείο από την τσέπη των φορολογουμένων στους μεγαλοτραπεζίτες που κερδίζουν μέσα στην κρίση; Διαβάζετε τους ισολογισμούς, κύριε Υπουργέ, να δείτε ποια ήταν τα κέρδη της EUROBANK; Ποια ήταν τα κέρδη της Τράπεζας Πειραιώς και της ALPHA BANK; Γιατί λέει ντρέπεται να κάνει αύξηση μετοχικού κεφαλαίου ο κ. Κωστόπουλος και ερχόσαστε να κάνετε αύξηση του μετοχικού κεφαλαίου της Εθνικής και της ALPHA BANK και να συνεισφέρετε από τα λεφτά του φορολογούμενου δανείζοντας το ελληνικό δημόσιο και υποθηκεύοντας το μέλλον του ελληνικού λαού.
      Γιατί ντρέπεται ο κ. Κωστόπουλος να βάλει το χέρι στην τσέπη για τη μετοχή του που είναι χαμηλά και δεν ντρέπεται το ελληνικό κράτος, δεν ντρέπεστε εσείς να συνεισφέρετε στην κεφαλαιακή επάρκεια. Μπορείτε να μας απαντήσετε συγκεκριμένα σε αυτά τα ερωτήματα; Γιατί δεν μας απαντάτε, γιατί υπεκφεύγετε και μας αναφέρετε τον κ. Γκόρντον Μπράουν, την ακραία νεοφιλελεύθερη πτέρυγα των δήθεν σοσιαλιστών και μας λέτε ότι και ο σοσιαλισμός δεν πάει καλά. Πού τον είδατε τον σοσιαλισμό; Σ’ αυτά να μας απαντήσετε, λοιπόν, δεν μας απαντάτε ποιο είναι το όφελος; 
      Αν μία μικρομεσαία επιχείρηση έχει πρόβλημα αύριο, θα έρθετε να ενισχύσετε τα κεφάλαιά της; Θα το κάνετε ποτέ αυτό; Είναι δυνατόν να το κάνετε; Και γιατί αν η τράπεζα έχει πρόβλημα υποτίθεται –που δεν έχει γιατί έχει κέρδη, εκτός αν είναι πλαστοί οι ισολογισμοί της που υπάρχει άλλο πρόβλημα τότε- θα έρθετε να ενισχύσετε την κεφαλαιακή της επάρκεια και να εκδώσετε ειδικά ομόλογα. Δεν βλέπετε ότι τα ασφαλιστικά ταμεία καταρρέουν, κύριε Υπουργέ, από τις επενδύσεις στις κεφαλαιαγορές που τις ωθήσατε εσείς και διαχρονικά έχουν κάνει αυτές τις επενδύσεις με την απελευθέρωση να πηγαίνουν στον τζόγο μέχρι το 25 και 27%.
      Δεν βλέπετε ότι καταρρέουν; Γιατί δεν εκδίδετε ειδικά ομόλογα διασφαλισμένα με το νέο επιτόκιο που δανείζεται το δημόσιο για να πάρουν τα ασφαλιστικά ταμεία; Αυτά δεν έχουν πρόβλημα; Δεν υπάρχει εκεί εκρηκτική κατάσταση η οποία βλάπτει το συνταξιούχο. Γιατί δεν παρεμβαίνετε σ’ αυτό το θέμα. Και παρεμβαίνετε στις τράπεζες με τα υπερκέρδη τους για να αυξήσουν τα κέρδη τους, για να αυξήσουν τη δανειοδοτική ληστεία; Και κάνουν δήθεν κοινωνική πολιτική οι τράπεζες με τις περίφημες προτάσεις τις οποίες δυστυχώς ακούμε και από τις δύο πτέρυγες της Βουλής και μας λένε ότι παγώνουν τους πλειστηριασμούς για έξι μήνες. Πού τα λένε αυτά οι τραπεζίτες; Με το πάγωμα των πλειστηριασμών αν τρέχουν οι ανατοκισμοί, στο διάστημα αυτό σημαίνει πλήρη εξόντωση του δανειολήπτη και κυριολεκτική διάλυσή του. Χάρη κάνουν λοιπόν; 
      Αντί λοιπόν, να αντιμετωπίσετε αυτά τα προβλήματα και να κάνετε παρέμβαση στη διαμόρφωση των επιτοκίων των τραπεζών ερχόσαστε και μας λέτε ότι ενέκρινε η Ευρωπαϊκή Επιτροπή το σχέδιό μας.
      Καταχρεώνετε την Ελλάδα, υποθηκεύετε το μέλλον της και το μέλλον του ελληνικού λαού. Από τη δεκαετία του ’90 έχουν γίνει τρία εγκλήματα στη χώρα και κλείνω μ’ αυτό, κύριε Πρόεδρε.
      Πρώτον, η μεγαλύτερη επένδυση του δημοσίου που έγινε στη Μεταπολίτευση με τους Ολυμπιακούς Αγώνες είχε ως αποτέλεσμα να έχουμε τα κουφάρια χωρίς κανένα αναπτυξιακό και κοινωνικό αποτέλεσμα.
      Δεύτερο μεγάλο έγκλημα το δανειακό μπουμ των τραπεζών που συντηρούν δήθεν μία καταναλωτική ευμάρεια με δανεικά από το μέλλον και με αβέβαια εισοδήματα του μέλλοντος. 
      Και το τρίτο μεγάλο έγκλημα και ίσως είναι η χαριστική βολή για το μέλλον της ελληνικής οικονομίας, είναι ότι πάτε να στηρίξετε με 28.000.000.000 ευρώ το τραπεζικό κεφάλαιο αντί να στηρίξετε τον ελληνικό λαό και τις οικονομικά ασθενέστερες τάξεις. 
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός ζήτησε το λόγο για μια σύντομη παρέμβαση. Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριοι συνάδελφοι, αυτοί που δήθεν κόπτονται για τις μικρομεσαίες επιχειρήσεις, για τους απλούς πολίτες και για τους εργαζόμενους και δεν μπορούν να αντιληφθούν ότι το κυκλοφοριακό σύστημα μιας οικονομίας είναι το χρηματοπιστωτικό της σύστημα, προσφέρουν πολύ κακή υπηρεσία και στο κόμμα τους και στον εαυτό τους.
      Αυτή τη στιγμή η Κυβέρνηση σε συνεργασία με όλες τις υπόλοιπες ευρωπαϊκές κυβερνήσεις, φέρνει ένα σχέδιο ενίσχυσης της ρευστότητας της οικονομίας, ένα σχέδιο το οποίο απευθύνεται σαφώς σ’ αυτούς που πλήττονται ή ενδεχομένως μπορεί να πληγούν από τη χρηματοπιστωτική κρίση. Αυτό αφορά τις μικρομεσαίες επιχειρήσεις, τα έργα που χρειάζεται μία χώρα, αυτούς που έχουν στεγαστικά δάνεια, αυτούς που κινδυνεύουν να χάσουν τη δουλειά τους. Και όσοι δεν μπορούν να το αντιληφθούν αυτό δεν μπορούν να αντιληφθούν πως λειτουργούν οι οικονομίες μας.
      Εγώ αντιλαμβάνομαι και σέβομαι όλες τις ιδεολογικές διαφορές που μπορεί να υπάρχουν. Αντιλαμβάνομαι ότι ο Συνασπισμός θέλει ένα πλήρως κρατικοποιημένο τραπεζικό σύστημα. Αλλά ακόμα και στις προτάσεις που κάνει ημίμετρα προτείνει. Λέει να εθνικοποιήσουμε ξανά την Εθνική. Γιατί να μην εθνικοποιήσουμε τότε όλες τις τράπεζες; Αυτό θα ήταν πολύ πιο συνεπές με τα δικά σας.
      ΠΑΝΑΓΙΩΤΗΣ ΛΑΦΑΖΑΝΗΣ:  Σιγά, σιγά κάντε το πρώτο βήμα.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Να θέσετε αυτή την προσέγγιση στον ελληνικό λαό, να πείτε ότι εμείς θέλουμε να κρατικοποιήσουμε όλες τις τράπεζες, να κρατικοποιήσουμε όλη την οικονομία, όλες τις επιχειρήσεις κι αν σας ψηφίσει ο ελληνικός λαός ελάτε να εφαρμόσετε το πρόγραμμά σας. Εμάς έχει ψηφίσει ο ελληνικός λαός για να εφαρμόσουμε ένα διαφορετικό πρόγραμμα όπου το κράτος παίζει έναν ρυθμιστικό ρόλο, όπου υπάρχει ρόλος και για την αγορά, υπάρχει ρόλος για τις επιχειρήσεις και για την ιδιωτική πρωτοβουλία, όπου ασφαλώς χρειάζεται το κράτος να παίζει το ρυθμιστικό του ρόλο και όπου χρειάζεται, σε περιόδους κρίσης, να ενισχύει τον εποπτικό του ρόλο, προσωρινά ή μόνιμα.
      Αυτή λοιπόν, είναι η δική μας φιλοσοφία και εγώ δεν ήθελα να απαξιώσω τις προσπάθειες που κάνουν σοβαρές σοσιαλιστικές κυβερνήσεις στην Ευρώπη. Θεωρώ ότι και η κυβέρνηση Μπράουν κάνει σοβαρές προσπάθειες, άλλωστε το σχέδιο-Μπράουν ήταν και το πρότυπο πάνω στο οποίο βασίστηκαν όλα τα σχέδια των ευρωπαϊκών οικονομιών και το δικό μας, το οποίο είναι στη λογική του να ενισχύσουμε προσωρινά και τα κεφάλαια αλλά και τη ρευστότητα των τραπεζών και όλων των άλλων σχεδίων που έχουν εγκριθεί από την Ευρωπαϊκή Επιτροπή. Και η κυβέρνηση Θαπατέρο στην Ισπανία, κάνει πολύ σοβαρές προσπάθειες να αντιμετωπίσει την κρίση και η κυβέρνηση Σόκρατες στην Πορτογαλία κάνει πολύ σοβαρές προσπάθειες επίσης.
      Εγώ ποτέ δεν είπα ότι είναι ιδεολογικό το πρόβλημα. Ανέφερα όμως τις σοσιαλιστικές κυβερνήσεις ως απάντηση στους ισχυρισμούς τους έωλους του προέδρου της Αξιωματικής Αντιπολίτευσης, που ήθελε να μας πείσει ότι η λύση στην κρίση είναι ο σοσιαλισμός. Η λύση στην κρίση είναι η συγκεκριμένη: Είναι η καλύτερη εποπτεία του χρηματοπιστωτικού συστήματος διεθνώς και ασφαλώς αυτό πρέπει να γίνει όπως επίσης λύση είναι ο καλύτερος συντονισμός των οικονομικών μας πολιτικών και ίσως μια πιο χαλαρή προσέγγιση αλλά συντονισμένη και μετρημένη στη δημοσιονομική πολιτική. Η λύση στην κρίση είναι να ενδιαφερθούμε να στηρίξουμε τις οικονομίες μας. Δεν είπε κανείς ότι λύση στην κρίση είναι να κρατικοποιήσουμε τα πάντα, αλίμονο. Είδαμε που κατέληξαν οι οικονομίες στις χώρες στις οποίες τα πάντα ήταν κρατικοποιημένα. 
      Σεβόμαστε τις ιδεολογικές διαφορές και πρέπει να σέβεστε κι εσείς τη δική μας άποψη. Γιατί η δική μας άποψη έχει ψηφιστεί από τον ελληνικό λαό και τη δική μας άποψη εφαρμόζουμε. Και την εφαρμόζουμε σε πλήρη συντονισμό με τους Ευρωπαίους εταίρους μας, παίζουμε το ρόλο που χρειάζεται στην Ευρώπη και δεν έχουμε καμμία διάθεση να αναλάβουμε πρωτοβουλίες που θα απομονώσουν την Ελλάδα στην Ευρώπη γιατί αυτό θα είναι πολύ χειρότερο από οποιαδήποτε άλλη επιλογή.
      Η Ελλάδα έχει κερδίσει από τη συμμετοχή της στην Ευρωπαϊκή Ένωση, η Ελλάδα εφαρμόζει ευρωπαϊκή πολιτική, εφαρμόζει το ευρωπαϊκό κοινωνικό μοντέλο ασφαλώς και ωφελείται από τη συμμετοχή της στην Ο.Ν.Ε. και στους υπόλοιπους ευρωπαϊκούς θεσμούς, ωφελείται από τα κοινωνικά πλαίσια, από τη συμμετοχή της στις ελεύθερες αγορές της Ευρώπης και ωφελείται ακόμα από τους επιπλέον περιορισμούς που βάζει το ευρωπαϊκό σύστημα στις διαθέσεις μας εδώ, που πολλές φορές στο παρελθόν έχουμε λειτουργήσει χωρίς κανόνες.
      Εδώ λειτουργήσαμε απόλυτα συμβατά με τους κανόνες που ισχύουν σε ολόκληρη την Ευρώπη. Και έρχεται ο καθένας αυτοσχεδιάζει και λέει το μακρύ του και το κοντό του; Δεν γίνεται έτσι η πολιτική. Η πολιτική χρειάζεται σοβαρότητα. Η πολιτική χρειάζεται να λάβεις υπ’ όψιν σου τους πραγματικούς περιορισμούς, τους πόρους που υπάρχουν. 
      Είναι πολύ σύνθετο πράγμα στη σημερινή πραγματικότητα η εφαρμογή πολιτικής. Το δικό μας σχέδιο θα είχε ψηφιστεί από την πρώτη μέρα. Άλλωστε, προβλέπαμε ότι η εφαρμογή του ήταν από την πρώτη μέρα  που το καταθέσαμε, από τις 23 Οκτωβρίου. Ο μόνος λόγος της καθυστέρησης που είχαμε ήταν η καθυστέρηση που υπήρξε σε ευρωπαϊκό επίπεδο για την έγκριση του σχεδίου μας μαζί με τα άλλα ευρωπαϊκά σχέδια. Διότι έπρεπε να γίνει και αυτό. 
      Άκουσα σήμερα ότι φέραμε, λέει, καινούργια πράγματα με την υπουργική απόφαση. Την υπουργική απόφαση θα μπορούσα και να μην την είχα καταθέσει σήμερα. Για λόγους σεβασμού του Κοινοβουλίου και για να ξέρετε ακριβώς τι δουλειά χρειάζεται για να εφαρμοστεί ένα τέτοιο σχέδιο, εγώ κατέθεσα την υπουργική απόφαση, η οποία ήταν ένα από τα σημεία τα οποία συζητήσαμε με την Ευρωπαϊκή Ένωση. Γιατί στις λεπτομέρειες κρίνονται πολλές φορές αυτά τα πράγματα και είναι από τα πράγματα στα οποία διαπραγματευτήκαμε σκληρά με την Ευρωπαϊκή Ένωση, ώστε ακριβώς η τιμολόγηση να μην είναι πολύ ακριβή. Γιατί οποιαδήποτε ακριβή τιμολόγηση για τις εγγυήσεις θα πήγαινε στους καταναλωτές, στις επιχειρήσεις. Οι τράπεζες μετακυλύουν το κόστος. Έπρεπε, λοιπόν, η τιμολόγηση να είναι δίκαιη. Μας έκανε τις προτάσεις της η Τράπεζα της Ελλάδος και επιμείναμε πάνω σε αυτές τις προτάσεις. Είχε πολύ μεγάλη σημασία αυτό για την εφαρμογή του σχεδίου. Είμαστε έτοιμοι να εφαρμόσουμε το σχέδιο και θα το εφαρμόσουμε προς όφελος της οικονομίας, όσο και αν ακούγονται εδώ άναρθρες κραυγές. 
      (Χειροκροτήματα από την πτέρυγα της Νέας Δημοκρατίας)
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο, κύριε Λαφαζάνη. Διαβάστε λίγο τον Κανονισμό. 
      Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Πρόεδρε, είναι σύνηθες σ΄ αυτήν την Αίθουσα να γίνεται ένας καυγάς, ανούσιος κατά την άποψή μου, μεταξύ των δύο μεγάλων κομμάτων κυρίως στο ότι τάχα διαφωνούμε, ενώ συμφωνούμε. Παραδείγματος χάριν, ποιες είναι οι διαφορές για τις οποίες σήμερα η Αξιωματική Αντιπολίτευση δεν ψηφίζει αυτές τις ρυθμίσεις που χαρίζει η Κυβέρνηση 28.000.000.000. Λέει ότι έγιναν καθυστερημένα, χωρίς συναίνεση, ότι είναι ανίκανοι, ότι δεν πήρε διάφορα άλλα μέτρα, όπως το Ταμείο Αναχρηματοδότησης και θα μπορούσε ουσιαστικά να συμφωνήσει, εάν αυτά τα μέτρα παίρνονταν. Μα, στο ότι δίνονται 28.000.000.000 συμφωνεί; Συμφωνεί. Αυτό ειπώθηκε και από την κ. Κατσέλη μέσω ραδιοφωνικού σταθμού, όταν είπε ότι ναι, χρειάζεται ενίσχυση η ρευστότητα του χρηματοπιστωτικού συστήματος σήμερα με προϋποθέσεις. Τις προϋποθέσεις τις ακούσαμε. 
      Η ουσία είναι ότι όλες οι κυβερνήσεις στην Ευρωπαϊκή Ένωση, θα έλεγα σε όλο το καπιταλιστικό σύστημα σήμερα που είναι υπεύθυνο για αυτήν την κρίση, αλλά πάντως όλες οι κυβερνήσεις στην Ευρωπαϊκή Ένωση και παλιότερα και σήμερα είτε χριστιανοδημοκρατικές είναι, είτε κεντροδεξιές, είτε σοσιαλδημοκρατικές, είτε κεντροαριστερές συμφωνούσαν στο διά ταύτα, στη γενικότερη αντιλαϊκή πολιτική που αποφάσιζε η Ευρωπαϊκή Ένωση είτε σε επίπεδο Υπουργών είτε σε επίπεδο Αρχηγών κομμάτων και κυβερνήσεων.
      Ποια είναι η διαφορά, παραδείγματος χάριν, των δήθεν κεντροαριστερών κυβερνήσεων όλη αυτήν την περίοδο; Δεν συμφώνησαν μαζί σε όλα τα αντεργατικά, αντιλαϊκά μέτρα που επιβλήθηκαν σε όλους τους λαούς της Ευρώπης; Δεν συμφώνησαν στην επίθεση στους κοινωνικούς τομείς, στα εργασιακά, στις συντάξεις, στο ασφαλιστικό, στα μέτρα καταστολής, στην παρακολούθηση των εργαζομένων, στην κατάργηση δικαιωμάτων δημοκρατικών και συνδικαλιστικών, ακόμα και στις παρακολουθήσεις που γίνονται μέσα στους χώρους δουλειάς, όπου γίνεται πολύ ασφυκτικό το κλίμα της εργασίας; Πού, λοιπόν, υπήρχε διαφορά όλο αυτό το διάστημα;
      Έφυγε ο κ. Παναγιωτόπουλος, ο οποίος ούτε λίγο ούτε πολύ ήθελε να μας πει ότι εκφράζει τελικά την εργατική τάξη. Δεν είναι εδώ για να μας πει ο κ. Παναγιωτόπουλος, κατηγορώντας την Αξιωματική Αντιπολίτευση, ότι εάν δεν ήταν τελικά το κόμμα του, θα ψηφιζόταν και άλλες διατάξεις στην Ευρωπαϊκή Ένωση. Μα, ψηφίστηκε προχθές με την έγκριση και τη δική σας και της Νέας Δημοκρατίας και του ΠΑ.ΣΟ.Κ. και του Συνασπισμού. Πέρασε στην επιτροπή και τώρα συζητιέται αυτές τις μέρες στην Ολομέλεια της Βουλής, για να ψηφισθεί και να γίνει νόμος του κράτους. Τι ψηφίστηκε; Ψηφίστηκε τελικά το εξηνταπεντάωρο που μπορεί εβδομαδιαίως με την ελαστικοποίηση του ωραρίου σε δωδεκάμηνη βάση, να ρυθμίζεται, ψηφίστηκε ο ενεργός και μη ενεργός χρόνος εργασίας που μας γυρίζει πίσω αιώνες, έχει ψηφιστεί μια σειρά άλλες διατάξεις αντεργατικές για την ανατροπή του οκταώρου και χίλια δυο άλλα μέτρα που δεν μπορώ τώρα να τα αναφέρω όλα. Και έρχεται τώρα να μας πει ότι δεν τα ψήφισε; Πώς δεν τα ψήφισε; Γιατί δημοκοπείτε; Γιατί λέτε ψέματα; Αυτό ήθελα να πω στον κ. Παναγιωτόπουλο.
      Επίσης, θα ήθελα να πω, επειδή ακούγεται για τις τράπεζες, ότι εμείς δεν έχουμε αντίρρηση να κρατικοποιηθούν. Όμως, ρωτώ: Δεν είχαμε κρατικές τράπεζες; Η Α.Τ.Ε. δεν ήταν κρατική που είχε φθάσει τα πανωτόκια στα ύψη που τα έφθασε; Η Εθνική δεν ήταν αυτή που είχε στείλει τόσους πλειστηριασμούς, όπως και άλλες ιδιωτικές, όταν ήταν με την πλήρη κυριαρχία ουσιαστικά του δημοσίου;
      Συνεπώς πολιτική αλλαγή χρειάζεται. Η πολιτική είναι αυτή που καθορίζει και την πολιτική των τραπεζών. Γι’ αυτό και η Κυβέρνηση της Νέας Δημοκρατίας ενισχύει σήμερα τις τράπεζες και δεν ενισχύει το λαό. Εμείς λέμε κανένα ευρώ τελικά στις τράπεζες. Απευθείας χρηματοδότηση του λαού, με αύξηση του μισθού, των συντάξεων, για να κινηθεί η αγορά, να ενισχυθεί η αγοραστική δύναμη, να καλύψει κοινωνικές ανάγκες, να ενισχύσει την παιδεία, την υγεία που πληρώνουν οι άνθρωποι, να ενισχύσει τη νέα οικογένεια με παιδικούς σταθμούς δωρεάν. Αυτή είναι η ενίσχυση, όχι τους τραπεζίτες. Και μας λέει τώρα ότι θα πάει στο λαό; Πώς θα πάει; Ή αυτό που λέει ο κ. Καραμανλής «όλοι να συνεισφέρουμε»; Τι να συνεισφέρουμε; Τι να συνεισφέρει ο εργαζόμενος; Το σύνθημα που δίνει η Κυβέρνηση είναι τα κεφάλια μέσα. Μην διεκδικείτε, έχουμε κρίση, δεν μπορείτε να πάρετε τίποτα. 
      Αυτό είναι και η συναίνεση που λέει το ΠΑ.ΣΟ.Κ.. Συναίνεση για ποιο θέμα; Πώς θα αντιμετωπιστεί η κρίση; Γιατί δεν άκουσα κανένα μέτρο. Λέει μέσω της πραγματικής οικονομίας, θα έχουν δουλειά και οι εργαζόμενοι. Χαίρω πολύ! Ποια δουλειά, με ποιους όρους και τι μεροκάματα; Με ποιο ωράριο; Με αυτό που έχει επιβάλλει η Ευρωπαϊκή Ένωση και πέρασαν πρώτα από την Κυβέρνηση του ΠΑ.ΣΟ.Κ. και στη συνέχεια της Νέας Δημοκρατίας; Με αυτούς τους όρους, με αυτούς τους μισθούς; Σε λίγα χρόνια πάλι θα έχουμε υπερσυσσώρευση του χρήματος και νέα κρίση. Οι εργαζόμενοι θα είναι στο ντουβάρι. 
      Γι’ αυτό εμείς λέμε, κύριε Πρόεδρε, ότι αυτές οι πολιτικές είτε εκφράζονται από σοσιαλδημοκρατικές κυβερνήσεις είτε από τις χριστιανοδημοκρατικές, όπως συνηθίσαμε να τις λέμε, έχουν τον ίδιο σκοπό, τους ίδιους στόχους και έχουν και συνέπεια στην πολιτική τους και συνέχεια. Υποστηρίζουν με όλους τους τρόπους το μεγαλοκεφάλαιο και στρέφονται ενάντια στους εργαζόμενους. Αυτή η συσσώρευση με αυτήν την πολιτική έγινε. Και αυτήν την πολιτική τώρα χρησιμοποιούν για να ξεπεράσουν δήθεν την κρίση. Μα πώς θα την ξεπεράσουν την κρίση; Με τα ίδια μέτρα που συσσώρευσαν την κρίση; Είναι δυνατόν, όταν λένε ότι δεν θα παραβούν το πρόγραμμα σταθερότητας, ότι θα κρατήσουν τη δημοσιονομική πολιτική στα πλαίσια που πρέπει, ότι τελικά δεν θα παραβούν κανέναν κανόνα χρηματοδότησης των κοινωνικών δαπανών; Γι’ αυτό λέμε ότι είναι αντιλαϊκό. Ο κόσμος πρέπει να το παλέψει, ο λαός να ζητήσει μεροκάματο αξιοπρεπές, υγεία και παιδεία δωρεάν. Έτσι μόνο ξεπερνιέται η κρίση εις όφελος των εργαζομένων.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής της Νέας Δημοκρατίας στο Νομό Δωδεκανήσου κ. Παυλίδης.
      ΑΡΙΣΤΟΤΕΛΗΣ ΠΑΥΛΙΔΗΣ: Με καλείτε με δισταγμό, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Σας καλώ, αλλά δεν σας εγκαλώ επί του παρόντος.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρίες και κύριοι συνάδελφοι, το μελαγχολικό με αυτά που ακούστηκαν προ ολίγου από τον εκπρόσωπο του Κ.Κ.Ε. είναι το εξής: Είναι οι μόνοι που το διακηρύττουν. Κυρίως το αποκηρύττουν οι πρώην κομμουνιστικές χώρες, οι οποίες εχάλασαν τον κόσμο να μπουν στο σύστημα. Στο σύστημα που ζούμε σήμερα και το οποίο έχει ατέλειες, αλλά εν πάση περιπτώσει πόρρω απέχει από το να είναι σύμφωνο προς τις εισηγήσεις του Κ.Κ.Ε. 
      Αγαπητοί συνάδελφοι, σήμερα το πρωί παλαιός κοινοβουλευτικός συντάκτης μου τηλεφώνησε και μου είπε «συγχαρητήρια, να τα εκατοστίσεις». Ο λόγος; Σαν σήμερα πριν από τριάντα ένα χρόνια είχαμε εκλογές, κυρία Κατσέλη. Ήταν η πρώτη μου εκλογή. Από τη φουρνιά εκείνων των Βουλευτών στη Νέα Δημοκρατία επεβίωσαν δύο: ο Καλαματιανός Αντώνης Σαμαράς και ο Δωδεκανήσιος Αριστοτέλης Παυλίδης. Από την παλαιότερη σειρά του 1974 ο μόνος επιβιώσας στο ΠΑ.ΣΟ.Κ. είναι ο Πρόεδρός μας, ο κ. Κακλαμάνης. Αυτό λοιπόν μου επιτρέπει να έχω μνήμη. Ήκουσα τον αξιότιμο Αρχηγό της Αξιωματικής Αντιπολιτεύσεως να ομιλεί περί υπερεξουσιών του Υπουργού Οικονομίας.
      Κυρία Κατσέλη, ξέρετε πότε ακούστηκε για πρώτη φορά ο τίτλος «τσάρος της οικονομίας»; Όταν Υπουργός Οικονομίας και Οικονομικών ήταν ο φίλος μου ο Μάκης ο Αρσένης. Καλός Υπουργός. Απώλεια η απουσία του. «Τσάρος της οικονομίας». Τέτοιες προσαγορεύσεις απευθύνονται σε όλους του Υπουργούς Οικονομίας σε όλο τον κόσμο. Αλίμονο ο Υπουργός Οικονομίας εάν δεν έχει ισχυράν εξουσίαν. Διελύθη η οικονομία. Αιτήματα χιλιάδες. Εμείς οι Βουλευτές μεταφέρουμε ζητήματα των ψηφοφόρων μας, του λαού, τον οποίον εκπροσωπούμε.
      Τίτλος βιβλίου: «Για ποιον χτυπά η καμπάνα», του Χέμινγουει. Έχει προμετωπίδα: «Μην θεωρείς τον εαυτό σου ότι είσαι μία νήσος. Είσαι ήπειρος». Δεν είσαι απομονωμένος. Ό,τι συμβαίνει γύρω σου, θα μεταφερθεί και σε σένα. Η οικονομική κρίση που ζούμε δεν είναι προϊόν μιας ομάδος εγκατεστημένης σε νήσον οικονομική. Είναι προϊόν διεργασιών, των οποίων η κρίση εξεδηλώθη υπερατλαντικά, αλλά έφτασε και σε εμάς. Και θα πάει και παραπέρα. Ακόμη φαίνεται πως είναι η αρχή. Το συμπεραίνω αυτό, παρακολουθώντας τις εργασίες διεθνών οργανισμών. G20 προ ημερών. Δεν κατέληξαν, αλλά βγήκαν στην επιφάνεια διάφορα. Ήμουνα στο Συμβούλιο της Ευρώπης: Πολιτική επιτροπή. Πολιτική επιτροπή, μη έχουσα αρμοδιότητα περί τα οικονομικά έγινε, όμως, ειδική ανάλυση, πώς θα αναπτυχθει το κοινωνικό περιβάλλον μέσα στην οικονομική κρίση;
      Έτσι λοιπόν φτάνουμε σήμερα να έχουμε ένα νομοσχέδιο, το οποίο επιχειρεί να αντιμετωπίσει την κρίση και τις προεκτάσεις της. Πιθανόν να υπάρχουν παρατηρήσεις που να πρέπει να ληφθούν υπ΄όψιν, πιθανόν να αναφέρεται κανείς επικριτικά στα όσα περιλαμβάνει, αλλά ποια είναι η ουσία; Δεν είμαστε νήσος. Είμαστε ήπειρος. Έφτασε η κρίση. Έγιναν αναφορές από συναδέλφους διαφόρων παρατάξεων εντός του Κοινοβουλίου ότι ο τουρισμός θα την αισθανθεί. Η κατασκευαστική δραστηριότητα ήδη την έχει προ οφθαλμών. Για τη ναυτιλία έγινε μακρά συζήτηση. Οι ναυτιλιακές εταιρείες, οι εισηγμένες στα Χρηματιστήρια εκτός Ελλάδος, έχασαν το 90% της αξίας των μετοχών τους. Κάποιες εξ αυτών. Οι ναύλοι κατέβηκαν από 50.000 δολάρια την ημέρα στις τρεις με τέσσερις χιλιάδες με ημερήσια έξοδα 17.000 δολάρια. Αν αυτό δεν συνιστά κρίση, τότε ποιο συνιστά;
      Ερχόμεθα λοιπόν εμείς στο πλαίσιο της Ευρωπαϊκής Ένωσης –είμεθα μέλος της οικογενείας- να πάρουμε κάποια μέτρα. Έχω τη βεβαιότητα ότι το Υπουργείο Οικονομίας και Οικονομικών θα τα τηρήσει με προσοχή και με σεβασμό προς το δημόσιο χρήμα. Ναι, είναι μεγάλο το ποσό. Δεν πιστεύω ότι ο κ. Αλογοσκούφης και οι συνεργάτες του θα το μοιράσουν στο βρόντο. Η μέχρι τώρα ιστορία τους δεν έχει δείξει κάτι τέτοιο. Αλλά, επιμένω κι εγώ στο «διαφάνεια». Κι έχω την αίσθηση πως με διαφάνεια θα γίνει η εφαρμογή του νόμου.
      Πάμε τώρα στον ιδιαίτερο λόγο που εζήτησα να ανέλθω στο Βήμα.
      Τροπολογία 364, περί της οποίας ηκούσθησαν διάφορα σχόλια. Η τροπολογία αυτή, κατά την κρίση μου, έπρεπε να είχε συζητηθεί στο προηγούμενο νομοσχέδιο, στο νομοσχέδιο το οποίο επεγράφετο «Προστασία δανειοληπτών και άλλες διατάξεις». Η διάταξη που θα ενταχθεί τώρα στο νομοσχέδιο –πιστεύω πως θα ενταχθεί- προστατεύει δανειολήπτες, τους οποίους κάποιες τράπεζες μετεχειρίσθησαν κατά τον τρόπο που οι συνάδελφοι όλων των παρατάξεων δεν θα θέλαμε να τους αντιμετωπίσουν. Ποιο είναι το θέμα;  Ορισμένες εκ των τραπεζών  ερμηνεύουν το ν. 3259/2004 κατά τέτοιον τρόπο που αθροίζουν τα επί μέρους δάνεια, ξεπερνιέται το ύψος των 400.000 ευρώ κι έτσι δεν λειτουργεί ο μηχανισμός της ρυθμίσεως των λεγομένων πανωτοκίων.
      Εγώ είχα την ευκαιρία στο προηγούμενο νομοσχέδιο να ζητήσω την ερμηνευτική δήλωση. Είχα ανταλλάξει τρεις επιστολές με το Υπουργείο Οικονομίας, με τον κ. Αλογοσκούφη: στις 3 Οκτωβρίου, στις 2 Νοεμβρίου, στις 6 Νοεμβρίου. Στο γραφείο του μακρά συνεργασία, κι έτσι εκείνος υπογράφει την τροπολογία, η οποία κατετέθη και είναι η πρώτη φορά, που αποτελεσματικά λύεται το εν λόγω πρόβλημα.
      Κι έχω στα χέρια μου, κύριοι συνάδελφοι και κύριε εισηγητά της Μειοψηφίας, δικαστικές αποφάσεις. Τις αναγιγνώσκω: Η ΠΑΠΡ. του Πρωτοδικείου Αθηνών 7964/2007 και η 79/2007, πάλι του Πρωτοδικείου Αθηνών (439 540) η οποία μάλιστα βασίστηκε και σε γνωμοδότηση του Καθηγητού, του κ. Παμπούκη, λέει: «Ως αρχικό κεφάλαιο νοείται το αρχικό κεφάλαιο εκάστου δανείου και όχι το άθροισμα των κεφαλαίων περισσοτέρων δανείων ή πιστώσεων μεταξύ των δύο συμβαλλομένων». Δηλαδή, οι δικαστικές αποφάσεις μεταφέρονται εδώ.
      Τι θέλετε; Να τρέχει ο κόσμος στα δικαστήρια; Εμείς δεν είμεθα που υποστηρίζουμε την προστασία των δανειοληπτών; Βάσει αυτών λοιπόν των αποφάσεων να προχωρήσωμεν.
      ΝΙΚΟΛΑΟΣ ΓΚΑΤΖΗΣ: Για διαβάστε και τι λέει το Νομικό Συμβούλιο της Βουλής.
      ΑΡΙΣΤΟΤΕΛΗΣ ΠΑΥΛΙΔΗΣ: Για την τροπολογία;
      ΝΙΚΟΛΑΟΣ ΓΚΑΤΖΗΣ: Ναι, όταν συζητιόταν το νομοσχέδιο. Λέει ότι κάθε μία πράξη δανείου δεν θεωρείται αυτοτελής. Αυτό λέει.
      ΑΡΙΣΤΟΤΕΛΗΣ ΠΑΥΛΙΔΗΣ: Αυτό λέμε κι εμείς. Κάθε πράξη δανείου είναι αυτοτελής. Όχι, κύριοι κομμουνιστές, να παραδώσουμε τους δανειολήπτες στις τράπεζες, που κατακεραυνώνετε, να αθροίζουν τα δάνεια. Πού θα πάει αυτή η ιστορία; Πήρε 300.000 ευρώ για δάνειο τετρακοσίων και να χρωστάει σήμερα 1,5 δισεκατομμύριο δραχμές!
      ΝΙΚΟΛΑΟΣ ΓΚΑΤΖΗΣ: Δεν είναι αυτοτελής.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Δεν κατάλαβε τι είπα, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Αφήστε τον κ. Παυλίδη να τελειώσει. Δεν σας διέκοψε κανείς εσάς.
      ΝΙΚΟΛΑΟΣ ΓΚΑΤΖΗΣ: Δεν είναι αυτοτελής.
      ΠΡΟΕΔΡΕΥΩΝ (Αναστάσιος Νεράντζης): Κύριε Γκατζή, σας παρακαλώ.
      ΑΡΙΣΤΟΤΕΛΗΣ ΠΑΥΛΙΔΗΣ: Να το διακηρύξετε.
      ΠΡΟΕΔΡΕΥΩΝ (Αναστάσιος Νεράντζης): Κύριε Παυλίδη, παρακαλώ μην απευθύνεστε στον κ. Γκατζή προσωπικά. Στην Αίθουσα να απευθύνεστε. Και τελειώνετε, παρακαλώ.
      ΑΡΙΣΤΟΤΕΛΗΣ ΠΑΥΛΙΔΗΣ: Ξέρετε πόσοι είναι οι υποφέροντες; Για όνομα του Θεού!
      Πρέπει να σας πω και κάτι άλλο, κύριε Γκατζή. Εγώ ήμουν ένας εκ των νομοθετών εκείνης της Βουλής. Εδώ είναι ο σεβαστός μου Πρόεδρος, ο κ. Κακλαμάνης. Εχαλάσαμε τον κόσμο. Η βούλησή μας αυτή ήταν; Η βούλησή μας ήταν να λύσουμε το πρόβλημα. Το ΠΑ.ΣΟ.Κ. έκανε τρεις απόπειρες, τις εκτιμώ, αλλά εν τη πράξη απεδείχθη ότι δεν λειτούργησαν. Γι’ αυτό και αναγκάστηκε μετά την πρώτη –το θυμάστε, κύριε Πρόεδρε- να φέρει δεύτερη ρύθμιση, να φέρει τρίτη ρύθμιση. Καλή η προσπάθεια. Απουσιάζουν συνάδελφοι, με τους οποίους είχαμε κάνει αγώνα εδώ μέσα. Και από το ΠΑ.ΣΟ.Κ. και από τη Νέα Δημοκρατία. Έτσι αναγκαστήκαμε να φτάσουμε εις την τετάρτην παρέμβασιν. Για το ίδιο θέμα τέσσερις φορές. Κι επιτέλους έρχεται τώρα η αντιμετώπιση μιας καταστάσεως, η οποία δεν παρουσιάζεται σε όλες τις τράπεζες, αλλά σε κάποιες εκ των τραπεζών και βάσει δικαστικών αποφάσεων. Και καλώς κάνει ο κύριος Υπουργός των Οικονομικών και αποδέχεται την πρότασή μας, η οποία βασίζεται στην αντιμετώπιση προβλήματος που δημιουργούν κάποιες τράπεζες.
      Έτσι, λοιπόν, ζητώ κι εγώ να υπερψηφιστεί αυτή η τροπολογία για να λυθεί το μόνο εναπομείναν πρόβλημα, κατά την κρίση μου, από τη μεγάλη υπόθεση, κύριε Υφυπουργέ, της ρυθμίσεως των οφειλών, λόγω πανωτοκίων.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Καλώς πράττετε και με τη βεβαιότητα ότι και η ψήφος των συναδέλφων θα δικαιώσει αυτήν την αποδοχή της προτάσεώς μας.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Παυλίδη.
      Το λόγο έχει ο Βουλευτής του ΠΑ.ΣΟ.Κ. από το Νομό Κυκλάδων κ. Ρήγας.
      ΠΑΝΑΓΙΩΤΗΣ ΡΗΓΑΣ: Κυρίες και κύριοι συνάδελφοι, θα μπορούσαμε να πούμε απαντώντας σε αυτά που ο Υπουργός Οικονομίας και Οικονομικών κ. Αλογοσκούφης ανέφερε προηγουμένως κατηγορώντας την Αξιωματική Αντιπολίτευση ότι λαϊκίζει χωρίς να προτείνει συγκεκριμένα μέτρα, ότι εδώ ταιριάζει ο τίτλος μιας ταινίας: «Κοίτα ποιος μιλάει;» όταν σε μια περίπτωση έκτακτης ανάγκης, όπως είναι αυτή της αντιμετώπισης της διεθνούς οικονομικής κρίσης, η λήψη απόφασης σέρνεται περισσότερο από δύο μήνες. Και δεν σέρνεται το αρχικό σχέδιο. Άλλα ανακοινώθηκαν αρχικά. Υπήρξε ορυμαγδός κριτικής από τους πάντες και από τη λαϊκή Δεξιά από τους διάφορους ανέξοδα επαναστάτες Βουλευτές της Νέας Δημοκρατίας, οι οποίοι κατηγόρησαν τον κ. Αλογοσκούφη, επιτέθηκαν στον κ. Αλογοσκούφη και βεβαίως μετά από πάρα πολλές τροποποιήσεις και αλλαγές ήλθε αυτό το νομοσχέδιο προς ψήφιση. 
      Ο κ. Παναγιωτόπουλος μας είπε ότι αυτά που διακρίνουν τον κύριο Υπουργό είναι η ψυχραιμία, η αποφασιστικότητα, η νηφαλιότητα.
       Τι καλά που θα ήταν, κύριε Πρόεδρε, αν όλα αυτά τα χαρακτηριστικά τα είχαν και οι Έλληνες πολίτες, αν ήταν δηλαδή ψύχραιμοι, νηφάλιοι και εν πάση περιπτώσει, αντιμετώπιζαν με τον ίδιο αισιόδοξο τρόπο που ο κ. Αλογοσκούφης αντιμετωπίζει την κατάσταση. Δυστυχώς, όμως, δεν είναι καθόλου έτσι. Η αγορά δεν είναι ούτε ψύχραιμη ούτε νηφάλια. Και δεν είναι ψύχραιμος ούτε νηφάλιος ο ελληνικός λαός.
      Κοιτάξτε τι λένε οι στατιστικές, με όποια αξιοπιστία έχουν, ότι είμαστε οι πιο απαισιόδοξοι πολίτες της Ευρώπης. Γιατί; Γιατί δεν εμπιστεύονται την Κυβέρνηση οι Έλληνες πολίτες. Δεν είναι απαισιόδοξοι από τη φύση τους οι Έλληνες. Έχουν βιώσει περισσότερο από τέσσερα χρόνια τις πρακτικές και τις πολιτικές αυτής της Κυβέρνησης. Και είναι απαισιόδοξοι, γιατί ακριβώς βλέπουν σε μια περίοδο κρίσης όταν απαιτείται μια κυβέρνηση να είναι ισχυρή, αποφασιστική, με σχέδια να παρέμβει βλέπουν ακριβώς το αντίθετο. Βλέπουμε μια Κυβέρνηση αναποτελεσματική, αναξιόπιστη, αμήχανη, να παίρνει μέτρα αλυσιτελή, να παίρνει μέτρα τα οποία σε καμμιά περίπτωση δεν εγγυώνται αυτό που το νομοσχέδιο λέει «ρευστότητα στην αγορά».
      Και εδώ μπαίνει το εξής ερώτημα. Εμείς δεν είμαστε αντίθετοι μέσω του εργαλείου που τροφοδοτεί την αγορά, που δίνει ρευστότητα στην αγορά και είναι οι τράπεζες, να μοιράσουν αυτά τα χρήματα. Δεν έχουμε υιοθετήσει άλλες απόψεις. Εξ αρχής το είπαμε. Όμως το ζήτημα είναι το εξής: Ο πρότερος βίος των τραπεζών είναι άραγε έντιμος, ώστε να εμπιστεύονται σήμερα οι Έλληνες πολίτες και η ελληνική αγορά, ότι εάν δεν υπάρξουν συγκεκριμένοι κανόνες με τους οποίους αυτά τα χρήματα που τους δίνει υπό μορφή δανείου ή εγγυήσεων το ελληνικό δημόσιο, θα περάσουν στην αγορά; Μπορούν δηλαδή οι Έλληνες πολίτες να εμπιστευτούν εκείνες τις τράπεζες που πριν από λίγους μήνες, πριν ξεσπάσει η κρίση είχαν μια συμπεριφορά την οποία όλοι γνωρίζουμε απέναντί τους; Ποιος μας εγγυάται λοιπόν ότι αυτοί οι μηχανισμοί, οι τράπεζες εν προκειμένω, χωρίς όρους και κανόνες δεν θα ακολουθήσουν τις ίδιες πρακτικές που εφάρμοσαν μέχρι σήμερα, γιατί ήταν οι ίδιες  τράπεζες οι οποίες είχαν τεράστια κέρδη που καταγράφονταν μέχρι πρόσφατα και καταγράφονται ακόμα, οι ίδιες τράπεζες που δάνειζαν με υψηλά επιτόκια, οι ίδιες τράπεζες οι οποίες χρέωναν με πανωτόκια τους δανειολήπτες, οι ίδιες τράπεζες που προχωρούσαν σε πλειστηριασμούς; Ποιος μας εγγυάται λοιπόν μέσα από ένα τέτοιο σχέδιο, όπου το κράτος με δάνεια-εγγυήσεις τους εξασφαλίζει χρήμα, ότι αυτό θα διοχετευθεί πρώτον στην αγορά και δεύτερον, ότι θα διοχετευθεί στην αγορά με τους κανόνες και τους όρους που υποτίθεται –εγώ δεν αμφιβάλλω για τις προθέσεις μας- ότι και εσείς έχετε; Κανένας. 
      Επομένως, εδώ μπαίνει ένα σοβαρότατο πρόβλημα ότι η πρώτη και μεγαλύτερη κρίση, παραπάνω και από την οικονομική κρίση που υπάρχει σήμερα, είναι η κρίση εμπιστοσύνης της αγοράς, των δανειοληπτών, των πολιτών απέναντι στην Κυβέρνηση. Και μπορείτε να δανειστείτε από παντού χρήματα με δυσμενείς, θα έλεγα, όρους. Αξιοπιστία, όμως, κύριοι της Κυβέρνησης, δεν μπορείτε να δανειστείτε. Δεν σας δανείζει δυστυχώς, κανένας. Αυτό είναι το τεράστιο έλλειμμα που υπάρχει σήμερα, ένα τεράστιο έλλειμμα εμπιστοσύνης της αγοράς, των πολιτών απέναντι στην ικανότητά σας, στη βούλησή σας να λειτουργήσετε σε αυτήν την περίοδο κρίσης με τρόπο αποτελεσματικό, με τρόπο που θα έδινε τη δυνατότητα στην αγορά να βγει από αυτό το αδιέξοδο.
      Και το πρόβλημα για την ελληνική αγορά είναι τεράστιο. Προφανώς υπάρχει και πρόβλημα ρευστότητας, αλλά δεν είναι το μόνο. 
      Οι επενδύσεις, η πορεία αν θέλετε των επενδύσεων, έχει επιβραδυνθεί εδώ και πάρα πολύ καιρό, όχι λόγω της έλλειψης ρευστότητας, αλλά γιατί δεν υπάρχει ούτε το κατάλληλο κλίμα για να ευοδωθούν οι επενδύσεις ούτε έχετε χτυπήσει αυτά τα φαινόμενα που παλιά όταν ήσασταν αντιπολίτευση επισημάνατε, δηλαδή, της αδιαφάνειας, της γραφειοκρατίας. Για να υπάρξει πρόοδος δεν αρκεί μόνο η ρευστότητα, δεν αρκεί μόνο να υποσχεθείτε ότι θα δώσετε στις τράπεζες κάποια χρήματα για να περάσουν στην αγορά. Το πρόβλημα στην αγορά είναι ότι και πριν από το ξέσπασμα της κρίσης, υπήρχε σοβαρό πρόβλημα στην πρόοδο των επενδύσεων. Και δεν ήταν μοναδικό πρόβλημα η ρευστότητα. Υπήρχαν άλλα πολύ σοβαρότερα προβλήματα, τα οποία δεν αντιμετωπίσατε και ακόμα δεν φαίνεται να μπορείτε να αντιμετωπίσετε. 
      Οι επενδυτές, κύριοι της Κυβέρνησης, δεν λένε πάντοτε ότι δεν υπάρχει χρήμα. Λένε δεν υπάρχει το κατάλληλο επενδυτικό περιβάλλον. Τα χρήματά μας για να τα πάρουμε πρέπει να περάσουν από χίλια κύματα. Από την πόρτα μέχρι τον πέμπτο, τον τελευταίο όροφο, το ρετιρέ κάθε υπηρεσίας πρέπει να πέφτει μίζα. Αυτά πρέπει να τα ακούσετε. Αυτά είναι τα μεγάλα προβλήματα που αντιμετωπίζει σήμερα η ελληνική οικονομία και η ελληνική επιχείρηση.
      Θα έλεγα, λοιπόν, ότι έχετε διπλά εμπόδια σήμερα στο να μπορέσετε να ξεπεράσετε αυτό το πρόβλημα. Το ένα εμπόδιο είναι ότι οι μηχανισμοί που θα χρησιμοποιηθούν, δηλαδή οι τράπεζες, δεν έχουν δείξει μέχρι σήμερα αυτήν τη συμπεριφορά που είναι εκδήλωση κοινωνικής ευθύνης, δεν έχουν, και ιδιαίτερα σε περίοδο κρίσης, εκδηλώσει την επιβαλλόμενη κοινωνική ευθύνη που χρειάζεται. Άρα, λοιπόν, δεν θα είναι αποτελεσματικές και δεύτερον, το όλο περιβάλλον μέσα στο οποίο σήμερα επιχειρεί στην Ελλάδα ο Έλληνας ή ο ξένος επιχειρηματίας δεν είναι αυτό που χρειάζεται για να μπορέσουν να προωθηθούν οι επενδύσεις και να γίνει ανταγωνιστική η ελληνική οικονομία.
      Για όλους λοιπόν αυτούς τους λόγους, επειδή η Κυβέρνησή σας ούτε τώρα στην κρίση ούτε προηγουμένως ούτε στο μέλλον θα μπορέσει να αντιμετωπίσει αυτό το πρόβλημα της ελληνικής οικονομίας, εμείς είμαστε αντίθετοι σε αυτό το νομοσχέδιο. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης):  Έχω την τιμή να ανακοινώσω στο Σώμα ότι οι Υπουργοί Εσωτερικών, Οικονομίας και Οικονομικών, Μεταφορών και Επικοινωνιών και Εξωτερικών, κατέθεσαν σχέδιο νόμου: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών». 
      Παραπέμπεται στην αρμόδια Διαρκή Επιτροπή.
      Το λόγο έχει ο Πρόεδρος κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ήθελα να κάνω δυο-τρεις σύντομες παρατηρήσεις. Πρώτα-πρώτα να εκφράσω τη δυσφορία μου ως μέλος του Κοινοβουλίου για την απαράδεκτη, προσβλητική για το Κοινοβούλιο κίνηση του Υπουργού Οικονομίας και Οικονομικών, ο οποίος ανήλθε στο Βήμα για να απαντήσει στον Αρχηγό της Αξιωματικής Αντιπολιτεύσεως και πέταξε μια κόλλα λευκό χαρτί στους συνεργάτες μας που κρατούν τα Πρακτικά, λέγοντας ότι «αυτό το χαρτί κατέθεσε σήμερα ο κ. Παπανδρέου στη Βουλή.»! 
      Αυτά είναι πρωτοφανή για το ελληνικό Κοινοβούλιο. Και θα εδικαιολογούντο μόνο σε πρόσωπα τα οποία δεν γνωρίζουν ότι αυτός εδώ ο χώρος είναι ιερός. Οι συζητήσεις που κάνουμε εδώ πρέπει να είναι υπεύθυνες και σοβαρές συζητήσεις, διότι η εικόνα μας και το περιεχόμενο των λόγων μας διαπαιδαγωγούν τον ελληνικό λαό και ιδιαίτερα την ελληνική νεολαία.
      Στη συνέχεια, κύριε Πρόεδρε, ήθελα να εκφράσω την απορία μου, απορία που πιστεύω ότι είναι κάθε απλού πολίτη. Το πρόβλημα των τραπεζών σήμερα ποιο είναι; Είναι στα πρόθυρα της πτώχευσης ή ενδεχομένως -κάποιες από αυτές- και της χρεοκοπίας, ενδεχομένως δόλιας χρεοκοπίας; 
      Tι γίνεται όλα αυτά τα χρόνια με τις αποταμιεύσεις των Ελλήνων πολιτών; Τι γίνεται όλα αυτά τα χρόνια με τα κέρδη των τραπεζών αυτών από τις περίφημες κάρτες, από τα περίφημα ταξιδιωτικά δάνεια, από μια σειρά από δραστηριότητες που βέβαια δεν εισέφεραν στην ανάπτυξη της εθνικής μας οικονομίας, ενδεχομένως, πέραν των κερδών που επαύξαναν των μεγάλων μετόχων τους ή των ξένων funds που επωφελούντο κατά περιόδους και μέσα από τον τζόγο στο Χρηματιστήριο όλα αυτά τα χρόνια;
      Μη ξεχνάμε, κύριε Πρόεδρε, ότι το περίφημο σκάνδαλο των ομολόγων ήρθε στο φως λόγω  του ανταγωνισμού τραπεζών προς τις χρηματιστηριακές εταιρείες, διότι ήθελαν στο «ψητό» αυτό σε βάρος του ελληνικού δημοσίου και των ασφαλιστικών ταμείων το δικό τους μερίδιο. Και οι παράγοντες των γνωστών χρηματοπιστωτικών εταιρειών έχοντας πρόσβαση μέχρι και μελών της Κυβερνήσεως και στελεχών κυβερνητικών είχαν επιπέσει ως όρνεα και ευτυχώς που η αντίδραση του ΠΑ.ΣΟ.Κ. και του Τύπου υποχρέωσε και την Επιτροπή Κεφαλαιαγοράς να παρέμβει για να μας λέγεται εδώ από την Κυβέρνηση ότι τάχα η Κυβέρνηση παρενέβη. Τράπεζες κατήγγειλαν, ο Τύπος έφερε στο φως το σκάνδαλο κα έτσι απεσοβήθη η οικονομική κατάρρευση των ασφαλιστικών ταμείων στην οποία θα οδηγούσαν όλα αυτά τα περίεργα προϊόντα, τα τοξικά και όπως αλλιώς ονομάζονται τώρα.
      Επαύξαναν λοιπόν τα κέρδη των μετόχων και βεβαίως, κύριε Πρόεδρε, ενίσχυαν την ανάπτυξη άλλων χωρών, όχι της Ελλάδας. Να δείτε τις χορηγήσεις κάθε τράπεζας. Και θα έπρεπε ο Υπουργός Εθνικής Οικονομίας να είχε δώσει στη Βουλή πλήρη στοιχεία. Σε ποια κατάσταση είναι η κάθε τράπεζα; Ποια είναι η συμμετοχή στα κεφάλαιά της είτε ασφαλιστικών ταμείων ή συγκεκριμένων προσώπων; Ποιες ήταν κάθε χρόνο οι χορηγήσεις των τραπεζών; Ποιες ήταν οι πραγματικές επενδύσεις που από το υστέρημα του ελληνικού λαού, από την εκμετάλλευση των αποταμιεύσεων των Ελλήνων και τα υπερκέρδη των διαφόρων προϊόντων που πουλούσαν στην ελληνική αγορά επενδύονταν σε άλλες χώρες; Τα 3.000.000.000 που δόθηκαν για την αγορά της FINANS BANK, της τουρκικής τράπεζας, άραγε δεν θα μπορούσαν να χρηματοδοτήσουν επενδύσεις στην Ελλάδα, κύριε Πρόεδρε; Ασφαλώς προσέβλεπαν σε περισσότερα κέρδη αλλά σε όφελος τίνων; Των ιδίων, των διαφόρων ηγετικών στελεχών τους, golden boys, όπως τους λένε, των μεγαλομετόχων και βεβαίως πάλι αυτών των χωρών είτε της Βαλκανικής είτε της Κεντροανατολικής Ευρώπης και της γείτονος χώρας.
      Μου κάνει εντύπωση –και η τρίτη παρατήρησή μου είναι αυτή και τελειώνω κύριε Πρόεδρε- ότι στα κριτήρια για την κατανομή των 5.000.000.000 ευρώ στις τράπεζες στο σύνολο μιας μονάδας το πρώτο κριτήριο έχει 0,5. Αυτή είναι η αξιολόγηση του πρώτου κριτηρίου που αφορά γενικά την κεφαλαιακή επάρκεια. Τι θεωρείται, πώς βρίσκεται, είναι άλλο θέμα. Πάντως ουσιαστικά το 50% των κριτηρίων είναι αυτό. Ας το κατανοήσουμε, αν όντως είμεθα σ’ αυτήν τη λογική που ανέφερα πιο πριν. Να τους δίνουμε να κερδίζουν, να ξανακερδίζουν, αλλά να επενδύουν αλλού. 
      Διότι όπως σωστά είπε ο Πρόεδρος του ΠΑ.ΣΟ.Κ., εδώ υπάρχει ένα άνοιγμα μεγάλο στην ναυτιλία για παράδειγμα η οποία είναι επί ξυρού ακμής. Οι τράπεζες που είναι εκεί μέσα τι θα κάνουν; Θα επενδύσουν, θα ενισχύσουν την αγορά, τις μικρομεσαίες επιχειρήσεις εδώ για να υπάρξει η κίνηση, να υπάρξουν δουλειές;
      Το δεύτερο κριτήριο, πλήρως αόριστο ως προς τον ρόλο τους στη χρηματοδότηση της οικονομίας και το ρόλο τους στην διατήρηση χρηματοπιστωτικής σταθερότητας. «Τρέχα γύρευε». Μου κάνει εντύπωση. Αυτό είναι 0,4. Είναι 0,5+0,4=0,9, γενικά και αόριστα. 
      Σε ό,τι αφορά τις μικρομεσαίες επιχειρήσεις και τα στεγαστικά δάνεια, η βαθμολόγησή τους είναι 0,1. Δηλαδή καλά κάνανε και δεν ενίσχυαν τις μικρομεσαίες επιχειρήσεις, δεν ενίσχυαν επενδύσεις. Καλά έκαναν και τα έβγαζαν έξω και ενίσχυαν την οικονομία είτε της Τουρκίας είτε της Βουλγαρίας είτε της Ρουμανίας είτε οποιαδήποτε άλλης χώρας του πρώην ανατολικού μπλοκ. Εμείς τώρα τους επιβραβεύουμε γι αυτό.
      Γι αυτό και για όλους τους άλλους λόγους που έχουν διατυπωθεί από την πλευρά των αγορητών του ΠΑ.ΣΟ.Κ., κύριε Πρόεδρε, καταψηφίζω αυτό το νομοσχέδιο.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Πρόεδρε.
      Ο Βουλευτής κ. Κουτμερίδης δεν είναι εδώ και διαγράφεται.
      Το λόγο έχει ο Βουλευτής του ΠΑ.ΣΟ.Κ.  στο Νομό Ξάνθης κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Ο κ. Αλογοσκούφης μας έχει συνηθίσει εδώ στην Αίθουσα να πρωτοτυπεί ή με φράσεις του ή με κάποιες χειρονομίες του. Θυμόμαστε τη φράση που είχε πει ως Αξιωματική Αντιπολίτευση –Κοινοβουλευτικός Εκπρόσωπος ήταν τότε- ότι το ΠΑ.ΣΟ.Κ. πουλάει  τα ασημικά της οικογένειας. Όμως όταν έγινε Υπουργός, πούλησε και το σπίτι. Σήμερα πρωτοτύπησε καταθέτοντας αυτό το λευκό χαρτί για τις προτάσεις του ΠΑ.ΣΟ.Κ. και λυπάμαι πάρα πολύ –το είπε και ο Πρόεδρος της Βουλής κ.Κακλαμάνης- που έχει το χαρτί αυτό την υπογραφή του κ. Σιούφα, του σημερινού Προέδρου της Βουλής για να μπει στο αρχείο. Αυτό με θλίβει πραγματικά.
      Θα του πω λοιπόν του κ. Αλογοσκούφη το εξής. Όταν κάποιος Υπουργός πήγε στο γραφείο του, βρήκε από τον προκάτοχό του ένα σημείωμα και τρεις επιστολές. Το σημείωμα έλεγε: Όταν θα βρεις την πρώτη δυσκολία, άνοιξε την πρώτη επιστολή. Όταν βρεις τη δεύτερη άνοιξε τη δεύτερη και όταν βρεις την τρίτη δυσκολία, άνοιξε την τρίτη επιστολή. Ε λοιπόν, όταν βρέθηκε στην πρώτη δυσκολία, ανοίγει την επιστολή και λέει: «φόρτωσέ τα στους προηγούμενους». Και το «φόρτωσέ τα στους προηγούμενους» ήταν η απογραφή του κ. Αλογοσκούφη. Οι προηγούμενοι φταίνε. Όταν βρήκε τη δεύτερη δυσκολία, «άνοιξε» την επιστολή και ο κ. Αλογοσκούφης είπε: «Φταίει η συγκυρία». Αυτό του έλεγε η επιστολή μέσα. Τώρα που θα βρεθεί εντός ολίγου στην επόμενη δυσκολία και θα «ανοίξει» την τρίτη επιστολή, η τρίτη επιστολή ξέρετε τι θα γράφει, κύριε Υφυπουργέ; «Γράψε τρεις επιστολές για τον επόμενο Υπουργό που έρχεται». Αυτό θέλω να του πω, του κ. Αλογοσκούφη και ας το θυμάται. 
      	Οδηγηθήκατε σε εκλογές πριν από δεκατέσσερις μήνες με καμένη τη μισή Ελλάδα με το αιτιολογικό ότι πρέπει να συντάξετε έναν δύσκολο προϋπολογισμό. Σήμερα εσείς το λέτε -διότι διαβάζω το προσχέδιο του προϋπολογισμού- γιατί ο μόνος αξιόπιστος δείκτης είναι το δημόσιο χρέος. Από τα 168.000.000.000 που το παραλάβατε πήγε στα 268.000.000.000 ευρώ. Το ανεβάσατε κατά 100.000.000.000. Το δε ισοζύγιο τρεχουσών συναλλαγών καλπάζει. 
      Πού είναι η δημοσιονομική εξυγίανση; Πού είναι οι διαρθρωτικές αλλαγές; Πού είναι η πάταξη της φοροδιαφυγής; Πού είναι η εισροή χρημάτων στα ταμεία του ελληνικού κράτους όπου λέγατε ότι θα πρέπει να φτιάξουμε τους μηχανισμούς για να μην υπάρχει φοροδιαφυγή; Είναι μόνο 20% της περσινής χρονιάς. Πού είναι αυτό που λέγατε ότι θα εξοικονομήσετε 10.000.000.000 από το σπάταλο κράτος του ΠΑ.ΣΟ.Κ.; Ποια είναι η πολιτική σας στην έρευνα, στην τεχνολογία, στην παιδεία; Πού είναι η πραγματική ανάπτυξη της χώρας, πού είναι η πραγματική υποθήκη για να πάει μπροστά η χώρα, πού είναι η υποθήκη για την επόμενη γενιά; Πού είναι αυτά; 
      Ήδη χιονίζει στη βόρειο Ελλάδα. Στα Πομακοχώρια της δικής μου περιοχής ρίχνει τα πρώτα χιόνια. Πού είναι το νομοσχέδιο για το πετρέλαιο θέρμανσης; Πότε θα πάρουν το πετρέλαιο θέρμανσης οι άνθρωποι αυτοί εκεί πάνω όπου έχει βαρύ χειμώνα για πάνω από επτά μήνες;
      Τα νοσοκομεία γιατί δεν λειτουργούν; Διότι δεν έχουν υγειονομικά υλικά. Άκουσα χθες τον εκπρόσωπο των φαρμακευτικών εταιρειών αλλά και των φαρμακοποιών να λέει: «Από την τηλεόραση πληροφορηθήκαμε ότι θα πληρωθούμε το Δεκέμβριο». 
      Η Π.Α.Θ.Ε. κάθε δύο ώρες είναι κλειστή από τους αγρότες. Ξέρετε πόσο πήγε το καλαμπόκι; Στα 11 λεπτά. «Οι αγρότες μπαίνουν μέσα» 50 ευρώ το στρέμμα παίρνοντας και την επιδότηση της Ευρωπαϊκής Ένωσης και καλώς κάνουν και κλείνουν το δρόμο. Υπάρχουν εδώ συνάδελφοι Βουλευτές που θα τα αναλύσουν καλύτερα αυτά.
      Δανειζόμαστε για να μπορέσουμε να αποπληρώσουμε το ισοζύγιο τρεχουσών συναλλαγών το οποίο έχει φτάσει στα 40.000.000.000 ευρώ. Το ισοζύγιο τρεχουσών συναλλαγών είναι αυτό που το κράτος πρέπει να πληρώσει. Αυτά τα λεφτά τα δανειζόμαστε, είναι λεφτά που τα βγάζουμε από τα δάνεια γιατί δεν τα έχουμε. Αυτά τα 40.000.000.000 ευρώ τα οποία θα γίνουν 45.000.000.000 οσονούπω τα δανειζόμαστε με επιτόκιο λόγω της αναξιοπιστίας πιστοληπτικής ικανότητας που έχει η χώρα μας με 1,5%, ίσως και 2% ακριβότερο επιτόκιο απ’ ό,τι τα παίρνει η Γερμανία. Γιατί; Διότι κάνατε μία χώρα η οποία είναι αναξιόπιστη και λόγω της πολιτικής αστάθειας.
      Έρχομαι τώρα στο εξής. Λέτε ότι έρχεται μία κρίση και θα περιμένατε από την Αντιπολίτευση –και ιδίως από την Αξιωματική Αντιπολίτευση- να έλθει αρωγός για να βοηθήσει την Κυβέρνηση. Πρέπει να ξέρετε, κύριε Υπουργέ, ότι τη συναίνεση που ζητάτε την επιτυγχάνει η Κυβέρνηση, όχι η Αντιπολίτευση. Η Κυβέρνηση είναι αυτή που με τις κινήσεις της, με τις προτάσεις που δέχεται και που ενσωματώνει από την Αντιπολίτευση, επιτυγχάνει τη συναίνεση. Χρειαζόμαστε ως χώρα τη συναίνεση. Σωστά είπε ο Πρόεδρος του ΠΑ.ΣΟ.Κ. ότι λυπόμαστε που η χώρα πάει «κατά διαβόλου» διότι η επόμενη κυβέρνηση είμαστε εμείς και δεν θέλουμε να παραλάβουμε μια καμένη γη.
      Λέει, λοιπόν, η λογική ότι για να έχεις αξιοπιστία πρέπει τουλάχιστον να φαίνεσαι ότι είσαι πολιτικά σταθερός. Φανταστείτε το νομοσχέδιο αυτό να περνούσε με το 80% της Βουλής. Δυστυχώς όμως περνάει μόνο με τους εκατόν πενήντα ένα Βουλευτές που έχετε και δεν ξέρω για πόσο θα τους έχετε με τον τρόπο με τον οποίο χειρίζεστε τα πράγματα. Θα φτάσουμε, λοιπόν, πάλι στο σημείο να αναγκαζόμαστε να δανειστούμε πολύ πιο ακριβά λόγω της πολιτικής αστάθειας.
      Θέτετε ένα δίλημμα ως «κασέτα» και ο Υπουργός Οικονομίας και Οικονομικών και ο κύριος Πρωθυπουργός, χθες στην Κοινοβουλευτική Ομάδα της Ν.Δ., το δίλημμα υπευθυνότητα ή λαϊκισμός. Εμείς είμαστε οι λαϊκιστές, εσείς είστε οι υπεύθυνοι. Ποια είναι η υπευθυνότητα στο νομοσχέδιο αυτό που καταθέσατε; Ότι αρχίζει και τελειώνει στον Υπουργό Οικονομίας και Οικονομικών; Πρώτα-πρώτα ακόμα και στον τίτλο λέτε: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης», δεν λέτε: «ενίσχυση των τραπεζών»! Γενικώς ενίσχυση. Όποιος ανίδεος το διαβάσει θα πει «ενίσχυση γενικότερα, άρα ο κόσμος θα πάρει χρήματα». Θα πάρει χρήματα, όπως σωστά σας είπε ο κ. Κακλαμάνης. Πώς όμως; Πώς αξιολογούνται τα ιδρύματα; Σας το ανέλυσε, δεν έχω περισσότερο χρόνο για να επιμείνω σ’ αυτό.
      Η συμμετοχή ενός πιστωτικού ιδρύματος, μιας τράπεζας στα δάνεια των μικρομεσαίων και στα στεγαστικά δάνεια είναι 0,1. Όλα τα υπόλοιπα, η μεγέθυνση στην Τουρκία, στη Βουλγαρία κ.λπ. μετράνε περισσότερο, άρα λέμε ότι καλώς δεν δίνετε στεγαστικά, καλώς δεν δίνετε δάνεια για τους μικρομεσαίους.
      Θα σας πω το εξής. Είπατε: «Μα ο Υπουργός Οικονομίας και Οικονομικών δεν θα πρέπει ως υπεύθυνος εκλεγμένος να χειρίζεται τα πράγματα αυτά;». Γιατί, η Βουλή δεν είναι εκλεγμένη; 
      	Θα σας κάνω τις εξής προτάσεις. Η Επιτροπή Οικονομικών της Βουλής να είναι αυτή που θα εγκρίνει την πρόταση την οποία κάνει ο Διοικητής της Τράπεζας της Ελλάδος με απλή πλειοψηφία, όχι ενισχυμένη. Να συζητηθεί μέσα στην Επιτροπή ότι η Εθνική Τράπεζα θα πάρει τόσο ποσοστό γι’ αυτούς τους λόγους. Εμείς λέμε ότι ακόμα και η Αντιπολίτευση να μη το ψηφίσει, με την Πλειοψηφία που έχετε στην Επιτροπή Οικονομικών θα περνούσε, με απλή πλειοψηφία.
      	Μια δεύτερη πρόταση. Ο επίτροπος που θα βάζετε όταν θα δανείζετε μία τράπεζα δεν θα μπορούσε με αυξημένη πλειοψηφία να περάσει από την Επιτροπή Οικονομικών της Βουλής; Σαφώς θα μπορούσε να περάσει και τότε θα ήταν ένα πρόσωπο κύρους, θα ήταν ένας άνθρωπος που θα τον εμπιστευόμασταν όλοι πάνω στο θέμα της διαχείρισης, ακόμα και για τις αποφάσεις που θα παίρνει με την αρνησικυρία που έχει δικαίωμα μέσα στο διοικητικό συμβούλιο.
      	Θα κλείσω με το κατάπτυστο άρθρο 5. Σας ρωτώ: Γράφει ότι για να πάρουν τα του άρθρου 3 οι τράπεζες, οφείλουν να χρησιμοποιούν το προϊόν της ρευστότητας των τίτλων για στεγαστικά δάνεια κ.λπ. Γιατί δεν βάζετε τη λέξη «υποχρεούνται» αντί για τη λέξη: «οφείλουν»; Εδώ γράφει: «Η δε παρεχόμενη εγγύηση κατά το άρθρο 2 δύναται να αφορά» κ.λπ.. Σας προτείνω να βάλετε στο άρθρο το εξής: «Η κατά το άρθρο 2 αφορά αποκλειστικά» κ.λπ.. 
      Δυστυχώς δεν έχω περισσότερο χρόνο. Λυπάμαι πάρα πολύ. Αντί να επιδιώξετε συναίνεση, φτάσατε στο σημείο σήμερα να πάτε πάλι μόνοι σας να ζητήσετε χρήματα για να πληρώσετε τα χρέη τα οποία εσείς δημιουργήσατε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Σγουρίδη.
      Το λόγο έχει ο Βουλευτής της Νέας Δημοκρατίας στο Νομό Χανίων κ. Βολουδάκης.
      ΜΑΝΟΥΣΟΣ - ΚΩΝΣΤΑΝΤΙΝΟΣ ΒΟΛΟΥΔΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, οι κρίσεις στην παγκόσμια οικονομία είναι φαινόμενο επαναλαμβανόμενο. Διαδέχονται η μία την άλλη. Την κρίση διαδέχεται η ανάκαμψη και ούτω καθεξής. Δεν αντιμετωπίζουμε πρωτοφανή γεγονότα και το λέω αυτό γιατί είναι χρήσιμο να προσεγγίσουμε το θέμα με ψυχραιμία, αλλά επίσης πρέπει να μεταφέρουμε και στην κοινωνία ένα αίσθημα ψυχραιμίας για το πώς ακριβώς πρέπει να αντιμετωπιστεί αυτή η κρίση.
      Κυρίες και κύριοι συνάδελφοι, οι κυβερνήσεις όλου σχεδόν του κόσμου προσεγγίζουν την κρίση αυτή με ορισμένα κοινά μέτρα, με διαφορετικές βεβαίως προϋποθέσεις και ιδιαίτερες συνθήκες η κάθε μία, αλλά τα μέτρα είναι λίγο ως πολύ δεδομένα γιατί όταν κανείς αντιμετωπίζει μία κρίση, επιστρατεύει τον κοινό νου. Ο κοινός νους είναι ακριβώς αυτό, είναι κοινός και μας ενώνει ακόμα και αν μας χωρίζουν ακραίες ιδεολογικές διαφορές. Έτσι πιστεύω ότι πρέπει να είναι. 
      Τα κοινά σημεία, όπως είπα πριν, είναι δεδομένα. Είναι η συμμετοχή στο κεφάλαιο των τραπεζών έναντι κάποιου ελέγχου από το κράτος, είναι η παροχή εγγυήσεων για να ξεπεραστεί το έλλειμμα εμπιστοσύνης που υπάρχει στην αγορά.
      Είναι και παροχή πρόσθετης ρευστότητας προς τις τράπεζες, γιατί οι τράπεζες «αιμοδοτούν» ολόκληρη την οικονομία και έχουν σημασία για την ευημερία ολόκληρης της κοινωνίας. 
      Είναι αλήθεια ότι σήμερα σε όλο τον κόσμο και ιδιαίτερα στην Ευρώπη αναπτύσσεται καινούργια συζήτηση, δημόσιος διάλογος για το ποιος πρέπει να είναι ο ρόλος του κράτους στην οικονομία. Πάντα είχε και πάντα θα έχει ρόλο το κράτος στην οικονομία και αυτό το προβλέπουν ακόμα και τα πιο αυστηρά οικονομικά μοντέλα της Νεοκλασικής Σχολής των Οικονομικών. Οι ιδεολογικές μας προκαταλήψεις πολλές φορές μπορεί να παρουσιάζουν διαφορετικά τα πράγματα. Όμως η πραγματικότητα είναι αυτή και το αντιλαμβανόμαστε όλοι. Αντιμετωπίζουμε νέες συνθήκες, αυτό σημαίνει ότι χρειαζόμαστε και νέες πολιτικές. Δεν σημαίνει ότι θα γυρίσουμε στις πολιτικές του παρελθόντος, ότι θα γυρίσουμε στο μοντέλο του κράτους επιχειρηματία. Χρειαζόμαστε νέες δυνατότητες ρύθμισης και εποπτείας γιατί αντιμετωπίζουμε νέα προβλήματα, νέα προϊόντα χρηματοπιστωτικά, αλλά και για ένα λόγο ακόμα. Γιατί φάνηκε ότι μέχρι τώρα η λειτουργία της αγοράς, πραγματικά επιδεινώνει την ανισοκατανομή του εισοδήματος στον κόσμο, αυξάνει τις ανισότητες και αυτό δεν είναι επιθυμητό σε μια δημοκρατία. Χρειάζεται μια κατανομή του πλούτου με αυτό που είναι αντιληπτό ως δικαιοσύνη, από όλους μας. Και εδώ έχει το ρόλο του το κράτος ως ρυθμιστής, όχι ως επιχειρηματίας. Και για όσους τυχόν δεν αντιλαμβάνονται γιατί είναι έτσι τα πράγματα, ας δούμε και την πηγή ακόμα αυτής της κρίσης που ζούμε σήμερα. Ακόμα γι΄ αυτήν την κρίση ξεκίνησε η θρυαλλίδα από την Αμερική που υπήρξε κατάρρευση δύο χρηματοπιστωτικών οργανισμών, οι οποίοι ακριβώς επειδή ήταν οι κύριοι πάροχοι στεγαστικής πίστης ήταν πολύ στενά ρυθμιζόμενη από το κράτος. Άρα καινούργιο μοντέλο χρειαζόμαστε και προς αυτή την κατεύθυνση, πρέπει να βοηθήσουμε όλοι.
      Το σχέδιο νόμου με το οποίο η Κυβέρνηση έρχεται να ενισχύσει την ρευστότητα της οικονομίας και να αντιμετωπίσει την κρίση είναι ένα σχέδιο νόμου στη βάση του τι γίνεται σε όλη την Ευρώπη κυρίως με τη μορφή της παροχής κεφαλαίου έναντι ελέγχου στις τράπεζες και με τη μορφή βέβαια παροχής εγγυήσεων για να ξεμουδιάσει η αγορά από την αδυναμία αυτών που έχουν το κεφάλαιο ή την απροθυμία να το διακινήσουν. 
      Έχει,  κυρίες και κύριοι συνάδελφοι, ακουστεί πολύ αυτές τις μέρες ένα πολύ μεγάλο ψέμα. Ότι η Κυβέρνηση χαρίζει 28.000.000.000 στις τράπεζες. Όσοι το λένε πιστεύω ότι γνωρίζουν ότι αυτό είναι ανακρίβεια. Από το πακέτο αυτό της ενίσχυσης μόνο τα 5.000.000.000 είναι ρευστό χρήμα και αυτά βεβαίως δεν χαρίζονται, είναι αγορά μετοχών των τραπεζών, ακριβώς για να αποκτήσει το δημόσιο έλεγχο και να ρυθμίσει ζητήματα που χρήσουν ζητήματα στην περίοδο της κρίσεως και δεν είναι βέβαια χάρισμα. Τα υπόλοιπα είναι κατά βάση εγγυήσεις. Εγγυήσεις που είναι απαραίτητες για να διοχετευθεί το χρήμα περαιτέρω προς τα νοικοκυριά, τις επιχειρήσεις που το έχουν ανάγκη που είναι κατά κανόνα οι μικρομεσαίες και οι καινοτόμες επιχειρήσεις. 
      Δείτε κάτι ιδιαίτερα σημαντικό. Ποιο είναι το μέγεθος αυτού του πακέτου ενίσχυσης; Είναι περίπου το 10% του εθνικού μας προϊόντος. Στην Ευρώπη ξέρετε τι γίνεται; Ο μέσος όρος των αντίστοιχων πακέτων στήριξης που οι ευρωπαϊκές κυβερνήσεις παρέχουν προς την οικονομία τους μέσω του τραπεζικού συστήματος είναι 20% του εθνικού προϊόντος. Άρα εδώ παρέχεται ένας μηχανισμός στήριξης που είναι το μισό μέγεθος αναλογικά με τη χώρα μας από αυτό που γίνεται στην Ευρώπη. Που είναι λοιπόν, το τόσο μεγάλο χάρισμα. 
      Στο σχέδιο νόμου έγιναν βελτιώσεις αφού υπεβλήθη στη Βουλή. Και αυτό, εγώ προσωπικά, το θεωρώ πολύ σημαντικό κύριε Υπουργέ και πολύ θετικό,  κάνετε καλά και ακούτε τη Βουλή, γιατί αυτός είναι ο ρόλος μας ως νομοθετικό Σώμα. Δεν μπορώ να καταλάβω πώς μερικοί συνάδελφοι μπορεί να ενοχλούνται ή να θεωρούν ότι είναι δείγμα προχειρότητος το να αλλάζει ένα σχέδιο νόμου στη Βουλή. Υποχρέωσή μας είναι, εμάς των Βουλευτών, να υποβάλουμε προτάσεις και υποχρέωση είναι της Κυβέρνησης να τις ακούει στο  μέτρο του εφικτού και του δυνατού.
      Σ΄ αυτό το πλαίσιο, κύριε Υπουργέ, εφόσον μας καταθέσατε το σχέδιο της απόφασης  με το οποίο περαιτέρω διευκρινίζονται τα ζητήματα και της διαφάνειας του τρόπου με τον οποίο αγοράζονται οι μετοχές, αλλά και των κριτηρίων με τα οποία επιλέγονται οι τράπεζες. Πιστεύω ότι θα πρέπει να εξασφαλίσετε με μεγαλύτερη βαρύτητα εάν είναι δυνατόν, στο κριτήριο που έχει να κάνει με τη χρηματοδότηση των μικρομεσαίων επιχειρήσεων. 
      Πρέπει να εξασφαλιστεί ότι περισσότερα από τα κεφάλαια αυτά θα διοχετευτούν προς τις μικρομεσαίες και τις καινοτόμες επιχειρήσεις που είναι αυτές που κυρίως παράγουν απασχόληση και άρα ευημερία. 
      Από την Αξιωματική Αντιπολίτευση είδαμε προτάσεις οι οποίες δεν έχουν μια ετικέτα τιμής. Δεν έχουν ένα σύνολο, του πόσο είναι αυτό. Εγώ αυτό δεν μπορώ να το καταλάβω, πώς μπορεί να προτείνει κανείς ένα πακέτο στήριξης χωρίς να λέει πόσο θα είναι αυτό. Αυτό και μόνο είναι ένα σημάδι για μένα μεγάλης προχειρότητος. 
      Κυρίες και κύριοι συνάδελφοι, αντιμετωπίζουμε την κρίση στην Ελλάδα σε συνθήκες του χρηματοπιστωτικού συστήματος, οι οποίες έχουν διαμορφωθεί από δεκαετίες και οι οποίες από δεκαετίες έχουν ένα έντονα ολιγοπωλιακό χαρακτήρα που μπορούμε να δούμε και στο γεγονός ότι τα περιθώρια των επιτοκίων τα σπρέτς είναι μεγαλύτερα στην Ελλάδα απ’ ότι στην υπόλοιπη Ευρώπη. Μπορούμε να το δούμε από το γεγονός ότι οι διασφαλίσεις που ζητούν οι τράπεζες για τις δανειοδοτήσεις είναι ιδιαίτερα άκαμπτες, πράγμα που πνίγει τη μικρομεσαία επιχειρηματικότητα. Μπορούμε να το δούμε ακόμα από το γεγονός ότι πολλοί από τους όρους των δανειοδοτήσεων καταπίπτουν ως καταχρηστικοί από τα δικαστήρια. Αυτά είναι ζητήματα που έχουμε να αντιμετωπίσουμε οπωσδήποτε. 
      Σαφώς το υπό συζήτηση σχέδιο νόμου δεν είναι το κατάλληλο για να λύσει όλα αυτά τα θέματα που και διαμορφωμένα από δεκαετίες είναι και άπτονται και της νομοθεσίας άλλου είδους από τη νομοθεσία του ανταγωνισμού της προστασίας του καταναλωτή κ.λπ..
      Πρέπει όμως, κύριε Υπουργέ, να τα δούμε  άμεσα και ιδίως εν όψει της κρίσης, γιατί έτσι μπορεί η οικονομία μας να γίνει ανταγωνιστικότερη, αλλά και η διανομή του εισοδήματος και του πλούτου δικαιότερη. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι, κλείνουμε τον κατάλογο των πρωτολογιών με την κ. Τόνια Αντωνίου Βουλευτή του ΠΑ.ΣΟ.Κ στο Νομό Φθιώτιδας.
      ΝΙΚΟΛΑΟΣ ΓΚΑΤΖΗΣ: Η οποία κ. Αντωνίου καταφέρνει πάντα να κλέβει την παράσταση. 
      ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε και ευχαριστώ, κύριε συνάδελφε, για τα καλά σου λόγια.
      Κυρίες και κύριοι συνάδελφοι, η Κυβέρνηση ισχυρίζεται ότι με το νομοσχέδιο που συζητάμε σήμερα ενισχύεται η πραγματική οικονομία. Μας λέει δηλαδή ότι εξασφαλίζεται η ρευστότητα στην οικονομία ότι κατευθύνονται πόροι προς τα νοικοκυριά για την κάλυψη των αναγκών τους και ότι εξασφαλίζεται η ομαλή δανειοδότηση των επιχειρήσεων. 
      Διαβάζοντας όμως ένα προς ένα τα άρθρα του νομοσχεδίου διαπιστώνουμε ότι από πουθενά δεν προκύπτουν όλα αυτά. Με πολλή μεγάλη προχειρότητα –το είπαν πάρα πολλοί συνάδελφοι- και με τόσες γενικολογίες σαν να έγινε επίτηδες για να καλύψει κάτω από το «πέπλο» της αδιαφάνειας το τεράστιο «δώρο» που κάνει η Κυβέρνηση της Νέας Δημοκρατίας προς τις τράπεζες. 
      Κύριοι της Κυβέρνησης όποιον πολίτη και να ρωτήσετε τι πιστεύει για τα 28.000.000.000 που δίνει η Κυβέρνηση στις τράπεζες θα σας πει το ίδιο. Ότι για τις τράπεζες υπάρχουν χρήματα, αλλά για τις ανάγκες των πολιτών δεν υπάρχει ούτε 1 ευρώ.
      Έχουμε μια Κυβέρνηση που βλέπει αμέτοχη τα πάντα να καταρρέουν σε αυτή τη χώρα. Ο Πρωθυπουργός και οι Υπουργοί του κρύβονται από τους πολίτες και κάνουν τις δηλώσεις τους σε κλειστό και αποστειρωμένο περιβάλλον για να μη έλθουν αντιμέτωποι με το κλίμα της  γενικής αγανάκτησης. Η οικονομία καταρρέει, το κράτος καταρρέει, το σύστημα υγείας και τα νοσοκομεία καταρρέουν και το εντυπωσιακό είναι ότι σήμερα ακούσαμε σ΄ αυτήν εδώ την Αίθουσα τον κ. Αλογοσκούφη να λέει  ότι το μόνο πρόβλημα που υπήρχε με τα χρήματα  προς τους φαρμακοποιούς, προς τους γιατρούς που λειτουργούν με το σύστημα των δημοσίων υπαλλήλων ήταν οι απεργίες των εργαζομένων στο ταμείο. Αυτό είναι εντυπωσιακό κύριε Υπουργέ. Διότι από το Γενάρη έπρεπε να πληρωθούν με συνέπειες τις επιπτώσεις στους πολίτες όπως δεν μπορούν  να πάρουν τα φάρμακά τους. Και βέβαια, σε ερώτηση και δική μου και πολλών συναδέλφων ξέρετε τι μας απαντούσατε; Ότι ήταν ένα πολύ σοβαρό θέμα και θα το δούμε! 
      Κύριοι συνάδελφοι, δεν χρειαζόταν η κρίση για να δούμε αυτό το έργο να διαδραματίζεται με τόσο τραγικό τρόπο. Το βλέπαμε και πριν από την κρίση και ήταν το αποτέλεσμα των νεοφιλελεύθερων δογμάτων και αγκυλώσεων αυτής της Κυβέρνησης που ήθελε την ασυδοσία και την αδιαφάνεια στην αγορά και «πάθαινε» αλλεργία κάθε φορά που άκουγε για κανόνες για αρχές, για την ανάγκη ρυθμιστικής παρέμβασης του κράτους σε θέματα διαφάνειας και υγιούς ανταγωνισμού. 
      Και βέβαια αντιλαμβάνομαι τις φιλότιμες προσπάθειες του Κοινοβουλευτικού σας Εκπροσώπου, του κ. Παναγιωτόπουλου, να μας πει σήμερα ότι η Κυβέρνησή σας δεν είναι νεοφιλελεύθερη, αντίθετα εκπροσωπεί και στηρίζει τα συμφέροντα των εργαζομένων. Μας μίλησε για τις κυβερνήσεις στην Ευρώπη, τις εργατικές, τις σοσιαλιστικές και τις συντηρητικές που καταργούν τις συλλογικές συμβάσεις εργασίας, αλλά ξέχασε και ως Υπουργός Απασχόλησης και Κοινωνικής Προστασίας να μας πει τι νομοσχέδια πέρασε ο ίδιος για τα δικαιώματα των εργαζομένων.
      Και βέβαια, κύριοι συνάδελφοι και κύριε Υπουργέ, θυμάμαι εδώ ότι πριν από δύο χρόνια είχα την τιμή να εισηγούμαι την πρόταση νόμου του ΠΑ.ΣΟ.Κ. για την προστασία των δανειοληπτών από την αυθαιρεσία και τις τοκογλυφικές πρακτικές των τραπεζών και θυμάμαι πολύ τι σας λέγαμε και τι μας λέγατε. Είχαμε καταγγείλει τότε τη μεγάλη κερδοφορία των ελληνικών τραπεζών που λειτουργούσε με πολύ μεγάλη επισφάλεια και λέγαμε ότι θα έχουμε πρόβλημα στο μέλλον, όπως και το συναντάμε σήμερα. Μιλούσαμε για την πολύ μεγάλη διαφορά ανάμεσα στα επιτόκια καταθέσεων και τα επιτόκια χορηγήσεων και βέβαια, λέγαμε ότι πρέπει να πάρετε μέτρα. Φωνάζουμε για τις τράπεζες, κύριε Υπουργέ, πάνω από δύο-τρία χρόνια και έχουμε καταθέσει δύο προτάσεις νόμου. Και εσείς κωφεύατε σε όλες αυτές τις πρωτοβουλίες που έπαιρνε το κόμμα της Αξιωματικής Αντιπολίτευσης, αλλά και τα υπόλοιπα κόμματα της Αριστεράς. 
      Βέβαια, το τοπίο άλλαξε και πλέον και εσείς συνειδητοποιείτε ότι θα πρέπει το κράτος να παρέμβει για να προστατεύσει την οικονομία, την κοινωνία, τους πολίτες. Όμως, αυτήν τη στιγμή βλέπουμε ότι σε άλλες χώρες άνθρωποι που έχουν στηρίξει ιδεολογικά και πολιτικά το νεοφιλελευθερισμό βλέπουν σήμερα ότι ηττάται και παίρνουν άλλα μέτρα. Εσείς, δυστυχώς, δεν τολμάτε και μένετε στις ιδεολογικές και πολιτικές σας αγκυλώσεις και αντί να πάρετε μέτρα να στηρίξετε το πιστωτικό σύστημα, αλλά με όρους και κανόνες, δεν το κάνετε και δεν το κάνετε με σοβαρές επιπτώσεις πλέον σε όλες τις κοινωνικές ομάδες.
      Βλέπουμε, κύριε Υπουργέ, σήμερα να υπάρχουν μπλόκα σε πάρα πολλούς νομούς της Ελλάδας, να είναι κλειστοί οι δρόμοι. Σε πάρα πολλούς νομούς οι καπνοπαραγωγοί αντιδρούν, στη Φθιώτιδα, στην Αιτωλοακαρνανία, στις Σέρρες, στη Θεσσαλονίκη. Τι είπε η Κυβέρνηση αυτές τις μέρες στους αγρότες, στους καπνοπαραγωγούς; Ότι δίνει μάχη στις Βρυξέλλες; Όταν οι ίδιοι αποφάσισαν να χάσουν το 50% οι καπνοπαραγωγοί μετά το 2009 και να χάσουν την περιουσία τους με τις κακές επιλογές τις οποίες κάνατε και αντί να παλέψετε να αλλάξετε -δικιά σας επιλογή- όπως το έκανε ο κ. Μπερλουσκόνι που και ο ίδιος συμφώνησε αλλά πάλεψε τουλάχιστον, έστειλε και μια επιστολή στον κ. Μπαρόζο για να αλλάξει ο κανονισμός, εσείς δεν κάνατε τίποτα. Και βλέπουμε αυτήν τη στιγμή οι αγρότες να διαμαρτύρονται και δεν υπάρχει συζήτηση από την Κυβέρνηση. Δύο μέρες αντιδρούν. Και μετά θα έρθει ο εκπρόσωπός σας και θα πει ότι φταίνε οι αγρότες που κλείνουν το δρόμο. Σας ενοχλεί. Περιμένουμε μέτρα.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Τα τρακτέρ δεν θα τα ξεφουσκώσουμε εμείς!
      ΤΟΝΙΑ ΑΝΤΩΝΙΟΥ: Μιλάμε σήμερα εδώ, κύριε Υπουργέ, για τη στήριξη του πιστωτικού συστήματος. Μιλήσατε για στήριξη μέσω των πόρων για τους αγρότες; Είπατε αν θα «παγώσουν» τα δάνεια στους κτηνοτρόφους, αν θα «παγώσουν» τα δάνεια σε άλλους αγρότες; 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Βεβαίως. 
      ΤΟΝΙΑ ΑΝΤΩΝΙΟΥ: Τι μας είπατε; Μας είπατε ότι θα δώσετε 150.000.000 στις ενώσεις για τα σιτηρά, διότι φαίνεται ο κ. Κοκκινούλης έχει πρόβλημα λόγω των κακών επιλογών τις οποίες έκανε και δεν ακούσαμε τίποτε άλλο. Διότι σήμερα έδωσαν και άλλοι παραγωγοί που δεν είναι μέσω των ανανεώσεων. Και ξέρετε ότι όλα τα προϊόντα έχουν πρόβλημα, είτε είναι ελιά είτε είναι καλαμπόκι είτε είναι βαμβάκι. Αυτήν τη στιγμή, κύριε Υπουργέ, οι αγρότες πεθαίνουν. Δεν έχουν χρήματα και του χρόνου δεν θα υπάρχει αγρότης και δεν θα μπορεί να καλλιεργήσει. Και εσείς δεν κάνετε τίποτα.
      Μικρομεσαίες επιχειρήσεις. Τα είπαν οι συνάδελφοι. Πρόβλημα τρομερό στην αγορά. Αυτήν τη στιγμή δεν μπορεί κανείς να λειτουργήσει, διότι οι τράπεζες δεν τους στηρίζουν, τα νοικοκυριά έχουν κηρύξει πτώχευση λόγω της τεράστιας ακρίβειας, η περιφέρεια στενάζει, διότι έχετε εγκαταλείψει όλα τα έργα υποδομής. Πού είναι το Δ΄ Κοινοτικό Πλαίσιο Στήριξης, κύριε Υπουργέ; Το Ε.Σ.Π.Α. το περιβόητο είναι 2007-2013. Τελειώνει το 2008 και δεν έχετε ξεκινήσει καν το Δ΄ Κοινοτικό Πλαίσιο Στήριξης. Αφήσατε, κύριε Υπουργέ, την ελληνική κοινωνία αθωράκιστη και την οδηγήσατε σε πολλή μεγάλη φτώχεια. Ξεπουλήσατε στρατηγικής σημασίας εργαλεία για την ανάπτυξη της χώρας, όπως ο Ο.Τ.Ε.. Διαλύετε καθημερινά τη Δ.Ε.Η. και τα δώσατε βέβαια όλα στις τράπεζες. Και το εντυπωσιακό που ακούσαμε σήμερα εδώ από τον κ. Αλογοσκούφη, τον κ. Παναγιωτόπουλο και χθες από τον Πρωθυπουργό της χώρας είναι ότι εσείς εγγυάστε την ασφάλεια, τη σιγουριά, τη σταθερότητα και όλα αυτά με πολύ μεγάλη υπευθυνότητα. Ζείτε σε άλλη χώρα, κύριε Υπουργέ; Γιατροί, νοσηλευτές απεργούν, διαμαρτύρονται. Βγαίνουν οι γιατροί στη Λεωφόρο Καβάλας και σκουπίζουν τα τζάμια από τα αμάξια! Καταρρέει το Εθνικό Σύστημα Υγείας. Σας τιμά ως Κυβέρνηση η εικόνα χθες να πάνε οι προμηθευτές στα νοσοκομεία για να ζητήσουν χρήματα ή τα υλικά πίσω; Πότε ξαναϋπήρξε αυτή η εικόνα στη χώρα; 
      Αγρότες στο δρόμο. Έμποροι κλείνουν τα μαγαζιά τους. Έχει καταρρεύσει αυτήν τη στιγμή η οικονομία και η κοινωνική συνοχή και η Κυβέρνηση λέει ότι κερδίζουμε την εμπιστοσύνη των πολιτών, γιατί φέρνουμε ασφάλεια στον τόπο. Νομίζω, κύριε Υπουργέ, ότι είστε κλεισμένοι σε μια γυάλα, δεν αντιλαμβάνεστε το τι γίνεται και μπορείτε πολύ ωραία επικοινωνιακά να κλείνετε το διακόπτη της τηλεόρασης και να ασχολούμαστε πενήντα λεπτά μόνο με το Βατοπέδι και να μην δείξετε το τι συμβαίνει στα νοσοκομεία, τι συμβαίνει στο δρόμο με τους αγρότες, διότι φαίνεται ότι έτσι πιστεύετε ότι θα αλλάξετε τους πολιτικούς συσχετισμούς. Αλλάξτε πολιτική.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη  συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι μαθήτριες και μαθητές και τρεις συνοδοί-δάσκαλοι από το 45ο Δημοτικό Σχολείο Πατρών.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
       Μετά την αγόρευση της κ. Αντωνίου, εξαντλήθηκε ο κατάλογος των πρωτολογιών και πάμε στις δευτερολογίες. Έχει ζητήσει το λόγο ο εισηγητής της Νέας Δημοκρατίας κ. Μιχαήλ Γιαννάκης. 
      Να έχετε υπ΄όψιν σας ότι έχετε υπερβεί όλοι οι εισηγητές το χρόνο στην πρωτολογία σας και επομένως σας απομένει λίγος για τη δευτερολογία σας. 
      Κύριε Γιαννάκη, έχετε το λόγο για τρία λεπτά.
      ΜΙΧΑΗΛ ΓΙΑΝΝΑΚΗΣ: Ευχαριστώ, κύριε Πρόεδρε.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, ο κύριος Υπουργός υπερέβη κατά δεκαέξι λεπτά την παρέμβασή του και εσείς εδώ μας λέτε….
      ΠΡΟΕΔΡΕΥΩΝ (Αναστάσιος Νεράντζης): Ξεχάσατε να ζητήσετε το λόγο και το κάνετε συχνά αυτό φέρνοντάς με σε δύσκολη να σας κάνω παρατηρήσεις και δεν το θέλω. 
      Παρακαλώ, ελάτε, κύριε Γιαννάκη.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μα μας λέγατε χθες ότι δεν μιλάμε! 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ. Κύριε Υπουργέ, αφήστε. 
      ΜΙΧΑΗΛ ΓΙΑΝΝΑΚΗΣ: Δεν θα είχα καμμία αντίρρηση να δώσετε το λόγο και για δεκαπέντε και για είκοσι λεπτά.
      ΠΡΟΕΔΡΕΥΩΝ (Αναστάσιος Νεράντζης): Δεν αφορά εσάς αυτό, αφορά το Προεδρείο. Παρακαλώ προχωρήστε εσείς. 
      ΜΙΧΑΗΛ ΓΙΑΝΝΑΚΗΣ: Όταν όμως εδώ και τρεις μέρες υπήρξε ένας εξαντλητικός διάλογος, τα επιχειρήματα και οι τοποθετήσεις των συναδέλφων με μεγάλη προσοχή ακούστηκαν απ’ όλους μας και φτάνουμε στο δια ταύτα. Νομίζω ότι το όποιο επιπλέον επιχείρημα δεν θα προσθέσει τίποτα στην όλη συζήτηση και τα συμπεράσματα που και εμείς έχουμε βγάλει και πολύ περισσότερο η ελληνική κοινωνία. Και θέλω να τονίσω ότι τα επιχειρήματα της Αντιπολίτευσης, ιδιαίτερα της Αξιωματικής, κατέρρευσαν ένα-ένα και με τις τοποθετήσεις των συναδέλφων μου, αλλά πολύ περισσότερο με την τοποθέτηση του κυρίου Υπουργού. 
      Μας κατηγόρησε η Αξιωματική Αντιπολίτευση ότι δήθεν καθυστερήσαμε. Αυτό από τα πράγματα καταρρίπτεται, γιατί αυτήν τη στιγμή που εμείς ψηφίζουμε το συγκεκριμένο νομοσχέδιο μόνο οι μισές από τις ευρωπαϊκές χώρες, από τους εταίρους μας, έχουν καταθέσει και απ’ αυτές έχουν εγκριθεί πάλι περίπου πέντε με έξι σχέδια νόμου. Άρα, είμαστε στο σωστό δρόμο, τη σωστή χρονική στιγμή, είμαστε από τους πρώτους που προχωράμε τολμηρά και δίνουμε λύση σ’ αυτό το πρόβλημα που δεν υπάρχει προηγούμενο. Χρειάζεται, λοιπόν, σοβαρότητα. Υπήρξε επίσης η «προφητεία» ότι δήθεν θα καταρριφθεί στην Ευρωπαϊκή Επιτροπή, ότι θα το κρίνει η Ευρωπαϊκή Ένωση. Και αυτό και αυτή η «προφητεία» έχει ήδη από τα πράγματα απορριφθεί. 
      Είχαμε τη δυνατότητα για είκοσι και πλέον λεπτά να ακούσουμε τον κ. Παπανδρέου. Εγώ τουλάχιστον δεν διαπίστωσα ούτε να υπάρχει πρόγραμμα ούτε στρατηγική. Άλλωστε, δεν αφιέρωσε πάνω από δύο τρία λεπτά στο νομοσχέδιο που θα ήταν, αν θέλετε, για όλους μας χρήσιμο να ακούσουμε από τα πιο επίσημα χείλη της Αξιωματικής Αντιπολίτευσης συγκεκριμένη τοποθέτηση, συγκεκριμένες προτάσεις, συγκεκριμένη στρατηγική για ένα τεράστιο θέμα. 
      Ακούσαμε ευχές, ακούσαμε ότι ο σοσιαλισμός μπορεί να δώσει λύσεις, αλλά η ίδια η Σοσιαλιστική Διεθνής παρέμεινε σε ευχές και μάλιστα μετέθεσε τις όποιες προτάσεις για τον επόμενο χρόνο και περιμένει από διάσημο, παγκόσμιας φήμης οικονομολόγο, να ρίξει τα φώτα στη Σοσιαλιστική Διεθνή για να έχει κάποιες συγκεκριμένες προτάσεις για το πώς θα αντιμετωπίσουμε την κατάσταση αυτή! Αυτό δείχνει και την προχειρότητα και την ανευθυνότητα και την έλλειψη θέσεων.
      Εμείς προχωράμε με ένα συγκροτημένο σχέδιο, ένα σχέδιο που κινείται στo πλαίσιo της Ευρωπαϊκής Ένωσης, ένα σχέδιο που πιστεύουμε ότι δίνει λύσεις και είμαστε βέβαιοι ότι το αποτέλεσμα των προσπαθειών θα είναι προς θετική κατεύθυνση, θα το αναγνωρίσει και θα το αγκαλιάσει η ελληνική κοινωνία, θα το προκρίνει και θα το ενισχύσει η ίδια η αγορά, η πραγματική οικονομία. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Γιαννάκη.
      Ο κ. Παπαχρήστος, εισηγητής του ΠΑ.ΣΟ.Κ., έχει το λόγο.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, νομίζω ότι οφείλω μία απάντηση στην παρατήρηση. Ο κύριος Υπουργός είναι μονίμως απών. Έρχεται, βγάζει «δεκάρικους», γιατί δεκάρικους λόγους ακούσαμε, υποτιμά τη Βουλή και μάλιστα έκανε σήμερα το ατόπημα που είδε ολόκληρη η Βουλή να καταθέσει ένα λευκό χαρτί ότι δήθεν είναι αυτά που είπε ο Πρόεδρος του ΠΑ.ΣΟ.Κ. και Αρχηγός της Αξιωματικής Αντιπολίτευσης. 
      Θα ήθελα να επαναφέρω στην τάξη αυτόν τον Υπουργό που κάνει τέτοιες γελοιότητες. Δεν θα το έλεγα, αλλά τώρα θα του το πω στα ίσα. Ας έρχεται στη Βουλή και ας μην είναι «αλογοσκούφης» σε ένα αλογοπάζαρο με τους τραπεζίτες! 
      Κύριοι, ήρθε και λίγο-πολύ μεταμορφώθηκε ο κ. Αλογοσκούφης. Θέλω να του θυμίσω μερικά πράγματα. Μας παρουσιάστηκε εδώ ως υπέρμαχος και μαχητής της περισσότερης ελαστικότητας στο Σύμφωνο Σταθερότητας. Θέλω να θυμίσω στον κύριο Υπουργό ότι έχει γράψει άρθρο πριν την Αναθεώρηση του Συντάγματος, στο οποίο ξέρετε τι ζητούσε, κύριοι συνάδελφοι; Ζητούσε τη συνταγματοποίηση του Συμφώνου Σταθερότητας. Απόφαση Αλογοσκούφη ήταν να γίνει συνταγματική επιταγή στην Ελλάδα και να μη μπορούμε να το αλλάξουμε με τίποτα το Σύμφωνο Σταθερότητας.
      Και ήρθε τώρα και μας είπε ότι ο Διοικητής της Τράπεζας της Ελλάδας, που δεν είναι εκλεγμένος, πρέπει να είναι κάτω από αυτόν, γιατί αυτός πρέπει να αποφασίζει. Ωραία!  Εάν αυτή είναι η πρόταση της Κυβέρνησης, ελάτε να κάνουμε θέση ότι ο Διοικητής της Τράπεζας της Ελλάδος πρέπει να εκλέγεται από τη Βουλή. Πρέπει πλέον να περάσουμε εκτός ανεξαρτησίας και της Τράπεζας της Ελλάδος και της Ευρωπαϊκής Τράπεζας. Εάν αυτή είναι η θέση της Κυβέρνησης, φέρτέ το να το συζητήσουμε. Εμείς είμαστε ανοιχτοί στο να το συζητήσουμε.
      Θέλω να πω και να καταλήξω ότι μας φέρατε μια υπουργική απόφαση την τελευταία στιγμή που στην ουσία τι επιβεβαιώνει; Επιβεβαιώνει πρώτον, ότι αυτό το νομοσχέδιο δεν είναι προσανατολισμένο στις ανάγκες των νοικοκυριών, των μικρομεσαίων, των εξαγωγικών επιχειρήσεων, τελικά της πραγματικής οικονομίας. Τελικά είναι προσανατολισμένο στις ανάγκες των τραπεζών και φαίνεται πολύ καθαρά αυτό από το πώς σταθμίζετε να δοθούν τα 5.000.000.000 ευρώ για την κεφαλαιακή επάρκεια, αφού ο δείκτης στάθμισης των δανείων που δίνουν στα νοικοκυριά και στις μικρομεσαίες επιχειρήσεις είναι μόνο 10%.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Διαβάστέ το καλά. Δεν είναι ο δείκτης στάθμισης.
      ΕΥΑΓΓΕΛΟΣ ΠΑΠΑΧΡΗΣΤΟΣ: Μα το βάζετε. Ο δείκτης στάθμισης είναι. Στα κριτήρια είναι αφηρημένο. Μιλάτε για 0,1%, όταν το μερίδιο της αγοράς είναι…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ. Δεν είναι πρωτολογία.
      ΕΥΑΓΓΕΛΟΣ ΠΑΠΑΧΡΗΣΤΟΣ: Το διαβάσαμε και εξηγήστέ το. Είναι καθαρό.
      Επίσης, επιβεβαιωθήκαμε ότι τους δίνετε λεφτά φθηνά, χωρίς να παίρνετε τίποτα. Φαίνεται σ΄ ένα-ένα, γιατί δεν έχω το χρόνο να πω περισσότερα, από τα στοιχεία που σας είχαμε επισημάνει ότι δίνετε στην παρούσα φάση πολύ φθηνό χρήμα στις τράπεζες, χωρίς να τις υποχρεώνετε να κάνουν το παραμικρό προς όφελος της πραγματικής οικονομίας.
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει για να δευτερολογήσει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Εγώ για τις τροπολογίες θα πω δύο λόγια, κύριε Πρόεδρε.
      Κατ’ αρχάς έχουμε καταθέσει μία τροπολογία, όπου ζητάμε τελικά να αποκατασταθεί αυτή η αδικία που έγινε πριν την ψήφιση του ν.3029 και μετά την ψήφιση. Οι πριν την ψήφιση του νόμου εργαζόμενοι παίρνουν πολύ λιγότερα από τις συνεταιριστικές οργανώσεις και ζητάμε να αποκατασταθεί αυτή η αδικία. Το ένα είναι αυτό.
      Το δεύτερο έχει να κάνει, κύριε Πρόεδρε, με την παράταση που ζητείται για τους ραδιοφωνικούς σταθμούς μέχρι τις 30 Ιουνίου. Κατ’ αρχήν ήμασταν αντίθετοι και με το νόμο. Θεωρούμε ότι δεν μπορεί να ανήκουν στους ιδιώτες τα δικαιώματα του κράτους. Από την άποψη αυτή θεωρούμε ότι πρέπει με το ίδιο σκεπτικό που καταψηφίσαμε το νόμο να πούμε και τώρα «ΟΧΙ», γιατί πρέπει όλες αυτές οι υπηρεσίες  να ανήκουν καθαρά στο δημόσιο. 
      Περνάμε στην τροπολογία που έχει σχέση με το αίτημα που βάζει η Κυβέρνηση να μπορέσουν τελικά οι δανειολήπτες, οι οποίοι έχουν πολλές συμβάσεις δανείων, να μην συναθροίζονται. Εμείς το συγκεκριμένο άρθρο το είχαμε καταψηφίσει και τώρα λέμε, κύριε Υπουργέ, ότι πρέπει να συναθροίζονται, όπως είναι και η γνωμοδότηση της Νομικής Υπηρεσίας της Βουλής, η οποία αυτό ισχυριζόταν και τότε, όταν ψηφιζόταν ο συγκεκριμένος νόμος 3259, άρθρο 39 παράγραφος 4, που μιλούσε γι’ αυτά τα θέματα. 
      Καταψηφίζουμε αυτές τις τροπολογίες, κύριε Πρόεδρε, και θέτουμε και τη δική μας προς κρίση.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Γκατζή.
      Κυρία Φιλίνη, έχετε το λόγο, για να δευτερολογήσετε.
      ΑΝΝΑ ΦΙΛΙΝΗ: Κατ’ αρχάς ήθελα να ρωτήσω σχετικά μ΄ αυτήν την τροπολογία που υποβλήθηκε τώρα, τελευταία από τον Πρόεδρο της Βουλής, εάν έχει υποβληθεί ομοφώνως από ό,τι κατάλαβα, από όλους τους Προέδρους της Βουλής. Αυτό είναι το πρώτο. 
      Δεύτερον, δεν είναι σαφής. Λέει ότι το προσωπικό που υπηρετεί στις Ανεξάρτητες Διοικητικές Αρχές, μπορεί να επιλέγει είτε τις αποδοχές της θέσης που κατέχει είτε τις αποδοχές του μέλους. Επειδή δεν υπάρχει αιτιολογική έκθεση, δεν αντιλαμβανόμαστε εάν θα πληρώσει περισσότερα το δημόσιο στη μία ή στην άλλη περίπτωση, διαφορετικά είμαστε υπέρ. Παρακαλώ, όμως, να μας δοθεί μία εξήγηση.
      Ήθελα να κάνω δύο παρατηρήσεις στην ομιλία του κυρίου Υπουργού. Δεν απήντησε ο κύριος Υπουργός –αυτό ήθελα να επισημάνω- στην ερώτηση που θέσαμε με μεγάλη σαφήνεια για το πώς θα αποπληρώσουν οι τράπεζες τις εγγυήσεις και τα ομόλογα σε τρία χρόνια που ζητά η Κομισιόν.
      Η δική μας απάντηση σε αυτό είναι ότι μέσα σε πολύ δύσκολες συνθήκες ύφεσης το πιθανότερο είναι να μη μπορέσουν να τα αποπληρώσουν, οπότε αυτήν τη στιγμή το ελληνικό δημόσιο θα αναγκαστεί να υπερχρεωθεί και αυτό θα είναι μια πολύ αρνητική εξέλιξη.
      Επιπλέον, ήθελα να επισημάνω και ένα δεύτερο ζήτημα στην ομιλία του κυρίου Υπουργού. Δεχθήκαμε μία επίθεση, ότι γινόμαστε κρατιστές, ότι επιστρέφουμε σε παλιές μεθόδους κ.λπ.. 
      Κατ’ αρχήν, θα ήθελα να πω ότι εμείς δεν μιλάμε γενικά για κρατικοποιήσεις, αλλά ότι είναι αναγκαίο να υπάρχει ταυτοχρόνως και έλεγχος κοινωνικός στις κρατικοποιήσεις αυτές. 
      Πέρα απ’ αυτό, φαίνεται ότι ο κύριος Υπουργός δεν έχει λάβει υπ΄όψιν του όλα αυτά τα οποία συζητιούνται διεθνώς αυτήν τη στιγμή. Συζητιούνται και στην Αμερική. Ακόμη και ο Άλαν Γκρίνσπαν, ο οποίος ήταν αυτός ο οποίος ενορχήστρωσε όλη την εξέλιξη που είδαμε στο τραπεζικό σύστημα, έκανε την αυτοκριτική του για την εξέλιξη αυτή και είπε ότι θα χρειαζόταν ένας μεγαλύτερος έλεγχος εκ μέρους του κράτους.
      Όμως, εκτός από αυτό, βλέπουμε ότι και από τον κ. Μπους, αλλά και στην Αγγλία γίνονται ορισμένες κρατικοποιήσεις. Βέβαια, οι κρατικοποιήσεις αυτές γίνονται σε επιχειρήσεις οι οποίες έχουν χρεοκοπήσει. 
      Εμείς δεν προτείνουμε τέτοιες κρατικοποιήσεις. Προτείνουμε να υπάρξει κρατικοποίηση της Εθνικής Τράπεζας, προκειμένου να υπάρξει μία μεγαλύτερη ενίσχυση του δημοσίου, της αγοράς, προκειμένου να υπάρχει μια κερδοφορία και ενίσχυση των εργαζομένων. Είναι μια εντελώς διαφορετική περίπτωση.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Φιλίνη.
      Το λόγο έχει ο κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Κυρίες και κύριοι συνάδελφοι, όσοι λέγαμε ότι είναι υπερβολικά διευρυμένες οι εξουσιοδοτήσεις που χορηγούνται στην Κυβέρνηση με το συγκεκριμένο σχέδιο νόμου νομίζω ότι με τη συγκεκριμένη υπουργική απόφαση επιβεβαιωθήκαμε πλήρως. 
      Χωρίς να μπούμε στην έκταση των τεχνικών λεπτομερειών, απλώς θα πω ότι η Τράπεζα της Ελλάδος, προκειμένου να κατανείμει το ποσό των 5.000.000.000 ευρώ, θα λάβει υπ΄όψιν της, ανάμεσα σε άλλα κριτήρια, και το κριτήριο της συμβολής του πιστωτικού ιδρύματος στη χρηματοδότηση των μικρομεσαίων επιχειρήσεων, το οποίο όμως κριτήριο θα έχει συντελεστή 0,1 στο σύνολο των κριτηρίων. Την ίδια ώρα, αξιολογείται ως 0,4 το κριτήριο του μεγέθους του πιστωτικού ιδρύματος. Παρεμπιπτόντως, εάν η πρόθεσή σας είναι αυτό να λειτουργήσει στο επίπεδο της εγχώριας οικονομίας, λείπει μια λέξη. Κοιτάξτε το. Δεν μιλά για καμμία εγχώρια οικονομία, μιλά για τη συμβολή του στην οικονομία γενικότερα και βεβαίως, 0,5 το επίπεδο της απαιτούμενης κεφαλαιακής επάρκειας. Δηλαδή, αυτοί που έχουν τη μικρότερη κεφαλαιακή επάρκεια -τη μεγαλύτερη δυσκολία υποθέτω εδώ- θα έχουν υψηλότερη διαβάθμιση. Αντίστοιχα, αυτοί που έχουν μια σημασία στο μέγεθός τους, που στο εσωτερικό της αγοράς έχουν μεγαλύτερη διαβάθμιση, ανεξαρτήτως όμως του τι θα τα κάνουν αυτά τα λεφτά και ποια είναι η συμβολή τους στις μικρομεσαίες επιχειρήσεις που έχουν τη μικρότερη διαβάθμιση. 
      Λέω, λοιπόν, τι; Προφανώς, δεν μπορούμε να κρίνουμε την υπουργική απόφαση, κυρίες και κύριοι συνάδελφοι, διότι με αυτό το νόμο ακριβώς χορηγείται η εξουσιοδότηση στον κύριο Υπουργό να εκδώσει όποια υπουργική απόφαση θέλει. Εμείς κάνουμε εδώ τώρα σχολιασμούς. Εγώ το σχολιάζω αυτό μόνο για να πω ότι ήταν ευρεία και εκτεταμένη η νομοθετική εξουσιοδότηση που ζητήσατε και πήρατε και επομένως φέρετε την πολιτική ευθύνη γι’ αυτό.
      Σε ό,τι αφορά το ζήτημα των τροπολογιών, θέλω να κάνω απλώς μία διόρθωση. Εμείς αυτό που είναι άρθρο 7 θα το υπερψηφίσουμε. Έχει έρθει ως μία τροπολογία.
      Θα υπερψηφίσουμε, επίσης, και την τροπολογία την οποία φέρνει η Κυβέρνηση για το ζήτημα των πανωτοκίων. Θέλω να σας εξηγήσω γιατί. Εμάς δεν μας ενδιαφέρει το ζήτημα του ύψους της οφειλής, ούτως ή άλλως θεωρούμε ότι υπάρχει υπερβολικός ανατοκισμός. Πρέπει να υπάρχει ένα όριο στο πόσα χρήματα μπορούν να πάρουν οι τράπεζες. Νομίζω ότι κακώς και από την πλευρά της Αξιωματικής Αντιπολιτεύσεως, αλλά και από την πτέρυγα της Αριστεράς ασκείται κριτική σε αυτό. Εδώ θα έπρεπε να έχουμε μία ξεκάθαρη στάση, ότι η τοκοφορία μπορεί να φθάσει μέχρι ενός ορισμένου σημείου, ανεξαρτήτως του πόσο υψηλή είναι η οφειλή. Υποθέτω ότι αυτή είναι και η πρόθεση με τη συγκεκριμένη ρύθμιση. Εγώ θα έλεγα ότι αυτό θα έπρεπε να είναι χωρίς κανένα όριο, να καταργηθούν τα όρια και να πούμε ότι μπαίνει ένα όριο σ΄ αυτήν τη δυνατότητα ανατοκισμού. Εν πάση περιπτώσει, έστω με αυτό, είναι μια βελτίωση από την υφιστάμενη κατάσταση.
      Τέλος, θα καταψηφίσουμε την τροπολογία για το εποπτικό συμβούλιο. Να πω απλώς στο σημείο αυτό όλως παρενθετικώς και επιπροσθέτως ότι βεβαίως και δεν πρόκειται να λειτουργήσει αποτελεσματικά ποτέ το Συμβούλιο. Είναι ένας μηχανισμός, που ειδικά έτσι όπως τον κατασκευάζετε, θέλει πάρα πολλές προϋποθέσεις για να μπορέσει να λειτουργήσει. Απλώς, σας καλώ να δείτε και ποιες είναι οι κυρώσεις για τα μη συμμορφούμενα χρηματοπιστωτικά ιδρύματα. Θα δείτε ότι εκεί στις κυρώσεις αναφέρεστε στο άρθρο 55Α και ουσιαστικά λέτε ότι μπορεί να φθάσει και στο σημείο της διαρρήξεως των όσων συμβατικώς έχουν συμφωνηθεί. Διερωτώμαι, τι θα σήμαινε στην πράξη αυτή η διάρρηξη για ένα χρηματοπιστωτικό ίδρυμα; Ότι θα τους πάρετε τα λεφτά πίσω; Θα τους ζητήσετε τα χρήματα που τους έχετε δώσει πίσω; Αυτό δεν θα οδηγούσε, λοιπόν, αντιστοίχως σε κατάρρευση και ουσιαστικά θα μας ξαναάνοιγε τη συζήτηση για την οποία συζητάμε εδώ; Το λέω, για να δείτε ότι αυτό είναι κάτι το οποίο στην πραγματικότητα δεν πρόκειται να γίνει ποτέ και απλώς μπαίνει για να έχουμε να λέμε κάτι.
      Νομίζω ότι έχουμε πλήρως τοποθετηθεί. Έχουν αξιολογηθεί κυρίως από τον ελληνικό λαό, θέλω να ελπίζω, οι θέσεις αυτές και εγώ απλώς να ευχηθώ ότι εν πάση περιπτώσει θα αποτραπούν τα χειρότερα, παρά το ότι δεν ενσωματώσατε αυτά που, κατά τη γνώμη μας, θα έπρεπε να έχετε ενσωματώσει τουλάχιστον από τη δική μας κριτική. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κύριε Βορίδη.
      Κυρίες και κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Δικαιοσύνης, Εσωτερικών, Οικονομίας και Οικονομικών, Εξωτερικών, Εθνικής Παιδείας και Θρησκευμάτων και Υγείας και Κοινωνικής Αλληλεγγύης κατέθεσαν σχέδιο νόμου: «Κύρωση και εφαρμογή της Σύμβασης του Συμβουλίου της Ευρώπης για την προστασία των παιδιών κατά της γενετήσιας εκμετάλλευσης και κακοποίησης, μέτρα για τη βελτίωση των συνθηκών διαβίωσης και την αποσυμφόρηση των καταστημάτων κράτησης και άλλες διατάξεις».
      Παραπέμπεται στην αρμόδια Διαρκή Επιτροπή.
      Τη συζήτησή μας θα κλείσει ο Υφυπουργός Οικονομίας και Οικονομικών κ. Νικόλαος Λέγκας.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, αφού ευχαριστήσω όλους τους συναδέλφους και τους εισηγητές των κομμάτων για τη συμμετοχή τους σ΄ αυτήν την ουσιαστική συζήτηση, παρά τη σκληρή κριτική που ασκήθηκε γι’ αυτήν την κυβερνητική πρωτοβουλία, θα μου επιτρέψετε να κάνω ένα σχόλιο που αφορά στην κίνηση του Υπουργού, του κ. Αλογοσκούφη, να καταθέσει το λευκό χαρτί των προτάσεων του ΠΑ.ΣΟ.Κ.. Μπορεί, βεβαίως, αυτή η κίνηση σε κάποιους να φαντάζει κενοφανής, αποδίδει όμως ξεκάθαρα την κενοφανή ανευθυνότητα, επιτρέψτε μου να πω, το απόλυτο τίποτα, που μας παρουσίασε σήμερα ο κ. Παπανδρέου. Αυτό το κενό πρέπει να προκαλεί την κοινοβουλευτική μας συνείδηση και όχι τόσο η αναπαράστασή του, ο συμβολισμός του.
      Κυρίες και κύριοι συνάδελφοι, από τη συζήτηση του νομοσχεδίου για τη ρευστότητα της οικονομίας τόσο στην Ολομέλεια όσο και στην Επιτροπή Οικονομικών της Βουλής ένα κεντρικό συμπέρασμα προκύπτει. Η ρευστότητα των θέσεων της Αξιωματικής Αντιπολίτευσης. Το ΠΑ.ΣΟ.Κ. ομολογουμένως βιώνει μια μακρόχρονη κρίση, μια κρίση ταυτότητας, θέσεων. Και αυτή η κρίση, αγαπητοί συνάδελφοι, είναι κρίση εσωτερική, είναι κρίση δική σας, δεν είναι καθόλου πλασματική. 
      Βεβαίως, αυτή η κρίση ανατροφοδοτείται από δύο κυρίως πυρήνες. Ο πρώτος, η διαρκής εναλλαγή των θέσεών σας από το ένα άκρο στο άλλο εν ριπή οφθαλμού και μετά, με την ίδια ευκολία, επιστρέφετε στα ίδια. 
      Ο δεύτερος πυρήνας είναι η καθολική αντίθεση μεταξύ του κυβερνητικού παρελθόντος και του αντιπολιτευτικού παρόντος, καθόσον άλλα κάνατε ως Κυβέρνηση και άλλα, βεβαίως, λέτε ως Αντιπολίτευση. 
      Είναι αλήθεια, αγαπητοί συνάδελφοι του ΠΑ.ΣΟ.Κ., ότι η Κυβέρνηση δεν έχει σχέδιο για τη δική σας κρίση. Είναι στο χέρι σας να την υπερβείτε, είναι δικαίωμά σας πόσο χρόνο θα χρειαστείτε. Δεν έχετε, όμως, απολύτως κανένα δικαίωμα να εξάγετε τη δική σας κρίση πολιτικής, στρατηγικής και προσανατολισμού στην κοινωνία, αλλά και στην οικονομία. Δεν έχετε απολύτως κανένα δικαίωμα να παραπληροφορείτε, να παραπλανάτε, αλλά και να τρομάζετε τους Έλληνες πολίτες. Επιτέλους, καταλήξτε σε μία θέση, λάβετε μια συγκεκριμένη θέση για την κρίση. Πείτε μας πρώτα εάν, κατά την εκτίμησή σας, υπάρχει και μετά πείτε μας με ποιον τρόπο θα την αντιμετωπίσετε, εάν έχετε βέβαια ή ξέρετε ότι έχετε άποψη.
      Κυρίες και κύριοι συνάδελφοι, έρχομαι τώρα στην ουσία των συζητούμενων άρθρων. Το συζητούμενο νομοσχέδιο χωρίζεται κατ’ αρχάς σε τρεις βασικούς άξονες.
      Πρώτον, παρέχονται εγγυήσεις στα χρηματοπιστωτικά ιδρύματα για τη σύναψη μεσοπρόθεσμων δανείων, ώστε να ομαλοποιηθεί η αγορά σε όρους κόστους δανεισμού και ρευστότητας διαθεσίμων. 
      Δεύτερον, διατίθενται ομολογιακοί τίτλοι του δημοσίου για την αύξηση της ρευστότητας στη διατραπεζική αγορά. 
      Από τη ρευστοποίηση των τίτλων αυτών υπολογίζουμε ότι θα προκύψει ένα ποσό περί τα 8.000.000.000 το οποίο θα απευθύνεται αποκλειστικά σε τομείς κρίσιμους –και αυτό είναι το ουσιαστικό- για την πραγματική οικονομία και βεβαίως στην ενίσχυση της χρηματοδότησης των μικρομεσαίων επιχειρήσεων, στη χορήγηση στεγαστικών δανείων με ανταγωνιστικούς όρους, δηλαδή με όρους που δεν θα επιτρέπει στις τράπεζες να κάνουν κατάχρηση του πλεονεκτήματος ενίσχυσης της ρευστότητάς τους. 
      Τρίτον, προβλέπεται η συμμετοχή του δημοσίου στο μετοχικό κεφάλαιο των πιστωτικών ιδρυμάτων με την αγορά προνομιούχων  μετοχών για την ενίσχυση της κεφαλαιακής τους βάσης. Τονίζουμε ότι η συμμετοχή αυτή του δημοσίου είναι απαραίτητη προϋπόθεση για τη συμμετοχή πιστωτικών ιδρυμάτων στα δύο προηγούμενα μέρη του σχεδίου. 
      Υπογραμμίζουμε ακόμη ότι δημιουργούμε συμβούλιο εποπτείας με αρμοδιότητα να συντονίζει και να ελέγχει τη πιστή εφαρμογή του σχεδίου προς όφελος της οικονομίας, προς όφελος της κοινωνίας. 
      Επιπλέον, ύστερα από συνεννόηση με την Τράπεζα της Ελλάδος, μπαίνουν αυστηρότεροι όροι στη λειτουργία των τραπεζών, οι οποίοι συμβάλλουν στην αποτροπή κινδύνων που έρχονται μέσα από το διεθνές περιβάλλον. Με τον τρόπο αυτό πιστεύουμε ότι βοηθάμε ενεργά στις επενδύσεις ενώ παράλληλα προστατεύουμε την απασχόληση. 
      Στο σημείο όμως αυτό, θα πρέπει να αποσαφηνιστούν και ορισμένα σημεία, να αποκατασταθεί η αλήθεια μετά από τόσες ανακρίβειες και παρερμηνείες που ακούστηκαν στη συζήτηση αυτή. 
      Η Κυβέρνηση κατ’ αρχάς δεν χαρίζει υπέρογκα ποσά στις τράπεζες και στους ισχυρούς του χρήματος και βεβαίως σε καμμία περίπτωση δεν μοιράζει αφειδώς χρήματα τα οποία δεν διαθέτουμε και αυτή είναι η αλήθεια, όπως πολλοί δημαγωγικά διατείνονται όλο αυτό το διάστημα που πέρασε. Το τονίζω αυτό και ακόμη λέγω ότι όλες ανεξαιρέτως οι ρυθμίσεις του νομοσχεδίου έχουν ημερομηνία λήξης στην οποία οι πράξεις παροχής ρευστότητας αναστρέφονται και ακυρώνονται. 
      Περαιτέρω το ελληνικό δημόσιο για τη διασφάλιση της χρηστής διαχείρισης των επενδεδυμένων κεφαλαίων ασκεί ενεργό εποπτικό ρόλο και έλεγχο στις τράπεζες με συμμετοχή εκπροσώπου και μάλιστα με δικαίωμα ψήφου στα διοικητικά συμβούλια των τραπεζών, αλλά και στις γενικές συνελεύσεις και βεβαίως αυτός ο εκπρόσωπος έχει δικαίωμα ελεύθερης πρόσβασης στα βιβλία, στα λογιστικά στοιχεία της τράπεζας, δυνατότητα που του παρέχει να έχει πλήρη εικόνα της πραγματικής διαχείρισης της τράπεζας. 
      Τέλος, από την πρόσκληση των προνομιούχων μετοχών παρέχεται στο κράτος σταθερό μέρισμα 10% επί του εισφερομένου κεφαλαίου, απόδοση υψηλή για όρους ομαλής λειτουργίας της αγοράς που υπερκαλύπτει βέβαια το κόστος έκδοσης και εξυπηρέτησης των ομολόγων έναντι των οποίων ανταλλάσσονται οι μετοχές. 
      Η παροχή εγγυήσεων απευθύνεται και πάλι αποκλειστικά στο ελληνικό τραπεζικό σύστημα και η διανομή του ποσού γίνεται με εποπτικά κριτήρια μετά από εισήγηση του Διοικητή της Τράπεζας της Ελλάδος. 
      Δεν αποτελεί εκροή πραγματικού χρήματος από τα δημόσια ταμεία και παρέχεται έναντι αφ’ ενός προμήθειας που καταβάλλεται από τις τράπεζες στο ελληνικό δημόσιο σε ετήσια βάση, αφ’ ετέρου έναντι επαρκών και υψηλής ποιότητας εξασφαλίσεων και αυτό μπορείτε να το διαπιστώσετε από την υπουργική απόφαση που έχετε στα χέρια σας. Οι εξασφαλίσεις αυτές συνίστανται σε δέσμευση χρηματοοικονομικών στοιχείων του ενεργητικού των τραπεζών, ομολόγων και δανείων στην Τράπεζα της Ελλάδος, το είδος και η επάρκεια των οποίων καθορίζονται με αντικειμενικά και αυστηρά κριτήρια που εισηγείται ο Διοικητής της Τράπεζας της Ελλάδος. 
      Τώρα, η διάθεση των ομολόγων στις τράπεζες θα γίνει με το μηχανισμό του  lending-facility, που αν και χρησιμοποιείται ευρέως από τις κυβερνήσεις διεθνώς, στη χώρα μας χρησιμοποιείται για πρώτη φορά. Με το μηχανισμό αυτό εκδίδονται οι τίτλοι από το ελληνικό δημόσιο με μηδενικό επιτόκιο, περιγράφεται επίσης στην υπουργική απόφαση αναλυτικά η διαδικασία και στην περίπτωση βεβαίως του δανεισμού των τίτλων η διανομή του ποσού στις τράπεζες γίνεται επίσης με εποπτικά κριτήρια μετά από εισήγηση του Διοικητή της Τράπεζας της Ελλάδος. 
      Κυρίες και κύριοι συνάδελφοι, αυτή είναι η ξεκάθαρη πρότασή μας και τα μέτρα που προωθούμε για την ενίσχυση της ρευστότητας του τραπεζικού συστήματος και βεβαίως της οικονομίας, πρόταση που δεν επιδέχεται παρερμηνείες, δεν επιδέχεται ανακρίβειες, εκτός και αν κάποιος επιχειρεί με τον τρόπο αυτό να κρύψει το έλλειμμά του σε σαφή και συγκροτημένη πολιτική πρόταση. 
      Και ερωτώ για μία ακόμη φορά, ποια είναι, κυρίες και κύριοι συνάδελφοι του ΠΑ.ΣΟ.Κ., η δική σας πρόταση για την αντιμετώπιση της κρίσης; Και  μη βιαστείτε να απαντήσετε με ευχολόγια και με θεωρητικά ευρήματα όπως αυτά που καταθέσατε υποτίθεται και ακούστηκαν στην προχθεσινή συνεδρίαση. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Τις καταθέσαμε στα Πρακτικά. Αν ξέρετε ελληνικά... Είναι κατατεθειμένες στα Πρακτικά. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Η κρίση που αντιμετωπίζουμε δεν επιτρέπει προχειρότητες, αλλά δεν επιτρέπει και θεωρητικούς ακροβατισμούς. Ριζοσπαστικές ή εκλαϊκευμένες προτάσεις, όπως αυτές που ακούστηκαν από όλες τις πλευρές  της Μείζονος, αλλά και Ελάσσονος Αντιπολίτευσης, τελικά νομίζω ότι υποτιμούν τη νοημοσύνη των Ελλήνων, γιατί κυρίες και κύριοι συνάδελφοι, δεν νομίζω ότι έξω από αυτή την Αίθουσα υπάρχει κανείς που να πιστεύει ότι θα ξεπεράσουμε αυτή τη δύσκολη συγκυρία χωρίς να ενισχυθεί η ρευστότητα του τραπεζικού συστήματος και βεβαίως μέσω αυτής της οικονομίας, πόσο μάλλον όταν με ρυθμίσεις, όπως η προωθούμενη, γνωρίζει ότι θα βγούμε κερδισμένοι με τη μείωση των πιέσεων στα επιτόκια των δανείων, με τη διασφάλιση των καταθέσεων, με τη χρηματοδότηση των επιχειρήσεων, αλλά και των νοικοκυριών κυρίως για αγορά κατοικιών, επίσης με τη διατήρηση των θέσεων εργασίας, με το δεδομένο ακόμη ότι με την εφαρμογή του σχεδίου οι τράπεζες θα πληρώνουν κάθε χρόνο ποσό που θα φθάνει έως και  500.000.000 ευρώ, τα οποία θα χρησιμοποιούνται για την ενίσχυση του Ταμείου Κοινωνικής Συνοχής και βεβαίως για την ενίσχυση των Δημοσίων Επενδύσεων. 
      Κυρίες και κύριοι συνάδελφοι, πίστευα ειλικρινά ότι η κρίση θα έπρεπε να προβληματίσει, να ενεργοποιήσει το σύνολο του πολιτικού κόσμου της χώρας, να ωθήσει προς μια πιο σοβαρή, πιο υπεύθυνη, πιο ουσιαστική προσέγγιση των πραγμάτων στον ευαίσθητο χώρο της οικονομίας. Από τη συζήτηση όμως που έγινε διαπιστώνει κάθε καλοπροαίρετος παρατηρητής ότι υπάρχουν δυνάμεις που διακατέχονται από ένα δημοσκοπικό άγχος, το οποίο τις διαπερνά οριζόντια όλες τις πολιτικές τους και τείνουν να αποκτήσουν χαρακτηριστικά νομιμότητας, ένα άγχος που τους οδηγεί σε ασάφειες, σε παλινωδίες, σε πισωγυρίσματα, σε αλαζονεία, βγαλμένη μάλιστα από το πρόσφατο παρελθόν και όλα αυτά για ένα μόνο σκοπό, πώς θα κρύψουν ότι δεν έχουν σαφείς θέσεις, προκειμένου να αποσπάσουν όσο το δυνατόν μεγαλύτερο ποσοστό στις δημοσκοπήσεις. Το δυστύχημα γι’ αυτούς είναι ότι, όπως το ψέμα έτσι και η ασάφεια έχει κοντά πόδια. Έχουν πέσει έξω σε όλες, μα όλες τις εκτιμήσεις τους. Έπεσαν έξω και όσον αφορά τη διεθνή χρηματοπιστωτική κρίση. 
      Αφήστε με να προβλέψω το επόμενο θέμα. Θα είναι ο νέος προϋπολογισμός. Αύριο θα δείτε πώς σε ό,τι είπατε, αγαπητοί συνάδελφοι του ΠΑ.ΣΟ.Κ., τον Οκτώβριο, δεν πέσατε πουθενά μέσα. Δικαίωμά σας είναι να συνεχίσετε τον ίδιο ολισθηρό δρόμο. Εμείς δεν θα σας ακολουθήσουμε. Εμείς προχωράμε μπροστά. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Σεις δεν πέσατε μέσα. Σεις φέρατε το αρχικό προσχέδιο. 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες διατάξεις» και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Το άρθρο 1 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Το άρθρο 2 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Το άρθρο 3 έγινε δεκτό, όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 4 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Το άρθρο 4 έγινε δεκτό, ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Το άρθρο 5 έγινε δεκτό,  ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Το άρθρο 6  έγινε δεκτό, ως έχει κατά πλειοψηφία. 
      Ερωτάται το Σώμα: Γίνεται δεκτή  η τροπολογία με γενικό αριθμό 359 και ειδικό 94, που αφορά τη σύσταση συμβουλίου εποπτείας και η οποία θα αποτελέσει το άρθρο 7 του νομοσχεδίου;  
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης): Συνεπώς η τροπολογία με γενικό αριθμό 359 και ειδικό 94 που αφορά τη σύσταση συμβουλίου εποπτείας και η οποία θα αποτελέσει το άρθρο 7 του νομοσχεδίου, έγινε δεκτή κατά πλειοψηφία. 
      Ερωτάται το Σώμα: Γίνεται δεκτή η τροπολογία με γενικό αριθμό 364 και ειδικό  95 η οποία περιέχει ερμηνευτική διάταξη της παραγράφου 4 του άρθρου 39 του ν. 3259 και η οποία θα αποτελέσει το άρθρο 8 του νομοσχεδίου; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης):  Συνεπώς η τροπολογία με γενικό αριθμό 364 και ειδικό  95 η οποία περιέχει ερμηνευτική διάταξη της παραγράφου 4, του άρθρου 39, του ν. 3259 και η οποία θα αποτελέσει το άρθρο 8 του νομοσχεδίου, έγινε δεκτή κατά πλειοψηφία. 
      Γίνεται δεκτό περαιτέρω το παλαιό άρθρο 7 το οποίο θα αποτελέσει το νέο άρθρο 9 του νομοσχεδίου ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το παλαιό άρθρο 7 το οποίο θα αποτελέσει το νέο άρθρο 9 του νομοσχεδίου γίνεται δεκτό ως έχει κατά πλειοψηφία.
      Γίνεται δεκτό το νέο άρθρο που αναφέρεται στο προσωπικό των ανεξαρτήτων διοικητικών αρχών, το οποίο θα αποτελέσει ίδιο άρθρο του νομοσχεδίου;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το νέο άρθρο που αναφέρεται στο προσωπικό των ανεξαρτήτων διοικητικών αρχών, το οποίο θα αποτελέσει ίδιο άρθρο του νομοσχεδίου έγινε δεκτό ομοφώνως.
      Εισερχόμαστε στην ψήφιση του ακροτελεύτιου άρθρου. 
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης και άλλες διατάξεις» έγινε δεκτό και επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.50΄ λύεται η συνεδρίαση για αύριο, ημέρα Παρασκευή 21 Νοεμβρίου 2008, ημέρα των Εισοδίων της Θεοτόκου και ώρα 10.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τον Υπουργό Εθνικής Παιδείας και Θρησκευμάτων είκοσι ενός Βουλευτών του ΠΑ.ΣΟ.Κ. σχετικά με το Συγκρότημα Τεχνικής Εκπαίδευσης Αγίου Κήρυκα Ζακύνθου, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ  20/11/2008	ΣΕΛ.1

