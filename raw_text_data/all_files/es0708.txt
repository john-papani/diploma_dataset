      Τρίτη 8 Ιουλίου 2003
      ΣΥΝΕΔΡΙΑΣΗ Ε΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Συζήτηση επικαίρων ερωτήσεων:
      α) Προς τον Υπουργό Μεταφορών και Επικοινωνιών, σχετικά με τις ρυθμίσεις για τους αεροδιαδρόμους που διέρχονται πάνω από τη Λήμνο κλπ, σελ.
      β) Προς τον Υπουργό Ανάπτυξης, σχετικά με την απόδοση στους Δήμους που έχουν διυλιστήρια στην περιοχή τους, του ποσοστού 0,15% επί της αξίας των πετρελαιοειδών από τη λειτουργία τους κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Δημόσιας: Τάξης «Οπλοφορία, χρήση πυροβόλων όπλων από αστυνομικούς, εκπαίδευσής τους σε αυτά και άλλες διατάξεις», σελ.
      2. Συνέχιση της συζήτησης και ψήφιση επί των άρθρων του σχεδίου νόμου του Υπουργείου Γεωργίας: «Ζώα συντροφιάς, αδέσποτα ζώα συντροφιάς, και άλλες διατάξεις», σελ.
      3. Κατάθεση σχεδίων νόμων.
      α) Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας περί αεροπορικών δρομολογίων μεταξύ και πέραν των αντιστοίχων εδαφών τους», σελ.
      β) Οι Υπουργοί Εθνικής Άμυνας, Εξωτερικών και Δικαιοσύνης, κατέθεσαν σχέδιο νόμου: «Κύρωση του Πρωτοκόλλου υπ’ αριθμόν 13 στην Ευρωπαϊκή Σύμβαση για την Προστασία  των Δικαιωμάτων του Ανθρώπου και των Θεμελιωδών Ελευθεριών, σχετικά με την κατάργηση της θανατικής ποινής σε όλες τις περιστάσεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων
      ΒΕΡΕΛΗΣ Χ., σελ.
      ΞΗΡΟΤΥΡΗ- ΑΙΚΑΤΕΡΙΝΑΡΗ Α., σελ.
      ΣΓΟΥΡΙΔΗΣ Π., σελ.
      ΤΣΟΧΑΤΖΟΠΟΥΛΟΣ Α., σελ.
      Β. Επί του σχεδίου νόμου του Υπουργείου Γεωργίας:
      ΑΓΓΕΛΗΣ Α., σελ.
      ΑΝΟΥΣΑΚΗ Ε., σελ.
      ΞΗΡΟΤΥΡΗ – ΑΙΚΑΤΕΡΙΝΑΡΗ Α., σελ.
      ΠΑΠΑΘΕΜΕΛΗΣ Σ., σελ.
      ΠΑΠΑΛΗΓΟΥΡΑΣ Α., σελ.
      ΠΑΠΑΝΙΚΟΛΑΟΥ Ε., σελ.
      ΣΚΥΛΛΑΚΟΣ Α., σελ.
      ΣΠΗΛΙΩΤΟΠΟΥΛΟΣ Α., σελ.
      ΣΧΟΙΝΑΡΑΚΗ – ΗΛΙΑΚΗ Ε., σελ.
      ΧΑΤΖΗΜΙΧΑΛΗΣ Φ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2003
ΣΥΝΕΔΡΙΑΣΗ  Ε΄
Τρίτη 8 Ιουλίου 2003


	Αθήνα, σήμερα στις 8 Ιουλίου 2003, ημέρα Τρίτη και ώρα 18.42΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ  ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται η κυρία  Γραμματέας να ανακοινώσει τις αναφορές προς το Τμήμα.
	(Ανακοινώνονται προς το Τμήμα από την κ. Ελένη Ανουσάκη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η κα Δράκου Ευαγγελία κάτοικος Λάρισας ζητεί  τη μετατροπή των άμμισθων σε έμμισθα υποθηκοφυλάκεια.
      2) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Κάστρου-Κυλλήνης Ηλείας ζητεί το τελωνείο Κυλλήνης να έχει την αρμοδιότητα για διατυπώσεις εξαγωγής εμπορευμάτων.
      3) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύνδεσμος «Φίλων Εθνικού» Καστέλλας Ν. Φαλήρου ζητεί τη λήψη μέτρων αναβάθμισης της πειραϊκής ομάδας του Εθνικού.
      4) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Ομοσπονδία Βιοτεχνικών Σωματείων Θεσ/νίκης ζητεί την αλλαγή του φορολογικού συστήματος.
      5) Ο Βουλευτής Μεσσηνίας κ. ΙΩΑΝΝΗΣ ΓΙΑΝΑΚΟΠΟΥΛΟΣ κατέθεσε αναφορά με την οποία το ΚΕΠ Τριπύλας  Μεσσηνίας ζητεί την επίλυση εργασιακών προβλημάτων των εργαζομένων του.
      6) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Νέσσωνος Λάρισας ζητεί την ίδρυση αστυνομικού τμήματος στην περιοχή του.
      7) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Νομάρχης Λάρισας  ζητεί την κατασκευή αρδευτικών έργων στην περιοχή της τέως λίμνης Κάρλας.
      8) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Καθηγητές  Μουσικής του Νομού Λάρισας ζητούν να διορίζονται στα μουσικά σχολεία οι απόφοιτοι των Ωδείων.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Τοπική ΄Ενωση Δήμων και Κοινοτήτων Νομού Λασιθίου ζητεί την αναστολή της ισχύς του κτηματολογίου και των δασικών χαρτών του Δήμου Αγίου Νικολάου.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ατόμων με ειδικές ανάγκες Γονέων και Φίλων Ιεράπετρας ζητεί να εγκριθεί το ποσό κάλυψης των αναγκών συνοδού για μη αυτοεξυπηρετούμενους φοιτητές.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ναυτιλιακή Εταιρεία LANE ζητεί να της κατακυρωθούν δρομολόγια των άγονων γραμμών περιόδου 2003-04.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας ζητεί να κατασκευασθεί δασικό χωριό στο  Σελεκάνο Λασιθίου.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΄Ενωση Αγροτικών Συν/σμών Ιεράπετρας ζητεί να της χορηγηθούν τα απαραίτητα φάρμακα για την καταπολέμηση του δάκου της ελιάς.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Φορέας ελαιοπροστασίας Ιεράπετρας ζητεί να του χορηγηθούν τα απαραίτητα φάρμακα για την καταπολέμηση του δάκου της ελιάς.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μιχ. Βάρδας ζητεί την επανεξέταση της πράξης συνταξιοδότησης της θυγατέρας του Μ. Βάρδα, η οποία πάσχει από καθολική αναπηρία.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί να του παραχωρηθεί ένα παροπλισμένο πολεμικό αεροσκάφος.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Ηλιάνα –Χρηστάκη ζητεί την αναβαθμολόγηση γραπτών της από το ΔΙΚΑΤΣΑ.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος Ιεράπετρας «ΗΣΙΟΔΟΣ» ζητεί να απλουστευθούν οι διαδικασίες για την έγκριση  των σχεδίων ανάπτυξης της περιοχής του.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Μερόπη Κορνηλάκη ζητεί την επίλυση συνταξιοδοτικού της προβλήματος.
      20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος Θήρας ζητεί τη στελέχωσή του Ταχυδρομικού Γραφείου στη Φολέγανδρο.
      21) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Σύλλογος Νοσοκομειακών Γιατρών Καλύμνου ζητεί την επίλυση προβλημάτων που αφορούν την οικονομική επιχορήγηση και την περικοπή των εφημεριών στο Γενικό Νοσοκομείο Καλύμνου.
      22) Ο Βουλευτής Ημαθίας κ. ΜΙΧΑΛΗΣ ΧΑΛΚΙΔΗΣ κατέθεσε αναφορά με την οποία ο Αγροτικός Συνεταιρισμός Ροδοχωρίου και το Δ.Δ. Ροδοχωρίου Νάουσας διαμαρτύρεται για την πρακτική του ΕΛΓΑ στο θέμα της επανεκτίμησης ζημιών από κακοκαιρία, στις καλλιέργειες μηλιάς και κερασιάς του αγροκτήματος Ροδοχωρίου.
      23) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά αίτημα της Εθνικής Συνομοσπονδίας Ελληνικού εμπορίου, για ρύθμιση οφειλών στο ΙΚΑ.
      24) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Πανελλήνιο Σωματείο Τουριστικών Συνοδών ζητεί την επίλυση αιτημάτων που απασχολούν τον κλάδο.
      25) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Νομαρχιακή Αυτοδιοίκηση Λάρισας ζητεί την αποζημίωση των πληγέντων από τη νεροποντή της περιοχής τέως λίμνης Κάρλας και την εκτέλεση των αναγκαίων εγγειοβελτιωτικών έργων στην περιοχή.
      26) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνιος Ομοσπονδία Αποστράτων Αξιωματικών Σωμάτων Ασφαλείας, ζητεί την επίλυση συνταξιοδοτικών αιτημάτων τους.
      27) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία ο κ. Κων/νος Δημακόπουλος εκπροσωπώντας γονείς φοιτητών στα ΤΕΙ  ΗΧΟΥ στο Ληξούρι, ζητεί την άμεση μεταφορά της Σχολής στην Αθήνα.
      28) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία η ΄Ενωση Συνταξιούχων τέως Χωροφυλακής ΕΛ.ΑΣ. Αγρινίου ζητεί την επίλυση συνταξιοδοτικών αιτημάτων του κλάδου.
      29) Ο Βουλευτής Κιλκίς κ. ΚΩΝΣΤΑΝΤΙΝΟΣ ΚΙΛΤΙΔΗΣ κατέθεσε αναφορά με την οποία καταγγέλλει τη νομιμότητα της σύστασης και λειτουργίας του Περιφερειακού Υπηρεσιακού Συμβουλίου Πρωτοβάθμιας Εκπαίδευσης Ανατολικής Θεσσαλονίκης και αμφισβητεί της κρίσεις του.
      30) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία Πανθεσσαλικός Σύλλογος Αναπήρων Πολιτών ζητεί την τροποποίηση της παρ.5 άρθρου 82 ν.3057/02 με στόχο, την προσβασιμότητα ατόμων με αναπηρία.
      31) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η ΄Ενωση Συλλόγων Γονέων Νομού Χίου ζητεί την ίδρυση Μουσικού Σχολείου στη Χίο.
      32) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία η Πανελλήνια «΄Ενωση Φίλων Εθνικού» ζητεί τη συνδρομή των αρμοδίων φορέων στην προσπάθεια ανάδειξης της πειραϊκής ομάδας, ΕΘΝΙΚΟΣ Ο.Φ.Π.Φ..
      33) Ο Βουλευτής Θεσ/νίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύνδεσμος Οικοδομικών Επιχειρήσεων Βορείου Ελλάδος διαμαρτύρεται για τη φορολόγηση των οικοδομικών επιχειρήσεων με βάση τα ανεπίσημα στοιχεία και ζητεί την απόσυρση της σχετικής τροπολογίας.
      34) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η ΄Ενωση Ιατρών Νοσοκομείου και Κέντρων Υγείας Νομού Χαλκιδικής ζητεί την οικονομική επιχορήγηση των Κέντρων Υγείας του Νομού Χαλκιδικής .
      35) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Φορέας Ελαιοπροστασίας Ιεράπετρας ζητεί την επίλυση προβλήματος, που αφορά τους ψεκασμούς για την καταπολέμηση του δάκου της ελιάς.
      36) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία το Επιμελητήριο Λασιθίου ζητεί την επίλυση φορολογικών προβλημάτων, που αντιμετωπίζουν οι επιχειρήσεις στην περιοχή του Ν. Λασιθίου.
      37) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί να συμπεριληφθεί το Σελάκανο  Λασιθίου στα δασικά χωριά που θα κατασκευασθούν σε διάφορους Νομούς της χώρας.
      38) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος Θήρας ζητεί την επίλυση του προβλήματος που έχει δημιουργηθεί με το ιδιοκτησιακό καθεστώς στην Καλντέρα της Θήρας.
      39) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την ίδρυση Λιμενικού Σταθμού στο νήσο Ανάφη.
      40) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο Δήμος Παλλήνης Χαλκιδικής ζητεί τη διακοπή του διαγωνισμού για την αξιοποίηση του αιγιαλού  στον όρμο Καναβίτσας Χαλκιδικής.
      41) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Καρυάς  Λάρισας ζητεί οικονομική ενίσχυση, για την αποκατάσταση των ζημιών από το σεισμό στην περιοχή.
      42) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ  κατέθεσε αναφορά  με την οποία η Νομαρχιακή Αυτοδιοίκηση Λάρισας ζητεί τη λήψη μέτρων για την ανακούφιση των πληγέντων από την κακοκαιρία παραγωγών του Νομού Λάρισας.
      43) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Ολύμπου  Λάρισας ζητεί  οικονομική ενίσχυση για την αποκατάσταση των ζημιών από την κακοκαιρία.
      44) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία Επιτροπή Αγώνα Καθηγητών Μουσικής Νομού Λάρισας διαμαρτύρεται, για τον αποκλεισμό των κατόχων μη πανεπιστημιακών τίτλων σπουδών δασκάλων μουσικής από τις θέσεις των Σχολικών Συμβούλων Μουσικής.)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 14/3.7.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τον Υπουργό Μεταφορών και Επικοινωνιών, σχετικώς με τις ρυθμίσεις για τους αεροδιαδρόμους που διέρχονται πάνω από τη Λήμνο κλπ.
      Η επίκαιρη ερώτηση του κ. Σγουρίδη έχει ως εξής:
      «Η Υπηρεσία Πολιτικής Αεροπορίας (ΥΠΑ) συμμετέχοντας στις συσκέψεις του ICAO» -δεν ξέρω ακριβώς τι σημαίνει το ICAO- «στο Παρίσι» -ο Διεθνής Οργανισμός Ελέγχου των Αεροεπικοινωνιών;- «το Μάιο, φέρεται να απεδέχθη ρυθμίσεις για τους αεροδιαδρόμους Ν – 127 και Ν – 128, δηλαδή για αυτούς που διέρχονται από τη Λήμνο, που θέτουν σε αμφισβήτηση τα ελληνικά κυριαρχικά δικαιώματα επί του νησιού.
      Ερωτάστε, κύριε Υπουργέ, να διευκρινίσετε τι συμφωνήθηκε στις τελευταίες συσκέψεις του ICAO στο Παρίσι για τους αεροδιαδρόμους που διέρχονται πάνω από τη Λήμνο και τι προτάσεις επί τους θέματος αυτού έγιναν» –άλλη ακροστιχίδα τώρα- «από την ΙΑΤΑ.»
      Τι είναι αυτά τα αρχικά, κύριε Υπουργέ; Μπορείτε να μας τα εξηγήσετε;
      Να γράφουμε ακριβώς στα κείμενά μας τι σημαίνει ICAO και ΙΑΤΑ. Είναι και αυτό στα ξενόγλωσσα.
      Ο κύριος Υπουργός έχει το λόγο.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Αρχίζω από τα αρκτικόλεξα δηλαδή, κύριε Πρόεδρε. ΙATA είναι η Διεθνής Ένωση Αερομεταφορέων και ICAO είναι ο Διεθνής Οργανισμός Πολιτικής Αεροπορίας.
      Είναι γνωστό ότι οι διεθνείς συμφωνίες έχουν συναφθεί υπό την αιγίδα του Διεθνούς Οργανισμού Πολιτικής Αεροπορίας ενός Οργανισμού ο οποίος είναι εξαρτημένος από τα Ηνωμένα Έθνη με αρμοδιότητα στα θέματα των διεθνών αεροπορικών συμφωνιών. Με βάση αυτές τις αεροπορικές συμφωνίες έχουν ανατεθεί στην Ελλάδα η ευθύνη διαχείρισης και συντονισμού της αεροπλοΐας με συγκεκριμένη περιοχή εναέριου χώρου των Βαλκανίων και της Μεσογείου. 
      Ο χώρος αυτός χαρακτηρίζεται ως FIR Αθηνών, έχει σαφή και συμφωνημένα όρια μέσα στα οποία συμπεριλαμβάνονται τμήματα τόσο του εθνικού εναέριου χώρου, όσο και του διεθνούς εναερίου χώρου.
Τα πρώτα εντάσσονται στο χώρο εθνικής κυριαρχίας. Σ’ αυτά η Ελλάδα ασκεί κυριαρχικά δικαιώματα. Στα δεύτερα η χώρα μας έχει την αρμοδιότητα για το συντονισμό και τον έλεγχο της εναέριας κυκλοφορίας, ώστε αυτή να γίνεται ομαλά και με συνθήκες ασφάλειας.
      Ενόψει των Ολυμπιακών Αγώνων ο Διεθνής Οργανισμός Πολιτικής Αεροπορίας, μέσω του περιοχικού γραφείου των Παρισίων, ανέλαβε πρωτοβουλία βάσει των αρμοδιοτήτων που έχει να εξετάσει τις αυξημένες ανάγκες και τις γενικότερες λύσεις για τη βελτίωση του δικτύου των αεροδιαδρόμων στην περιοχή. Αυτό ανταποκρίνεται σε ενδιαφέρον της χώρας μας τόσο ειδικό, λόγω των αγώνων, όσο και γενικό για την αποτελεσματικότερη επιχειρησιακή εκμετάλλευση του FIR Αθηνών.
      Η βελτίωση των συνθηκών ελέγχου της εναέριας κυκλοφορίας, η οποία εξυπηρετεί και προσελκύει μεγαλύτερο όγκο πτήσεων, είναι δεδομένο συμφέρον μας. Σ’ αυτό το πλαίσιο βρίσκεται σε εξέλιξη η ανταλλαγή απόψεων εντός των περιοχικών οργάνων του Παγκόσμιου Οργανισμού Πολιτικής Αεροπορίας και βάσει ισχυουσών διαδικασιών για την αναζήτηση λύσεων που να ωφελούν πρωτίστως τη χώρα μας, αλλά και όλους τους ενδιαφερόμενους και εμπλεκόμενους στις αεροπορικές συγκοινωνίες, όπως παραδείγματος χάρη, ο Οργανισμός ΙΑΤΑ που εκφράζει τους χρήστες των αεροδιαδρόμων, δηλαδή τις αεροπορικές εταιρείες. 
     Για το λόγο αυτόν έχουν πραγματοποιηθεί στο περιοχικό γραφείο της Ευρώπης, του ICAO στο Παρίσι, μέχρι σήμερα τρεις συσκέψεις, τελευταία εκ των οποίων έγινε το Μάιο με συμμετοχή δέκα γειτονικών προς την Ελλάδα χωρών, στις οποίες συμπεριλαμβάνεται και η Τουρκία. Από την ελληνική πλευρά μετέχουν εκπρόσωποι του Υπουργείου Εξωτερικών, του Υπουργείου Εθνικής Αμύνης και του Υπουργείου Μεταφορών δια της Υπηρεσίας Πολιτικής Αεροπορίας. Η σειρά των συσκέψεων αυτών δεν έχει ολοκληρωθεί, άρα δεν υπάρχουν ακόμη αποφάσεις. Η επόμενη προγραμματισμένη συνάντηση θα πραγματοποιηθεί στο διάστημα 25 και 27 Αυγούστου 2003 και ενδεχομένως να χρειαστεί και άλλη συνάντηση. 
     Στη διάρκεια των μέχρι σήμερα συσκέψεων έχει κατ’ αρχήν συμφωνηθεί η καθιέρωση ενός αριθμού νέων διεθνών αεροδιαδρόμων. Ανάμεσα σ’ αυτούς είναι και οι δύο που αναφέρονται από το συνάδελφο τον κ. Σγουρίδη, δηλαδή ο Ν-127 και ο Ν-128, οι οποίοι διέρχονται πάνω από τη Λήμνο και εκκρεμεί η τελική συμφωνία για τη χρήση τους. Για το σκοπό αυτό σήμερα μάλιστα πραγματοποιήθηκε και ειδική σύσκεψη στο Υπουργείο Εξωτερικών με εκπροσώπους της IATA. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Θα επανέλθω στη δευτερολογία μου.
     ΠΡΟΕΔΡΟΣ (Απόστολος Κακλαμάνης): Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κατ’ αρχήν, κύριε Πρόεδρε, ζητώ συγνώμη γιατί χρησιμοποίησα στην επίκαιρη ερώτησή μου ακροστιχίδες. Ξέρω πολύ καλά ότι μέσα στη Βουλή δεν θα πρέπει να χρησιμοποιούνται, αλλά θα πρέπει να είναι ολόκληρες οι επωνυμίες. 
     Κύριε Υπουργέ, κατέθεσα εγκαίρως αυτήν την επίκαιρη ερώτηση, αλλά δυστυχώς δεν επελέγη επί τρεις εβδομάδες. Τη μία φορά που επελέγη την τέταρτη εβδομάδα ανεβλήθη η ερώτηση και τη συζητούμε σήμερα. Και το έκανα αυτό εν γνώσει μου για να δώσω την ευκαιρία στην ηγεσία του Υπουργείου Μεταφορών να δώσει μία απάντηση σε όσα κατά καιρούς διαβάζουμε στις εφημερίες ή σε όσα ακούγονται από ορισμένους κακόπιστους από τα μέσα ηλεκτρονικής ενημέρωσης. Και το έκανα επίσης σε μία χρονική περίοδο όπου η πληγωμένη Άγκυρα επιχειρεί για λόγους εσωτερικά δικούς της και κυρίως επικοινωνίας με τη δική της κοινή γνώμη όχι μόνο παραβιάσεις και παραβάσεις του εθνικού εναέριου χώρου μας, αλλά παρενοχλεί και αεροπλάνα της Πολιτικής Αεροπορίας.
     Χαίρομαι γιατί διαβεβαιώνετε στην πρωτολογία σας ότι παρακολουθείτε το θέμα. Και το παρακολουθείτε μάλιστα επισταμένως τρία Υπουργεία: Τα Υπουργεία Άμυνας, Μεταφορών και Επικοινωνιών -μέσω της ΥΠΑ- και Εξωτερικών και υπάρχει και επιτροπή γι’ αυτό. Επίσης χαίρομαι που ουσιαστικά το status quo των δύο αεροδιαδρόμων, όπως υπάρχει, του Ν-127 και του Ν-128, δεν αλλάζει. Ακόμη, σε καμία περίπτωση δεν πρέπει να λειτουργήσουμε ενόψει των Ολυμπιακών Αγώνων με εκπτώσεις στα εθνικά μας κυριαρχικά δικαιώματα. Αυτό προσέξτε το. Και «φοβού τους Δαναούς και δώρα φέροντες», διότι οι Τούρκοι ενόψει των δεκαπέντε αεροδιαδρόμων που θέλουμε να έχουμε για εξυπηρέτηση των Ολυμπιακών Αγώνων και ειδικά των πέντε πάνω από το Αιγαίο, θα επιχειρήσουν με προτάσεις του τύπου πάνω από τα δεκατέσσερις χιλιάδες πόδια ή πάνω από τα είκοσι τέσσερις χιλιάδες πόδια να πετάνε όχι στρατιωτικά αεροπλάνα, να ελέγξουν το δικό μας εναέριο χώρο. Προσέξτε το αυτό.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, δράττομαι της ευκαιρίας της ερώτησης του κ. Σγουρίδη και της αναφοράς του στις παρενοχλήσεις αεροσκαφών της Πολιτικής Αεροπορίας, ιδιαίτερα στην κρίσιμη αυτή περιοχή, για να ενημερώσω τη Βουλή για το εξής περιστατικό: Πριν από λίγες εβδομάδες βρισκόμουν σε επίσημη επίσκεψη στην Κωνσταντινούπολη και είχα την ευκαιρία, όπως και γραπτώς είχα κάνει προηγουμένως, να ρωτήσω τον Υπουργό Μεταφορών της Τουρκίας, τον κ. Γιλντιρίν, για τις παρενοχλήσεις και ιδιαίτερα για μια παρενόχληση που έγινε σε αεροσκάφος της Ολυμπιακής Αεροπορίας στην περιοχή της Μυτιλήνης.
      Παρακαλώ, λοιπόν, να σημειώσετε την απάντηση, κύριε συνάδελφε. Είπε ο κ. Γιλντιρίν ότι ρώτησε το Γενικό Επιτελείο Αεροπορίας εάν όντως συνέβη αυτό το περιστατικό και ήλεγξε, όπως μου είπε, για το σκοπό αυτό το Γενικό Επιτελείο Αεροπορίας της Τουρκίας, το οποίο του απάντησε ότι αυτό το περιστατικό δεν έχει συμβεί.
      Νομίζω ότι είναι χαρακτηριστική και η απάντηση και το κλίμα το οποίο, τουλάχιστον την εποχή αυτή, υπάρχει στην Τουρκία για τα θέματα αυτά.
      Επειδή αναφέρατε τα δημοσιεύματα του Τύπου για τις διαδικασίες, υπάρχει πραγματικά μια μερίδα, η οποία δεν έχει αντιληφθεί τις διεργασίες οι οποίες γίνονται και μέσω των διαδικασιών αυτών παρακολουθούν με εσφαλμένο σκεπτικό την καθιέρωση νέων αεροδιαδρόμων για την εξυπηρέτηση όχι μόνο των Ολυμπιακών Αγώνων αλλά και της αεροπλοΐας γενικότερα, η οποία αυξάνεται διαρκώς στην περιοχή μας. 
      Οι προτάσεις του Διεθνούς Οργανισμού Πολιτικής Αεροπορίας και οι υπό μελέτη αεροδιάδρομοι στο ανατολικό τμήμα του FIR Αθηνών ουδέποτε συζητήθηκαν ως επανακαθορισμός με τη μορφή που θα είχε (αρνητικές επιπτώσεις στα κυριαρχικά μας δικαιώματα).
       Σε κάθε περίπτωση δεν είναι η λειτουργία του ενός ή του άλλου αεροδιαδρόμου που θα επιβεβαίωνε έμπρακτα τα νόμιμα δικαιώματά μας στο Αιγαίο. Η Ελλάδα στο Αιγαίο έχει τμήματα της ελληνικής επικράτειας επί των οποίων ασκεί κυριαρχία. Έχει εθνικό εναέριο χώρο και κυριαρχικά δικαιώματα, τα οποία δεν εξαρτώνται από τους αεροδιάδρομους. Οι αεροδιάδρομοι και η εναέρια κυκλοφορία του FIR Αθηνών αποτελούν αρμοδιότητα, που έχει ανατεθεί από τις διεθνείς συμφωνίες και αυτή η αρμοδιότητα ασκείται πλήρως μέσα στα πλαίσια που προδιαγράφει ο Διεθνής Οργανισμός Πολιτικής Αεροπορίας.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Η δεύτερη με αριθμό 11/3-7-2003 επίκαιρη ερώτηση του Βουλευτή της Νέας Δημοκρατίας κ. Αθανασίου Βαρίνου προς τους Υπουργούς Εμπορικής Ναυτιλίας, Αιγαίου, σχετικώς με τις επιπτώσεις στα ακτοπλοϊκά εισιτήρια κ.λπ και τρίτη η με αριθμό 16/3-7-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εμπορικής Ναυτιλίας, σχετικώς με τις αυξήσεις στις τιμές των ακτοπλοϊκών εισιτηρίων κ.λπ δεν θα συζητηθούν και διαγράφονται λόγω κωλύματος του κυρίου Υπουργού.
      ΑΘΑΝΑΣΙΟΣ ΒΑΡΙΝΟΣ: Η επίκαιρη ερώτηση απευθύνεται προς τους Υπουργούς Εμπορικής Ναυτιλίας και Αιγαίου.
      ΠΡΟΕΔΡΟΣ (Απόστολος Κακλαμάνης): Αρμόδιος είναι ο Υπουργός Ναυτιλίας.
      ΑΘΑΝΑΣΙΟΣ ΒΑΡΙΝΟΣ: Και οι δύο είναι αρμόδιοι.
      ΠΡΟΕΔΡΟΣ (Απόστολος Κακλαμάνης): Εν πάση περιπτώσει, υπάρχει κώλυμα του κυρίου Υπουργού και κατά συνέπεια δεν μπορούν να συζητηθούν.
      Τέταρτη είναι η με αριθμό 15/3-7-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με την απόδοση στους δήμους που έχουν διυλιστήρια στην περιοχή τους, του ποσοστού 0,15% επί της αξίας των πετρελαιοειδών από τη λειτουργία τους κλπ.
      Η επίκαιρη ερώτηση της κυρίας συναδέλφου έχει ως εξής:
      «Ο νόμος 3054/2002 για την οργάνωση της αγοράς πετρελαιοειδών στο άρθρο 19 προβλέπει ότι ποσοστό 0,15% της αξίας των πετρελαιοειδών, προ φόρων και εισφορών, αποδίδονται στους δήμους που έχουν διυλιστήρια για την ετήσια ενίσχυση των περιβαλλοντικών τους προγραμμάτων.
      Σύμφωνα με ανακοίνωση του Δήμου Ελευσίνας μέχρι σήμερα και εννέα μήνες μετά την εφαρμογή του νόμου, τα συναρμόδια Υπουργεία Ανάπτυξης και Οικονομίας και Οικονομικών δεν έχουν εκδώσει τη σχετική υπουργική απόφαση και παρακρατούν παράτυπα ποσό 4.500.000 ευρώ και δεν αποδίδουν στους δήμους οι οποίοι πλήττονται από τη λειτουργία των διυλιστηρίων.
      Με βάση τα παραπάνω, ερωτάται ο κύριος Υπουργός:
      Γιατί μέχρι σήμερα δεν έχει εκδοθεί η υπουργική απόφαση, πράγμα το οποίο έχει ως αποτέλεσμα την παράτυπο παρακράτηση εσόδων που ανήκουν στους δήμους;
      Πότε επιτέλους προβλέπεται να εκδοθεί η υπουργική απόφαση και να χορηγηθούν τα κονδύλια αυτά στους δήμους που τα δικαιούνται;»
      Το λόγο έχει ο Υπουργός Ανάπτυξης κ. Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πιστεύω ότι θα μείνει ικανοποιημένη η συνάδελφος που θα πάρει τη σχετική απάντηση στο ερώτημά της. Είναι αυτό άμεσα συνδεδεμένο με το νόμο για την οργάνωση της αγοράς πετρελοειδών που ψηφίσαμε τον περασμένο Οκτώβριο, όπου ρυθμίσαμε μία σειρά από σημαντικές, θα έλεγα, παρεμβάσεις που πρέπει να υπάρχουν στην αγορά πετρελαιοειδών, για να αντιμετωπίζονται και οι ανάγκες της λειτουργίας της αγοράς με διαφάνεια και αποτελεσματικότητα και συγχρόνως  να υπάρχει και μέριμνα, ώστε όμοροι δήμοι γύρω από περιοχές που βρίσκονται διυλιστήρια, να μπορούν να τυγχάνουν μίας ανταποδοτικότητας λόγω της επιβάρυνσης που υφίστανται. Έτσι, κύριε Πρόεδρε, είχε προβλεφθεί στο ν. 3054/2002 ειδικός λογαριασμός με την επωνυμία «Λογαριασμός χρηματοδότησης εταιρειών εμπορίας πετρελαιοειδών για μεταφορές καυσίμων στις προβληματικές περιοχές της χώρας» και όπου ποσοστό 1% εισπράττεται κατά τον ορισμό των πετρελαιοειδών προϊόντων της εμπορίας πετρελαιοειδών και εξ αυτού 15% προβλέπεται να αποτελεί ενίσχυση περιβαλλοντικών προγραμμάτων των δήμων που συνορεύουν  με περιοχές που γειτνιάζουν με διυλιστήρια και υφίστανται τις συνέπειες.
      Με αυτόν τον τρόπο αντιμετωπίζεται για πρώτη φορά ένα δίκαιο αίτημα των δήμων, οι οποίοι υφίστανται επιβάρυνση περιβαλλοντική από τη λειτουργία  των συγκεκριμένων μονάδων διυλιστηρίων. Η ρύθμιση και η διάθεση  του σχετικού ποσού εξασφαλίζεται με υπουργική απόφαση των Υπουργών Ανάπτυξης, Οικονομίας και Οικονομικών  και η οποία αυτόν τον καιρό έχει βρει την ολοκλήρωσή της. Πρόκειται να εκδοθεί πολύ γρήγορα. Όμως θα ήθελα να σας πω γιατί με ρωτάτε, γιατί δεν έχει γίνει ακόμη η διάθεση. Πρέπει πρώτα  να ολοκληρωθεί  το οικονομικό έτος. Η εφαρμογή του συγκεκριμένου νόμου ξεκίνησε από 1.1.2003. Άρα θα πρέπει να διαπιστώσουμε ποιο είναι το σύνολο του ποσού το οποίο  συγκεντρώνεται σε αυτό τον ειδικό λογαριασμό, να γίνει ο υπολογισμός του ποσού και να ξεκινήσει βάσει του πραγματικού μεγέθους αυτού του ποσού που τελικά συγκεντρώνεται, η κατανομή και η διάθεση στους δικαιούχους δήμους. Αυτός είναι ο λόγος για τον οποίο δεν έχει εκδοθεί ακόμη καμία πληρωμή, έστω μερική, προς κανένα δήμο . Διότι θα γίνει μόλις έχουμε ολοκληρωμένη εικόνα στο τέλος της χρονιάς, όταν λήξει το οικονομικό έτος, του συνόλου του ποσού που θα έχει συγκεντρωθεί, ώστε οι δικαιούχοι δήμοι να μπορούν να μοιραστούν εν συνεχεία αυτό το 15% που προβλέπεται στη σχετική νομοθετική ρύθμιση. 
      Με αυτόν τον τρόπο νομίζω ότι η απάντηση στο ερώτημά σας είναι σαφής και ελπίζω  να σας ικανοποιεί.
      ΠΡΟΕΔΡΟΣ (Απόστολος Κακλαμάνης):  Η κ. Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, με ικανοποιεί η εισαγωγή που κάνατε για το θέμα όχι όμως η πρόοδος σ’ αυτό. Το θετικό της ρύθμισης είχε αναγνωριστεί και από μας και μάλιστα οι δήμοι ζητούσαν και περισσότερα ποσά, γιατί πράγματι οι επιβαρύνσεις που υφίστανται οι δήμοι από τη λειτουργία των διυλιστηρίων, είναι πολύ μεγάλες. Όχι μόνο οι περιβαλλοντικές που είναι και οι σημαντικότερες, αλλά και άλλες επιβαρύνσεις. Είναι επιβαρύνσεις καθημερινές, που τους δημιουργούν καθημερινά έξοδα και επομένως, έχουν ανάγκη άμεσης απόδοσης αυτών των παρακρατήσεων που γίνονται.
      Ο νόμος δημοσιεύτηκε  σε ΦΕΚ, δηλαδή άρχισε να λειτουργεί τον Οκτώβριο του 2002. Η υπουργική απόφαση έπρεπε να είχε εκδοθεί. Δεν με ικανοποιεί πρώτα η ασαφής απάντηση ότι αυτήν τη στιγμή γίνεται ή θα γίνει ή και είναι προς το τέλος της η υπουργική απόφαση.
      Έπρεπε να είχε εκδοθεί η υπουργική απόφαση, η οποία σύμφωνα με το νόμο θα καθόριζε τις λεπτομέρειες της διάθεσης του λογαριασμού, το ύψος της διάθεσης της επιδότησης κατά περιοχή, κατά προϊόν, κατά δικαιούχο και σκοπό κ.ο.κ.
      Από την άλλη πλευρά, δεν διαφαίνεται πουθενά και είναι αντίθετη η ανάγκη του να γίνεται κάθε χρόνο αυτή η απόδοση. Ίσα ίσα, αυτή η απόδοση θα πρέπει να γίνεται τουλάχιστον κάθε εξάμηνο.
      Αν είχε εκδοθεί η υπουργική απόφαση, θα είχαν ρυθμιστεί όλα αυτά τα θέματα και το Υπουργείο σας θα μπορούσε κάθε φορά, ακόμη και κάθε μήνα, να μπορεί να κάνει αυτό το κοντρόλ και να αποδίδει αυτά τα έσοδα στην Τοπική Αυτοδιοίκηση.
      Επομένως εμείς επιμένουμε ότι έπρεπε ήδη να έχει εκδοθεί η υπουργική απόφαση. Εάν αργήσετε να την εκδώσετε, δεν θα προσαρμοσθούν οι υπηρεσίες σας και δεν θα μπορέσουν ακόμη και να αποδώσουν τα χρήματα στο τέλος του έτους. Θα υπάρξει και πρόσθετη καθυστέρηση. Εμείς, λοιπόν, επιμένουμε ότι πρέπει να προσανατολισθείτε στο να γίνεται τουλάχιστον ανά εξάμηνο η απόδοση αυτών των πόρων στην Τοπική Αυτοδιοίκηση.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, ασφαλώς η κυρία συνάδελφος δεν θα πρόσεξε αυτό που της είπα. Ο ν. 3054/2002 έχει ισχύ από την 1.1.2003. Έτσι προβλέφθηκε, ανεξάρτητα αν ψηφίστηκε τον Οκτώβριο του 2002. Επομένως δεν είναι δυνατόν να γίνει καμία κατανομή ή καταμερισμός των εσόδων αυτού του λογαριασμού. 
      ΒΑΣΙΛΗΣ ΚΕΔΙΚΟΓΛΟΥ: Τι εμποδίζει, κύριε Υπουργέ;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Γιατί δεν ξέρουμε το ποσόν, κύριε συνάδελφε. Το ποσό θα συγκεντρωθεί στη διάρκεια του έτους. Δεν μπορείς να μοιράζεις κάθε τόσο από μια μερική είσπραξη. 
      Εξάλλου με υπουργική απόφαση προβλέπεται και ρυθμίζεται μέσα στο νόμο όχι μόνο το ύψος της επιδότησης κατά περιοχή και κατά δικαιούχο, αλλά και η διαδικασία χορήγησης της επιδότησης, ο διοικητικός και οικονομικός έλεγχος του λογαριασμού, γιατί όπως ξέρετε οι λογαριασμοί του δημοσίου έχουν μια πολύ συγκεκριμένη διαδικασία διαχείρισής τους. Δεν είναι δυνατόν να γίνει έναντι διαχείρισης ενός λογαριασμού του δημοσίου. Υπάρχουν κανόνες. 
      Δεν θα ήθελα να προτρέξω, αλλά σας λέω ότι στην κοινή υπουργική απόφαση των δύο Υπουργών, η οποία προβλέπεται να εκδοθεί από το νόμο, θα καθορίζεται με σαφή και ολοκληρωμένο τρόπο η διαδικασία. Πώς θα γίνεται η κατανομή, σε ποιο διάστημα, πώς θα δίνονται τα ποσά κ.ο.κ.
      Επομένως θα ήθελα να παρακαλέσω να αναμείνετε την πρώτη έκδοση αυτής της απόφασης. Πιθανώς θα προβλέπει μέσα και ρυθμίσεις.
      ΒΑΣΙΛΗΣ ΚΕΔΙΚΟΓΛΟΥ: Μέχρι πότε θα εκδοθεί, κύριε Υπουργέ;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα εκδοθεί υποχρεωτικά μέσα στη χρονιά, έτσι ώστε να έχουμε μία πλήρη εικόνα. Με τη λήξη του οικονομικού έτους θα έχουμε και την έκδοση της απόφασης που θα προσδιορίζει πιθανώς και μερικές πληρωμές έναντι. Αυτό δεν το αποκλείω. Ωστόσο, θα πρέπει να περιμένουμε την ολοκλήρωση του οικονομικού έτους για να ξέρουμε τι θα περάσουμε.
      Ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, εκδώστε γρήγορα την απόφαση, γιατί διαφορετικά θα σας εκδώσουμε προσωπικό «ένταλμα» υπέρ των δήμων.
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι Βουλευτές, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
      Υπουργείου Δημόσιας Τάξης.
      Ψήφιση στο σύνολο του σχεδίου νόμου: «Οπλοφορία, χρήση πυροβόλων όπλων από αστυνομικούς, εκπαίδευσή τους σε αυτά και άλλες διατάξεις».
      Η ψήφιση στο σύνολο του σχεδίου νόμου θα γίνει κατά τη σημερινή συνεδρίαση.
      Υπουργείου Γεωργίας.
      Συνέχιση της συζήτησης επί των άρθρων και του συνόλου του σχεδίου νόμου: «Ζώα συντροφιάς, αδέσποτα ζώα συντροφιάς και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Υγείας και Πρόνοιας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμεθα στην ψήφιση στο σύνολο του σχεδίου νόμου του Υπουργείου Δημόσιας Τάξης: «Οπλοφορία, χρήση πυροβόλων όπλων από αστυνομικούς, εκπαίδευσή τους σε αυτά και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Δημόσιας Τάξης: «Οπλοφορία, χρήση πυροβόλων όπλων από αστυνομικούς, εκπαίδευσή τους σε αυτά και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση.
      ΠΡΟΕΔΡΟΣ (Απόστολος Κακλαμάνης): Εισερχόμαστε τώρα στη συνέχιση της συζήτησης του νομοσχεδίου του Υπουργείου Γεωργίας: «Ζώα συντροφιάς, αδέσποτα ζώα συντροφιάς και άλλες διατάξεις». 
      Το νομοσχέδιο έχει ψηφιστεί επί της αρχής σε προηγούμενη συνεδρίασή μας. Σήμερα θα συζητήσουμε τα άρθρα του νομοσχεδίου και τέσσερις τροπολογίες που έχουν κατατεθεί εμπροθέσμως. 
    Μήπως το Τμήμα θέλει να συζητήσουμε χωριστά κάποια απ’ αυτά τα άρθρα; 
    ΑΝΑΣΤΑΣΗΣ ΠΑΠΑΛΗΓΟΥΡΑΣ: Θα ήθελα να προτείνω κάτι, κύριε Πρόεδρε. 
    ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαληγούρα. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, θα πρότεινα να συζητήσουμε συνολικά τα άρθρα και σ΄ ένα δεύτερο τμήμα να συζητήσουμε τις τροπολογίες. 
    ΠΡΟΕΔΡΟΣ (Απόστολος Κακλαμάνης): Μάλιστα. Συμφωνείτε, κύριοι συνάδελφοι; 
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΟΣ (Απόστολος Κακλαμάνης): Προχωρούμε, λοιπόν. Το λόγο έχει η κ. Σχοιναράκη. 
    ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Συζητούμε σήμερα τα άρθρα του νομοσχεδίου: «Ζώα συντροφιάς, αδέσποτα ζώα συντροφιάς και άλλες διατάξεις». Είναι ένα νομοσχέδιο, που, όπως είπα και στην προηγούμενη συνεδρίαση, έχει την αποδοχή όλων των ζωοφιλικών οργανώσεων. Αυτό τουλάχιστον βγήκε από τη συζήτηση στην επιτροπή κατά τη συνάντηση που είχαμε με τους φορείς. Έχουμε 20 άρθρα μαζί με το ακροτελεύτιο. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
	Συγκεκριμένα, στο πρώτο άρθρο του νομοσχεδίου τίθενται οι ορισμοί οι οποίοι είναι απαραίτητοι για την εφαρμογή του. Καθορίζονται ποια είναι τα ζώα συντροφιάς, ποια είναι τα αδέσποτα ζώα συντροφιάς, ποια είναι τα επικίνδυνα ζώα, τα σοβαρά νοσήματα και τα καταφύγια των αδέσποτων ζώων. 
	Στο άρθρο 2 περιγράφονται οι υποχρεώσεις των ιδιοκτητών σκύλων. Καθιερώνεται η υποχρεωτική σήμανση, η καταγραφή σκύλων με ιδιοκτήτες, αλλά και των αδέσποτων, ο τακτικός κτηνιατρικός έλεγχος και το βιβλιάριο υγείας, προκειμένου να καταγράφονται όλες οι κινήσεις. 
      Στο ίδιο άρθρο περιλαμβάνεται η μέριμνα που οφείλει να έχει ο ιδιοκτήτες κάθε σκύλου, προκειμένου να ελέγχει την αναπαραγωγική δραστηριότητα των ζώων, για να αποφευχθούν τα φαινόμενα εγκατάλειψης, αλλά και της ρύπανσης των δημόσιων χώρων. Ταυτόχρονα ορίζει την απαγόρευση της εκτροφής, εκπαίδευσης και χρησιμοποίησης σκύλων σε αγώνες ή για παραγωγή γούνας, κρέατος, δέρματος, παρασκευής φαρμάκων ή άλλων ουσιών. Καθορίζεται η ευθύνη του ιδιοκτήτη σε περίπτωση πρόκλησης βλάβης από το σκύλο του. 
      Στα υπόλοιπα άρθρα αναφέρονται ζητήματα και θέματα που έχουν να κάνουν με τη διοργάνωση εκθέσεων και άλλων εκδηλώσεων και προσδιορίζεται η ευθύνη του επιβλέποντος ιδιοκτήτη-συνοδού. 
      Στο άρθρο 5 αναφέρονται οι υποχρεώσεις των πολιτών που έχουν γάτες. 
      Στο άρθρο 6 μπαίνουν οι όροι για τη διατήρηση ζώων συντροφιάς σε πολυκατοικίες και αναφέρεται τι ακριβώς επιτρέπεται στις πολυκατοικίες, αλλά και στους ανοικτούς χώρους των μονοκατοικιών, δηλαδή όροι και προϋποθέσεις. 
      Στο άρθρο 7 καθιερώνεται η περισυλλογή των αδέσποτων ζώων από συνεργεία που συγκροτούνται από τους δήμους και τις κοινότητες και διευκρινίζεται πώς ακριβώς εξελίσσεται στη συνέχεια η διαδικασία, δηλαδή πώς υιοθετούνται ή επανατοποθετούνται στο περιβάλλον, εφόσον πληρούν τους όρους και τις προϋποθέσεις, με την επίβλεψη και την ευθύνη των ζωοφιλικών σωματείων, όπως είπα και προηγουμένως, αλλά και των δήμων και των κοινοτήτων αλλά και πως μπορούν να ενισχυθούν οι δήμοι για να ανταποκριθούν σ’ αυτές τις υποχρεώσεις.
	Στο άρθρο 8 υπολογίζεται η μέριμνα που πρέπει να λαμβάνεται από τους υπεύθυνους, ώστε να είναι αδύνατη η πρόσβαση των αδέσποτων ζώων σε απορρίμματα για την προστασία του περιβάλλοντος. 
	Στο άρθρο 9 καθορίζεται η συνεργασία των αρμόδιων υπηρεσιών του Υπουργείου Γεωργίας με όλους τους εμπλεκόμενους, ώστε να υλοποιηθούν οι στόχοι του νομοσχεδίου. Αναφέρει την οργάνωση επιμορφωτικών σεμιναρίων ή άλλων προγραμμάτων πληροφόρησης και εκπαίδευσης τόσο των ιδιοκτητών ζώων όσο και των ατόμων που ασχολούνται με τα ζώα. Βεβαίως, γνωρίζουμε πολύ καλά όλοι ότι το σημαντικό ρόλο έχει η επιμόρφωση και η παιδεία που έχει ο καθένας μας σε ό,τι αφορά τη συμπεριφορά απέναντι στα ζώα. 
	Στο άρθρο 10 προβλέπονται οι υποχρεώσεις για την καθαριότητα δημόσιων χώρων και η απομάκρυνση των νεκρών ζώων που βρίσκονται σε δημόσιους χώρους. 
	Στο άρθρο 11 καθορίζεται η ευθύνη των αρμόδιων κτηνιατρικών υπηρεσιών για την κατάρτιση ειδικών προγραμμάτων σε περιπτώσεις που έχουμε κρούσματα νοσημάτων που μεταδίδονται από τα ζώα στον άνθρωπο σε συγκεκριμένη περιοχή της χώρας ή στη χώρα συνολικά, προκειμένου να διασφαλιστεί η δημόσια υγεία και η υγεία των ζώων. 
	Στο άρθρο 12 επιβάλλονται οι ποινικές κυρώσεις για τους παραβάτες των διατάξεων του συγκεκριμένου νόμου. 
      Με το άρθρο 13 προβλέπονται οι διοικητικές κυρώσεις για τους παραβάτες των διατάξεων.
      Με το άρθρο 14 γίνονται τροποποιήσεις στο ν. 604/1977 και στο προεδρικό διάταγμα 483/1978, που έχουν να κάνουν με τη συμπλήρωση της διαδικασίας έκδοσης άδειας λειτουργίας κτηνιατρείου μικρών και μεγάλων ζώων.
      Το άρθρο 15 αναφέρει τις καταργούμενες διατάξεις και το άρθρο 16 έχει να κάνει με το Εθνικό Ίδρυμα Αγροτικής Έρευνας. Γνωρίζουμε πολύ καλά ότι η αγροτική έρευνα, ιδιαίτερα σε περιοχές που ο αγροτικός τομέας συμβάλλει σε σημαντικό βαθμό στην ολοκληρωμένη ανάπτυξη, αποτελεί το κύριο εργαλείο για την παραγωγή ως προς τις απαραίτητες γνώσεις και την καινοτομία. Το συγκεκριμένο άρθρο έρχεται να συμπληρώσει την υπάρχουσα νομοθεσία, προκειμένου, σε συνδυασμό με το ν. 2945/2001 και ν. 3147/2003, να αναπτυχθεί πλήρως το ΕΘΙΑΓΕ σε ολόκληρη τη χώρα και ιδιαίτερα στην περιφέρεια, προκειμένου να είναι αποτελεσματική η λειτουργία του.
      Επίσης, έχουμε και κάποιες τροπολογίες που ενσωματώθηκαν στο νομοσχέδιο ως ίδια άρθρα.
      Η πρώτη είναι το άρθρο 17, που έχει να κάνει με τη δυνατότητα δημιουργίας απεντομωτηρίων από συκοπαραγωγούς ιδιώτες ή συνεταιρισμούς για την κάλυψη των αναγκών απεντόμωσης των καλλιεργειών τους.
      Το άρθρο 18 αναφέρεται στην Κτηνοτροφική, η οποία διαλύθηκε με την απόφαση 2020/2000 και σε κάποιες ρυθμίσεις.
      Τέλος, το άρθρο 19 αναφέρεται στην τροποποίηση διατάξεων του Δασικού Κώδικα.
      Αυτά σε ό,τι αφορά τα άρθρα. Καλώ τους συναδέλφους να ψηφίσουν και επί των άρθρων το συγκεκριμένο σχέδιο νόμου, που, όπως είπα και στην αρχή, έχει προέλθει μέσα από διάλογο με όλες τις ενδιαφερόμενες οργανώσεις και με τη θετική τους άποψη, όπως έχει καταγραφεί και στην επιτροπή και για τα άρθρα του νομοσχεδίου που συζητούμε.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής της Νέας Δημοκρατίας κ. Αγγελής.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφοι, ως Νέα Δημοκρατία προσεγγίσαμε το συγκεκριμένο νομοσχέδιο καλόπιστα, διότι το πνεύμα το οποίο αναδεικνύεται ουσιαστικά ήταν απόρροια συζήτησης τόσο των φιλοζωικών σωματείων όσο και του κτηνιατρικού συλλόγου και των φορέων, μέχρι ένα σημείο βέβαια, της Τοπικής Αυτοδιοίκησης.
      Η βασική αντίθεση της Νέας Δημοκρατίας δεν είναι ως προς το πνεύμα του νομοσχεδίου. Η βασική ένσταση, αν θέλετε, είναι ως προς τους πόρους υλοποίησης των προβλεπομένων από το συγκεκριμένο νομοσχέδιο. Αυτό βέβαια εκφράστηκε από τον εκπρόσωπο της Τοπικής Αυτοδιοίκησης, την ΚΕΔΚΕ και από τον Πανελλήνιο Κτηνιατρικό Σύλλογο. Είναι ένα σημείο καίριο και εκεί εστιάσαμε την κριτική μας. Δεν είναι απαραίτητο να επανέλθουμε τώρα στην κριτική. Θα είναι πιο ουσιαστικό να συνεχίσουμε τις υποδείξεις για τη βελτίωση του συγκεκριμένου νομοσχεδίου, ούτως ώστε να αποδοθεί με τον καλύτερο δυνατό τρόπο.
      Κάποιες παρατηρήσεις έγιναν από όλες τις πτέρυγες της Βουλής και στην επιτροπή και έγιναν κάποιες διορθώσεις. Νομίζω όμως ότι μετά από πιο εμπεριστατωμένη μελέτη και διάλογο με τους ενδιαφερόμενους φορείς, μπορούμε να κάνουμε και κάποιες ακόμη παρατηρήσεις και θα παρακαλούσα τον κύριο Υπουργό, αν είναι δυνατόν και εφόσον εκτιμά ότι είναι προς τη σωστή κατεύθυνση, να τις κάνει αποδεκτές.
      Στο άρθρο 1 επιμένουμε ότι είναι αδόκιμος ο όρος «καταφύγιο» και απροσδιόριστη η φράση «ειδική εγκατάσταση». Έχουμε την άποψη ότι η λέξη «καταφύγιο» δηλώνει το χώρο όπου καταφεύγει κάποιος με δική του πρωτοβουλία. Σωστός θα ήταν ο όρος «κέντρο περίθαλψης και επανένταξης ζώων» ή «κέντρο περίθαλψης, στείρωσης και επανένταξης ζώων». Ένας τέτοιος τίτλος νομίζουμε ότι είναι περισσότερο δόκιμος και ουσιαστικά ερμηνεύει όλο το πνεύμα του νομοσχεδίου και όλη την απαιτουμένη διαδικασία λειτουργικότητας του συγκεκριμένου νομοσχεδίου.
      Aυτό το κέντρο θα μπορεί να είναι μη κερδοσκοπικού χαρακτήρα, θα μπορεί να είναι δημόσια δημοτική, κοινοτική, ιδιωτική εγκατάσταση, όπου σε συνεργασία με τα ζωοφιλικά σωματεία θα μπορούν να περιθάλπονται, να στειρώνονται, να επανεντάσσονται  αδέσποτοι σκύλοι ή άλλα είδη ζώων συντροφιάς.
      Η φράση «σημαντικός αριθμός» είναι εντελώς αφηρημένη. Θα πρέπει να προστεθεί στο άρθρο 1 μετά τη λέξη «συντηρούνται» η φράση «σε συνθήκες ευζωίας ανάλογος αριθμός της λειτουργικότητας των εγκαταστάσεων». 
      Στο άρθρο 2 πρέπει να προσδιοριστεί ποιος είναι ο φορέας. Προσδιορίζεται στα επόμενα άρθρα αλλά πρέπει να προσδιοριστεί και στο άρθρο 2. Το «επτά εβδομάδων από τη γέννησή του» θα πρέπει να γίνει «τριών μηνών». Και επιμένουμε ότι πρέπει να μπει η φράση «τριών μηνών» γιατί τότε αποκτά ουσιαστικά ένα ζώο ανοσία. Διότι μέχρι την ηλικία των τριών μηνών γίνονται οι απαραίτητοι εμβολιασμοί στο ζώο. Φανταστείτε ένα ζώο το οποίο θα είναι ανάμεσα στον εμβολιασμό και στο μη εμβολιασμό. Προστατεύουμε την υγεία του ζώου. Οι περιπτώσεις β΄ και γ΄  της παραγράφου 1 να γίνουν μία και η διατύπωση κατά την άποψή μας πρέπει να έχει ως εξής: «Να μεριμνά για την ευζωία και να εφοδιάζεται με το βιβλιάριο υγείας του σκύλου, το οποίο θα ενημερώνεται και θα υπογράφεται από κτηνίατρο για τους προληπτικούς εμβολιασμούς του ζώου, την αποπαρασίτωση και την υγεία του ζώου». Επιμένουμε στις λέξεις «εμβολιασμό» και «αποπαρασίτωση» διότι είναι ένα νομοσχέδιο που σίγουρα έχει επιπτώσεις και στους άλλους τομείς. Ξέρετε πόσο έχει ταλαιπωρηθεί η χώρα μας και ταλαιπωρείται από τη μάστιγα του εχινόκοκκου. Είμαστε πρώτοι στην Ευρώπη, αν δεν απατώμαι. Κατά συνέπεια, είναι μια πολύ καλή ευκαιρία προσεγγίζοντας καλόπιστα το νομοσχέδιο και αναδεικνύοντας το απαραίτητο της αποπαρασίτωσης να προστατεύσουμε και τη δημόσια υγεία. 
      Επιμένουμε να αλλάξει ο όρος «καταφύγια» και σ’ αυτό το άρθρο. Για τους ποιμενικούς το νομοσχέδιο προσεγγίζει το θέμα με μία διάθεση φιλοκτηνοτροφική και καλά κάνει. Θα πρέπει το Τμήμα να σκεφθεί πιο ουσιαστικά για την προαιρετική καταγραφή. Τι είναι πιο ωφέλιμο; Ωφελιμότερο είναι να έχουμε μία τοποθέτηση την οποία κατά πρώτον θα την αποδέχονται οι κτηνοτρόφοι ή μία άποψη η οποία θα προστατεύει τη δημόσια υγεία και κατά συνέπεια και τους κτηνοτρόφους; Θα πρέπει να συζητηθεί. Σε καμία περίπτωση όμως οι κτηνοτρόφοι, εφόσον καταγράφουν τα ζώα, δεν θα πρέπει να πληρώνουν.
      Στο άρθρο 3 ο σκύλος δεν χρειάζεται να είναι δεμένος –και πρέπει να προστεθεί- αν κατά τη μεταφορά του φέρει φίμωτρο. Αυτό λέει η πρακτική. Να προστεθεί: «Οι κάτοχοι σκύλων απαγορεύεται να τους διατηρούν συνεχώς δεμένους, τουναντίον υποχρεούνται να τους εξασφαλίζουν δυνατότητες αύλησης. Για όση ώρα απαιτηθεί οι σκύλοι να είναι δεμένοι, απαγορεύεται η αλυσίδα τους να είναι κοντύτερη των τριών μέτρων και να έχει οπωσδήποτε διαθέσιμο νερό». Είναι γνωστό το φαινόμενο ότι οι σκύλοι είναι δεμένοι και μία εβδομάδα και δέκα μέρες και ουσιαστικά ταλαιπωρούνται. Νομίζω ότι θα είναι χρήσιμο σε ό,τι έχει σχέση με την ευζωία των ζώων. 
      Στην παράγραφο 7 να θεσπιστεί ένας κεντρικός φορέας για την καταχώρηση υπό την εποπτεία του Πανελλήνιου Κτηνιατρικού Συλλόγου όπου ήδη λειτουργεί τράπεζα πληροφοριών και να ορίζεται ως επίσημο βιβλιάριο το πανευρωπαϊκό βιβλιάριο που εκδίδει ο Πανελλήνιος Κτηνιατρικός Σύλλογος και χορηγεί δωρεάν στα μέλη του.
      Εδώ βέβαια έχετε λάβει επιστολές και από τις κυνοφιλικές οργανώσεις. Είναι μία άποψη την οποία δεν προσεγγίσατε. Νομίζουμε όμως ότι το νομοσχέδιο έχει σχέση περισσότερο με την έννοια των αδεσπότων και όχι με την έννοια των φυλετικών –αν θέλετε- διακρίσεων έστω και στα ζώα. 
      Στο άρθρο 3, είναι των δέκα και όχι των επτά εβδομάδων και προτείνω να προστεθεί στο τέλος του άρθρου «σε αντίθετη περίπτωση που παραβαίνουν τη διάταξη αυτή τιμωρούνται κατά τις διατάξεις του ν. 1197/81». 
      Στο άρθρο 4 είναι απαραίτητο, κατά την άποψή μας, να προστεθεί «με απόφαση του Υπουργείου Γεωργίας που δημοσιεύεται στην Εφημερίδα της Κυβερνήσεως καθορίζεται κάθε σχετικό θέμα για την εφαρμογή του άρθρου αυτού». 
      Στο άρθρο 5, στην παράγραφο 1 να προστεθεί η λέξη «απαραιτήτως» και να γίνει «απαραιτήτως να κατέχει σχετική άδεια». 
      Σε ό,τι έχει σχέση με τους ιδιοκτήτες των γαλών, μπορεί να προστεθεί ότι οι ιδιοκτήτες των γαλών προαιρετικά μπορούν να τις σημάνουν και να τις καταγράφουν. Δίνουμε την ευχέρεια στον ιδιώτη προαιρετικά να καταγράφει εάν θέλει. Βοηθά τη δημόσια υγεία, βοηθά την υπόθεση γενικότερα των αδεσπότων.
      Στο άρθρο 6 να απαλειφθεί η πρώτη πρόταση του σχετικού άρθρου. Ένα κομβικό σημείο και ουσιαστικό που πρέπει να προσέξουμε, κύριε Υπουργέ, εκεί που λέμε μέχρι δύο ζώα κλπ., πρέπει να προστεθεί ότι σε περίπτωση γέννας το εν λόγω μέτρο αίρεται για τα νεογέννητα μέχρι απογαλακτισμού τους. Μπορεί να συμβεί και αυτό. 
      Στο άρθρο 7 να προστεθεί στο τέλος της παραγράφου 2 η φράση «ή από ιδιώτη κτηνίατρο που έχει υπογράψει σύμβαση έργου με το φορέα Τοπικής Αυτοδιοίκησης.
      Στο άρθρο 8 είναι ανάγκη να προσδιορίζονται τα κατάλληλα μέτρα με ανάλογη υπουργική απόφαση. Μετά τη φράση «κατάλληλα μέτρα» -που θα πρέπει να προσδιοριστούν ποια είναι- να μπει η φράση «προσδιορίζονται με υπουργική απόφαση». 
      Υπάρχουν βέβαια και άλλες παρατηρήσεις. Έχει τελειώσει ο χρόνος. Αν χρειαστεί θα επανέλθουμε. 
      Όσον αφορά τις διατάξεις του ΕΘΙΑΓΕ έχουμε εκφράσει την αντίθεσή μας. Σαφέστατα έχουν εντελώς συντεχνιακό χαρακτήρα. Ουσιαστικά αποφασίζουν δύο άνθρωποι και δεν αποφασίζει το επιστημονικό συμβούλιο ούτε ακούγονται οι απόψεις του οι οποίες σας έχουν δοθεί. Τοποθετηθήκαμε κατά τη διάρκεια της συζήτησης τόσο στην επιτροπή όσο και επί της αρχής. Για τα θέματα που προκύπτουν με τις τροπολογίες θα συζητήσουμε, φαντάζομαι, ευθύς αμέσως.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη εκ μέρους του Συνασπισμού των Κινημάτων της Αριστεράς και της Οικολογίας έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, είχαμε τονίσει και στη συζήτηση στην επιτροπή και στην επί της αρχής συζήτηση στο Τμήμα τις ενστάσεις μας για τη μεθοδολογία και τη λογική που επιβάλλουν άρον άρον την κατάθεση αυτού του νομοσχεδίου για τα ζώα συντροφιάς και τα αδέσποτα ζώα. Είναι γεγονός βέβαια ότι συζητάμε επί μία δεκαετία στη χώρα μας το θέμα των αδεσπότων και ίσως να μη χρειαζόταν ούτε και τώρα να ασχοληθούμε με αυτό το πρόβλημα, εάν σε ένα χρόνο δεν είχαμε τους Ολυμπιακούς Αγώνες και δεν ενδιαφερόμασταν για την εικόνα που θα παρουσιάζει η Αθήνα σε σχέση και με αυτά τα οποία μας καταμαρτυρούν με πιο έντονο τρόπο τώρα οι υπόλοιποι Ευρωπαίοι και διεθνείς επικριτές μας. 
      Για το λόγο αυτό το νομοσχέδιο έχει στοιχεία και τα άρθρα του, που θα μιλήσουμε σήμερα, που μας ανησυχούν και εμάς και δημιούργησαν ανησυχία και στις φιλοζωικές οργανώσεις κυρίως μήπως το όλο θέμα εντοπιστεί σε μια επίλυση του προβλήματος για το λεκανοπέδιο της Αττικής άρον, άρον, και από εκεί και πέρα τα υπόλοιπα αδέσποτα και για μετά τους Ολυμπιακούς Αγώνες στην Αττική αλλά και για την υπόλοιπη χώρα οδηγηθούν στα καταφύγια και εκεί χωρίς την εξασφάλιση των πόρων, χωρίς τη βοήθεια προς την Τοπική Αυτοδιοίκηση και από τα μέχρι τώρα δείγματα και την εμπειρία που έχουμε της συμπεριφοράς και της Τοπικής Αυτοδιοίκησης απέναντι σ’ αυτήν την προστασία των ζώων συντροφιάς και των αδέσποτων ζώων μήπως τελικά οδηγηθούμε σ’ έναν αφανισμό αυτών των ζώων και σε μια ασυλοποίηση. 
      Είπαμε μάλιστα ότι το νομοσχέδιο έπρεπε και έχει αρκετές θετικές ρυθμίσεις όπως είναι η σήμανση, οι διοικητικές κυρώσεις, το επίμαχο θέμα που καθορίζει και τη θέση όλων μας σ’ αυτό το νομοσχέδιο όμως, είναι πώς θα λειτουργήσουν και με ποιους όρους αυτά τα καταφύγια των αδέσποτων ζώων και γιατί δεν εξασφαλίζονται οι πόροι αλλά και γιατί οι όροι που προβλέπονται γι’ αυτά τα καταφύγια, οι προϋποθέσεις, τα θέματα της διασφάλισης της ιατρικής περίθαλψης κλπ. δεν διατυπώνονται με πληρότητα και δεν εξασφαλίζονται από το άρθρο 7 κυρίως. 
      Ας πάμε, λοιπόν, στις κατ’ άρθρον παρατηρήσεις μας. Στο άρθρο 1 ήδη τις παρατηρήσεις μας τις είχαμε κάνει και τις είχαμε καταθέσει και γραπτά στην επιτροπή. Παρ’ όλα αυτά ελάχιστα πράγματα έχουν γίνει αποδεκτά. Στο άρθρο 1, λοιπόν, χαρακτηρίζεται ως επικίνδυνο το ζώο συντροφιάς που εκδηλώνει έντονη επιθετική συμπεριφορά προς τον άνθρωπο και τα άλλα ζώα. Είπαμε ότι ο ορισμός είναι ασαφής και αποτελεί παράθυρο για την εξόντωση των αδέσποτων από εκείνους που από φόβο ή αντιπάθεια το επιδιώκουν. Προστέθηκε προς το θετικότερο η λέξη «απρόκλητα» στην περιγραφή αυτή. Όμως, αυτό δεν φθάνει. Και εμείς επιμένουμε ότι το άρθρο 1 ως προς τον ορισμό του θα πρέπει να διορθωθεί ως εξής: «Επικίνδυνο ζώο συντροφιάς είναι το ζώο που εκδηλώνει επανειλημμένα έντονη και απρόκλητη επιθετική συμπεριφορά προς τον άνθρωπο και τα ζώα η οποία τεκμηριώνεται με υπεύθυνη δήλωση του παθόντος και τυχόν αυτοπτών μαρτύρων» κ.ο.κ.
      Όσον αφορά το άρθρο 2 είμαστε σύμφωνοι.
      Όσον αφορά το άρθρο 3 μια μικρή παρατήρηση ότι θα πρέπει να υπαχθεί στο άρθρο αυτό και η εκτροφή, αναπαραγωγή και η εμπορία των γατών και όχι μόνο των σκύλων. 
      Για το άρθρο 4 δεν έχουμε αντίρρηση. Τα θέματα των ποινών και εδώ θα πρέπει να είναι αυστηρότατα. 
      Για το άρθρο 5 και εδώ δεν έχουμε αντίρρηση.
      Στο άρθρο 6 «διατήρηση ζώων συντροφιάς σε κατοικίες». Νομίζω ότι τοποθετήθηκαν και άλλοι συνάδελφοι και πριν από λίγο ο κ. Αγγελής κατέθεσε μία ενδιάμεση πρόταση ότι δεν μπορεί  να μπαίνει περιορισμός στον αριθμό των ζώων συντροφιάς που έχει ο καθένας μέσα στην κατοικία του. Ιδιαίτερα θα μπορούσε ο αριθμός 2 να γίνει τουλάχιστον 3 ή να κάνετε αποδεκτή αυτήν τη ρύθμιση ούτως ώστε να μη βάλουμε τέτοιους περιοριστικούς όρους που τελικά για ορισμένους ανθρώπους κυρίως ηλικιωμένους που έχουν συνηθίσει μ’ αυτόν τον αριθμό των ζώων δεν είναι δυνατόν να τους επιβάλουν οποιαδήποτε ποινή ή οποιονδήποτε άλλον περιορισμό που θέτει αυτό εδώ το άρθρο.
      Και πάω στο άρθρο 7, περισυλλογή αδέσποτων ζώων. Αυτό είναι το άρθρο το οποίο επικεντρώνει και την προσοχή μας και μας κάνει να μην υιοθετούμε τελικά στο σύνολό του το νομοσχέδιο, ενώ όπως σας είπα, βλέπουμε ότι έχει αρκετές θετικές ρυθμίσεις.
      Είναι γεγονός ότι οι δήμοι δε διαθέτουν άτομα με κατάλληλη εμπειρία και εκπαίδευση στην περισυλλογή των αδέσποτων σκύλων. Θα ήταν καλύτερα, λοιπόν, όπως τονίσαμε και προηγουμένως η περισυλλογή των αδέσποτων σκύλων να γίνεται από τους δήμους σε συνεργασία και με τον έλεγχο κυρίως των φιλοζωικών σωματείων που διαθέτουν και έμπειρα άτομα αλλά και όλη αυτή την ευαισθησία απέναντι στα ζώα, γιατί δεν θέλουμε μέσα από κάποια άλλη διαδικασία να αναβιώσει ο γνωστός μπόγιας. 
      Για τα καταφύγια συντροφιάς των αδέσποτων ζώων. Υπήρξε ένας προβληματισμός και στις φιλοζωικές οργανώσεις για τη λέξη καταφύγιο. Εν πάση περιπτώσει, τουλάχιστον να δούμε ότι αυτό το ενδιαίτημα, αυτός ο τόπος κατοικίας των αδέσποτων ζώων πώς θα γίνει καλύτερος και ας μη σταθούμε μόνο στον ορισμό και που μπορεί να οδηγήσει αυτός ο ορισμός. Ας δεχθούμε, λοιπόν, ότι κατά συνθήκη είναι ένας ορισμός σωστός. Το θέμα είναι πώς θα είναι εκεί η παραμονή τους. Θα είναι μακροχρόνια; Θα είναι μία ισόβια φυλάκιση των ζώων; Θα είναι μία σταδιακή θανάτωσή τους; Αυτό είναι που μας ενδιαφέρει.
      Και για το θέμα της επανένταξής τους στο φυσικό περιβάλλον δεν υπάρχει κάποια σαφήνεια εδώ. Στους δήμους δίνεται η δυνατότητα μόνο αν το θελήσουν να επανεντάξουν τα ζώα στο αρχικό τους περιβάλλον. Είναι γεγονός όμως ότι αυτό δεν πρόκειται να γίνει από τους δήμους. Επιπλέον δεν προβλέπεται η λειτουργία ιατρείου σε αυτά τα καταφύγια εξειδικευμένου προσωπικού και όπως λέει το άρθρο, την επίβλεψη και τη φροντίδα των ζώων που θα παραμείνουν έχουν αυτοί που περισυλλέγουν τα ζώα. Όμως αυτοί έχουν όλες αυτές τις δυνατότητες και όλους αυτούς τους πόρους, ούτως ώστε να ανταπεξέλθουν σε όλα αυτά τα θέματα;
      Όσον αφορά για τα θέματα των οικονομικών ενισχύσεων: Στην παράγραφο 8 του άρθρου 7 λέτε ότι θα εκδοθεί η σχετική υπουργική απόφαση που θα καθορίζει την παροχή της οικονομικής ενίσχυσης στους φορείς που έχουν την ευθύνη για την ίδρυση και τη λειτουργία των καταφυγίων συντροφιάς αδέσποτων ζώων. Είχαμε κάνει συζήτηση εδώ ότι θα μπορούσατε να είχατε προσεγγίσει ένα ύψος αυτής της δαπάνης και να είχατε δώσει εδώ περισσότερα στοιχεία και όχι να παραμένει με αυτή την ασάφεια η όλη ιστορία της επιδότησης και των οικονομικών ενισχύσεων των δήμων, ασάφεια που και η έκθεση του Γενικού Λογιστηρίου του Κράτους την επισημαίνει. Και θυμάμαι τις απαντήσεις που μου δώσατε, αλλά εγώ δεν θεωρώ ότι ένα οργανωμένο Υπουργείο, όπως είναι το Υπουργείο Γεωργίας δεν μπορεί να έχει στοιχεία κατά προσέγγιση και για τα ζώα τα οποία υπάρχουν και για τα αδέσποτα κλπ. Θα πρέπει να έχει κάποια τέτοια στοιχεία και οπωσδήποτε βέβαια έχει στοιχεία για το πώς βλέπει τη λειτουργία αυτών των καταφυγίων. Δεν είναι δυνατόν, δηλαδή, να μην μπορεί να έχει σκεφθεί μία μίνιμουμ δαπάνη γι’ αυτά τα καταφύγια, για παράδειγμα ανά εκατό ζώα για τις στοιχειώδεις ανάγκες τους κ.ο.κ. και να μην μπορεί να μας δώσει μέσω του νομοσχεδίου κατευθύνσεις και στοιχεία γι’ αυτή την οικονομική ενίσχυση.
      Θα ήθελα να πω –και τελειώνω, κύριε Πρόεδρε- για το άρθρο 14 ότι θα πρέπει να απαλειφθεί η παράγραφος 1, η οποία λέει ότι τα κτηνιατρεία, οι κτηνιατρικές κλινικές ιδρύονται κατ’ αποκλειστικότητα από κτηνιάτρους. Το σωστό θα ήταν να λέει ότι θα πρέπει οπωσδήποτε να απασχολείται σε αυτά κτηνίατρος και όχι να ιδρύονται μόνο από αυτούς.
      Όσον αφορά το άρθρο το σχετικό με το ΕΘΙΑΓΕ, σας έχουμε πει ότι βελτιώσεις θα πρέπει να γίνουν στην κατεύθυνση της ενίσχυσης και των οικονομικών και της λειτουργίας των κέντρων της έρευνας και όχι στην κατεύθυνση διοικητικών ρυθμίσεων, οι οποίες εξυπηρετούν άλλες σκοπιμότητες.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος, εκ μέρους του Κομμουνιστικού Κόμματος Ελλάδας, έχει το λόγο.
      ΑΝΤΩΝΗΣ ΣΚΥΛΛΑΚΟΣ: Το βασικό πρόβλημα είναι ποιος πληρώνει, για να λυθούν ορισμένα ζητήματα. Εδώ επιμελώς σε μια σειρά άρθρων το κράτος, η Κυβέρνηση προσπαθεί να «βγάλει την ουρά της απ’ έξω».
      Στην παράγραφο 1 εμείς θα θέλαμε να υπάρχει ιδιαίτερη μεταχείριση για τα άτομα με ειδικές ανάγκες, τους τυφλούς –ίσως και κάποια άλλα άτομα- που έχουν ανάγκη να τους συνοδεύει σκύλος. Υπάρχει και μια σειρά εξόδων, όσον αφορά αυτή την κατηγορία των ανθρώπων, που θα έπρεπε να τα αναλαμβάνει το κράτος, όπως είναι το αναπηρικό καροτσάκι. Για ορισμένες δε περιπτώσεις είναι απαραίτητος και ο σκύλος. Έτσι πρέπει να δούμε αυτό το θέμα.
      Στο άρθρο 2 και στο άρθρο 7, καθώς και στο άρθρο 13 που αφορά τα πρόστιμα, αντιμετωπίζεται το θέμα που έχει σχέση με τους δήμους και τις κοινότητες. Από το σύνολο αυτών των άρθρων δεν εξασφαλίζονται οι πόροι στην Τοπική Αυτοδιοίκηση. Έχουμε μόνο μια δέσμευση προφορική ότι εντός δύο μηνών θα εκδοθεί η υπουργική απόφαση που προβλέπεται. Επειδή έχουμε κακή πείρα από τέτοιου είδους δεσμεύσεις, θα θέλαμε όχι μόνο να ορίζεται απλώς αυτό το δίμηνο μέσα στο νομοσχέδιο, γιατί μπορεί και να οριστεί και τα ποσά που δίνονται να μην επαρκούν και θα αναγκάζονται οι δήμοι από το γενικότερο προϋπολογισμό τους να συνεισφέρουν για να λειτουργήσει αυτός ο μηχανισμός, για να υπάρξουν τα καταφύγια, για να υπάρχουν οι έλεγχοι και να πληρώνεται το προσωπικό.
      Σε σχέση με το άρθρο 7 θα θέλαμε να προσθέσουμε ότι τη δυνατότητα να μαζεύουν τα αδέσποτα, αλλά και να κάνουν καταφύγια τη δίνουμε και στις ζωοφιλικές οργανώσεις. Όμως, εδώ έχω στα χέριά μου διαμαρτυρία τριάντα οκτώ συλλόγων που έχει απευθυνθεί και σε σας, οι οποίοι λένε ότι υπάρχει κίνδυνος να δίδεται η δυνατότητα αυτοτελώς και όχι σε συνεργασία με τους δήμους. Είναι άλλο θέμα ο δήμος να έχει το μηχανισμό και να πάνε εθελοντικά να βοηθούν οι ζωοφιλικές οργανώσεις και άλλο θέμα να μπορούν οι ίδιες να κάνουν αυτή τη δουλειά όχι σε συνεργασία με το δήμο, αλλά από μόνες τους να έχουν τα καταφύγια και μόνο κατ’ όνομα να είναι ζωοφιλικές, ενώ στην πράξη να είναι κερδοσκοπικές. Νομίζω ότι έχει βάση αυτή η διαμαρτυρία και αυτοί οι κίνδυνοι που αναφέρονται στα υπομνήματα που έχουν δοθεί και σε εμάς και σε εσάς.
      Εν πάση περιπτώσει, στην πράξη πολλοί δήμοι θα αδυνατούν να φτιάξουν αυτό το μηχανισμό και να τον πληρώνουν. Θα θέλει μόνιμο προσωπικό. Βεβαίως, θα μου πείτε ότι θα ενωθούν περισσότεροι του ενός δήμοι, θα είναι διαδημοτική επιχείρηση –ανάλογα τη μορφή που θα πάρει. Αλλά πάλι δεν είμαστε σίγουροι ότι θα το τολμήσουν. Στην πράξη μπορούν να το δώσουν σε ιδιώτες.
      Ήδη υπάρχουν σε ορισμένες περιοχές κάποιοι οι οποίοι εκτρέφουν σκυλιά ή έχουν ξενοδοχεία για ζώα, που όταν πας διακοπές το αφήνεις εκεί, ίσως και άλλοι με άλλες παραπλήσιες λειτουργίες που είναι στη λογική του να κερδίσουν. Οι δήμοι θα κάνουν με αυτούς ή με κάποιους άλλους ιδιώτες συμβάσεις έργου και έτσι θα φύγει στην ουσία η υπόθεση πιθανόν από τα χέρια των δήμων, κάτω και από την οικονομική ανέχεια των δήμων.
      Γι’ αυτό τα άρθρα 2 και 7 εμείς θα τα ψηφίσουμε. Δε θα ψηφίσουμε όμως το άρθρο 1 για τους λόγους τους οποίους είπα.
      Επίσης, ερωτηματικά μπαίνουν σε σχέση με την επιστροφή στο φυσικό περιβάλλον. Εντάξει, σε ένα χωριό το αδέσποτο να το περισυλλέξουμε, να του κάνουμε τα εμβόλια και να το αφήσουμε ξανά να γυρίζει στην εξοχή. Αλλά μέσα στις μεγάλες πόλεις τι κάνουμε; «Φυσικό περιβάλλον» σημαίνει κινδύνους να ξαναρρωστήσουν αυτά τα ζώα και να γίνουν εστίες μόλυνσης και μετάδοσης ασθενειών. Το θέμα δε λύνεται. Δε λέω να πάμε στην ευθανασία που εφαρμόζουν άλλες χώρες, αλλά αν θέλουμε να λύσουμε αυτό το πρόβλημα, θα έπρεπε να βρεθεί τρόπος αυτά όσο ζουν να έχουν μία μόνιμη στέγαση και όχι …
      ΕΛΕΝΗ ΑΝΟΥΣΑΚΗ: Για γκετοποίηση λέτε;
      ΑΝΤΩΝΗΣ ΣΚΥΛΛΑΚΟΣ: Δε μιλάω για γκετοποίηση. Γι’ αυτό χρειάζονται χρήματα και να υπάρχει περιβάλλον σωστό. Δεν ξέρω αν είναι καλύτερο ένα ζώο να γυρνάει στην Ομόνοια και να τρώει τα σκουπίδια από το να είναι σε καθαρό χώρο. Δεν μιλάω βεβαίως για τα αίσχη και τα γκέτο τα οποία χρησιμοποίησαν ορισμένοι προς εκμετάλλευση ή λόγω έλλειψης χρημάτων. Αυτά είναι απαράδεκτα. Εν πάση περιπτώσει, το θέμα υπάρχει και για τη δημόσια υγεία.
      Ανάλογο ζήτημα υπάρχει και για το ποιος επιμορφώνει και ποιος πληρώνει την επιμόρφωση για μία σειρά ζητήματα. Η δική μας η άποψη είναι ότι στο άρθρο 9 η όποια επιμόρφωση χρειάζονται οι διάφοροι φορείς, τα διάφορα άτομα θα έπρεπε καθαρά να είναι χρηματοδότηση από το κράτος, αλλιώς θα πάμε στη λογική της ανταποδοτικότητας. Πλήρωνε για να έχεις επιμόρφωση.
      Το ίδιο να ισχύει και για τους δήμους. Θέλεις να αντιμετωπίσεις το ζήτημα των αδέσποτων; Βάλε τέλη ή βάλε φόρους γενικότερα, ώστε να έχεις έσοδα να λύσεις και αυτό το πρόβλημα. Τα έχουμε δει με τους παιδικούς σταθμούς, δεν χρειάζεται να το ξαναδούμε και με τα καταφύγια. 
      Όσον αφορά το άρθρο 16 για το ΕΘΙΑΓΕ έχω να πω ότι όσες τροποποιήσεις γίνονται στο ΕΘΙΑΓΕ δεν είναι ουσιαστικά για την ανάπτυξή του. Επανειλημμένα σε μία σειρά από νομοσχέδια του Υπουργείου Γεωργίας έχουμε συνεχείς τροποποιήσεις, οι οποίες είναι προσαρμογές στο τι ζητάνε οι υπεύθυνοι κάθε φορά. Αλλάζει ο πρόεδρος, αλλάζει η διοίκηση, έχουν ορισμένες απαιτήσεις, κάνουμε αλλαγές. 
      Εδώ θα συμφωνήσω με την τοποθέτηση που έκανε η προηγούμενη ομιλήτρια ότι αντί το βάρος να πέφτει υπέρ του διοικητικού μηχανισμού, θα έπρεπε οι όποιες ρυθμίσεις να είναι υπέρ του ερευνητικού σώματος. Δεν συμφωνούμε με τη διάταξη. 
      Για την αντιμετώπιση, για την εξόντωση των εντόμων –τα απεντομωτήρια, όπως ονομάζονται- υπήρχαν κρατικά και τα καταργήσατε. Το σωστό θα είναι να υπάρχουν κρατικά. Εν πάση περιπτώσει, συμφωνούμε να λειτουργήσουν, όπως λέτε, τα συνεταιριστικά αλλά όχι ιδιωτικά. Η ευθύνη είναι μεγάλη για τέτοια ζητήματα που έχουν σχέση με την υγεία των ανθρώπων και με την παραγωγή. Δεν τα θέλετε στο κράτος; Να είναι στους συνεταιρισμούς.
      Δε συμφωνούμε με τη διάταξη 18, για να αμνηστευτούν από όποιες ευθύνες οι τελευταίοι ή δεν ξέρω οι προτελευταίοι της Κτηνοτροφικής Διοίκησης. Δηλαδή, τι ακριβώς συμβαίνει; Λεφτά των εργαζομένων τα οποία έπρεπε να μπουν στα ασφαλιστικά ταμεία τα χρησιμοποίησαν για άλλες δουλειές. Δε θέλω να πω για ίδιον όφελος αλλά για άλλες δουλειές.
      Αυτό είναι παράνομο και ενώ για άλλες συνεταιριστικές οργανώσεις παραμένει η όποια ποινική ευθύνη -και αστική, αν υπάρχει, δεν είμαι σίγουρος- εδώ ερχόμαστε και λέμε «επειδή πτώχευσε, θα αρθούν οι ευθύνες». Κάθε ένας δηλαδή που πτωχεύει, θα ξέρει στο μέλλον ότι θα αίρονται οι ευθύνες; Και αυτό θα μείνει μόνο στους συνεταιρισμούς;
      Υπάρχει, λοιπόν, η δυνατότητα να ακολουθηθεί η νόμιμη διαδικασία. Εκεί θα υποστηρίξουν αυτοί την άποψή τους, εάν και για ποιο λόγο δηλαδή δεν τα έβαλαν στην τσέπη τους προφανώς και, εάν φτάσει η υπόθεση στο δικαστήριο, θα εκτιμήσει εάν υπάρχουν ευθύνες ή όχι. Για ποιο λόγο, λοιπόν, σπεύδουμε με «φωτογραφική» νομοθετική ρύθμιση να αντιμετωπίσουμε μ΄ αυτό τον τρόπο αυτό το θέμα;
      Τέλος, σε σχέση με τα χρήματα που μαζεύει η Κυνηγετική Ομοσπονδία με τις πλάτες του Υπουργείου Γεωργίας, για να χρησιμοποιεί τους θηροφύλακες, θα ήθελα να πω ότι το 95% απ’ αυτά τα χρήματα πηγαίνει για τους ιδιώτες θηροφύλακες, οι οποίοι παρ’ ότι δεν έχουν καμία εξουσιοδότηση, παρ’ ότι δεν είναι αστυνομικοί, μπορούν να ελέγχουν, να κάνουν κατασχέσεις.
      Εδώ καταργήσαμε τα παρκόμετρα. Με απόφαση του Συμβουλίου Επικρατείας δεν μπορούν οι ιδιωτικές εταιρείες να ασκούν δημόσια εξουσία και θα έχουμε ένα σώμα εκατοντάδων ανθρώπων που θα ασκεί δημόσια εξουσία; Αυτό είναι αντισυνταγματικό και δικαιολογημένα το Συμβούλιο Επικρατείας έχει βγάλει απόφαση κατά αυτού. Αφήστε που λειτουργεί και σαν ψηφοθηρικός μηχανισμός η όποια εξυπηρέτηση γίνεται από την Κυβέρνηση και από το Υπουργείο στην ηγεσία των συλλόγων, οι οποίοι μπαίνουν σε δύο κατηγορίες, αυτών που δε συνεργάζονται και των άλλων που δε συνεργάζονται.
      Είμαστε, λοιπόν, αντίθετοι μ’ αυτή τη ρύθμιση. Η υπόθεση θα πάει ξανά στο Συμβούλιο Επικρατείας παρά τις ρυθμίσεις που κάνετε, θα βγει ξανά η απόφαση και θα έχουμε ανακύκλωση του ίδιου φαινομένου. Είναι προτιμότερο να αυξήσετε τους δημόσιους υπαλλήλους που ασχολούνται με την υπόθεση –δεν ξέρω αν θα είναι θηροφύλακες ή δασοφύλακες- και να κάνουν σωστά αυτήν τη δουλειά, από το να υποχρεώνουμε τον κάθε κυνηγό να καταθέτει χρήματα, να τα παίρνει η Κυνηγετική Ομοσπονδία, να τα διαχειρίζεται όπως θέλει και να έχουμε ιδιώτες –αστυνομικούς στην πράξη- οι οποίοι δεν ελέγχονται και τα καθήκοντα, οι αρμοδιότητες και οι εξουσίες που έχουν δεν ορίζονται από κανένα νόμο.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας περί αεροπορικών δρομολογίων μεταξύ και πέραν των αντίστοιχων εδαφών τους».
      Επίσης, οι Υπουργοί Εθνικής Άμυνας, Εξωτερικών και Δικαιοσύνης, κατέθεσαν σχέδιο νόμου: «Κύρωση του Πρωτοκόλλου υπ’ αριθμόν 13 στην Ευρωπαϊκή Σύμβαση για την Προστασία των Δικαιωμάτων του Ανθρώπου και των Θεμελιωδών Ελευθεριών, σχετικά με την κατάργηση της θανατικής ποινής σε όλες τις περιστάσεις».
      Τα σχέδια νόμων παραπέμπονται στις αρμόδιες Διαρκείς Επιτροπές.
      Το λόγο έχει η κ. Ανουσάκη.
      ΕΛΕΝΗ ΑΝΟΥΣΑΚΗ: Κύριε Πρόεδρε, κυρίες και κύριοι συνάδελφοι, την προηγούμενη εβδομάδα πέρασε με μία πολύ ουσιαστική συνεδρίαση από όλους τους εκπροσώπους των κομμάτων γι’ αυτό το τόσο σημαντικό θέμα, όπως εγώ πιστεύω, στο νομοσχέδιο για «τα ζώα συντροφιάς», για «τα αδέσποτα ζώα» και άλλες διατάξεις. Βέβαια, θα ήθελα να πω ξανά ότι πιστεύω ότι δεν είναι συνδεδεμένο με τους Ολυμπιακούς Αγώνες. Αυτό εξάλλου το είπα και κατά την πρώτη ομιλία μου 
      Στα άρθρα έχω κάποια ερωτήματα και θέλω να καταθέσω τους «φόβους» μου. Στο άρθρο 1 για τους ορισμούς, στο εδάφιο γ΄, αναφέρεται ότι επικίνδυνο ζώο συντροφιάς είναι το ζώο που εκδηλώνει απρόκλητη επίθεση, κ.λπ. Δε λέει, όμως, αυτό από ποιον πιστοποιείται; Γιατί μπορεί κάποιος να αντιπαθεί τα ζώα, να περνάει ένα ζώο και να γαβγίζει και να δημιουργηθούν θέματα.
      Επομένως, θα ήθελα να προστεθεί ότι η επιθετικότητα και η επικινδυνότητά του, η προκλητική του συμπεριφορά –γιατί εγώ δεν θέλω να χρησιμοποιήσω τον όρο «επικίνδυνη», όπως μπορεί να είναι κάποια φορά- πρέπει να πιστοποιείται από κάποιο κτηνίατρο ή από κάποιον ειδικό.
      Στο άρθρο 2 λέει «…σε καταφύγια αδέσποτων ζώων, καθώς και σε κτηνιατρεία και/ή σε ειδικά διαμορφωμένους χώρους που διατηρούνται από τους δήμους, τις κοινότητες ή τα ζωοφιλικά σωματεία».
      Εδώ, λοιπόν, έχουμε τις καταγγελίες που  έχουν γίνει παλιότερα και αυτά τα έχουμε δει –στον Τύπο και την Τ.V-. Δε λέω ότι είναι η πρόταση του Υπουργού, ούτε η πρόταση του νομοσχεδίου, αλλά ήδη έχουμε εγκλεισμό σε διαμορφωμένους χώρους που έχουν γίνει από δήμους και κοινότητες και από ιδιώτες καμιά φορά που βασανίζουν τα ζώα. Πώς θα το διασφαλίσουμε αυτό; Να απαλειφθεί το «ειδικά διαμορφωμένους χώρους» και να γίνει «χώρους οι οποίοι είναι κατάλληλοι μετά από τη βεβαίωση και την πιστοποίηση αρμόδιων φορέων, όπως είναι τα ζωοφιλικά σωματεία και οι κτηνίατροι».
      Στο άρθρο 2 παρ.4 αναφέρεται: «Απαγορεύεται η εκτροφή, η εκπαίδευση και η χρησιμοποίηση σκύλων για κυνομαχίες». Είναι πάρα πολύ σημαντικό αυτό. Παλιότερα έχουμε καταγγείλει και έχω φέρει και στη Βουλή το θέμα των παράνομων «κυνομαχιών». Ωστόσο, δεν πρέπει να αναφέρεται και κάποια ποινή; Υπάρχουν φυσικά οι νόμοι, αλλά τι γίνεται μ’ αυτό το θέμα και ποιος πιστοποιεί; Παραδείγματος χάριν, εγώ ξέρω ότι σε Δήμους της Δυτικής Αττικής γίνονται ακόμη «κυνομαχίες». Πηγαίνουμε στην αστυνομία; Πηγαίνουμε στα δικαστήρια; Ποιοι είναι οι νόμοι για τις κυνομαχίες που θεωρώ ότι είναι πάρα πολύ βάρβαρη μορφή διασκέδασης, γιατί όπως ξέρετε, γύρω απ’ αυτές υπάρχει και τζόγος και διασκέδαση κατωτάτης μορφής.
      Πάμε στο άρθρο 7, περισυλλογή αδέσποτων σκύλων. Εγώ έχω ζητήσει η λέξη «περισυλλογή» να φύγει, γιατί πιστεύω ότι είναι μια λέξη άσχημη και μας παραπέμπει σε διάφορες άλλες εποχές, όπου κυκλοφορούσε ανάμεσά μας ο μπόγιας. Εδώ θέλω να πω ότι, όπως είπαν και οι άλλοι συνάδελφοι, δεν υπάρχουν οι πόροι για να δημιουργηθούν κατάλληλοι χώροι, ώστε οι σκύλοι να μην ταλαιπωρούνται, όπως το έχουμε δει και άλλες φορές.
      Παρακάτω, στην παράγραφο 5, αναφέρεται: «Οι σκύλοι που περισυλλέγονται και διαπιστώνεται μετά από κτηνιατρική εξέταση … ότι πάσχουν από ανίατη ασθένεια, υποβάλλονται σε ευθανασία». Αναφέρει μετά από κτηνιατρική εξέταση, αλλά και πάλι πρέπει να ειπωθεί ότι  κατά την περισυλλογή και κατά την πιστοποίηση των ζώων που έχουν ασθένεια ή δεν μπορούν να συντηρηθούν, να παρευρίσκονται εθελοντικά τα ζωοφιλικά σωματεία αλλά αν θέλετε, να συμπεριληφθεί ότι πρέπει να μετέχουν στις επιτροπές των δήμων οι φιλοζωικοί και τα σωματεία. Δεν μπορώ να πω τη λέξη «υποχρεωτικά», γιατί δεν μου αρέσει η λέξη αυτή, αλλά ας πούμε «απαραιτήτως», όχι με τη βοήθεια και αν θέλουν οι δήμοι. Δεν είναι δυνατόν να αποσυνδέσουμε την αγάπη και την περίθαλψη των ζώων από τα ζωοφιλικά σωματεία, που είναι το πιο «σημαντικό κομμάτι» για τα αδέσποτα και που εδώ και πολλά χρόνια αγωνίζονται για τα αδέσποτα ζώα με προσωπικό αγώνα και με προσωπικά τους έξοδα.
      Εδώ έχω, όπως την έχετε όλοι, τη διαμαρτυρία των τριάντα οκτώ συνεργαζόμενων ζωοφιλικών και οικολογικών σωματείων  σε όλη την Ελλάδα και την παράκλησή τους να μετέχουν ενεργά στον αγώνα για τα αδέσποτα και θέλουν να δώσουν σε όλους τους δήμους της Ελλάδας τη στοργή τους και την αγάπη τους.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιωτόπουλος έχει το λόγο.
      ΑΡΗΣ ΣΠΗΛΙΩΤΟΠΟΥΛΟΣ: Μετά και από τη σημερινή συζήτηση, κυρίες και κύριοι συνάδελφοι, έχω πεισθεί ότι το σχέδιο νόμου το οποίο σε λίγο θα είναι νόμος του κράτους, αποτελεί τουλάχιστον πισωγύρισμα για τη χώρα μας, λίγους μάλιστα μήνες πριν από τους Ολυμπιακούς Αγώνες. Είναι σαφές ότι το παρόν σχέδιο νόμου δεν κινείται προς τη σωστή κατεύθυνση της μόνιμης επίλυσης του προβλήματος των αδέσποτων. 
      Επαναλαμβάνω για μια ακόμα φορά ότι για την επίλυση του προβλήματος, χρειάζεται η ίδρυση μικρών νοσηλευτικών σταθμών με στόχο τη στείρωση, την περίθαλψη και τη σήμανση. Βεβαίως, απαιτείται η δημιουργία εκπαιδευτικών προγραμμάτων στα σχολεία σε ό,τι αφορά την υπεύθυνη ιδιοκτησία αλλά και τη συμπεριφορά των νέων παιδιών προς τα ζώα.
      Κυρίες και κύριοι συνάδελφοι, η τροπολογία που κατατέθηκε την τελευταία στιγμή από το Υπουργείο Γεωργίας, η οποία διευρύνει την κρατική χρηματοδότηση πέραν των δήμων και σε κτηνιατρικές επιχειρήσεις με «υποδομή», που κατ’ ευφημισμόν και μόνο ονομάζονται ζωοφιλικά σωματεία, διαιωνίζει την ήδη άθλια κατάσταση που επικρατεί στα δημοτικά κυνοκομεία και ανοίγει, κατά τη δική μου εκτίμηση, τους ασκούς του Αιόλου για θανατώσεις ζώων επί πληρωμή.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ποια τροπολογία; Μπορείτε να μας πείτε; 
      ΑΡΗΣ ΣΠΗΛΙΩΤΟΠΟΥΛΟΣ: Σε αυτό το σημείο θα ήθελα να σας διαβάσω ένα έγγραφο της Νομαρχίας Αττικής, παλαιό μεν, πρόδηλο όμως αυτών που θα επιφέρει η παρούσα τροπολογία, προς την Εταιρεία Προστασίας Ζώων και προς την Ελληνική Φιλοζωική Εταιρεία: «Περί αποζημιώσεως περισυλλεγέντων αδέσποτων σκύλων για την καταβολή της σχετικής αποζημίωσης, παρακαλούμε όπως μετά τη θανάτωση των περισυλλεγέντων και θανατωθέντων αδεσπότων, να κόβονται τα αυτιά αυτών από τη βάση τους, να συντηρούνται εντός ψυγείου και να καταστρέφονται, παρουσία του υπηρετούντος στο Λυσσιατρείο Κτηνιάτρου».
      Αυτό το έγγραφο το καταθέτω για τα Πρακτικά.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Διαβάστε την ημερομηνία.
      ΑΡΗΣ ΣΠΗΛΙΩΤΟΠΟΥΛΟΣ: Καταθέτω επίσης στα Πρακτικά μια σειρά καταγγελιών -η τελευταία αφορά τη θανάτωση αδέσποτων στο αεροδρόμιο «Ελευθέριος Βενιζέλος»- οι οποίες περιγράφουν τη βαρβαρότητα με την οποία θανατώνονται σκυλιά με την άδεια του Υπουργείου, καθώς και με την παρούσα τροπολογία θα επιτρέπεται η κρατική χρηματοδότηση στις παραπάνω εταιρείες. 
     (Στο σημείο αυτό ο Βουλευτής κ. Αριστόβουλος Σπηλιωτόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
     Κύριε Πρόεδρε, κυρίες και κύριοι συνάδελφοι, κατά τη δική μου εκτίμηση δεν είναι δυνατόν να επιτρέψουμε να διαιωνιστεί άλλο αυτή η κατάσταση. Πιστεύω ότι θα φθάσουμε στο σημείο, το ελληνικό δημόσιο, με τα λεφτά των ήδη βαριά φορολογούμενων πολιτών, να χρηματοδοτεί αμφιβόλου ποιότητας οργανώσεις, τη στιγμή μάλιστα που τρία εκατομμύρια φιλόζωοι πολίτες και τριάντα οκτώ τουλάχιστον φιλοζωικά σωματεία επιζητούν χωρίς κέρδος και εθελοντικά τη συνεργασία τους με τους Οργανισμούς Τοπικής Αυτοδιοίκησης.
     Αυτή η συνεργασία, κύριε Υπουργέ, δεν τους προσφέρεται,  ενώ θα έπρεπε να έχει ήδη συμπεριληφθεί στο παρόν σχέδιο νόμου ως υποχρεωτική, ώστε και οι προσφερόμενοι εθελοντές να αξιοποιούνται και οι αρμόδιοι δημοτικοί φορείς να ελέγχονται. Άρα «επαγγελματίες ζωόφιλοι», κατά το σκοπό αυτό, θα πάψουν να θανατώνουν και να βασανίζουν ανεξέλεγκτα ζώα και να πληρώνονται από το ελληνικό κράτος γι’ αυτό.
     Κυρίες και κύριοι συνάδελφοι, ένα δεύτερο σημείο του σχεδίου νόμου, το οποίο δεν ταιριάζει ούτε στην παιδεία ούτε στον πολιτισμό μας, είναι το άρθρο 7 παράγραφος 5 που ανοίγει τους ασκούς του Αιόλου για θανατώσεις ζώων με το πρόσχημα δήθεν της ευζωίας. 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
     Κύριε Πρόεδρε, κάνουμε έκκληση η παράγραφος αυτή να απαλειφθεί εντελώς από το σχέδιο νόμου ως παντελώς απαράδεκτη. 
     Κυρίες και κύριοι συνάδελφοι, είναι σαφές ότι οι βαρβαρότητες που έχουν δει το φως της δημοσιότητας το τελευταίο διάστημα είναι μία κατάσταση, η οποία δεν πρέπει να επιτρέψουμε να συνεχίσει να χαρακτηρίζει τους Έλληνες πολίτες. Η αδιαφορία, όμως, ακόμα και τώρα, κατά τη δική μου εκτίμηση, κινδυνεύει να «φιλοτεχνήσει» μια εικόνα για τη χώρα μας και για τους Έλληνες πολίτες, περίπου ως υπανάπτυκτους, τουλάχιστον στη συνείδηση εκατομμυρίων φιλοζώων στο εξωτερικό. 
     Η χώρα μας είναι ένας τόπος που μπορεί και πρέπει να προσφέρει και μεγαλύτερη ασφάλεια και φυσικά μέριμνα για όλα τα ζώα συντροφιάς. Το Υπουργείο Γεωργίας, παρ’ ότι ενδεχομένως είχε την πρόθεση, ίσως για άλλους λόγους, δεν έδειξε και δεν προτίθεται να δείξει την ευαισθησία που θα άρμοζε σε ένα τέτοιο θέμα που αφορά στον πολιτικό πολιτισμό μας. Το θέμα είναι σοβαρό, γιατί αφορά την παιδεία και τον πολιτισμό μας και νομίζω ότι συνεχίζουμε να το αντιμετωπίζουμε με ελαφρότητα.
      Για άλλη μια φορά θα πω ότι βεβαίως εγώ δέχομαι, σε αντίθεση με άλλους συναδέλφους, ότι η διοργάνωση των Ολυμπιακών Αγώνων του 2004 είναι έστω και την ύστατη αυτή στιγμή η αφορμή για να μπορέσουμε να καλύψουμε ένα διαχρονικό έλλειμμα που έχουμε επιδείξει σε αυτόν τον τομέα που αφορά τους τετράποδους φίλους μας. Άλλο, όμως, η αφορμή για να αντιμετωπίσουμε με σοβαρότητα επιτέλους, έστω και με αυτή τη μεγάλη χρονική καθυστέρηση για την οποία έχουμε όλοι ευθύνη αυτό το θέμα και άλλο φυσικά να δούμε τους Ολυμπιακούς Αγώνες του 2004 ως ένα πρόσχημα για να συγκεντρωθούν τα αδέσποτα, να καλλωπίσουμε την Αθήνα που θα φιλοξενήσει τους Ολυμπιακούς Αγώνες του 2004 και, από εκεί και έπειτα, να ανοίξουμε τους ασκούς του Αιόλου για θανατώσεις, μαζικές εξοντώσεις, για γκέτο και κρεματόρια ζώων.
      Πιστεύω, με άλλα λόγια, ότι το άρθρο 7, που αφορά την ευθανασία ζώων, πρέπει να απαλειφθεί. 
      Η τροπολογία, που επιτρέπει την κρατική χρηματοδότηση σε αγνώστων στοιχείων φιλοζωικά σωματεία, πρέπει άμεσα να αποσυρθεί. Τα καταφύγια ζώων πρέπει να αντικατασταθούν από κέντρα περίθαλψης και στείρωσης.
       Είμαι σίγουρος ότι, αν όλοι και όλες μαζί αντιμετωπίσουμε το θέμα σοβαρά και αν αντιμετωπίσουμε την παρούσα συζήτηση ως αφορμή, για να επιδείξουμε επιτέλους τον πολιτικό πολιτισμό μας, θα έχουμε κάνει το καθήκον μας και επιτέλους θα μπορούμε να πούμε ότι στεκόμαστε στο ύψος των περιστάσεων.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
	Θα αρχίσω την τοποθέτησή μου καταδικάζοντας ένα φαινόμενο, που εμφανίζεται το τελευταίο διάστημα συχνά από κάποια κορυφαία στελέχη, νυν ή τέως, της Νέας Δημοκρατίας. Αναφέρομαι σε μία τοποθέτηση, κάνοντας διάκριση αυτής από την τοποθέτηση του Κοινοβουλευτικού Εκπροσώπου της Νέας Δημοκρατίας, γιατί φαίνεται ότι υπάρχει μία διαφορά απόψεων, που εκφράστηκε στη συζήτηση επί της αρχής του νομοσχεδίου, αλλά εκφράστηκε και τώρα.
	Λυπάμαι πάρα πολύ που ένας νέος συνάδελφος της Νέας Δημοκρατίας –αναφέρομαι σε εσάς, κύριε Σπηλιωτόπουλε- χρησιμοποιεί τόσο παλιές μεθόδους παραπλάνησης και προσπάθειας δημιουργίας εντυπώσεων.
	ΑΡΗΣ ΣΠΗΛΙΩΤΟΠΟΥΛΟΣ: Μετά από το Ζάππειο, ας χρησιμοποιείτε με επιείκεια τέτοιες εκφράσεις.
	ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Λυπάμαι πάρα πολύ και επιτρέψτε μου να είμαι πάρα πολύ αυστηρός, γιατί αυτό είναι πρακτική γκεμπελισμού μέσα στο Ελληνικό Κοινοβούλιο. Ξέρετε πολύ καλά σε τι αναφέρομαι. Προσπάθησα να σας διακόψω και δε δεχθήκατε διακοπή.
	Αναφερθήκατε σε έγγραφο υπηρεσίας, το οποίο έχετε και γνωρίζουμε ποιος σας το προμήθεψε. Αυτό το έγγραφο το έχουμε και εμείς και θα το καταθέσω εγώ, πριν από εσάς, στα Πρακτικά. Το έγγραφο λέει ότι «μετά τη θανάτωση των περισυλλεγέντων και θανατωθέντων αδεσπότων σκυλιών να κόβονται τα αυτιά αυτών από τη βάση των». Αυτό δεν αναφέρατε, κύριε Σπηλιωτόπουλε;
	ΑΡΗΣ ΣΠΗΛΙΩΤΟΠΟΥΛΟΣ: Ναι, κύριε Υπουργέ.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Συγχαρητήρια για την προσπάθεια εντυπωσιασμού. 
      Ο κύριος συνάδελφος αναφέρεται σε έγγραφο της 26ης Οκτωβρίου 1977. Προσπαθεί με έγγραφο του 1977 της κυβέρνησης της Νέας Δημοκρατίας να προκαλέσει εντυπώσεις για σήμερα, για το 2003.
      ΑΡΗΣ ΣΠΗΛΙΩΤΟΠΟΥΛΟΣ: Από ποια σωματεία προέρχεται το έγγραφο, κύριε Υπουργέ;
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Λυπάμαι πάρα πολύ, κύριε συνάδελφε. Δε με ενδιαφέρουν τα σωματεία. Με ενδιαφέρει η ημερομηνία και η προσπάθεια να δημιουργήσετε εντυπώσεις.
      ΑΡΗΣ ΣΠΗΛΙΩΤΟΠΟΥΛΟΣ: Είναι τα ίδια σωματεία, κύριε Υπουργέ.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Λυπάμαι πολύ γι’ αυτήν την κατάντια της Νέας Δημοκρατίας. Εξαιρώ -και είμαι σαφής σε αυτό- τον Κοινοβουλευτικό Εκπρόσωπο της Νέας Δημοκρατίας, ο οποίος προσέγγισε με μεγάλη σοβαρότητα ένα θέμα που απαιτεί την ευαισθησία μας και όχι τη δημιουργία εντυπώσεων. Σιγά το μείζον πολιτικό ζήτημα, σιγά την ταξική διάκριση που θα μας οδηγήσει εδώ πέρα σε τέτοιου είδους συγκρούσεις! Είναι κρίμα, κύριε συνάδελφε, και καταθέτω εγώ το έγγραφο για τα Πρακτικά.
      (Στο σημείο αυτό ο Υφυπουργός Γεωργίας κ. Φώτης Χατζημιχάλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα επιχειρήματα του 1977 δεν έχουν θέση στη Βουλή του 2003, ιδιαίτερα από συναδέλφους που θέλουν να λέγονται νέοι, όχι ηλικιακά, αλλά νέοι στην πολιτική αντιμετώπιση των προβλημάτων. 
      ΑΡΗΣ ΣΠΗΛΙΩΤΟΠΟΥΛΟΣ: Μα, τα ίδια σωματεία ήταν και τότε, κύριε Υπουργέ.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριοι συνάδελφοι, λυπάμαι για την ένταση, αλλά νομίζω ότι τέτοιες πρακτικές δεν πρέπει να μένουν αναπάντητες.
      Έρχομαι τώρα στην ουσία του νομοσχεδίου. Γνωρίζετε όλοι πολύ καλά ότι η προσπάθειά μας είναι να διαμορφώσουμε ένα ολοκληρωμένο πλαίσιο με τη συνεργασία όλων των εμπλεκόμενων φορέων, ώστε να αντιμετωπίσουμε το πρόβλημα. Θέλουμε να το αντιμετωπίσουμε με ιδιαίτερη ευαισθησία, μία ευαισθησία που αρμόζει στον πολιτισμό μας, στα δεδομένα που έχουμε και στη σχέση, που έχουμε ως Έλληνες, με τα ζώα εδώ και πάρα πολλούς αιώνες.
      Το σχέδιο νόμου, που καταθέσαμε, όπως αναγνωρίστηκε από πολλούς ομιλητές, είναι ένα σχέδιο νόμου που δεν διαμορφώθηκε μόνο σε κάποια γραφεία του Υπουργείου Γεωργίας.
      Διαμορφώθηκε μετά από έναν ειλικρινή, ουσιαστικό και αποτελεσματικό διάλογο με όλους τους εμπλεκόμενους φορείς. Και θέλω να ευχαριστήσω για μία ακόμη φορά το σύνολο των ανθρώπων που εργάστηκαν γι’ αυτό το νομοσχέδιο, των φορέων, των ζωοφιλικών οργανώσεων, του Πανελλήνιου Κτηνιατρικού Συλλόγου, της Τοπικής Αυτοδιοίκησης, της Κεντρικής Ένωσης Δήμων και Κοινοτήτων Ελλάδος, αλλά και τους εκπροσώπους των κομμάτων που συνέβαλαν στην ουσιαστική διαμόρφωση του νομοσχεδίου. 
      Ποια είναι η βασική του φιλοσοφία. Κατ’ αρχάς, θέλω να κάνω μία διάκριση. Έγινε πολύ  συζήτηση για τους Ολυμπιακούς Αγώνες. Το νομοσχέδιο δεν έχει ως στόχο να αντιμετωπίσει ένα πρόβλημα εν όψει των Ολυμπιακών Αγώνων και δεν έχει στόχο να αντιμετωπίσει πρόβλημα εν όψει των Ολυμπιακών Αγώνων, διότι η πρόβλεψή του είναι μία πρόβλεψη που έχει μακρύ χρονικό ορίζοντα. Δε θεωρούμε ότι θα αντιμετωπιστεί το πρόβλημα σε ένα μήνα, σε ένα εξάμηνο, σε ένα χρόνο. Το πρόβλημα θα αντιμετωπιστεί στη ρίζα του και μάλιστα με ιδιαίτερη ευαισθησία, όπως είπα. Αυτός είναι ο στόχος μας.
      Έχω δηλώσει επίσης ότι δεν είναι στόχος μας να μην κυκλοφορεί κανένα αδέσποτο στους δρόμους της Αθήνας ή της Ελλάδας, όταν θα διεξάγονται οι Ολυμπιακοί Αγώνες. Αλλά βεβαίως δεν θα πρέπει να υπάρχει και πρόβλημα στην ίδια τη διεξαγωγή των αγώνων. Αυτό, όμως, είναι κάτι τελείως διαφορετικό. Υπάρχουν διαφορετικές επιλογές στις χώρες της Ευρωπαϊκής Ένωσης για τον τρόπο με τον οποίο αντιμετωπίζουν τα αδέσποτα. Εμείς διαλέξαμε την πιο ευαίσθητη και δήλωσα από την αρχή –και αναγνωρίστηκε πιστεύω- ότι η Ελλάδα πρωτοπορεί στο συγκεκριμένο τομέα. Διότι οι χώρες που φημίζονται για τα φιλοζωικά τους αισθήματα εφαρμόζουν την πολιτική της ευθανασίας και μάλιστα σε πολύ σύντομο χρονικό διάστημα. Γνωρίζετε πολύ καλά ότι στις υπόλοιπες χώρες της Ευρωπαϊκής Ένωσης τα αδέσποτα ζώα περισυλλέγονται, οδηγούνται σε καταφύγια και αν δεν υιοθετηθούν σε διάστημα από επτά έως είκοσι μέρες, τότε ευθανατώνονται. Εμείς επιλέξαμε ακριβώς την αντίθετη πρακτική και γι’ αυτό είμαστε περήφανοι.
      Υπάρχουν κάποια ερωτηματικά: Θα μπορέσουν οι δήμοι να αντιμετωπίσουν με ευαισθησία το συγκεκριμένο πρόβλημα; Πιθανόν κάποιοι δήμοι όχι, αλλά θα υποστούν την κοινωνική κατακραυγή και επίσης θα έχουν και τον έλεγχο και την παρακολούθηση των κρατικών υπηρεσιών, δηλαδή των κτηνιατρικών υπηρεσιών της Νομαρχιακής Αυτοδιοίκησης, αλλά και των ζωοφιλικών οργανώσεων, όπως γίνεται άλλωστε και τώρα. Απλώς τότε, μετά την ψήφιση του νομοσχεδίου, αυτός ο έλεγχος και η συνεργασία θα είναι θεσμοθετημένα.
      Υπήρξαν κάποιες παρατηρήσεις. Δε θα μείνω σε παρατηρήσεις που προσπαθούν μέσα σε ένα σχέδιο νόμου που είναι ένα πλαίσιο να επιβάλουν συγκεκριμένες λεπτομέρειες. Νομίζω ότι αυτές οι λεπτομέρειες ρυθμίζονται ή θα ρυθμιστούν με τις κοινές υπουργικές αποφάσεις, που είναι διαβεβαίωσή μας και  δέσμευσή μας ρητή και κατηγορηματική ότι θα έχουν ολοκληρωθεί σε διάστημα δύο μηνών.
      Έγιναν επίσης κάποιες παρατηρήσεις που δεν παίρνουν υπόψη τους άρθρα συμπληρωματικά που λειτουργούν. Για παράδειγμα, κάποια συνάδελφος είπε, καλώς απαγορεύονται οι κυνομαχίες, αλλά δεν επιβάλλονται ποινές. Επιβάλλονται ποινές, απλώς δεν περιέχονται στο ίδιο άρθρο. Υπάρχουν σε άλλο άρθρο και αναφέρομαι σε σας. Μάλιστα, οι ποινές για τις κυνομαχίες αυξήθηκαν μετά τη συζήτηση στην επιτροπή σημαντικά. Περιέχονται στην παράγραφο 1 του άρθρου 12. 
      Ποιο είναι το σύστημα που θέλουμε να λειτουργήσει. Τα αδέσποτα περισυλλέγονται από τους δρόμους και οδηγούνται στα καταφύγια, όπως τα ονομάζουμε εμείς ή σε χώρους φιλοξενίας, αν θέλετε να αλλάξουμε τον όρο. Αν, όμως, αρχίσουμε να εφευρίσκουμε όρους για να περιγράψουμε κάτι που θέλουμε, τότε θα μπλέξουμε. Τα ονομάζουμε, λοιπόν, καταφύγια, χώρους περισυλλογής. Εκεί τα ζώα εάν χρειάζονται θεραπεία θεραπεύονται, εμβολιάζονται, αποπαρασιτώνονται, σημαίνονται και στειρώνονται.
      Στη συνέχεια λέμε ότι παραμένουν στο καταφύγιο έως ότου υιοθετηθούν. Είναι δυνατόν να παραμένουν συνέχεια στο καταφύγιο έως ότου υιοθετηθούν; Όχι. Πολύ λογικά κάποιος θα πει, μα δεν θα αυξάνεται ο αριθμός; Φυσικά και θα αυξάνεται ο αριθμός. Ως ένα όριο. Το καταφύγιο δεν μπορεί να φιλοξενήσει απεριόριστο αριθμό. Δε θα δημιουργήσουμε φαινόμενα, όπως αυτά που καταδικάσαμε ήδη είτε σε δημοτικά είτε σε ιδιωτικά «καταφύγια». Αυτό παύει να υπάρχει.
      Όποιο δημοτικό καταφύγιο ή όποιο ιδιωτικό κυνοκομείο –όπως λέγεται σήμερα- δεν πληροί τις συγκεκριμένες προδιαγραφές που προβλέπει ο νόμος και θα προβλέψει, εξειδικεύοντας η υπουργική απόφαση, σας δηλώνω κατηγορηματικά ότι αυτό θα κλείσει είτε είναι ιδιωτικό είτε είναι δημοτικό. Όσα καταφύγια λειτουργούν, θα λειτουργούν συγκεκριμένα, κάτω από συγκεκριμένες προδιαγραφές και θα ελέγχονται από τις αρμόδιες κτηνιατρικές υπηρεσίες. Εφόσον δεν πληρούν τις προδιαγραφές θα κλείνουν και προβλέπονται συγκεκριμένες ποινές και διοικητικές και ποινικές ευθύνες για όσους παραβαίνουν τη νομοθεσία.
      Δεν είναι δυνατόν, λοιπόν, να συσσωρευθεί μεγάλος αριθμός ούτε είναι δυνατόν να λύσουμε το πρόβλημα, όπως άλλες χώρες, μέσω της ευθανασίας. Τι κάνουμε; Απλούστατα επανατοποθετούμε –έστω και αν δε μας αρέσει η έννοια, η λέξη, ο όρος- επαναφέρουμε στο φυσικό τους περιβάλλον τα αδέσποτα τα οποία έχουμε περισυλλέξει και συνεχίζουμε τη διαδικασία, με τα επόμενα, της θεραπείας, της στείρωσης, της αποπαρασίτωσης, του εμβολιασμού, της σήμανσης κλπ.
      Το σύστημα είναι πολύ απλό στη λειτουργία του, απαιτεί όμως κάποιες προϋποθέσεις. Η μία προϋπόθεση είναι οι πόροι, για τους οποίους έγινε ιδιαίτερα έντονη κριτική. Δεν μπορούμε να προσδιορίσουμε πόσοι πόροι χρειάζονται ακριβώς, γιατί δεν μπορούμε να επιβάλουμε σε όλους τους δήμους να δημιουργήσουν τέτοια καταφύγια. Εκεί που δεν υπάρχει πρόβλημα δεν θα δημιουργηθούν καταφύγια. Εκεί που δεν υπάρχει πρόβλημα αρκεί μία σύμβαση του δήμου με δύο τοπικούς κτηνιάτρους για να γίνει το σύστημα του εμβολιασμού, της σήμανσης, της στείρωσης κλπ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Εκεί που υπάρχει πρόβλημα θα δημιουργηθούν καταφύγια και θα λειτουργούν για να δημιουργηθούν οι υποδομές με την ενίσχυση του Υπουργείου Γεωργίας και ταυτόχρονα η Τοπική Αυτοδιοίκηση θα ενισχύεται με τους πόρους από τα πρόστιμα οι οποίοι θα πηγαίνουν σε αυτοτελές ανταποδοτικό ταμείο, δεν θα χρησιμοποιούνται για τίποτε άλλο παρά μόνο για τη λειτουργία του συστήματος.
      Έγιναν κάποιες παρατηρήσεις οι οποίες έχουν βάση, όπως για το θέμα των φιλοζωικών οργανώσεων στο σύστημα της περισυλλογής. Είναι σωστό και δήλωσα και στην προηγούμενη συζήτηση, αλλά και κατά τη διάρκεια της συζήτησης στην επιτροπή ότι, αυτό το κάνουμε αποδεκτό και θα υπάρχει βελτίωση στη συγκεκριμένη αναφορά, δηλαδή να έχουν τη δυνατότητα οι φιλοζωικές οργανώσεις, σε συνεργασία με τους δήμους βεβαίως, να κάνουν την περισυλλογή.
      Άκουσα από έναν συνάδελφο ότι έχει κατατεθεί η τροπολογία. Δεν υπάρχει καμία τέτοια τροπολογία. Απλώς υπάρχει μία διάχυτη φήμη. Διάβασα σε έντυπα ή άκουσα και τις δύο απόψεις, πολλές φορές αντιφατικές, όπου η μία ήταν να λέμε ότι πρέπει να μπουν οι φιλοζωικές οργανώσεις στο σύστημα και η άλλη ήταν ότι, αφού αποφασίζουμε να μπουν οι φιλοζωικές οργανώσεις στο σύστημα, πιθανόν να μπουν κάποιοι οι οποίοι δεν έχουν σχέση με το αντικείμενο, προκειμένου να μπορέσουν να αντλήσουν κάποιους πόρους κλπ. Ποιος είπε ότι θα δίνονται πόροι ανεξέλεγκτα από το Υπουργείο Γεωργίας όπου δει; Η χρηματοδότηση θα είναι με συγκεκριμένους όρους. Επομένως, ο στόχος μας να εντάξουμε τις φιλοζωικές οργανώσεις διαμορφώνεται. 
      Στη συνέχεια, κύριε Πρόεδρε, θα κάνω κάποιες προσθήκες, όταν ολοκληρώσουμε τη διαδικασία, σε συγκεκριμένα άρθρα και κάποιες διορθώσεις, επειδή δεν έχω το χρόνο τώρα, οι οποίες θα προβλέπουν ότι οι φιλοζωικές οργανώσεις έχουν τη δυνατότητα, σε συνεργασία με τους δήμους και όχι μετά από έγκριση των δήμων, να κάνουν την περισυλλογή.
      Επίσης, κύριε Πρόεδρε, θα κάνω και κάποιες άλλες προσθήκες λαμβάνοντας υπόψη τα όσα ακούσθηκαν σήμερα, αλλά και στη διάρκεια της επί της αρχής συζήτησης, τις οποίες θα καταθέσω στη συνέχεια…
      ΠΡΟΕΔΡΕΥΩΝ (Παναγιώτης Σγουρίδης): Τις έχετε έτοιμες; 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τις έχω έτοιμες και μπορώ να τις αναγνώσω και τώρα.
      ΠΡΟΕΔΡΕΥΩΝ (Παναγιώτης Σγουρίδης): Διαβάστε τις τώρα.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Καλώς.
      Καταρχήν να κάνω μια παρατήρηση –αναφέρθηκε από το Συνασπισμό- στο άρθρο 1, στο τι εννοούμε επικίνδυνο ζώο συντροφιάς.
      Δεν μπορεί, κύριοι συνάδελφοι, να κρατάμε μητρώο επιθέσεων, να κάνουμε δίκη προθέσεων των σκύλων ή να επιδιώκουμε μαρτυρίες για το εάν ένα ζώο είναι επικίνδυνο ή όχι ούτε μπορούμε να το πούμε αν έχει επαναλαμβανόμενα απρόκλητη επιθετική συμπεριφορά.
      Αν, δηλαδή, ένα ζώο κατασπαράξει μία αβοήθητη ηλικιωμένη, όπως έγινε στο παρελθόν σε μία επαρχία της χώρας μας, θα περιμένουμε να επαναληφθεί το φαινόμενο, για να θεωρήσουμε ότι αυτό το ζώο είναι απρόκλητα επιθετικό; Όχι. Μα, ποιος θα το κρίνει αυτό; Θα το κρίνει ο τυχαίος περαστικός; Θα το κρίνουν οι αρμόδιες κτηνιατρικές υπηρεσίες. Δε θα αφήσουμε στην τύχη του κάθε περαστικού έστω και ένα αδέσποτο ή ακόμα και δεσποζόμενο ζώο. Επομένως, θεωρούμε ότι η εκδήλωση απρόκλητα έντονης επιθετικής συμπεριφοράς καλύπτει το συγκεκριμένο θέμα.
      Το άρθρο 1 παραμένει ως έχει. Στο άρθρο 2 έγινε παρατήρηση από τη Νέα Δημοκρατία για τις επτά εβδομάδες, που θέλει να μετατραπούν σε τρεις μήνες. Επειδή έχουμε αγοραπωλησίες, κύριε Αγγελή, νωρίτερα από τους τρεις μήνες, θέλουμε πριν την οποιαδήποτε πώληση ενός ζώου να έχει προηγηθεί η σήμανση, γι’ αυτό βάζουμε αυτό το όριο. Μπορούμε να το κάνουμε. Γνωρίζετε κι εσείς πολύ καλά ότι οι εμβολιασμοί αρχίζουν και γίνονται από τους δύο-δυόμισι μήνες. Νομίζω ότι τις επτά εβδομάδες μπορούμε να τις κάνουμε οκτώ, να παρατείνουμε λίγο το διάστημα, δηλαδή να πάμε στους δύο μήνες. Θέλουμε να προλάβουμε και επομένως εδώ κάνουμε αυτήν τη διόρθωση στο άρθρο 2, στο 1α. Λέει στο τέλος της πρότασης:«Σε προθεσμία επτά εβδομάδων». Το «επτά» γίνεται «οκτώ». 
      Στο άρθρο 3, καταρχήν πρέπει να κάνουμε πιο αυστηρούς τους ελέγχους για τη χορήγηση άδειας εκτροφής και αναπαραγωγής, όπως ακούστηκε και από συναδέλφους. Γι’ αυτό προτείνω στο άρθρο 3 στην παράγραφο 1, στο τέλος της πρώτης πρότασης, όπου αναφέρεται το π. δ. 184/96, ΦΕΚ 137α, να προστεθεί η φράση: «Ιδιαίτερα για τη χορήγηση άδειας εκτροφής και αναπαραγωγής σκύλων, πρέπει να τηρούνται και οι διατάξεις του ν. 604/77, ΦΕΚ 163α και του π. δ. 463/78, ΦΕΚ 96α, ώστε να υπάρχει αυστηρότερος έλεγχος στη διαδικασία χορήγησης αδειών». 
      Επίσης, στο τέλος του άρθρου 3, προτείνω να προστεθεί: «Με απόφαση του Υπουργού Γεωργίας καθορίζονται οι όροι της έκδοσης άδειας καταστήματος πώλησης σκύλων και άλλων ζώων συντροφιάς, οι όροι που πρέπει να πληρούν οι χώροι φιλοξενίας των ζώων, καθώς και ο εξοπλισμός των χώρων αυτών ανά είδος ζώου». Έγινε η πολύ σωστή παρατήρηση από συναδέλφους ότι δεν μπορούμε να αφήνουμε ανεξέλεγκτα τα καταστήματα πώλησης τέτοιων ζώων, χωρίς να φροντίζουμε και για τους όρους ευζωίας στα συγκεκριμένα καταστήματα. Μπορούμε να κάνουμε την προσθήκη αυτή στην παράγραφο 4.
      Για το άρθρο 6 έγινε η παρατήρηση στη συζήτηση επί της αρχής για το αν επιτρέπεται ή όχι ή αν πρέπει να απαγορεύεται η παρουσία και η διατήρηση ζώων συντροφιάς σε δημόσια κτίρια ή σε ιδιωτικά καταστήματα κατά τις ώρες λειτουργίας τους. Επειδή πράγματι δημιουργούνται παρανοήσεις, προτείνω να απαλειφθεί εντελώς η τελευταία πρόταση του άρθρου 6, δηλαδή: «Απαγορεύεται η παρουσία και η διατήρηση ζώων συντροφιάς σε δημόσια κτίρια και καταστήματα εμπορικά κλπ κατά τις ώρες λειτουργίας τους». Προτείνω να αφαιρεθεί εντελώς αυτή η φράση, για να μη δημιουργούνται προβλήματα.
      Άρθρο 7: Εδώ έγινε η συζήτηση για την ενσωμάτωση και για την ένταξη στο σύστημα και των ζωοφιλικών οργανώσεων. Προτείνω η παράγραφος 1 να διαμορφωθεί ως εξής: «Αρμόδιοι για την περισυλλογή των αδέσποτων σκύλων είναι οι δήμοι και οι κοινότητες. Η περισυλλογή των αδέσποτων σκύλων μπορεί να πραγματοποιείται και από ζωοφιλικά σωματεία, εφόσον διαθέτουν την απαραίτητη υποδομή σε συνεργασία με τον αρμόδιο δήμο ή κοινότητα». Με τον όρο «απαραίτητη υποδομή» εννοούμε είτε τη λειτουργία ενός καταφυγίου, το οποίο όμως θα λειτουργεί κάτω από συγκεκριμένες προδιαγραφές που προβλέπει ο νόμος είτε τη σχέση που θα έχουν αυτά τα ζωοφιλικά σωματεία με κτηνιατρεία, με συμβάσεις και σε συνεργασία με το δήμο, με οχήματα μεταφοράς και πολύ περισσότερο με εξειδικευμένο προσωπικό, που είναι δέσμευση για την περισυλλογή. 
      Θα πρέπει το κάθε συνεργείο να είναι ειδικά εκπαιδευμένο και πολύ υπονοείται ότι μια ζωοφιλική οργάνωση θα πρέπει να έχει εκπαιδευμένο γι’ αυτό προσωπικό. Ακόμη, κύριε Πρόεδρε, αν μου επιτρέπετε στο άρθρο 4 να γίνει μια μικρή προσθήκη η οποία ουσιαστικά είναι συντακτική. Η παράγραφος λέει: «Οι σκύλοι που συμμετέχουν σε εκθέσεις … και να φέρουν βιβλιάριο υγείας …». Θα παρακαλέσω να διαμορφωθεί ως εξής: «Οι σκύλοι που συμμετέχουν σε εκθέσεις … και να φέρουν το βιβλιάριο υγείας …». Δηλαδή, ουσιαστικά προστίθεται ένα «το». 
      Επίσης, μια άλλη συντακτική παρατήρηση στην παράγραφο 4 του άρθρου 7. Το γραπτό κείμενο λέει: «… παραμένουν μέχρι να αναλάβει κάποιος ενδιαφερόμενος την φιλοξενία του.». Εδώ θα πρέπει στο τέλος να προστεθεί ένα «σίγμα τελικό». Δηλαδή η διατύπωση θα έχει ως εξής: «… παραμένουν μέχρι να αναλάβει κάποιος ενδιαφερόμενος την φιλοξενία τους».
      Επίσης, έγινε έντονη κριτική και δημιουργήθηκαν παρανοήσεις όταν συζητήσαμε για το θέμα του ΕΘΙΑΓΕ. Μάλιστα θεωρήθηκε από μερίδα της Αντιπολίτευσης ότι η χρήση του όρου «περιφερειακά ερευνητικά ινστιτούτα», δήλωνε υποβάθμιση αυτών των ινστιτούτων. Για να μην υπάρχει καμία τέτοια παρανόηση, για να μην υπάρχει έστω και η παραμικρή υπόνοια ότι θέλουμε ουσιαστικά να αποδυναμώσουμε τη λειτουργία αυτών των ινστιτούτων, προτείνουμε σε όλο το άρθρο 16 όπου υπάρχει αναφορά σε περιφερειακό ερευνητικό ινστιτούτο, να αφαιρεθούν οι λέξεις «περιφερειακό ερευνητικό» και να μείνει απλά ο όρος «ινστιτούτο». Και αυτό επαναλαμβάνω για να μη θεωρηθεί ότι υποκρύπτεται διάθεση υποβάθμισης των συγκεκριμένων ινστιτούτων.
     Στο άρθρο 17 προτείνουμε να προστεθεί τίτλος με την επωνυμία «Απεντομυτήρια». Αναφέρεται δηλαδή στη δυνατότητα λειτουργίας απεντoμυτηρίων. Επίσης, στο άρθρο 18 προτείνουμε να προστεθεί τίτλος «Ρύθμιση θεμάτων «κτηνοτροφικής»».
     Στο άρθρο 19 έγιναν κάποιες παρατηρήσεις τις οποίες και παίρνουμε υπόψη. Θα θέλαμε όμως ο τίτλος του άρθρου 19 να γίνει «Άλλες διατάξεις», διαγραφομένου του προηγουμένου.
     Στην παράγραφο 1 και συγκεκριμένα στην τρίτη πρόταση που λέει «Για τους κυνηγούς που αποκτούν την άδεια θήρας απευθείας από τις δασικές αρχές, τα ανωτέρω ποσά προσαυξάνονται κατά ποσοστό 90% τοις... », να γίνει «για τους κυνηγούς προσαυξάνονται κατά ποσοστό 90% τοις εκατό». Λείπει δηλαδή, το «εκατό».
     Από την παράγραφο 2 διαγράφεται η πρώτη πρόταση που λέει:«Στο τέλος της παραγράφου 4 του άρθρου 262 τoυ ν.δ. 86/69 προστίθεται παράγραφος 5 που έχει ως εξής». Αυτή η πρόταση διαγράφεται γιατί κατατίθεται ως αυτοτελής διάταξη. Είναι μεταβατική διάταξη. Το «5» Π4)υ είναι εντός εισαγωγικών διαγράφεται και γίνεται «παράγραφος 2». Και εκεί που λέμε: «Οι συνδρομές που εισπράχθηκαν...», στη συνέχεια προστίθεται το «... μέχρι την έναρξη ισχύος του νόμου αυτού...». Δεν σημαίνει ότι θα έχει εσαεί ισχύ.
     Επίσης, στο τέλος του άρθρου 19 προστίθεται παράγραφος 4 η οποία έχει ως εξής «Στο άρθρο 17 του ν. 2637/98 ΦΕΚ 200 Α΄ προστίθεται παράγραφος 5 που έχει ως εξής «ο ΟΠΕΚΕΠΕ απολαμβάνει των εν γένει δικονομικών προνομίων και ατελειών του δημοσίου και στις δικαστικές υποθέσεις του εφαρμόζεται ο Κώδικας περί δικών του δημοσίου».
      Δεν έχουμε άλλες προσθήκες, κύριε Πρόεδρε και παρακαλώ να προχωρήσει έτσι η συζήτηση.
      ΠΡΟΕΔΡΕΥΩΝ (Παναγιώτης Σγοuρίδης): Κύριε Υφυπουργέ, Θα παρακαλέσω να καταθέσετε στα Πρακτικά αυτές τις διορθώσεις και ειδικά την τελευταία παράγραφο του άρθρου 19.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Καλώς κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Ο κoινoβουλευτικός  εκπρόσωπος της Νέας Δημοκρατίας κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, θέλω μάλλον συμπερασματικά και συνοπτικά να σημειώσω τα κεντρικά σημεία αντίθεσής μας και μετά τη σημερινή αγόρευση του Υφυπουργού. 
      Πρώτο και κρισιμότατο  σημειώνω ότι δεν έχουν εξευρεθεί οι πόροι, οι αναγκαίοι πόροι, για τη χρηματοδότηση των πολιτικών και των μέτρων που προβλέπονται από το νομοσχέδιο. 
      Δεύτερον, αμφισβητείται αν οι φορείς, τα όργανα στους οποίους το νομοσχέδιο εναποθέτει την εφαρμογή των μέτρων, κυρίως δηλαδή η Τοπική Αυτοδιοίκηση, θα θελήσουν να συνεργαστούν στο αναγκαίο μέτρο. 
      Τρίτον, αντιτιθέμεθα στο γεγονός ότι το νομοσχέδιο εσπευσμένα κατατέθηκε για να εξωραίσει τη γνωστή κακή εικόνα των αδέσποτων ζώων ενόψει των Ολυμπιακών Αγώνων, οπότε φυσικό είναι, τα φώτα της δημοσιότητας και μάλιστα της διεθνούς δημοσιότητας θα είναι στραμμένα επάνω μας. 
      Αλλά, τέταρτον, φοβούμαστε ότι, ναι μεν η Κυβέρνηση έχει θεωρητικά αποδεχθεί την αναγκαιότητα της στείρωσης –ορθώς-, αλλά ότι πίσω από τη θέση αυτή υποκρύπτεται η απαράδεκτη απόφασή της να θυσιαστούν, κυριολεκτικά να θυσιαστούν τα αδέσποτα, καθώς οι χώροι συγκέντρωσης και στείρωσης κινδυνεύουν να καταντήσουν σφαγεία, ελλείψει της δυνατότητας φύλαξης, μεγάλου αριθμού αδέσποτων. Και δυστυχώς είναι πράγματι πολύ μεγάλος ο αριθμός των αδέσποτων ζώων. Αν ο φόβος αυτός –και δεν είναι μόνο δικός μας, είναι φόβος των περισσότερων, της πλειονότητας των φιλοζωικών οργανώσεων- είναι υπερβολικός, καλώ την Κυβέρνηση να προβλέψει πρώτον τους ανάλογους πόρους, τους αναγκαίους πόρους, δεύτερον επαρκείς πόρους συγκέντρωσης και στείρωσης που δεν επιτρέπουν μία τέτοια υποψία. Και τρίτον να δεσμευθεί, ευθέως, απερίφραστα, έστω και με την μορφή ερμηνευτικής δήλωσης-δέσμευσης ότι δεν θα θανατωθούν αδέσποτα. Αυτοί είναι οι βασικοί λόγοι για τους οποίους καταψηφίζουμε το νομοσχέδιο.
      Και τέλος, θέλω να αναφερθώ στην απαράδεκτη φρασεολογία την οποία χρησιμοποίησε ο Υφυπουργός, αναφερόμενος σε παρέμβαση του συναδέλφου κ. Σπηλιωτόπουλου, με λέξεις όπως «κατάντια για τη Νέα Δημοκρατία», «κατάντια για νέο συνάδελφο». 
      Είναι απαράδεκτη η χρησιμοποίηση τέτοιων εκφράσεων στην Αίθουσα, κύριε Υφυπουργέ. Μάλιστα με εξαιρέσατε ότι εγώ τάχα δεν συμπεριλαμβάνομαι στη χορεία αυτών που αποτελούν κατάντια. 
      Εγώ, λοιπόν, θέλω να σας πω ότι δεν κολακεύομαι από το γεγονός ότι με εξαιρέσατε. Εγώ αντίθετα θα σας θυμίσω ότι ήμουν εξ αυτών που πρώτος μίλησα για τους πολύ περιορισμένους πόρους, που είπα πως οι χώροι συγκέντρωσης και στείρωσης είναι ανεπαρκείς, που κατήγγειλα ότι έχετε στην πραγματικότητα συνειδητά καταδικάσει σε θάνατο θυσιάσει τα αδέσποτα σκυλιά.  Ανακαλέστε, λοιπόν, τη φράση σας, για να μην μπορεί να σας κατηγορήσει κανείς για απρέπεια και αμετροέπεια.
      ΠΡΟΕΔΡΕΥΩΝ (Παναγιώτης Σγουρίδης): Έχουμε μια προτασσόμενη δευτερολογία από τον κ. Παπαθεμελή. Ορίστε, κύριε Παπαθεμελή, έχετε το λόγο για τρία λεπτά.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ευχαριστώ, κύριε Πρόεδρε.
      Νομίζω ότι ο Υπουργός έκανε σημαντικές τροποποιήσεις και σε μεγάλο βαθμό ό,τι προέκυψε από τις διήμερες συζητήσεις έχει ενσωματωθεί στο νομοσχέδιο. Το κύριο πρόβλημα, όμως κύριε Υπουργέ και κύριοι συνάδελφοι, είναι το ποιος θα πληρώσει αυτόν το λογαριασμό, σε ποιους θα πληρώσει αυτόν το λογαριασμό και πότε θα συμβεί αυτό. Διότι, όπως αντιλαμβάνεστε, αν δεν υπάρξει προϋπολογισμός σ’ αυτήν την υπόθεση, δεν πρόκειται να συμβεί τίποτε από όλα αυτά τα ενδιαφέροντα, τα οποία περιλαμβάνει το νομοσχέδιο.
      Μια δεύτερη επισήμανσή μου είναι η εξής: Λέτε και επιφορτίζετε τους δήμους και τις κοινότητες. Οι δήμοι και οι κοινότητες με απειροελάχιστες τιμητικές εξαιρέσεις δεν έχουν επιδείξει κανένα ιδιαίτερο ενδιαφέρον, αυτήν την περίοδο τουλάχιστον σε ό,τι αφορά τα αδέσποτα ζώα. Αν εξακολουθήσουν να έχουν αυτήν την τακτική, τι θα συμβεί; Διότι δεν έχετε και καμία κύρωση. Ο δήμος της πόλης μου και οι δήμοι της μείζονος περιοχής της δεν θα αναλάβουν καμία πρωτοβουλία. Ποιος θα κινήσει αυτούς τους δήμους;
      Θα έλεγα ότι εδώ, πρώτον, εσείς πρέπει να προβλέψετε κονδύλι για τον επόμενο προϋπολογισμό φυσικά και εν πάση περιπτώσει κάποια κονδύλια από κάποιον κωδικό αριθμό πρέπει να τα εξασφαλίσετε και τώρα. Για τον επόμενο όμως προϋπολογισμό πρέπει να υπάρχει ειδικό κονδύλι. Αυτό το ειδικό κονδύλι θα το κατανείμετε στους δήμους, όταν αυτοί εκδηλώνουν εμπράκτως το ενδιαφέρον. Αν δεν εκδηλώνουν εμπράκτως το ενδιαφέρον και υποκαθίστανται από τις φιλοζωικές οργανώσεις θα πρέπει να δίνετε τα χρήματα απευθείας στις φιλοζωικές οργανώσεις, διότι και οι γραφειοκρατίες των δήμων είναι συχνά δραματικές. 
      Επομένως, για να συνοψίσω, δεσμευθείτε ότι θα υπάρξει ειδικός κωδικός στον επικείμενο προϋπολογισμό του 2004. Δώστε από διαφόρους πόρους ό,τι έχετε. Ενδιαφερθείτε να εισπράξετε και από κοινοτικούς πόρους ό,τι είναι δυνατόν να εισπραχθεί και προβλέψτε έναν τρόπο να υποχρεώνονται οι δήμοι, για να κάνουν αυτό το οποίο εσείς ορίζετε. Αλλιώς δεν θα ενδιαφερθεί κανείς τους.
      ΠΡΟΕΔΡΕΥΩΝ (Παναγιώτης Σγουρίδης): Κυρία Σχοιναράκη, θέλετε να δευτερολογήσετε;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Όχι.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      Το λόγο έχει ο εισηγητής της Νέας Δημοκρατίας κ. Αγγελής, για να δευτερολογήσει.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφε, βέβαια εξαντλήθηκε ουσιαστικά η συζήτηση επί του νομοσχεδίου. Θα λέγαμε ότι οι παρατηρήσεις είναι κοινές όσον αφορά την εφαρμογή του. Εξαντλήθηκε η προσπάθεια από όλους να βελτιωθεί ως κείμενο, πλην όμως στο θέμα της υλοποίησης υπάρχει πρόβλημα. Και το πρόβλημα δεν το επισημαίνει μόνο η Νέα Δημοκρατία. Το επεσήμανε και ο κ. Παπαθεμελής.
      Ουσιαστικά, κύριε Υπουργέ, οι στειρώσεις, όπως είχαμε πει και στη συζήτηση επί της αρχής, θα είναι περί τις εκατό χιλιάδες. Και τι είναι η στείρωση; Είναι απόλυτα χειρουργική επέμβαση. Θέλει εγκαταστάσεις, που πρέπει να προβλεφθούν –και δεν προβλέπονται- απαιτεί αντισηπτικό περιβάλλον, απαιτεί μετεγχειρητική φροντίδα, απαιτεί δαπάνες. 
      Και καλούνται, βέβαια, εκτός των άλλων οι δήμοι να υλοποιήσουν το συγκεκριμένο νόμο, όταν είναι γνωστό τοις πάσι ότι έχουν επιφορτιστεί με χίλιες δυο άλλες αρμοδιότητες. Και εκτός αυτού είναι γνωστό ότι αυτήν τη στιγμή έχουν ληξιπρόθεσμες οφειλές ύψους 1,5 δισεκατομμυρίου ευρώ. Και το ίδιο το κράτος δεν έχει αποδώσει στους δήμους επί μία εξαετία κονδύλια από τέλη κυκλοφορίας κλπ. Γνωρίζουμε όλοι ότι είναι σε δραματική κατάσταση οικονομικά. 
      Κατά συνέπεια αμφισβητείται η εφαρμογή αυτού του συγκεκριμένου νομοσχεδίου στις διαστάσεις που φιλοδοξεί το ίδιο το νομοθέτημα να εφαρμόσει. 
      Εμείς καταθέσαμε τις απόψεις μας πιστεύοντας ότι και εσείς θα είχατε έναν συγκεκριμένο σχεδιασμό όσον αφορά τη συγκεκριμένη υλοποίηση. Κάτι τέτοιο δεν υπάρχει και κατά συνέπεια δεν μπορούμε να το ψηφίσουμε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Πραγματικά έχουν γίνει αρκετές διορθώσεις στο νομοσχέδιο. Εξακολουθεί, όμως, να παραμένει το μεγάλο θέμα που θέτουν και οι υπόλοιποι συνάδελφοι, που είναι το θέμα της εξασφάλισης των πόρων για να μπορέσουν τα περιβόητα αυτά καταφύγια των αδέσποτων ζώων να λειτουργήσουν κανονικά και να παράσχουν όλες αυτές τις υπηρεσίες, θεραπείες, τη στείρωση, την επανένταξη των ζώων κ.λπ. και να μην καταλήξουν σε κάποια προσωρινά καταφύγια ενόψει και των υποχρεώσεων και της βιασύνης που έχουμε για τους Ολυμπιακούς Αγώνες, κάποια καταφύγια που θα φιλοξενήσουν για να αφανίσουν σιγά - σιγά τα αδέσποτα ζώα. 
      Εμείς θέλουμε και η Τοπική Αυτοδιοίκηση να αναλάβει τις ευθύνες της. Και είναι θετικό που διορθώσατε το άρθρο 7 με τη συνεργασία και σαφώς και τον έλεγχο των φιλοζωικών οργανώσεων. Αλλά όλοι αυτοί για να αποδώσουν θα πρέπει να έχουν τους κατάλληλους πόρους για να τη δουν ως μία διαδικασία διαρκή και όχι ως μια διαδικασία, η οποία θα έχει άλλο στόχο, δηλαδή τελικά τον περιορισμό των αδέσποτων ζώων.
      Με αυτήν την επιφύλαξη ορισμένα άρθρα αυτού του νομοσχεδίου δεν θα τα ψηφίσουμε. Για κάποια άλλα είμαστε θετικοί και θα τα ψηφίσουμε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιωτόπουλος έχει το λόγο.
      ΑΡΗΣ ΣΠΗΛΙΩΤΟΠΟΥΛΟΣ: Λυπούμαι που ο Υφυπουργός χρησιμοποίησε μία σκληρή έκφραση ως πολιτική καινούργια ορολογία, τη λέξη «κατάντια» και μάλιστα για την παράταξη της Νέας Δημοκρατίας, αλλά μια και τη χρησιμοποίησε θα ήθελα να του υπενθυμίσω ότι δεν μιλάνε για σκοινί στο σπίτι του κρεμασμένου. Διότι, εάν κάποιος πρέπει να χρησιμοποιήσει τη λέξη «κατάντια», είναι οι χιλιάδες συμπολίτες και συμπολίτισσές μας που παρακολούθησαν τη μαζική εξόντωση των αδέσποτων στο Ζάππειο με την ανοχή, βεβαίως, του Υπουργείου Γεωργίας που μόνο σε πολιτισμένη κοινωνία η εικόνα αυτή δεν συνάδει. Θα έλεγα δε, ότι αν θέλει κανείς να χρησιμοποιήσει τη λέξη «κατάντια», πάλι θα πρέπει να δει τη μαζική εξόντωση των αδέσποτων στο αεροδρόμιο «Ελευθέριος Βενιζέλος», για να καταλάβει ότι τέτοιες εικόνες ντροπής, με την ανοχή του Υπουργείου Γεωργίας, δεν ταιριάζουν σε ευνομούμενη πολιτεία και σε πολιτισμένη κοινωνία.
      Θα έλεγα μάλιστα ότι κεμπελισμός, εξ όσων γνωρίζω, είναι η διαστρέβλωση της πραγματικότητας, πολύ περισσότερο η διαστρέβλωση του λόγου. Η αναφορά στο παλαιό, όπως από την πρώτη στιγμή είπα, έγγραφο δεν έγινε παρά για να δείξω ότι είναι πρόδηλο των προθέσεων των οργανώσεων εκείνων που είναι οι ίδιες που χρηματοδοτούνται, αν τους δοθεί η δυνατότητα, να συνεχίσουν ποιο έργο; Αυτό το οποίο έχουν αφήσει.
      Θα έλεγα, λοιπόν, ότι καλύτερα να είμαστε πιο προσεκτικοί και σ’ αυτά που ακούμε και σ’ αυτά που βλέπουμε, κυρίως όμως σ’ αυτά που πράττουμε.
      Όσον αφορά, κύριε Υπουργέ, για τα ψέματα, που είναι μια άλλη σκληρή έκφραση που χρησιμοποιήσατε, θα σας έλεγα ότι αυτήν τουλάχιστον την έκφραση μην την χρησιμοποιείτε για κανέναν εκπρόσωπο της Νέας Δημοκρατίας. Πηγαίνετε στο Υπουργικό Συμβούλιο, δείτε τον Υπουργό και τον Υφυπουργό Τύπου και ρωτήστε τους τι έλεγαν στη Διάσκεψη Κορυφής, ότι δήθεν δεν τίθεται θέμα γραμματέα για να γυρίσει ο Πρωθυπουργός αμέσως μετά να αντικαταστήσει και να απομακρύνει τον κ. Λαλιώτη.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Τι σχέση έχει αυτό με τα αδέσποτα ζώα;		
      ΑΡΗΣ ΣΠΗΛΙΩΤΟΠΟΥΛΟΣ: Για τα ψέματα είναι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
	Ορίστε, κύριε Υπουργέ, έχετε κι εσείς τρία λεπτά να κλείσετε για να προχωρήσουμε στην ψήφιση των άρθρων.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Χαίρομαι που ο κ. Σπηλιωτόπουλος, έστω και μ’ αυτόν τον τρόπο, προσπάθησε να απαλύνει τις κακές εντυπώσεις που δημιούργησε στο ελληνικό Κοινοβούλιο, αλλά και σε όλον τον ελληνικό λαό, σε όλους τους πολίτες που μας παρακολουθούν.
      Κάνοντας μία παρέμβαση στην ομιλία μου στη συζήτηση επί της αρχής, κύριε Σπηλιωτόπουλε, είχα αναφερθεί σε τοποθετήσεις σας και είχα κλείσει παραπέμποντάς σας στα Πρακτικά και λέγοντας: «Δέστε τι λέτε». Και κατέληγα: «Ράβδος εν γωνία, άρα βρέχει». Τώρα το συμπληρώνω: απορία ψάλτου βηξ.
      Στο θέμα μας. 
      Έχετε δίκιο να ανησυχείτε για τους πόρους. Έχουμε όλοι περισσότερο δίκιο να ανησυχούμε για κάτι άλλο που δεν αναφέρθηκε στη σημερινή συνεδρίαση. Η αντιμετώπιση του συγκεκριμένου προβλήματος δεν είναι θέμα πόρων, αγαπητοί συνάδελφοι. Είναι θέμα συνείδησης. Αυτός είναι ο πιο δύσκολος δρόμος, αυτή είναι η πιο δύσκολη μάχη που πρέπει να δώσουμε για να αντιμετωπίσουμε το πρόβλημα.
      Κατά τη γνώμη μου δεν υπάρχει θέμα πόρων. Υπάρχει δυσκολία στον προσδιορισμό αυτών των πόρων. Ανέφερα σε προηγούμενη τοποθέτησή μου ότι τα δύο προηγούμενα χρόνια είχαν διατεθεί ετησίως –υπήρχαν σε κωδικό του Υπουργείου Γεωργίας- 500 εκατομμύρια για τη δημιουργία τέτοιων υποδομών. Δεν αξιοποιήθηκαν όλα.
      Πρόσφατα, μόνο για να λειτουργήσει αυτό το σύστημα στο λεκανοπέδιο της Αττικής, το Υπουργείο Γεωργίας δεσμεύθηκε ότι θα διαθέσει άμεσα, αμέσως μετά την ψήφιση του νόμου, 1.000.000 ευρώ. Αυτό δεν δείχνει μόνο την πρόθεση, αλλά και την άμεση παρέμβαση μόλις ο νόμος το επιτρέψει –και ο νόμος το επιτρέπει- να χρηματοδοτήσουμε τις υποδομές, τους δήμους και τις ζωοφιλικές οργανώσεις.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Να δεσμευθεί η Κυβέρνηση για το λεκανοπέδιο Θεσσαλονίκης.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, δεν θα δεσμευθώ για κανέναν σύλλογο μεμονωμένα. Θα δεσμευθώ, δεσμεύθηκα και ξαναδεσμεύομαι για τη χρηματοδότηση του συστήματος ως ένα όριο όμως. Και κάτω από αυστηρό έλεγχο και παρακολούθηση. Δεν θα δαπανηθούν πόροι του ελληνικού λαού χωρίς να υπάρχει αυστηρός έλεγχος στην αξιοποίηση αυτών των πόρων.
      Η αναφορά στο νομοσχέδιο είναι συγκεκριμένη. Παρέχεται οικονομική ενίσχυση στους φορείς που αναφέρονται στην παράγραφο 3α. Λέει δηλαδή το νομοσχέδιο: «Στους δήμους, στις κοινότητες και τις ζωοφιλικές οργανώσεις που αναλαμβάνουν συγκεκριμένες πρωτοβουλίες». Πέρα απ’ αυτήν τη δέσμευση δυστυχώς, δεν μπορούμε να δώσουμε συγκεκριμένα ποσά και εξήγησα γιατί. Η επιφύλαξη είναι αποδεκτή. Η καταψήφιση γι’ αυτόν το λόγο του νομοσχεδίου θεωρώ ότι είναι πρόφαση. 
      Εν πάση περιπτώσει θεωρώ ότι μετά την ψήφιση του νομοσχεδίου θα ανοίξει ένας καινούργιος δρόμος για την αντιμετώπιση του προβλήματος. Και σ’ αυτόν τον καινούργιο δρόμο πιστεύω ότι θα πρέπει να συμβάλουν όλοι –και είμαι σίγουρος ότι θα συμβάλουν- για να αποδείξουμε για μια ακόμη φορά -στην πράξη πια κι όχι στα λόγια- στην Αίθουσα του Κοινοβουλίου την ευαισθησία μας.
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων από 1 έως 19 και εισερχόμαστε στην ψήφισή τους κεχωρισμένως. 
      Ερωτάται το Τμήμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Τμήμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Τμήμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Τμήμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Τμήμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 9  ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 16 όπως τροποποιήθηκε από τον  κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Τμήμα: Γίνεται δεκτό το άρθρο 17 όπως τροποποιήθηκε από το κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Τμήμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Τμήμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΝΕΣΤΗΣ ΑΓΓΕΛΗΣ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Εισερχόμαστε στη συζήτηση των τροπολογιών. 
      Κύριε Υπουργέ, θα κάνετε κάποια από τις εκπρόθεσμες τροπολογίες δεκτή;
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Όχι.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς οι τρεις εκπρόθεσμες τροπολογίες δεν θα συζητηθούν. 
Υπάρχουν τέσσερις εμπρόθεσμες τροπολογίες συναδέλφων Βουλευτών. Είναι κάποιος εκ των συναδέλφων που θέλει να μιλήσει για τις τροπολογίες αυτές; 
      ΑΝΕΣΤΗΣ ΑΓΓΕΛΗΣ: Βεβαίως. 
      ΠΡΟΕΔΡΕΥΩΝ (Παναγιώτης Σγουρίδης): Ποια εμπρόθεσμη τροπολογία έχετε, κύριε συνάδελφε; Υπάρχει μία του κ. Παπαγεωργίου.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, με συγχωρείτε. Γιατί δεν έχει τη δυνατότητα ο εισηγητής να τοποθετηθεί  αφ’ ης στιγμής έχουμε συμφωνήσει ότι αποτελούν ενότητα οι τροπολογίες; Γιατί ρωτάτε πάνω σε ποιες τροπολογίες θέλει να μιλήσει; 
      ΠΡΟΕΔΡΕΥΩΝ (Παναγιώτης Σγουρίδης): Είναι απλό το ερώτημά μου. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Συνολικά γι’ αυτές που συζητούμε, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Μα, δεν συζητούμε καμία. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Τις εμπρόθεσμες δεν τις συζητάμε; 
      ΠΡΟΕΔΡΕΥΩΝ (Παναγιώτης Σγουρίδης): Τις συζητάμε, εφόσον υπάρχει κάποιος που θα τοποθετηθεί. 
      Σας παρακαλώ, κύριε συνάδελφε, τόσα χρόνια σε αυτήν την Αίθουσα θητεύουμε και όλοι μας γνωρίζουμε πώς γίνεται η διαδικασία. 
      Υπάρχει η τροπολογία με γενικό αριθμό 1567 και ειδικό 74 του κ. Παπαγεωργίου. Επ’ αυτής της τροπολογίας ποιος θέλει να τοποθετηθεί; 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Αυτή είναι άρθρο και έχει ενσωματωθεί, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Όχι υπάρχει η τροπολογία με γενικό αριθμό 1566 και ειδικό 73, η οποία έχει ενσωματωθεί. 
      Υπάρχουν τρεις τροπολογίες που ενσωματώθηκαν και έγιναν άρθρα. Υπάρχουν τέσσερις εμπρόθεσμες τροπολογίες, που δεν ενσωματώθηκαν στο νομοσχέδιο και δεν τις κάνει δεκτές ο κύριος Υπουργός. Η πρώτη εμπρόθεσμη τροπολογία που δεν έγινε δεκτή  έχει γενικό αριθμό 1568 και ειδικό 74 του κ. Παπαγεωργίου. Γι΄ αυτήν την τροπολογία θέλει κάποιος να λάβει το λόγο; 
      ΑΝΕΣΤΗΣ ΑΓΓΕΛΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αγγελή.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, στην αρχή της συζήτησης διευκρινίστηκε, ανεξάρτητα εάν οι τροπολογίες έχουν ενσωματωθεί ως άρθρα, με εισήγηση του Κοινοβουλευτικού Εκπροσώπου μας και σύμφωνη άποψη του Προέδρου κ. Κακλαμάνη, ότι θα συζητηθούν τα άρθρα που αφορούν στα αδέσποτα και εν συνεχεία θα μπούμε στα άρθρα, τα οποία έχουν προκύψει μετά την κατάθεσή τους ως τροπολογίας. 
      
      Κατά συνέπεια δεν έχει γίνει συζήτηση και τίθεται ουσιαστικό θέμα κατά την άποψή μας.
      ΠΡΟΕΔΡΕΥΩΝ (Παναγιώτης Σγουρίδης): Δεν το καταλάβατε, δεν υπάρχει τέτοιο πράγμα. Τα άρθρα του νομοσχεδίου τα οποία και ψήφισα, συμπεριλαμβάνουν και τις τρεις τροπολογίες των συναδέλφων Βουλευτών. 
      ΑΝΕΣΤΗΣ ΑΓΓΕΛΗΣ: Θέλουμε να τοποθετηθούμε και επί της διαδικασίας και ουσιαστικά.
      ΠΡΟΕΔΡΕΥΩΝ (Παναγιώτης Σγουρίδης): Βρείτε μου στα Πρακτικά αν έχει πει τέτοιο πράγμα ο κ. Κακλαμάνης.
      ΑΝΕΣΤΗΣ ΑΓΓΕΛΗΣ: Κατά την άποψή μας η Έδρα –με όλο το σεβασμό- θα πρέπει να σέβεται τον Πρόεδρο της Βουλής τον κ. Κακλαμάνη, ο οποίος διευκρίνισε αυτήν τη θέση, ότι τα άρθρα που προήλθαν από τροπολογίες θα συζητηθούν. Ως τώρα η συζήτηση γινόταν επί των αδεσπότων.
      ΠΡΟΕΔΡΕΥΩΝ (Παναγιώτης Σγουρίδης): Το αν σέβομαι ως Προεδρεύων τον Πρόεδρο της Βουλής κ. Κακλαμάνη θεωρώ ότι δεν το ρωτήσατε γιατί δεν θα σας απαντήσω. Τον σέβομαι απολύτως και το έχω αποδείξει. Παρακαλώ να διαβάσετε τα Πρακτικά γιατί τέτοιο πράγμα ο Πρόεδρος της Βουλής δεν έχει πει. 
      Οι τροπολογίες που είναι άρθρα στο νομοσχέδιο, είναι άρθρα του νομοσχεδίου τα οποία και συζητήθηκαν και γι’ αυτό ψηφίσαμε δεκαεννέα άρθρα. Υπάρχουν τέσσερις εμπρόθεσμες τροπολογίες Βουλευτών. Και ερωτώ: Η πρώτη εμπρόθεσμη τροπολογία που ο κύριος Υπουργός δεν κάνει δεκτή είναι η με γενικό αριθμό 1567 και ειδικό 74. Θέλει κανείς να μιλήσει; 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, για να μην υπάρξει παρεξήγηση η συγκεκριμένη τροπολογία κατατέθηκε από άλλους συναδέλφους, είναι παρόμοια και ήδη έχει ενσωματωθεί. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αυτή είναι η 1568, κύριε Υπουργέ. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Έχει ήδη ενσωματωθεί με όνομα άλλων και γι’ αυτό γίνεται και η παρανόηση, κατά τη συζήτηση στην επιτροπή. Είναι το άρθρο 17. 
      ΠΡΟΕΔΡΕΥΩΝ (Παναγιώτης Σγουρίδης): Οι συκοπαραγωγοί, οι ιδιώτες συνεταιρισμοί δύνανται να δημιουργούν απεντομωτήρια. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ήταν με όνομα άλλου συναδέλφου κατατεθειμένη. 
      ΠΡΟΕΔΡΕΥΩΝ (Παναγιώτης Σγουρίδης): Η τροπολογία με γενικό αριθμό 1571 και ειδικό 77 του κ. Μπούρα ακολουθεί.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, μου επιτρέπετε το λόγο επί της διαδικασίας;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Θέλω να διευκολύνω τη διαδικασία, δεδομένης της παρεξήγησης που έχει υπάρξει. Θα παρακαλούσα το εξής γιατί άλλωστε δεν πρόκειται να αλλάξει το αποτέλεσμα της  ψηφοφορίας αφού ήδη έχει διεξαχθεί. Επιτρέψτε να υπάρξει κάποια βραχεία τοποθέτηση στα θέματα που έχουν ρυθμιστεί από τις τροπολογίες ακόμη και αν έχουν ενσωματωθεί στο νομοσχέδιο. Επιτρέψτε ολίγων λεπτών συζήτηση επ’ αυτών. Νομίζω ότι είναι η καλύτερη λύση για να μην υπάρξει πρόβλημα. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Το νομοσχέδιο ήταν συμπληρωμένο και οι τροπολογίες έχουν ενσωματωθεί.
      ΠΡΟΕΔΡΕΥΩΝ (Παναγιώτης Σγουρίδης): Αυτό πρώτη φορά μου συμβαίνει και θεωρώ ότι είναι αδιανόητο. Υπάρχει όμως και μία παρανόηση. Η Γραμματεία μου αναφέρει ότι αυτή η τροπολογία που σας λέω δεν έχει ενσωματωθεί κατά τη συζήτηση στη Διαρκή Επιτροπή. Υπάρχει λάθος της Γραμματείας.
      Ποιος θέλει το λόγο επί των τροπολογιών για δύο λεπτά; 
      Ο κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Όσον αφορά την τροπολογία για το δικαίωμα απεντόμωσης, την 1568. Έχουμε την άποψη ότι με το δεδομένο πως η ΣΥΚΙΚΗ αποτελεί τριτοβάθμια οργάνωση με έξι χιλιάδες περίπου μέλη τουλάχιστον πριν την αποτύπωση του συγκεκριμένου άρθρου, θα έπρεπε να έχει γίνει ουσιαστική συζήτηση. Αυτό διότι αφορά έναν παραγωγικό κλάδο, παραγωγής και εμπορίας σύκων και σαφέστατα επιβάλλεται συζήτηση, ώστε να προστατευθεί ο κλάδος μετά από ανταλλαγή απόψεων σχετικά με τον ανταγωνισμό και τις εισαγωγές σύκων από τη γείτονα Τουρκία. 
      Κατά την άποψή μας, η τροπολογία που αφορά την Κτηνοτροφική είναι απαράδεκτη. Γνωρίζουμε ότι διαλύθηκαν πολλές συνεταιριστικές επιχειρήσεις, αλλά το να έρχεται μια νομοθετική διάταξη και να προστατεύει τα μέλη για χρέη προς το ΙΚΑ, το δημόσιο κ.λπ., νομίζω ότι πρόκειται για ένα φαινόμενο, το οποίο κατά την άποψή μας είναι απαράδεκτο. Υπάρχει και Αστικός Κώδικας και Ποινικός Κώδικας, οι οποίοι προσδιορίζουν τις όποιες ευθύνες, αν υπάρχουν.
      Όσον αφορά την τροπολογία που έχει σχέση με τους κυνηγετικούς συλλόγους, θα ήθελα να πω ότι επί της ουσίας δεν υπάρχει διαφωνία, ενώ όσον αφορά την τακτοποίηση των οδηγών δασοφυλάκων, προτείνω να περάσει συγκεκριμένη τροπολογία. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Παπανικολάου Ελευθέριος.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, θα ήθελα να μεταφέρω την ανησυχία και την αγωνία έξι χιλιάδων εξήντα επτά ενεργών μελών της μόνης τριτοβάθμιας ομάδας παραγωγών ΣΥΚΙΚΗ που εκπροσωπεί τους περισσότερους παραγωγούς σε σχέση με την τροπολογία 1568. Διαθέτουν μοναδική εμπειρία και τεχνογνωσία για το ξηρό σύκο και την αντίστοιχη υλικοτεχνική υποδομή και ζητούν αναβολή της συζητήσεως αυτής της τροπολογίας, προκειμένου να γίνει διάλογος και ενημέρωση του Υπουργείου για τα υφιστάμενα προβλήματα των συκοπαραγωγών, για τις προϋποθέσεις της σωστής καλλιέργειας, παραγωγής συντήρησης, τυποποίησης και αντιμετώπισης του ξηρού σύκου, για τον ανταγωνισμό που έχει μεγάλη σημασία στις  μέρες μας και τις δυσκολίες που υφίσταται ο Έλληνας αγρότης. Θα πρέπει οπωσδήποτε μέσα από αυτόν το διάλογο να προκύψουν θετικά συμπεράσματα για να απορριφθούν εισαγωγές από άλλες χώρες, οι οποίες απαξιώνουν το ξηρό σύκο της δικής μας χώρας. 
      Επίσης θα πρέπει να ενημερωθεί το Υπουργείο για τη διαφύλαξη της ποιότητας του ξηρού σύκου, του εισοδήματος των παραγωγών και για την ανάγκη προστασίας της ταυτότητας της ελληνικής συκοπαραγωγής.
      Μέσα στην τροπολογία υπάρχει ένσταση αναφορικά με τα έξοδα απεντομώσεως. Αυτά τα έξοδα τα καθορίζει το Υπουργείο Γεωργίας. Εάν θέλει το Υπουργείο Γεωργίας, μπορεί να τα χαρίσει και ως εκ τούτου οι συκοπαραγωγοί να τύχουν αυτής της ευεργετικής διατάξεως. 
      Ευχαριστώ πάρα πολύ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Κύριε Πρόεδρε, παρά το γεγονός ότι έχω τρία χρόνια κοινοβουλευτική θητεία, νομίζω ότι τελικά απόψε εγκαινιάζουμε νέα ήθη, γιατί μέσα στο νομοσχέδιο, που συζητάμε, έχουν ενταχθεί και οι τροπολογίες σας ως άρθρα πλέον. Έτσι, λοιπόν, δεν συζητούμε ξεχωριστά τις τροπολογίες. 
      Δεύτερον, δεν κατανοώ γιατί όλα αυτά που λένε σήμερα οι συνάδελφοι της Νέας Δημοκρατίας δεν ειπώθηκαν από τους ίδιους και στην επιτροπή και γιατί δεν είχαν την ίδια ευαισθησία και στην επιτροπή όπου μπορούσαν να ζητήσουν να κληθούν όλοι αυτοί τους οποίους ζητούν σήμερα να κληθούν. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δεν ήμασταν στην επιτροπή, κυρία συνάδελφε.
      ΕΥΑΓΓΕΛΙΑ ΣΧΟΙΝΑΡΑΚΗ -ΗΛΙΑΚΗ: Ο εισηγητής σας ήταν στην επιτροπή.
      Το τρίτο αφορά το γιατί η Γραμματεία δεν ενσωμάτωσε στα Πρακτικά και το ότι έγινε αποδεκτή και η τροπολογία του συναδέλφου κ. Γεωργίου Παπαγεωργίου. 
      Το τέταρτο αφορά το γεγονός ότι οι συνάδελφοι της Νέας Δημοκρατίας αγνοούν σε ό,τι αφορά τη ΣΥΚΙΚΗ το γεγονός ότι και ο συνάδελφός τους ο οποίος εκλέγεται στην Εύβοια, κ. Λευτέρης Παπαγεωργόπουλος, έχει καταθέσει ακριβώς την ίδια τροπολογία. Θα έπρεπε να υπήρχε τουλάχιστον συνεννόηση!
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Εμείς δεν είμαστε λόχος! Είμαστε ανεξάρτητες προσωπικότητες και εκπροσωπούμε τις χιλιάδες των παραγωγών. 
      ΕΥΑΓΓΕΛΙΑ ΣΧΟΙΝΑΡΑΚΗ- ΗΛΙΑΚΗ: «Πολιτική κερκίδας» δεν έχω παρακολουθήσει ποτέ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ψήφιση του ακροτελεύτιου άρθρου. 
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ : Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο του νομοσχεδίου έγινε δεκτό κατά πλειοψηφία. 
      Το νομοσχέδιο του Υπουργείου Γεωργίας: «Ζώα συντροφιάς, αδέσποτα ζώα συντροφιάς και άλλες διατάξεις» έγινε δεκτό επί της αρχής και επί των άρθρων κατά πλειοψηφία και αναβάλλεται η ψήφισή του στο σύνολο για άλλη συνεδρίαση. 
      Στο σημείο αυτό δέχεστε να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    Με τη συναίνεση του Τμήματος και ώρα 21.00΄, λύεται η συνεδρίαση για αύριο ημέρα Τετάρτη 9 Ιουλίου 2003 και ώρα 10.30΄, με αντικείμενο εργασιών του Τμήματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Υγείας και Πρόνοιας: «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις».

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
00001/1Σ/φοςΝΠΑΠΑΝΙΚΔ/φοςΝΑΣΙΟΥ08/07/2003  AA0708PN

