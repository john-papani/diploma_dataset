      ΣΥΝΕΔΡΙΑΣΗ ΡΚ΄
      Δευτέρα 2 Ιουνίου 2003
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας της Βουλευτού, Μαρίας Αρσένη, σελ.
      3. Ανακοινώνεται ότι ο Πρόεδρος της Νέας Δημοκρατίας κ Κώστας Καραμανλής και Βουλευτές του Κόμματός του ζητούν τη σύσταση εξεταστικής επιτροπής «περί ευθύνης Υπουργών», σελ. 
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 2 Ιουνίου 2003, σελ.
      4. Συζήτηση επικαίρων ερωτήσεων:
      α) Προς την Υπουργό Περιβάλλοντος Χωροταξίας και Δημοσίων Έργων, σχετικά: i) με τον τρόπο βελτίωσης και είσπραξης των Τελών Χρήσης Μηχανημάτων Έργων, σελ.
      ii) με την αύξηση της τιμής του νερού προς τους Οργανισμούς Τοπικής Αυτοδιοίκησης, σελ.
      β) Προς τον Υπουργό Οικονομίας και Οικονομικών, σχετικά με την επιστροφή του συνόλου του Φόρου Προστιθέμενης Αξίας προς τους αγρότες του ειδικού καθεστώτος, σελ.
      5) Συζήτηση επερώτησης προς τον Υπουργό Πολιτισμού, σχετικά με τον τρόπο λειτουργίας του Αρχαιολογικού Μουσείου Ηρακλείου και τις συνθήκες συμμετοχής του σε έκθεση στη Γερμανία, σελ.
      6) Συζήτηση επίκαιρης επερώτησης Βουλευτών  της Νέας Δημοκρατίας προς τον Υπουργό Πολιτισμού, σχετικά με τους Ολυμπιακούς Αγώνες, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΒΛΑΧΟΣ Γ., σελ.
      ΒΟΥΛΓΑΡΗΣ Α., σελ.
      ΣΤΡΙΦΤΑΡΗΣ Σ., σελ.
      ΤΣΑΚΛΙΔΗΣ Ι., σελ.
      ΦΛΩΡΙΔΗΣ Γ., σελ.
      Β. Επί της επερώτησης:
      ΒΕΝΙΖΕΛΟΣ Ε., σελ.
      ΚΕΦΑΛΟΓΙΑΝΝΗΣ Ε., σελ.
      ΜΠΕΝΑΚΗ-ΨΑΡΟΥΔΑ Α., σελ.
      Γ. Επί της επίκαιρης επερώτησης:
      ΑΛΕΥΡΑΣ Α., σελ.
      ΒΕΝΙΖΕΛΟΣ Ε., σελ.
      ΔΑΪΛΑΚΗΣ Σ., σελ.
      ΚΕΦΑΛΟΓΙΑΝΝΗΣ Ε., σελ.
      ΟΡΦΑΝΟΣ Γ., σελ.
      ΠΕΤΡΑΛΙΑ-ΠΑΛΛΗ Φ., σελ.
      ΣΑΛΜΑΣ Μ., σελ.
      ΤΣΙΤΟΥΡΙΔΗΣ Σ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΡΚ΄
     Δευτέρα 2 Ιουνίου 2003
     Αθήνα, σήμερα στις 2 Ιουνίου 2003, ημέρα Δευτέρα και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Αλέξανδρο Βούλγαρη, Βουλευτή Μαγνησίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία το Σωματείο Οδηγών Φορτηγών και μη φορτηγών αυτοκινήτων Ηπείρου ζητεί τη συνταξιοδότηση των οδηγών στα 55 τους χρόνια, λόγω της επικινδυνότητας του επαγγέλματος.
      2) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Νομάρχης Ιωαννίνων ζητεί τον ορισμό και την πραγματοποίηση του αγώνα «μπαράζ» μεταξύ των ποδοσφαιρικών ομάδων ΠΑΣ ΓΙΑΝΝΙΝΑ και ΚΑΛΑΜΑΡΙΑΣ, με βάση την πραγματική βαθμολογική κατάταξη του ΠΑΣ ΓΙΑΝΝΙΝΑ.
      3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμαρχος Μεσσαπίων Εύβοιας ζητεί την κάλυψη της κενής θέσης ιατρού στο αγροτικό ιατρείο Αγίας Σοφίας Μεσσαπίων.
      4) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δ/ντής του 7/θέσιου Δημοτικού Σχολείου Αγίου Νικολάου Εύβοιας ζητεί την ολοκλήρωση των εργασιών κατασκευής νέων αιθουσών στο Σχολείο.
      5) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Δυστίων Εύβοιας ζητεί να μην επιτραπεί η εγκατάσταση αιολικού πάρκου και ανεμογεννήτριας στην περιοχή του.
      6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή έργων υποδομής στη νήσο Σκύρο.
      7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επισκευή των ζημιών που προκάλεσε ο σεισμός στο μοναστήρι Αγίου Γεωργίου Σκύρου.
      8) Οι Βουλευτές κύριοι ΗΛΙΑΣ ΚΑΛΛΙΩΡΑΣ και ΘΕΟΔΩΡΟΣ ΣΚΡΕΚΑΣ κατέθεσαν αναφορά με την οποία οι Ιωάννης, Βασιλική και Ίωνας Βουτινόπουλος, κάτοικοι Τρικάλων, διαμαρτύρονται για ενέργειες που διαπράχθηκαν σε βάρος τους από την «Εθνική Χρηματιστηριακή Α.Ε.».
      9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος για την Προστασία του Περιβάλλοντος Αγίου Ιωάννη Θεολόγου Μαλεσίνας Φθιώτιδας ζητεί την ανάκληση της άδειας λειτουργίας μονάδας ιχθυοκαλλιέργειας της εταιρείας «Ελληνικές Ιχθυοκαλλιέργειες Κυκλάδων».
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος Θήρας ζητεί την πλήρωση θέσεων γιατρών στο Παράρτημα ΙΚΑ Θήρας.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος Θήρας ζητεί τη στελέχωση των υπηρεσιών της Νομαρχιακής Αυτοδιοίκησης Κυκλάδων.
      12) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί τη ρύθμιση φορολογικών θεμάτων που απασχολούν τον κλάδο.
      13) Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί τη ρύθμιση φορολογικών θεμάτων που απασχολούν τον κλάδο.
      14) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Πρόεδρος του Νομαρχιακού Συμβουλίου Μεσσηνίας ζητεί την αναστολή του πλειστηριασμού του συσκευαστηρίου του αγροτικού Συνεταιρισμού Μεσσηνίας από την Αγροτική Τράπεζα.
      15) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δ/ντής του 3ου Δημοτικού Σχολείου ’Ορμας Πέλλας ζητεί τη συντήρηση και επισκευή του κτιρίου του Σχολείου.
      16) Οι Βουλευτές κύριοι ΝΙΚΗΤΑΣ ΚΑΚΛΑΜΑΝΗΣ και ΣΤΑΥΡΟΣ ΔΗΜΑΣ κατέθεσαν αναφορά με την οποία ο Σύλλογος Εθελοντών Αιμοδοτών Ξυλοκάστρου «ΟΙ ΦΙΛΟΙ ΤΗΣ ΖΩΗΣ» ζητεί να παραμείνει το δικαίωμα αιμοληψιών στο Σταθμό Αιμοδοσίας Α’ του Γενικού Νοσοκομείου Κορίνθου.
      17) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την ικανοποίηση φορολογικού αιτήματος του κλάδου.
      18) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Αποφοίτων ΣΤΥΑ διαμαρτύρεται για διατάξεις επικείμενου Συνταξιοδοτικού Νομοσχεδίου.
      19) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Συνδικάτο Εργατοϋπαλλήλων Επισιτισμού Τουρισμού Αθηνών και Περιχώρων διαμαρτύρεται για τη συκοφαντική επίθεση κατά της Κούβας, που έχει εξαπολύσει ο ιμπεριαλισμός και τη συμμετοχή σ’ αυτή την επίθεση της Ε.Ε.
      20) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία η Πανελλήνια ’Ενωση Μηχανικών Εμπορικού Ναυτικού ζητεί τη λήψη μέτρων για την προστασία της υγείας και της ζωής των ναυτεργατών αλλά και των εργαζομένων που απασχολούνται στη ναυτιλία και στους συναφείς κλάδους από το Σοβαρό Οξύ Αναπνευστικό Σύνδρομο.
      21) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία εφημερεύοντες γιατροί στο Κέντρο Υγείας Κιάτου Κορινθίας ζητούν την ικανοποίηση αναγκών σχετικά με τις συνθήκες εργασίας τους και την παροχή υπηρεσιών υγείας.
      22) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία το Ενιαίο Σωματείο Εργαζομένων Γενικού Νοσοκομείου Κέρκυρας και Κέντρων Υγείας  Κέρκυρας ζητεί την επίλυση του προβλήματος της έλλειψης προσωπικού από το Νοσοκομείο Κέρκυρας.
      23) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Ομοσπονδία Προσωπικού ΕΚΑΒ ζητεί την ικανοποίηση οικονομικών, συνταξιοδοτικών και ασφαλιστικών αιτημάτων του κλάδου.
      24) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια ’Ενωση Καθηγητών Φυσικής Αγωγής Ολυμπιακής Παιδείας ζητεί την καθιέρωση του μαθήματος της Ολυμπιακής Παιδείας και πέραν του 2004.
      25) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την ικανοποίηση φορολογικού αιτήματος.
      26) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Νότιας Ρόδου ζητεί την ολοκλήρωση του αναδασμού στο Δ.Δ. Απολακκιάς Νότιας Ρόδου.
      27) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Νότιας Ρόδου ζητεί την υπαγωγή της περιοχής Νότιας Ρόδου στα ειδικά κίνητρα επιχορήγησης τουριστικών επενδύσεων του Αναπτυξιακού Νόμου.
      28) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Νότιας Ρόδου ζητεί την ενίσχυση με προσωπικό του Αστυνομικού Σταθμού Γενναδίου.
      29) Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία Σωματεία Καθαριστριών Δημόσιων Σχολείων ζητούν την επίλυση εργασιακών προβλημάτων του κλάδου.
      30) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Σύλλογος Γονέων και Κηδεμόνων του 2ου Λυκείου Βόλου ζητεί να ανακληθεί η απόσπαση υπαλλήλου του Σχολείου.
      31) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία Κάτοικοι των Εργατικών Κατοικιών «Κέρκυρα 3» ζητούν την επισκευή των κατοικιών τους.
      32) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία το Συμβούλιο του Δημοτικού Διαμερίσματος Αντικαλάμου Μεσσηνίας ζητεί η εθνική οδός Τσακώνας – Καλαμάτας να μη διέρχεται μέσα από τον οικισμό Αντικαλάμου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8288/7-4-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ. 900α/3465/6426/15-4-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της 8288/07-04-2003 Ερώτησης, που κατέθεσε ο Βουλευτής, Σπήλιος Σπηλιωτόπουλος, με θέμα αναφερόμενες πτήσεις αεροσκαφών άγνωστης εθνικότητας εντός του FIR Αθηνών και την αναχαίτιση μεταγωγικού Α/Φ της Σαουδικής Αραβίας από αυτά, σας γνωρίζουμε τα εξής:
      Την 1-4-2003 δεν υπήρξε πτητική δραστηριότητα αγνώστων μαχητικών αεροσκαφών, τα οποία να αναχαίτισαν ξένο μεταφορικό αεροσκάφος που πετούσε εντός FIR Αθηνών και τα οποία στη συνέχεια παραβίασαν τον Εθνικό Εναέριο Χώρο στην περιοχή της Κεφαλλονιάς. Συνεπώς δεν υπήρξε ανάλογη κινητοποίηση από πλευράς Πολεμικής Αεροπορίας.
      Περαιτέρω διευκρινίζονται τα εξής:
      Το σημείο LORNO βρίσκεται στα δυτικά όρια του FIR Αθηνών και όχι στα νότια της Κρήτης, όπως αναφέρεται στην σχετική Ερώτηση.
      Την 1-4-2003 και ώρα 12:38 τοπική, αντί της αναφερόμενης στην υπόψη Ερώτηση (11:00), στρατιωτικό αεροσκάφος τύπου C-130 της Σαουδικής Αραβίας, εισήλθε στο FIR Αθηνών στο σημείο METRU (Νότια Κρήτης) με σχέδιο πτήσεως-διπλωματική άδεια και μέσω του αεροδιαδρόμου UA-1 σε ύψος 20.000 πόδια, εξήλθε του FIR Αθηνών στο σημείο LORNO (δυτικά Πελοποννήσου/ώρα 13:57 τοπική).
      Επισημαίνεται επίσης ότι, η Πολεμική Αεροπορία στα πλαίσια της αποστολής της, επιτηρεί επί 24ώρου βάσεως τον εναέριο χώρο και αφού αναγνωρίσει, αναχαιτίζει στη συνέχεια κάθε αεροσκάφος που δεν πληροί τις προϋποθέσεις εισόδου-πτήσης εντός του FIR Αθηνών (σχέδιο πτήσεως, διπλωματική άδεια, κλπ).
      Η εν λόγω τακτική ακολουθείται για όλες τις περιπτώσεις αγνώστων αεροσκαφών στο FIR Αθηνών, με παράλληλη ενημέρωση του Υπουργείου Εξωτερικών για τις περαιτέρω ενέργειές του
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      2. Στην με αριθμό 8239/4-4-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 1022/22-4-03 έγγραφο από τον Υφυπουργό Περιβάλλοντος Χωροταξίας κα Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Μελετών Έργων Οδοποιίας (ΔΜΕΟ) του ΥΠΕΧΩΔΕ ότι η ανωτέρω Υπηρεσία έχει ήδη εκπονήσει μελέτη εγκατάστασης φωτεινής σηματοδότησης για τη διέλευση πεζών επί της Π.Ε.Ο. Πατρών-Αθηνών στο ύφος της οδού προς Πλατάνι και Αγ. Βασίλειο Αχαΐας, η οποία έχει σταλεί τις αρμόδιες Υπηρεσίες για υλοποίηση. Ήδη η ΔΕΣΕ βρίσκεται στη διαδικασία υλοποίησης του σχετικού αιτήματος σε συνεργασία με τις Τεχνικές Υπηρεσίες του Δήμου Ρίου (παροχή στοιχείων απόφαση Δημ. Συμβουλίου κλπ).
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      3. Στην με αριθμό 8250/4-4-03 ερώτηση του Βουλευτή κ. Γαρουφαλιά Γεωργίου των Βουλευτών κ. δόθηκε με το υπ’ αριθμ. Φ 900α/3462/6418/23-4-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της 8250/04-04-2003 Ερώτησης, που κατέθεσε ο Βουλευτής Γεώργιος Γαρουφαλιάς, με θέμα τα οικονομικά και συνταξιοδοτικά αιτήματα των απόστρατων Αξιωματικών των ΕΔ και το υπό κατάρτιση νομοσχέδιο συνταξιοδοτικού και ασφαλιστικού περιεχομένου του Υπουργείου Οικονομικών, σας γνωρίζουμε τα εξής:
      Η αρμοδιότητα για τη διαχείριση των μισθολογικών-συνταξιοδοτικών θεμάτων, καθώς και το θέμα της αυξήσεως των αποδοχών και των συντάξεων του Στρατιωτικού Προσωπικού (εν ενεργεία ή εν αποστρατεία) ανήκει αποκλειστικά στο Υπουργείο Οικονομικών, διότι αυτό είναι το καθ’ ύλην αρμόδιο Υπουργείο που εγκρίνει τελικά, αποδεσμεύει και καταβάλει από τον Κρατικό Προϋπολογισμό τα κονδύλια που προβλέπονται για μισθούς και συντάξεις, στα πλαίσια των δημοσιονομικών δυνατοτήτων, του οικονομικού σχεδιασμού και της εισοδηματικής πολιτικής της Κυβέρνησης.
      Το Υπουργείο Οικονομίας & Οικονομικών έχει σύμφωνα με το Σύνταγμα (άρθρο 73 παρ. 2) και την πρωτοβουλία κατάρτισης του εν λόγω νομοσχεδίου.
      Το ΥΠΕΘΑ στα πλαίσια της ανωτέρω δημοσιονομικής πολιτικής και των περιορισμένων, αναφορικά με τα οικονομικά θέματα αρμοδιοτήτων του, εξετάζει τα υποβληθέντα οικονομικά-συνταξιοδοτικά αιτήματα του στρατιωτικού προσωπικού (ε.ε. και ε.α) και καταβάλλει κάθε προσπάθεια για την ικανοποίησή τους και για την άμβλυνση τυχόν μισθολογικών ή συνταξιοδοτικών ανισοτήτων που υφίστανται.
      Τονίζεται, ότι η εξέλιξη των υπόψη θεμάτων παρακολουθείται από τα αρμόδια όργανα του ΥΠΕΘΑ και εφόσον διαμορφώνονται ευνοϊκές συνθήκες διατυπώνονται οι σχετικές προτάσεις και προωθούνται μέχρι την οριστική επίλυσή τους, με γνώμονα πάντα το αυτονόητο ενδιαφέρον του ΥΠΕΘΑ για το προσωπικό που με αίσθημα καθήκοντος υπηρετεί ή υπηρέτησε τις τάξεις των ΕΔ, αλλά και τις διαμορφούμενες εκάστοτε δημοσιονομικές δυνατότητες της εθνικής οικονομίας και τον ευρύτερο οικονομικό σχεδιασμο΄.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      4. Στην με αριθμό 8190/3-4-03 ερώτηση της Βουλευτού κ. Στεργίου Ιωάννας δόθηκε με το υπ’ αριθμ. Δ3/Α/6480/18-4-03 έγγραφο από τον Υπουργό Ανάπτυξης η ακόλουθη απάντηση:
      Σε απάντηση της Ερώτησης με αριθμό 8190/3-4-03 που κατέθεσε στη Βουλή των Ελλήνων η βουλευτής κα Ιωάννα Στεργίου, σχετικά με την επέκταση της ΠΕΤΡΟΛΑ, σας γνωστοποιούμε ότι:
      Τα έργα εκσυγχρονισμού του διυλιστηρίου της Α.Ε.Β.Ε. ΠΕΤΡΟΛΑ ΕΛΛΑΣ στην Ελευσίνα Αττικής κρίνονται απαραίτητα για την ποιοτική αναβάθμιση των προϊόντων του διυλιστηρίου, την αύξηση της ασφάλειας και την αναβάθμιση του περιβάλλοντος, τόσο της περιοχής από αυτή καθεαυτή τη λειτουργία των εγκαταστάσεων, όσο και γενικότερα ολόκληρης της Αττικής αλλά και της χώρας από τη χρήση των παραγόμενων καθαρότερων προϊόντων, η οποία προβλέπεται από τη Νομοθεσία της Ευρωπαϊκής Ένωσης (Οδηγίες 93/12/ΕΟΚ και 98/70/ΕΚ).
      Λόγω της ιδιαίτερης σημασίας της επένδυσης και παρά το απαγορευτικό πλαίσιο του Ν. 2965/2001 «Βιώσιμη ανάπτυξη Αττικής και άλλες διατάξεις», κρίθηκε αναγκαία η χορήγηση άδειας εγκατάστασης κατά παρέκκλιση του νόμου αυτού, όπως προβλέπεται στο άρθρο 4 του Ν. 1360/83.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      5. Στην με αριθμό 8183/3-4-03 ερώτηση της Βουλευτού κ. Φουντουκίδου Παρθένας δόθηκε με το υπ’ αριθμ. ΓΠ/33531/17-4-03  έγγραφο από τον Υφυπουργό Υγείας και Πρόνοιας  η ακόλουθη απάντηση:
      «Απαντώντας στην με αρ. 8183/3-4-2003 ερώτηση που κατατέθηκε στη Βουλή από την Βουλευτή κ. Π. Φουντουκίδου σχετικά με την εγκατάσταση κεραίας του ΟΤΕ στο χωριό Περίκλεια Αριδαίας, Ν. Πέλλης, σας γνωρίζουμε τα εξής:
      Οι επιδράσεις της ηλεκτρομαγνητικής ακτινοβολίας στην υγεία παραμένουν αντικείμενο συνεχιζόμενης επιστημονικής έρευνας.
      Το θέμα διέπεται από τις διατάξεις του, Ν. 2801/3-3-00 (ΦΕΚ 46 τΑ/3-3-00) «Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών και άλλες διατάξεις» και από την ΚΥΑ 53571/3839/6-7-2000 (ΦΕΚ 1105 τΒ/6-9-00) «Μέτρα προφύλαξης του κοινού από τη λειτουργία κεραιών εγκατεστημένων στη χώρα».
      Σύμφωνα με την ΚΥΑ, το Υπουργείο Υγείας και Πρόνοιας δεν έχει αρμοδιότητα ως προς την αδειοδότηση και χωροθέτηση τέτοιων εγκαταστάσεων.
      Ωστόσο, για περαιτέρω λόγους προστασίας της Δημόσιας Υγείας και μέχρι την οριστικοποίηση των επιστημονικών δεδομένων, το Υπουργείο Υγείας και Πρόνοιας κρίνει σκόπιμη την αποφυγή εγκατάστασης τέτοιων κεραιών κοντά σε σχολεία, νοσοκομεία, γηροκομεία, παιδικούς σταθμούς, κλπ και γενικότερα σε μέρη όπου παραμένουν άνθρωποι για μεγάλο χρονικό διάστημα.
      Ο Υφυπουργός
      Ε. ΝΑΣΙΩΚΑΣ»
      6. Στην με αριθμό 8166/3-4-03 ερώτηση του Βουλευτή κ. Δήμα Σταύρου δόθηκε με το υπ’ αριθμ.2/20357/0025/17-4-03. έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην εν θέματι Ερώτηση που κατέθεσε στη ,Βουλή ο Βουλευτής κ. Σταύρος Δήμας, σχετικά με την ΑΕΔΙΚ, σας γνωρίζουμε τα εξής:
      Η από 18.5.2001 σύμβαση-παραχώρησης μεταξύ του Ελληνικού Δημοσίου της ΑΕΔΙΚ Α.Ε. και της Περίανδρος Α.Ε.(«Παραχωρησιούχος»), περιλαμβάνει και την αξιοποίηση και ανάδειξη της περιοχής της Διώρυγας σε τουριστικό και ψυχαγωγικό κόμβο.
      Προς επίτευξη των στόχων του επιχειρησιακού προγράμματος η «Περίανδρος Α.Ε.» μπορεί να διαμορφώνει ή να κατασκευάζει έργα υπό την προϋπόθεση πάντοτε ότι θα εξασφαλίζει τις απαιτούμενες άδειες από τις αρμόδιες αρχές.
      Σ’ αυτό το πλαίσιο η «Περίανδρος Α.Ε.» υπέβαλε σχετικό αίτημα για την τοποθέτηση πλωτής προβλήτας σκαφών αναψυχής στον όρμο Ισθμίων, το οποίο απορρίφθηκε από το Δημοτικό Συμβούλιο του Δήμου Λουτρακίου Περαχώρας.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      7. Στην με αριθμό 8166/3-4-03 ερώτηση του Βουλευτή κ. Σταύρου Δήμα δόθηκε με το υπ’ αριθμ. 2/20357/0025/17-4-03. έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην εν θέματι Ερώτηση που κατέθεσε στη Βουλή ο Βουλευτής κ. Σταύρος Δήμας, σχετικά με την ΑΕΔΙΚ, σας γνωρίζουμε τα εξής:
      Η από 18.5.2001 σύμβαση παραχώρησης μεταξύ του Ελληνικού Δημοσίου της ΑΕΔΙΚ Α.Ε. και της Περίανδρος Α.Ε.(«Παραχωρησιούχος»), περιλαμβάνει και την αξιοποίηση και ανάδειξη της περιοχής της Διώρυγας σε τουριστικό και ψυχαγωγικό κόμβο.
      Προς επίτευξη των στόχων του επιχειρησιακού προγράμματος η «Περίανδρος Α.Ε.» μπορεί να διαμορψώνει ή να κατασκευάζει έργα υπό την προϋπόθεση πάντοτε ότι θα εξασφαλίζει τις απαιτούμενες άδειες από τις αρμόδιες αρχές.
      Σ’ αυτό το πλαίσιο η «Περίανδρος Α.Ε.» υπέβαλε σχετικό αίτημα για την τοποθέτηση πλωτής προβλήτας σκαφών αναψυχής στον όρμο Ισθμίων, το οποίο απορρίφθηκε από το Δημοτικό Συμβούλιο του Δήμου Λουτρακίου Περαχώρας.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      8. Στην με αριθμό 8184/3-4-03 ερώτηση της Βουλευτού κ. Φουντουκίδου Παρθένας δόθηκε με το υπ’ αριθμ. βαθμ. προτ. 33707/ΙΗ/18-4-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8184/3-4-03 την οποία κατέθεσε η Βουλευτής κ. Πόπη Φουντουκίδου, σας γνωρίζουμε τα ακόλουθα:
      Η Ειδική Υπηρεσία Διαχείρισης ΕΠΕΑΕΚ του ΥΠΕΠΘ με την αρ. πρωτ. 4807/28-5-2002 Πρόκληση Υποβολής Προτάσεων στο ΕΠΕΑΕΚ ΙΙ για την χρηματοδότηση των έργων εκπαιδευτικών Πρωτοβάθμιας Εκπαίδευσης εξομοίωση» κάλεσε τα Παιδαγωγικά Τμήματα Δημοτικής Εκπαίδευσης και Νηπιαγωγών να υποβάλουν προτάσεις για εκπόνηση προγραμμάτων εξομοίωσης που να αναφέρονται στο χρονικό διάτημα 1-9-2002 έως και 31-8-2005.
      Τα Παιδαγωγικά Τμήματα Δημοτικής Εκπαίδευσης και Νηπιαγωγών υπέβαλαν προτάσεις και ήδη υλοποιούν 14 προγράμματα εξομοίωσης συνολικού προϋπολογισμού 24.000.000 ευρώ στα οποία συμμετέχουν περίπου 12.000 εκπαιδευτικοί Πρωτοβάθμιας. Οι οποίοι και θα λάβουν Πτυχίο Πανεπιστημιακής Εκπαίδευσης των αντιστοίχων τμημάτων.
      Το κάθε Πανεπιστημιακό Τμήμα με απόφασή του σύμφωνα με το Π.Δ. /130/90
      Επιλέγει τους υποψηφίους για κατάταξη
      Καθορίζει το μέγιστο αριθμό μαθημάτων που πρέπει να παρακολουθήσει ο κάθε υποψήφιος παίρνοντας υπόψη τους τίτλους σπουδών και τα χρόνια προϋπηρεσίας καθώς και τα μαθήματα στα οποία υποχρεούται να εξεταστεί ο κάθε υποψήφιος.
      Εκπονεί το Ειδικό Πρόγραμμα Σπουδών
      Χορηγεί Τίτλο Σπουδών
      Σύμφωνα με το Π.Δ. 130/90 άρθρο .5,παραγρ. 3γ οι υποψήφιοι που πρέπει να παρακολουθήσουν ένα εξάμηνο σπουδών (10 μαθήματα) είναι «οι έχοντες τίτλο ΣΕΛΔΕ ή. Πτυχίο ΠΑΤΕΣ της ΣΕΛΕΤΕ ή πτυχίο ΑΕΙ ή ΤΕΙ ή τίτλο περιοδικής επιμόρφωσης στα-ΠΕΚ ή αναγνωρισμένο τίτλο μεταπτυχιακών σπουδών ετήσιας τουλάχιστον διάρκειας ή υπερεικοσαετή εκπαιδευτική υπηρεσία».
      Το Τμήμα Επιστημών Προσχολικής Αγωγής και Εκπαίδευσης της Παιδαγωγικής Σχολής του Αριστοτελείου Πανεπιστημίου Θεσσαλονίκης που"" εκπονεί το πρόγραμμα στην Κεντρική Μακεδονία διαπιστώνει «ότι όλοι οι τίτλοι σπουδών της πιο πάνω παραγράφου αφορούν σε τίτλους σπουδών τουλάχιστον ετήσιας διάρκειας ενώ οι τίτλοι περιοδικής επιμόρφωσης στα ΠΕΚ είναι τρίμηνης διάρκειας». Έτσι όσοι υποψήφιοι έχουν τίτλο τρίμηνης περιοδικής επιμόρφωσης εντάσσονται στο πρόγραμμα των 28 μαθημάτων και όχι στο Πρόγραμμα των 10 μαθημάτων».
      Η Ειδική Υπηρεσία Διαχείρισης στην πρόσκληση ενδιαφέροντος και ειδικότερα στη σελίδα 3 αναφέρει ότι ΟΙ προτάσεις θα πρέπει να είναι σύμφωνες με το πνεύμα του Π.Δ. 130130-9-90 «Προϋποθέσεις και διαδικασία εξομοίωσης των αποφοίτων Παιδαγωγικών Ακαδημιών και των Σχολών νηπιαγωγών προς τους πτυχιούχους Παιδαγωγικών Τμημάτων A.E.I.».
      Τέλος σας γνωρίζουμε ότι τα Πανεπιστήμια και τα Πανεπιστημιακά Τμήματα έχoυν τη συνολική ευθύνη για την επιλογή, κατάταξη, αξιολόγηση και απονομή τίτλων σπουδών, στους συμμετέχοντες στα προγράμματα εξομοίωσης.
      Ο Υπουργός
      ΠΕΤΡΟΣ ΕΥΘΥΜΙΟΥ»
      9. Στην με αριθμό 8208/3-4-03 ερώτηση του Βουλευτή κ. Αντωνακόπουλου Παναγιώτη δόθηκε με το υπ’ αριθμ. βαθμ.πρωτ. 3371/ΙΗ/17-4-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 8208/3.4.03. την οποία κατέθεσε ο Βουλευτής κ. Tάξης Αντωνακόπουλος και αφορά στην ίδρυση Βιβλιοθήκης στο Δημοτικό Διαμέρισμα Eφορίας σας γνωρίζουμε τα ακόλουθα:
      Τα σχολεία που ενδιαφέρονται να αποκτήσουν Σχολική Βιβλιοθήκη στο πλαίσιο του Γ΄ Κ.Π.Σ. - έστειλαν αιτήσεις στο ΥΠΕΠΘ μέσω των Διευθύνσεων, Δευτεροβάθμιας Εκπαίδευσης, μετά από πρόσκληση του ΥΠΕΠΘ προς όλα τα σχολεία της χώρας.
      Η επιλογή των σχολείων από το ΥΠΕΠΘ, προκειμένου να ιδρυθούν Σχολικές Βιβλιοθήκες, θα γίνει βάσει κριτηρίων και συνολικά για όλα τα σχολεία της χώρας και όχι για μεμονωμένες περιπτώσεις.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      10. Στην με αριθμό 8010/1-4-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. ΤΚΕ/Φ2/7589/17-4-03 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 8010/1.4.03 ερώτησης που κατέθεσε στη Βουλή ο βουλευτής κ Πέτρος Mαντούβαλος, σχετικά με μονιμοποίηση στο Δημόσιο των ατόμων με ειδικές ανάγκες που απασχολούνται με συμβάσεις εργασίας ορισμένου χρόνου, των οποίων η χρονική διάρκεια ξεπερνά αθροιστικά τα πέντε έτη, σας πληροφορούμε τα ακόλουθα:
      1. Για τα άτομα με Ειδικές Ανάγκες πρoβλέπoνται ειδικές διατάξεις (Ν. 2643/1998) για διορισμό σε θέσεις τακτικού προσωπικού του Δημοσίου, Ν.Π.Δ.Δ. και φορέων του ευρύτερου δημόσιου τομέα.
      2. Με τις διατάξεις του άρθρου 17 του Ν. 2839/2000, καθορίζονται οι προϋποθέσεις για την κατάταξη προσωπικού, με σύμβαση εργασίας ορισμένου χρόνου ή έργου του Δημοσίου, των Ν.Π.Δ.Δ. και των Ο.Τ.Α. α΄ και β΄ βαθμού σε οργανικές θέσεις με σύμβαση εργασίας ιδιωτικού δικαίου αορίστου χρόνου. Το προσωπικό των ν.π.ι.δ. του ευρύτερου δημόσιου τομέα, δεν περιλαμβάνεται στις ανωτέρω διατάξεις.
      3. Δυνατότητα νομοθετικής ρύθμισης για μονιμοποίηση προσωπικού ή μετατροπή των συμβάσεων εργασίας ορισμένου χρόνου σε αορίστου, προσκρούει στη Συνταγματική απαγόρευση του άρθρου 103, παρ. 8.
      Ο Υφυπουργός
      ΣΤΑΥΡΟΣ ΜΠΕΝΟΣ»
      11. Στην με αριθμό 7818/26-3-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ.7322/15-4-03. έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσε ο βουλευτής κ. Κ. Τσιπλάκης, σας πληροφορούμε τα εξής:
     Στο πλαίσιο του Επιχειρησιακού Προγράμματος\ Βιομηχανίας (ΕΠΒ) (Β'
     Κοινοτικό Πλαίσιο Στήριξης) εντάχθηκαν στη Δράση 4.1.3. είκοσι τρεις (23) Πιστωτικοί Συνεταιρισμοί εκ των οποίων δεκαέξι ολοκλήρωσαν το έργο τους, συνολικής δαπάνης 782 εκατ. δρχ.
     Επτά από τους παραπάνω Πιστωτικούς Συνεταιρισμούς μετεξελίχθηκαν σε Συνεταιριστικές Τράπεζες και συγκεκριμένα οι:
     Συνεταιριστική Τράπεζα Πιερίας «Ολυμπιακή Πίστη» Συν. Π.Ε.
     Συνεταιριστική Τράπεζα Κορινθίας, Συν. Π.Ε.
     Συνεταιριστική Τράπεζα Ν. Ευβοίας, Συν. Π.Ε.
     Συνεταιριστική Τράπεζα Λέσβου - Λήμνου, Συν. Π.Ε.
     Συνεταιριστική Τράπεζα Δράμας, Συν. Π.Ε.
     Συνεταιριστική Τράπεζα Ν. Κοζάνης, Συν. Π.Ε.
     Συνεταιριστική Τράπεζα Ν. Τρικάλων, Συν. Π.Ε.
     Ο Υφυπουργός
     ΑΛΕΞΑΝΔΡΟΣ ΚΑΛΑΦΑΤΗΣ»
      12. Στην με αριθμό 7811/26-3-03 ερώτηση του Βουλευτή κ. Αδάμ Ρεγκούζα των κ. δόθηκε με το υπ’ αριθμ. ΓΠ/30806/17-4-03 έγγραφο από τον. Υφυπουργό Υγείας και Πρόνοιας  η ακόλουθη απάντηση:
     «Απαντώντας στην με αρ. 7811/26-3-2003 ερώτηση που κατατέθηκε στη Βουλή από τον Βουλευτή κ. Α. Ρεγκούζα σχετικά με την ποιότητα του πόσιμου νερού σε τρία Δημοτικά Διαμερίσματα του Δήμου Λαγκαδά Θεσσαλονίκης, σας γνωρίζουμε τα εξής:
     Όπως μας ενημέρωσε η Δ/νση Δημόσιας Υγείας και Υγιεινής της Νομαρχιακής Αυτοδιοίκησης Θεσσαλονίκης, με σχετικό έγγραφό της, από τις δειγματοληψίες που έχουν διενεργηθεί σε όλα τα Δημοτικά Διαμερίσματα του Δήμου, προκύπτει ότι σε κάποια από αυτά (Κολχικό, Δρακόντιο και Ανάληψη) η ποιότητα του πόσιμου νερού δεν είναι σύμφωνη με την ισχύουσα νομοθεσία γιατί υπάρχει υπέρβαση τις τιμές των νιτρικών και του φθορίου.
     Υπάρχει επίσης και μικρoβιoλoγική επιβάρυνση η οποία όμως δεν έχει σταθερές τιμές από σημείο σε σημείο, γεγονός που δηλώνει ότι υπάρχουν πιθανές διαρροές στο δίκτυο λόγω παλαιότητάς του ή γειτνίασης με βόθρoυς.
     Η παραπάνω Δ/νση Υγείας συνέστησε στους υπεύθυνους ύδρευσης (ΔεΥ ΑΛ) τη λήψη των απαραίτητων μέτρων για την αντιμετώπιση των πρoβλημάτων (άμεση διακοπή υδροδότησης και στα τρία δημοτικά διαμερίσματα, διακοπή υδροδότησης από τις πρoβληματικές γεωτρήσεις, εξεύρεση νέων πηγών υδροδότησης, διεξαγωγή υγειονομικής έρευνας, διενέργεια δειγματοληψιών,…).
     Επιπρόσθετα έχει υποβάλει στις 30-7-02 έκθεση στην Εισαγγελία Θεσσαλονίκης για άσκηση ποινικής δίωξης κατά παντός υπευθύνου.
     Ο Υφυπουργός
     Ε. ΝΑΣΙΩΚΑΣ»
      13. Στην με αριθμό 7836/27-3-03 ερώτηση του Βουλευτή κ. Γεωργίου Καλού δόθηκε με το υπ’ αριθμ. Βαθμ. προτ.30851/ΙΗ/18-4-03. έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 7836/27-3-03 την οποία κατέθεσε ο Βουλευτής κ. Γεώργιος Καλός, σχετικά με το κτίριο του Δημοτικού Σχολείου Νέας Μάκρης, σας γνωρίζουμε τα ακόλουθα:
     Το κτίριο του Δημοτικού Σχολείου Νέας Μάκρης έχει βλάβες από «πρόωρη γήρανση», η οποία οφείλεται στον τρόπο κατασκευής του (αρχές δεκαετίας του 60), την .πλημμελή συντήρησή του και την γειτνίασή του με την θάλασσα όπως διαπίστωσαν επιτροπές 	Μηχανικών του ΟΣΚ Α.Ε. οι οποίες προέβησαν στις σχετικές αυτοψίες.
     Οι ανωτέρω βλάβες δεν οφείλονται στο σεισμό της 7/9/1999.
     Συνεπώς οι επισκευές και συντηρήσεις- που απαιτούνται ανήκουν) στο πλαίσιο των αρμοδιοτήτων του Δήμου βάσει του Ν.2880/01, επιχορηγούνται δε από το ΥΠΕΣ.Δ.Δ.Α.
     Η θέση του ΟΣΚ Α.Ε. είναι σαφής για το θέμα και έχει γνωστοποιηθεί με το ΕΓ.34.00/19585/23-9-2002 έγγραφό του προς ΥΠ ΕΣΣΔA και αντίστοιχη Κοινοποίηση στο Δήμο Ν. Μάκρης.
     
     Ο Υφυπουργός
     ΝΙΚΟΛΑΟΣ ΓΚΕΣΟΥΛΗΣ»
      14. Στην με αριθμό 7842/27-3-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Βαθμ. Προτ. 30852/ΙΗ/18-4-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην Ερώτηση με αριθμό 7842/27.3.2003. την οποία κατέθεσε ο Βουλευτής κ. Σπ. Σπηλιωτόπουλος και η οποία αναφέρεται στη στέγαση των μαθητών Γυμνασίου .και Λυκείου Καστριτσίου Αχαΐας, σας γνωρίζουμε τα ακόλουθα:
     Ο αρχικός προγραμματισμός της Νομαρχίας Αχαΐας ήταν να κατασκευαστεί νέο κτίριο για τη στέγαση του Λυκείου Καστριτσίου. Ο προγραμματισμός αυτός υλοποιήθηκε και σήμερα λειτουργεί στο νέο κτίριο το Λύκειο Καστριτσίου.
     Το Γυμνάσιο Καστριτσίου παραμένει και θα παραμένει στο δικό του κτίριο, το οποίο επαρκεί για τις ανάγκες του, με δεδομένο ότι δεν υπήρχε αρχικός προγραμματισμός και απόφαση για μετακίνησή του.
     Οι αρχικοί ενδοιασμοί του Διευθυντή Δευτεροβάθμιας Εκπαίδευσης Ν. Αχαΐας για μεταστέγαση του Λυκείου Καστριτσίου στο νέο κτίριο είχαν ως αιτία τη μη ύπαρξη νεότερης απόφασης από τη Νομαρχία, την έκδοση της οποίας η Νομαρχία δεν θεωρούσε απαραίτητη, λόγω της ύπάρξης προηγούμενης απόφασής της. Τα προβλήματα αυτά, . όμως, ξεπεράστηκαν και όπως προαναφέρθηκε, το Λύκειο λειτουργεί κανονικά.
     Η πιθανή μεταστέγαση άλλης σχολικής μονάδας στο συγκεκριμένο χώρο στο μέλλον, θα ακολουθήσει την προβλεπόμενη από τις κείμενες διατάξεις διαδικασία.
     Ο Υφυπουργός
     ΝΙΚΟΛΑΟΣ ΓΚΕΣΟΥΛΗΣ»
      15. Στην με αριθμό 7774/26-3-03 ερώτηση του Βουλευτή κ. Γεωργίου Κωσταντόπουλου δόθηκε με το υπ’ αριθμ. Β-3130/17-4-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της Ερώτησης με αριθμό 7774/26-03-03, που κατέθεσε στη Βουλή ο Βουλευτής κ. Γιώργος Kωνσταντόπoυλoς, σύμφωνα και με έγγραφο αριθμ. 80492/09-04-03 του Οργανισμού Σιδηροδρόμων Ελλάδος (Ο.Σ.Ε), σας πληροφορούμε τα παρακάτω:
     Η απόφαση του ΟΣΕ σε τίποτε δεν επηρεάζει {ην τουριστική κίνηση στην Ελλάδα, αφού δεν επιδρά καθόλου στην δωρεάν έλευση στη χώρα των δικαιούχων ευκολιών μεταφοράς επιβατών. Αναλυτικά σας ενημερώνουμε ότι: Τον lούλιο του 2001 κατά τη διάρκεια επίσκεψης της Διοίκησης του ΟΣΕ στην Τσεχία συμφωνήθηκε και υπογράφτηκε μία ετησίας διάρκειας συμφωνία ( αναθεωρούμενη την 31/12) που ικανοποίησε προφορικό αίτημα του Διευθύνοντος Συμβούλου των Τ σεχικών Σιδηροδρόμων ώστε να μπορέσει να υπογράψει Σ. Σ. Ε με τους εργαζόμενους του Δικτύου του. Η συμφωνία αυτή επέτρεπε από 01.01.2002, την μεταφορά Τσέχων Σιδηροδρομικών με οχήματα ιδιοκτησίας των Τσεχικών Σιδηροδρόμων, επί του σιδηροδρομικού δικτύου του ΟΣΕ με τίτλους δωρεάν μεταφοράς των δικαιούχων επιβατών σύμφωνα με τον Κανονισμό Διεθνών Ευκολιών Μεταφοράς των Σιδηροδρόμων (FIP), οι οποίοι ισχύουν Πανευρωπαϊκά από δεκαετίες, και επιπλέον χωρίς την είσπραξη, από τον ΟΣΕ, τελών για την κυκλοφορία των οχημάτων αυτών επί των ελληνικών γραμμών. Δηλαδή, η υπόψη συμφωνία προέβλεπε, επιπλέον της ήδη ισχύουσας δωρεάν μεταφοράς των δικαιούχων επιβατών από την Τσεχία, την ατελή κυκλοφορία ενός αριθμού επιβατικών βαγονιών χωρίς είσπραξη τελών.
     Κατά τη διάρκεια του 2002 και ιδιαίτερα κατά τη διάρκεια των θερινών μηνών του 2002, στο πλαίσιο της παραπάνω συμφωνίας, αφίχθη και κυκλοφόρησε στις γραμμές του ΟΣΕ, ένας σημαντικά υψηλός αριθμός βαγονιών των Τσεχικών Σιδηροδρόμων (συνολικά, κατά το 2002, 189 βαγόνια, από τα οποία τα 167 κυκλοφόρησαν κατά το 5μηνο αιχμής, δηλαδή Μάιος - Σεπτέμβριος), με αποτέλεσμα να δημιουργηθούν ιδιαίτερα προβλήματα στον τομέα της τεχνικής εκμετάλλευσης, λόγω επιβάρυνσης της σιδηροδρομικής γραμμής Προμαχώνα - Θεσσαλονίκης - Κατερίνης, εξαιτίας της κυκλοφορίας τους. Επιπλέον, ένας αριθμός από τα βαγόνια αυτά παρέμειναν στο Δίκτυο του ΟΣΕ, σε ακινησία αρκετές ημέρες, επιβαρύνοντας υπέρμετρα την εκμετάλλευση του Δικτύου, τεχνικά και εμπορικά.
     Για τη δρομολογιακή περίοδο του 2003, με δεδομένη τη σμίκρυνση του χρόνου διαδρομής στο πλέγμα των δρομολογίων Αθηνών - Θεσσαλονίκης και Θεσσαλονίκης - Αλεξανδρούπολης κατά 30 λεπτά και 1 ώρα περίπου, έχουν προγραμματιστεί από τον ΟΣΕ αναβαθμισμένες υπηρεσίες προς το επιβατικό κοινό και νέοι όροι εκμετάλλευσης, οι οποίοι αποσκοπούν στην βελτιστοποίηση της τεχνικής εκμετάλλευσης (κάλυψη προσφερόμενης χωρητικότητας γραμμών και χάραξη ανταγωνιστικών δρομολογίων) όπως και της εμπορικής εκμετάλλευσης (αύξηση των εισπράξεων μέσω τιμολογιακών και εμπορικών προσφορών και μείωση των δαπανών), είναι επιβεβλημένο να απαλειφθούν τα πρόσθετα προβλήματα που προκαλεί η δωρεάν κυκλοφορία και παραμονή των βαγονιών των Τσεχικών Σιδηροδρόμων. Επισημαίνεται ότι η δωρεάν μεταφορά των δικαιούχων επιβατών των ευκολιών μεταφορών FIR, εξακολουθεί να ισχύει.
     Τα προβλήματα που αναφέρονται, οδήγησαν στην εμπορική απόφαση για τη μη ανανέωση της εν λόγω συμφωνίας. Ο ΟΣΕ με τη μη ανανέωση της υπόψη συμφωνίας με τους Τσεχικούς Σιδηροδρόμους, η οποία δεν είναι εμπορική συμφωνία, αλλά καθαρά διοικητικού περιεχομένου, δεν στερεί από τους δικαιούχους Τσέχους Σιδηροδρομικούς το δικαίωμά τους να ταξιδεύουν, βάσει των ευκολιών μεταφοράς F.Ι.Ρ. δωρεάν με το σιδηρόδρομο στην Ελλάδα. Δεν επιτρέπει όμως την διακίνηση βαγονιών στο Δίκτυό του η οποία επιβαρύνει ιδιαίτερα την τεχνική εκμετάλλευση και τις συνθήκες κυκλοφορίας και μάλιστα κατά τη διάρκεια της τουριστικής περιόδου Μαΐου - Σεπτεμβρίου, ή την ευκαιριακή διακίνηση σε επιβάτες με πιθανολογούμενο καθεστώς μη σιδηροδρομικό, το οποίο ευκολότατα ελέγχεται, στα κυκλοφορούντα διεθνή και εσωτερικά δρομολόγια του ΟΣΕ.
     Τονίζεται ότι οι Τσέχοι σιδηροδρομικοί και τουρίστες έχουν τη δυνατότητα να πραγματοποιούν ταξίδια με προορισμό και αφετηρία την Ελλάδα και να διακινούνται με τα διεθνή τακτικά τρένα, με βάση τα διεθνώς ισχύοντα τιμολογιακά δεδομένα για σιδηροδρομικούς και μη.
     Στον κανονισμό FIP, σε ό,τι αφορά τα ομαδικά ταξίδια, αναφέρεται η σύσταση της Ευρωπαϊκής Διάσκεψης Επιβατικών Δρομολογίων προς τα Δίκτυα να μην οργανώνουν, κατά την αιχμή της καλοκαιρινής περιόδου, διεθνή ομαδικά ταξίδια του προσωπικού των σιδηροδρόμων για να μην επιβαρύνεται η τεχνική και οικονομική αποδοτικότητα των Δικτύων.
     Παράλληλα επισημαίνεται ότι παρόμοια συμφωνία ουδέποτε υπεγράφη από τον ΟΣΕ με άλλες χώρες, όπως πχ. τη Ρουμανία, την Ουγγαρία, τη Σλοβακία κ.λ.π..
     Ο Υπουργός
     ΧΡΙΣΤΟΣ ΒΕΡΕΛΗΣ»
      16. Στην με αριθμό 7761/24-3-03 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. Βαθμ. Προτ. 30274/ΙΗ/17-4-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7761/24-3-03 την οποία κατέθεσε ο Βουλευτής κ. Νικόλαος Koρτσάρης και αφορά στην επιδότηση. του ενοικίου των οικονομικά ασθενέστερων-φοιτητών στο νομό Φλωρινας,. σας γνωρίζουμε, .όπως μας πληροφόρησε το Αριστοτέλειο Πανεπιστήμιο Θεσσαλονίκης, τα ακόλουθα:
     Στα ΤΕΙ η επιδότηση του μισθώματος πραγματοποιείται στο πλαίσιο των πιστώσεων που διατίθενται για την παροχή στέγασης στους σπουδαστές σύμφωνα με το Ν.2621 (ΦΕΚ 136/23-6-1998), στα ΑΕΙ η επιδότηση ενοικίου σύμφωνα με τις διατάξεις της Υπουργικής Απόφασης Ε5/7359/19-10-87 (Ν.1771/88) περιέρχεται στο κατά περίπτωση ανώτατο συλλογικό όργανο διοίκησης.
        Η Σύγκλητος του ΑΠΘ, αφού έλαβε υπόψη: α) την ανωτέρω Υπουργική Απόφαση και β) τις εισηγήσεις των περιφερειακών Τμημάτων του Πανεπιστημίου, του Τμήματος Σπουδών και της Γενικής Διεύθυνσης Οικονομικών Υπηρεσιών για την ενεργοποίησή της, αποφάσισε.
        1. Στη συνεδρίαση της 2733/30-8-2001, να ορίσει τα μέλη Επιτροπής προκειμένου να υποβάλλουν εισήγηση σχετικά με την επιδότηση ενοικίου.
  2. Στη συvεδρίαση της 2737/6-2-2002 να διαθέσει ένα ποσό από τον τακτικό προϋπολογισμό, του ΑΠ.Θ. για την οικονομική στήριξη ασθενέστερων φοιτητών των πέντε (5) περιφερειακών τμημάτων. του Πανεπιστημίου: Νηπιαγωγών' Φλώρινας, Δημοτικής Εκπαίδευσης Φλώρινας, Βαλκανικών Σπουδών Φλώρινας, Μηχανικών Διαχείρισης Ενεργειακών Πόρων Κοζάνης και Φυσικής /:γωγής και Αθλητισμού Σερρών, για την αντιμετώπιση των ιδιαίτερων στεγαστικών προβλημάτων των περιφερειακών αυτών πόλεων.
     3. Να ορίσει τα μέλη Επιτροπής προκειμένου να καθορίσουν την κατανομή και τις πρoϋπoθέσεις διάθεσης του ποσού επιδότησης ενοικίου για τα περιφερειακά αυτά τμήματα και να υποβάλλουν' την εισήγησή τους στο Πρυτανικό Συμβούλιο, το οποίο στη συνεδρίαση του αριθ. 1017/23-7-2002 την αποδέχτηκε.
     Τα περιφερειακά Τμήματα αφού έλαβαν υπόψη τις αποφάσεις της Συγκλήτου και την απόφαση του Πρυτανικού Συμβουλίου συγκέντρωσαν τις αιτήσεις των ενδιαφερομένων από 1 έως 20 Δεκεμβρίου 2002 οι οποίες και αξιολογήθηκαν από τα παραπάνω Τμήματα και από το Τμήμα Σπουδών, που ετοιμάζει την τελική εισήγηση. Η εν λόγω εισήγηση θα υποβληθεί στην Πρυτανεία του ΑΠ.Θ. προκειμένου να αποφασίσει για τη χορήγηση της επιδότησης μισθώματος για πρώτη φορά στα Περιφερειακά Τμήματα του Πανεπιστημίου.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
      17. Στην με αριθμό 7790/26-3-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 104149 σχετ. 15152Β/2-4-03 έγγραφο από την Υπουργό Περιβάλλοντος Χωροταξίας και Δημοσίων  Έργων η ακόλουθη απάντηση:
     «Απαντώντας στην ερώτηση με αριθμό 7790 που κατατέθηκε στις 26/3/2003 από τον Βουλευτή κ. Νίκο Νικολόπουλο, σας γνωρίζουμε τα εξής:
     Στο πλαίσιο του Επιχειρησιακού Προγράμματος ΠΕΡΙΒΑΛΛΟΝ (ΕΠΠΕΡ) 2000-2006 δεν προβλέπονται δράσεις σχετικές με επισκευές βιολογικών καθαρισμών.
     Αντίθετα στα Περιφερειακά Επιχειρησιακά Προγράμματα προβλέπονται δράσεις που αφορούν σε εγκαταστάσεις βιολογικών καθαρισμών. Σχετικές προσκλήσεις, για υποβολή προτάσεων από τους δυνητικούς Τελικούς Δικαιούχους, δημοσιεύονται σταδιακά από τις Υπηρεσίες Διαχείρισης των Περιφερειών, από όπου επίσης οι ενδιαφερόμενοι φορείς μπορούν να έχουν και λεπτομερή ενημέρωση.
     Για την συγκεκριμένη περιοχή της Κάτω Αχαΐας αρμόδια Υπηρεσία είναι η ειδική Υπηρεσία Διαχείρισης ΠΕΠ ΔΥΤΙΚΗΣ ΕΛΛΑΔΑΣ
     Σύμφωνα με πληροφορίες που μας έδωσαν από τον Δήμο Δύμης, μετά από τηλεφωνική επικοινωνία (1-4-2004), έχουν ήδη γίνει οι απαραίτητες ενέργειες από την Περιφέρεια Δυτικής Ελλάδας και το Υπουργείο Εσωτερικών Δημόσιας Διοίκησης και Αποκέντρωσης για την έγκριση ειδικής πίστωσης για την αντιμετώπιση του έκτακτου αυτού γεγονότος.
     Η Υπουργός
     ΒΑΣΩ ΠΑΠΑΝΔΡΕΟΥ»
      18 Στην με αριθμό 7766/24-3-03 ερώτηση του Βουλευτή κ. Νικολάου Λέγκα δόθηκε με το υπ’ αριθμ.1993/17-4-03. έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 24/3/03 ερώτησης του Βουλευτή Ν. Λέγκα και σύμφωνα με όσα μας γνώρισε η διοίκηση της Ο.Π.Α.Π Α.Ε., σας γνωρίζουμε τα παρακάτω:
     Ο Νέος Κανονισμός Λειτουργίας Πρακτορείων της Ο.Π.Α.Π. Α.Ε., αποτελεί στο μεγαλύτερο μέρος του προϊόν των συζητήσεων μεταξύ της Ο.Π.Α.Π. Α.Ε. και της Ομοσπονδίας των Πρακτόρων και όπως είναι αυτονόητο δεν υπάρχει λόγος τροποποίησής του δύο (2) μήνες μετά τη δημοσίευσή του στην Εφημερίδα της Κυβερνήσεως.
     Σε κάθε περίπτωση οι διατάξεις του νέου Κανονισμού εξυπηρετούν τα συμφέροντα της συντριπτικής πλειοψηφίας των πρακτόρων.
     Οι άδειες που χορηγήθηκαν μέχρι σήμερα από την Ο.Π.Α.Π. Α.Ε. είναι σύμφωνα με τις διατάξεις του ισχύοντος προηγούμενα Κανονισμού και ως και εκ τούτου δεν υπάρχει κανένας λόγος για την ακύρωσή τους.
     Ο Υφυπουργός
     ΓΕΩΡΓΙΟΣ ΛΙΑΝΗΣ»
      19. Στην με αριθμό 7803/26-3-03 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ.Τ/3328/17-4-03. έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ’ αριθμ. 7803/26.03.03 Ερώτησης του βουλευτή κ. Γ. Τσούρνου που κατατέθηκε στη Βουλή, σας γνωρίζουμε τα εξής:
     Το έτος 1954 (ΦΕΚ 114 Α' ) ανακηρύχθηκε σαν Τουριστικό Δημόσιο Κτήμα η ανήκουσα στο Δημόσιο παραλιακή έκταση στην περιφέρεια της Κοινότητας Τολού. Στη συνέχεια η διοίκηση και η διαχείρισή της ανατέθηκε στον Ε.Ο.Τ. (ΚΥ.Α. 28/08/54 ΦΕΚ 187 Β΄).
     Η Κοινότητα Τολού (σήμερα Δήμος Ασίνης) εδώ και πολλά χρόνια διαχειρίζεται και εκμεταλλεύεται την εν λόγω παραλία, χωρίς να έχει εκδοθεί η απαιτούμενη σχετική άδεια παραχώρησης χρήσης και εκμετάλλευσής της από τον Ε. Ο. Τ., σύμφωνα με την νόμιμη διαδικασία.
     Η Ελληνικά Τουριστικά Ακίνητα Α.Ε., η οποία σύμφωνα με τις διατάξεις του Ν. 2837/2000 έχει την διοίκηση και διαχείριση όλων των περιουσιακών στοιχείων του Ε. Ο. Τ. εκπόνησε μελέτη αναβάθμισης και αξιοποίησης όλων των αιγιαλών δικαιοδοσίας της με βάση το πρόγραμμα "στολίδια στην άμμο". Το πρόγραμμα αυτό βασίστηκε στην δημιουργία λυομένων «περιπτέρων», που θα τοποθετούνταν αρχικά στις παραλίες δικαιοδοσίας της Ε.Τ.Α. Α.Ε. με στόχο την παροχή ποιοτικών υπηρεσιών στους λουόμενους και ταυτόχρονα τη διατήρηση καθαρών παραλιών. Το καλοκαίρι του 2002, λειτούργησαν πιλοτικά δύο προγράμματα "στολίδια στην άμμο" στην περιοχή Αλίμου Αττικής με επιτυχία και καλή υποδοχή από το κοινό.
     Μία από τις επιλεγείσες από την ΕΤΑ Α.Ε. παραλία για την εφαρμογή του εν λόγω προγράμματος ήταν και η «Ψιλή Άμμος» Τολού. Η Ε.Τ.Α. ήρθε σε επαφή με τα μέλη του Δημοτικού Συμβουλίου και άλλους τοπικούς φορείς με σκοπό να έχουν σαφή ενημέρωση ως προς την εφαρμoγή του συγκεκριμένου προγράμματος. Στις συζητήσεις που ακολούθησαν μεταξύ τοπικών φορέων και Ε.Τ.Α. Α.Ε. διευκρινίστηκαν τα εξής:
     Η πρότυπη λυόμενη καντίνα θα καταλάβει συγκεκριμένη έκταση της παραλίας και θα λειτουργεί με αυστηρές προδιαγραφές ως προς την παροχή ποιοτικών υπηρεσιών, τυποποιημένων προϊόντων, τήρησης ωραρίου, σεβασμού προς το περιβάλλον κλπ.
     Η Δημοτική επιχείρηση θα προτιμηθεί έναντι όλων των υπολοίπων ενδιαφερόμενων σε περίπτωση που επιθυμεί να συμμετάσχει στον επικείμενο διαγωνισμό που θα προκηρύξει η Ε.Τ.Α Α.Ε. για την ανάθεση της διαχείρισης της καντίνας που θα κατασκευαστεί από την εταιρία.
     Σε περίπτωση που συμμετάσχουν στον διαγωνισμό μόνο ιδιώτες, η εντοπιότητα θα αποτελέσει κύριο κριτήριο επιλογής του αναδόχου επιχειρηματία.
     Τα έσοδα από την μέχρι σήμερα εκμετάλλευση όλης της υπόλοιπης παραλίας, τα οποία προέρχονται από εκμισθώσεις τμημάτων του αιγιαλού από τον Δήμο σε ιδιώτες, θα παραμείνουν στον Δήμο, προκειμένου ο τελευταίος να φροντίζει για την καθαριότητα και την καλή λειτουργία αυτής.
     Η παραλία του Τολό θα είναι πάντοτε μια παραλία με ελεύθερη πρόσβαση για το κοινό.
     Τα παραπάνω αποτέλεσαν το περιεχόμενο σχετικού μνημονίου συνεργασίας το οποίο πρέπει να συνυπογραφεί και από τις δύο πλευρές δηλαδή από την Ε.Τ.Α.  Α Ε. και τον Δήμο Ασίνης.
     Μετά τα ανωτέρω δεν συντρέχει κανένας λόγος ανησυχίας από τους τοπικούς φορείς δεδομένου ότι οι ενέργειες που θα γίνουν από την ΕΤΑ ΑΕ. θα γίνουν σε συνεργασία και με την συναίνεση της τοπικής αυτοδιοίκησης.
     Ο Υφυπουργός
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      20. Στην με αριθμό 7772/26-3-03 ερώτηση των Βουλευτών κ.κ. Άγγελου Τζέκη και Γεώργιου Χουρμουζιάδη  δόθηκε με το υπ’ αριθμ. 132194 σχετ. 15147Β/8-4-03 έγγραφο από την Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
     «Σε απάντηση της ερώτησης με αριθμό 7772 που κατατέθηκε στις 26/3/2003 από τους Βουλευτές κ.κ. Άγγελο Τζέκη και Γιώργο Xoυρμoυζιάδη, σας γνωρίζουμε ότι:
     1. Η Νομαρχιακή Αυτlση Θεσσαλονίκης έχει εκπονήσει Μελέτη Νομαρχιακού, Σχεδιασμού Διαχείρισης Στερεών Αποβλήτων, η οποία έχει εγκριθεί με την αρ. 45/8.3.2000 Απόφαση του Νομαρχιακού Συμβουλίου.
     2. Σύμφωνα με το αρ. πρ. 301599/5.2.2002 έγγραφο η Ν.Α. Θεσσαλονίκης μας πληροφόρησε ότι, προκειμένου να εξασφαλιστεί η μέγιστη κοινωνική συναίνεση στο Νομό, η εκπόνηση και η έγκριση του Σχεδιασμού έγινε μετά από ανοικτό και δημοκρατικό διάλογο με την τοπική κοινωνία και τους ενδιαφερόμενους φορείς. Συγκεκριμένα για την οριστικοποίηση της μελέτης συγκροτήθηκε Συμβουλευτική Επιτροπή από φορείς του Νομού (ΠΚΜ, ΑΠΘ, ΟΡΘ, ΤΕΔΚ, ΤΕΕ, ΣΟΤΑΜΘ, ΣΒΒΕ, Βιοτεχνικό Επιμελητήριο), η οποία είχε ουσιαστικό δικαίωμα λόγου και παρέμβασης στην υπό εκπόνηση μελέτη.
     3. Από τη Μελέτη Νομαρχιακού Σχεδιασμού Διαχείρισης Στερεών Αποβλήτων και με τη διαδικασία επιλογής κατάλληλων θέσεων για εγκατάσταση ΧΥΤΑ προκρίθηκε η θέση «Κλέφτικα - Ερυθρά Καμέλη» του Δημοτικού Διαμερίσματος Μαυροράχη του Δήμου Λαχανά και εγκρίθηκε με απόφαση Νομάρχη.
     Έχοντας υπόψη τα παραπάνω και ότι η περιοχή όπου θα κατασκευαστεί ο ΧΥΤΑ βρίσκεται. στη Γ΄ ζώνη περιοχής Ramsar λιμνών Κορώνειας Βόλβης, για την οποία δεν υπάρχουν απαγορευτικές διατάξεις για την κατασκευή ΧΥΤΑ καθώς και:
     α) Την περιβαλλοντική σημασία και ευαισθησία της περιοχής.
     β) Το ότι έχει εγκριθεί από το Νομαρχιακό σχεδιασμό με θετική άποψη από όλους τους φορείς της τοπικής κοινωνίας.
     γ) Την ανάγκη ορθολογικής διαχείρισης των στερεών αποβλήτων της ευρύτερης περιοχής και την ανάγκη κατάργησης και αποκατάστασης των ανεξέλεγκτων χώρων διάθεσης προστατεύοντας επιφανειακά και υπόγεια νερά τόσο με τα έργα αποκατάστασης των ανεξέλεγκτων χώρων διάθεσης, όσο και με τα έργα υποδομής για την κατασκευή και λειτουργία του νέου ΧΥΤΑ,
     το ΥΠΕΧΩΔΕ στα πλαίσια των αρμοδιοτήτων του, ολοκλήρωσε τις διαδικασίες της χωροθέτησης και της έγκρισης περιβαλλοντικών όρων για την κατασκευή ΧΥΤΑ Β.Δ. του Νομού Θεσσαλονίκης, με γνώμονα την γενικότερη περιβαλλοντική αναβάθμιση της ευρύτερης περιοχής, δεδομένου ότι σήμερα υπάρχουν πολλοί ανεξέλεγκτοι χώροι διάθεσης στερεών αποβλήτων, με προβλήματα ρύπανσης και άμεσο κίνδυνο για την δημόσια υγεία.
      Η Υπουργός
      Β. ΠΑΠΑΝΔΡΕΟΥ»
      21. Στην με αριθμό 6207/17-2-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 14997Β 18-3-03 έγγραφο από την Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      Σε απάντηση της ερώτησης 6207 που κατατέθηκε: στις 17/2/2003 από τον βουλευτή κ. lορδάνη Τζαμτζή. και μας διαβιβάστηκε με το α:π. 10794/12-3-2003 από το Υπουργείο Εσωτερικών Δημόσιας Διοίκησης και Αποκέντρωσης, σας πληροφορούμε τα εξής:
      Η σχετική διάταξη της παρ. 3 του άρθρoυ 14 του, ν. 304412002 (ΦΕΚ 197 Α΄) «Μεταφορά συντελεστή δόμησης κλπ.», που επιτρέπει την επιχορήγηση ιδιωτικών για την αποκατάσταση και συντήρηση των όψεων των κτηρίων τους, είναι γενικής ισχύος και μπορεί να εφαρμοσθεί σε όλες τις περιοχές της χώρας ανάλογα με τις υπάρχουσες ανάγκες.
      Λόγω των Ολυμπιακών αγώνων του έτους 2004 αλλά και των ορίων της διατιθέμενης πίστωσης από τη ΣΑΕ 01212000 η επιχορήγηση θα κατευθυνθεί σε διαδρομές και χώρους που σχετίζονται με τη διεξαγωγή των αγώνων αυτών.
      Σημειώνεται πάντως ότι το όφελος από την απαλλαγή έκδοσης της οικοδομικής άδειας είναι-πολύ μικρότερο από το αναφερόμενο στην ερώτηση ποσό των 2 - 2,5 εκ. δρχ., διότι οι εργασίες που επιχορηγούνται και απαλλάσσονται της υποχρέωσης έκδοσης οικοδομικής άδειας αφορούν σε επισκευή υφιστάμενων κτηρίων - ανακαίνιση όψεων και όχι σε ανέγερση νέων κτηρίων στα οποία ανταποκρίνονται τα παραπάνω ποσά.
      Η Υπουργός
      ΒΑΣΩ ΠΑΠΑΝΔΡΕΟΥ»
      22. Στην με αριθμό 6547/24-2-03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ.1100 8-4-03. έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην Ερώτηση 6547/24-2-2003, που υποβλήθηκε στη Βουλή των Ελλήνων από τον βουλευτή κ. Παναγιώτη Αδρακτά, μας διαβιβάστηκε από το Υπουργείο Γεωργίας και αφορά τον ανεφοδιασμό με ζωοτροφές αποκλεισμένων χωριών στην Ηλεία, έχουμε να σημειώσουμε τα εξής:
      Στην Γενική Γραμματεία Πολιτικής Προστασίας (ΓΓΠΠ) του ΥΠΕΣΔΔΑ δεν προκύπτει υποβολή σχετικού αιτήματος από το Υπουργείο Γεωργίας, την Νομαρχιακή Αυτοδιοίκηση Ηλείας ή τους πληγέντες Δήμους κατά την πρόσφατη κακοκαιρία που έπληξε την περιοχή. Εφόσον είχε υποβληθεί σχετικό αίτημα, το Κέντρο Επιχειρήσεων Πολιτικής Προστασίας της ΓΓΠΠ θα είχε συντονίσει τις ενέργειες για την διάθεση του απαραίτητου κατά περίπτωση μεταφορικού μέσου (ελικόπτερου, κατάλληλου οχήματος) για την μεταφορά των αναγκαίων ζωοτροφών.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      23. Στην με αριθμό 6799/27-2-03 ερώτηση των Βουλευτών κ.κ. Νικόλαο Νικολόπουλο, Ηλία Καλλιώρα, Αδάμ Ρεγκούζα, Δημητρίου Κωστόπουλο, δόθηκε με το υπ’ αριθμ. 1034504/1063 10-4-03 έγγραφο από τον Υφυπουργό Οικονομίας και Οικονομικών  η ακόλουθη απάντηση:
      «Σε απάντηση της με αριθ. 6799/27.2.03 ερώτησης που κατέθεσαν οι κ.κ. Βουλευτές Ν. Νικολόπουλος, Η. Καλλιώρας, Α. Ρεγκούζας και Δ. Κωστόπουλος και μας κοινοποίησε το Υπ Ανάπτυξης με το αριθ. Β13-105/18.3.03 έγγραφό του, σας γνωρίζουμε τα εξής:
      1. Σημαντική επιδίωξη της φορολογικής μεταρρύθμισης απετέλεσε η απλοποίηση του φορολογικού συστήματος, η δικαιότερη κατανομή των φορολογικών βαρών καθώς και η αναδιανομή του εισοδήματος Με βασικούς άξονες τα παραπάνω, με το ν. 3091/2002 (ΦΕΚ 330Α) που ψηφίστηκε πρόσφατα, ρυθμίστηκαν και θέματα που αφορούν την ιδιωτική ασφάλιση στη χώρα μας, δίδοντας ιδιαίτερη έμφαση στον αναπτυξιακό χαρακτήρα της κατά τα πρότυπα των άλλων ευρωπαϊκών Κρατών.
      2. Με τις νέες διατάξεις (παρ. 9 άρθρου 2 ν. 3091/02) κρίθηκε αναγκαία η αύξηση του ποσού της δαπάνης που καταβάλλει ο φορολογούμενος για ασφάλιστρα ζωής ή θανάτου, προσωπικών ατυχημάτων και ασθενείας, με στόχο την επίλυση των προβλημάτων που αντιμετωπίζει το σύστημα της κοινωνικής ασφάλισης και τη μείωση εισοδήματος του φορολογουμένου. Το ποσό που αφαιρείται ως δαπάνη δεν μπορεί να υπερβεί ποσοστό 10% του αφορολόγητου ποσού του πρώτου κλιμακίου της κλίμακας της παραγράφου 1 του άρθρου 9 του Κώδικα Φορολογίας Εισοδήματος που ισχύει για μισθωτό χωρίς τέκνα, δηλαδή, με την ισχύουσα κλίμακα φορολογίας, τα 1000 ευρώ. Το ποσό της δαπάνης υπολογίζεται αθροιστικά και για τους δύο συζύγους, εκπίπτει μόνο, εφόσον έχει περιληφθεί στην αρχική δήλωση και μερίζεται μεταξύ των συζύγων- ανάλογα με το ύφος του εισοδήματος του καθενός που φορολογείται με τις γενικές διατάξεις, όπως αυτό δηλώθηκε με την αρχική δήλωση.
      3. Περαιτέρω, σε ότι αφορά τις ομαδικές ασφαλίσεις ζωής προσωπικού επιχειρήσεων, σημειώνεται ότι με το νέο νόμο (παραγρ. 4 άρθρου 5) αλλάζει ο τρόπος υπολογισμού του ποσού των ασφαλίστρων για τις ασφαλίσεις αυτές που αναγνωρίζεται για έκπτωση από τα ακαθάριστα έσοδα των επιχειρήσεων και ορίζεται σε ποσό που δεν μπορεί να υπερβεί το 10% του αφορολόγητου ποσού του πρώτου κλιμακίου της κλίμακας των μισθωτών του άρθρου 9 του ν. 2238/94, για κάθε ασφαλιζόμενο, δηλαδή, με την ισχύουσα κλίμακα φορολογίας μέχρι του ποσού των χιλίων (1000) ευρώ. Στόχος της διάταξης αυτής είναι η προώθηση της ομαδικής ασφάλισης των. εργαζομένων από τις επιχειρήσεις.
      4. Από όσα αναφέρθηκαν παραπάνω, διαφαίνεται η σημασία που αποδίδει το Υπουργείο Οικονομίας και Οικονομικών στο ρόλο που επιτελεί ο θεσμός της ιδιωτικής Ασφάλισης, παρέχοντας έτσι σημαντικά φορολογικά κίνητρα για την ανάπτυξή του.
      Ο Υφυπουργός
      Α. ΦΩΤΙΑΔΗΣ»
      24. Στην με αριθμό 6954/4-3-03 ερώτηση των Βουλευτών κ. κ. Γεωργίου Θωμά και Νικολάου Νικολόπουλου δόθηκε με το υπ’ αριθμ. 14781/8-4-03 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων υπ’ αριθ. 6954/4-3-03 που κατέθεσαν οι βουλευτές κ.κ. Γιώργος Θωμάς και Νίκος Νικολόπουλος, αναφορικά με την ανάγκη επιχορήγησης του Δήμου Πατρέων, ώστε αυτός να προβεί στις αναγκαίες απαλλοτριώσεις για την εφαρμογή του σχεδίου πόλης, σας γνωρίζουμε κατά λόγω αρμοδιότητάς μας τα ακόλουθα:
      Από την έναρξη ισχύος του ν. 2539/ 97 και σύμφωνα με τα οριζόμενα στην παρ. 7 του άρθρου 13 αυτού, απαγορεύεται η χρηματοδότηση των ΟΤΑ α΄ βαθμού με υπουργικές αποφάσεις από πόρους που δεν εντάσσονται στους Κεντρικούς Αυτοτελείς Πόρους (ΚΑΠ) ή στους πόρους του Ειδικού Προγράμματος Τοπικής Αυτοδιοίκησης (ΕΠΤΑ). Τονίζεται ότι η χρηματοδότηση των ΟΤΑ της χώρας από τους ΚΑΠ, γίνεται με Κοινή Υπουργική Απόφαση αναφορικά με τα κριτήρια και τη διαδικασία κατανομής αυτών κάθε έτος, ύστερα από σχετική πρόταση της ΚΕΔΚΕ, ενώ η χρηματοδότηση μέσω του ΕΠΤΑ γίνεται με την αξιοποίηση μέτρων και δράσεων, που έχουν προβλεφθεί στον ισχύοντα κανονισμό του και σύμφωνα με την διαδικασία, η οποία έχει καθοριστεί με την αριθμ. 45329/ 27.12.1999 (ΦΕΚ 7/ Β΄) απόφαση του Υπουργείου μας, όπως αυτή τροποποιήθηκε με την αριθμ. 25437/ 19.6.2002 (ΦΕΚ 792/ Β΄) όμοιο.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      25. Στην με αριθμό 7052/5-3-03 ερώτηση του Βουλευτή κ. Μιχαήλ Νεονάκη δόθηκε με το υπ’ αριθμ. 1413/27-3-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην 7052/5-3-03 παραπάνω ερώτηση που κατέθεσε ο Βουλευτής κ. Μ. Νεονάκης, σας πληροφορούμε τα εξής:
      Το Υπουργείο Γεωργίας βρίσκεται στο στάδιο επιλογής της δεύτερης ομάδας δασικών χωριών τα οποία θα ενταχθούν στο σχετικό πρόγραμμα που υλοποιεί.
      Την παρούσα στιγμή έχουν συνταχθεί και εγκριθεί ή συντάσσονται οι σχετικές προμελέτες για την κατασκευή δασικών χωριών τόσο στο Νομό Ρεθύμνης όσο και στους υπόλοιπους νομούς της Περιφέρειας Κρήτης και η διαδικασία βρίσκεται στο στάδιο αξιολόγησης των προτάσεων, ώστε να επιλεχθούν οι περισσότερο κατάλληλες θέσεις, για τη δημιουργία της δεύτερης ομάδας δασικών χωριών.
      Το Δασικό Χωριό Ρεθύμνης, εξετάζεται να γίνει στη θέση «Πέντε Πηγάδια» της περιοχής Τσικαλά, στη Ν.Δ. πλευρά του Ψηλορείτη, σε υψόμετρο 1. 100 μ. στο Δ.Δ. Βισταγής του Δήμου Συβρίτου, αντί της θέσης «Κουρουπητού» του Δ.Δ. Λοχριάς του Δήμου Κουρητών, λόγω ιδιοκτησιακού προβλήματος που προέκυψε στη θέση αυτή.
      Σε ότι αφορά τη σύνταξη της οριστικής μελέτης και της μελέτης εφαρμογής του δασικού χωριού αυτού, θα είναι έτοιμες μέχρι τέλος Απριλίου. Η μικρή καθυστέρηση στη σύνταξη και παράδοσή τους οφείλεται στις δυσμενείς καιρικές συνθήκες, που δυσχέραναν τη λήψη των στοιχείων υπαίθρου.
      Σημειώνεται ότι η κατασκευή των δασικών χωριών γίνεται από ξύλινους οικισμούς με ενιαία φυσιογνωμία, συγκεκριμένο τύπο και διαστάσεις σ’ ολόκληρη την Ελλάδα.
      Η πρόταση των Δασικών Υπηρεσιών για κατασκευή στην Κρήτη πέτρινων κατασκευών για καλύτερη προσαρμογή στο φυσικό περιβάλλον της Κρήτης, για προσαρμογή στις παραδοσιακές τεχνικές δόμησης των ορεινών περιοχών της Κρήτης (μιτάτα - κούμοι) όπου ιστορικά δεν υφίσταται καθόλου η δόμηση με αμιγώς ξύλινες κατασκευές εξετάζεται από το Υπ. Γεωργίας.
      Ο Υφυπουργός
      Φ. ΧΑΤΖΗΜΙΧΑΛΗΣ»
      26. Στην με αριθμό 7241/11-3-03 ερώτηση της Βουλευτού κ. Ιωάννα Στεργίου δόθηκε με το υπ’ αριθμ. Β-3112/4-4-03. έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 7241/11-3-03 που κατέθεσε στη Βουλή η Βουλευτής κα Ιωάννα Στεργίου σας πληροφορούμε τα παρακάτω:
      1. Ως γνωστόν, η συμμετοχή του Ελληνικού Δημοσίου στο μετοχικό κεφάλαιο της ανώνυμης εταιρείας Οργανισμός Τηλεπικοινωνιών της Ελλάδος Α.Ε (ΟΤΕ ΑΕ) έχει μειωθεί και προσδιορισθεί σε ποσοστό 33,761 %.
      Η αλλαγή αυτή στο ιδιοκτησιακό καθεστώς της ΟΤΕ Α.Ε συνδυάζεται με κανονιστικές διατάξεις, οι οποίες εξαιρούν ρητά την ΟΤΕ ΑΕ από τον δημόσιο τομέα. Σύμφωνα με το νόμο 2733/1999, η εταιρεία ΟΤΕ ΑΕ δεν εμπίπτει πλέον στο πεδίο εφαρμογής του νόμου 2414/1996 («Εκσυγχρονισμός των δημοσίων επιχειρήσεων και Οργανισμών και άλλες διατάξεις») αλλά αποκλειστικά στο νόμο 2190/1920 («Περί ανωνύμων εταιρειών)με τον οποίο έχει πλήρως εναρμονιστεί το ισχύον καταστατικό της εταιρείας ΟΤΕ Α.Ε Η εταιρεία ΟΤΕ Α.Ε δεν αποτελεί πλέον δημόσια επιχείρηση, αλλά λειτουργεί αποκλειστικά με κριτήρια ιδιωτικών ανωνύμων εταιρειών, όπως άλλωστε επιτάσσει η πλήρως απελευθερωμένη αγορά των τηλεπικοινωνιών, μετά τον νόμο 2867/2000.
      Στο πλαίσιο αυτό, ο Υπουργός Μεταφορών και Επικοινωνιών δεν έχει αρμοδιότητα εποπτείας, ούτε δυνατότητα ελέγχου των αποφάσεων της διοίκησης της εταιρείας ΟΤΕ Α.Ε.
      2. Το Ελληνικό Δημόσιο εκπροσωπείται στη Γενική Συνέλευση της ΟΤΕ Α,.Ε , ως μέτοχος αυτής, δια του Υπουργού Οικονομίας και Οικονομικών.
      3. Για το θιγόμενο με την υπόψη ερώτηση θέμα και για την εφαρμογή του ν. 1264/82 σας έχει απαντήσει το συνερωτώμενο Υπουργείο Εργασίας και Κοινωνικών Ασφαλίσεων.
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      27. Στην με αριθμό 7446/14-3-03 ερώτηση του Βουλευτή κ. Μιχαήλ Καρχιμάκη δόθηκε με το υπ’ αριθμ. 5151/8-4-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 7446/2003 Ερώτηση, που κατατέθηκε στη Βουλή από το Βουλευτή κ. Μ. Kαρχιμάκη, για τα θιγόμενα σ’ αυτή θέματα, σχετικά με την στελέχωση του Περιφερειακού Γραφείου Οργανισμού Εργατικής Κατοικίας (ΟΕΚ) Λασιθίου, σας πληροφορούμε τα- εξής:
      Ο Νομός Λασιθίου είναι ένας από τους επτά σε όλη την Ελλάδα, που λειτουργεί και δεύτερο άτυπο Γραφείο στην Σητεία, υπαγόμενο στο Περιφερειακό Γραφείο ΟΕΚ Λασιθίου, πέραν αυτού που προβλέπεται από το οργανόγραμμα του ΟΕΚ - Π.Δ. 249/89 (ΦΕΚ 117/Α/89 και 155/Α/89) στην Πρωτεύουσα του Νομού, λαμβανομένων υπόψη και των χιλιομετρικών αποστάσεων του Νομού, για την καλύτερη εξυπηρέτηση των δικαιούχων του Ο.Ε.Κ
      Από τους πέντε υπαλλήλους που υπηρετούν στο Νομό, ο ένας υπηρετεί στο Άτυπο Γραφείο Σητείας (βλέπε συνημμένη κατάσταση). Το προσωπικό που υπηρετεί στο εν λόγω Περιφερειακό Γραφείο είχε αρχικά προσληφθεί ως προσωπικό επίβλεψης έργων Ο.Ε.Κ. με σύμβαση Ιδιωτικού Δικαίου ορισμένου χρόνου, σύμφωνα με το άρθρο 20 του ν. 1346/83, το οποίο εν συνεχεία μονιμοποιήθηκε με νόμους του Υπουργείου Εσωτερικών, Δημόσιας Διοίκησης και Αποκέντρωσης (ΥΠΕΣΔΔΑ) (ν. 1545/85, 1735/87 και 2190/94). Σημειωτέον ότι και άλλα γραφεία, παρότι είναι στελεχωμένα με τεχνικό προσωπικό ανταποκρίνονται πολύ ικανοποιητικά και παρουσιάζουν αξιοσημείωτη δραστηριότητα.
      Μέχρι σήμερα δεν είχε διατυπωθεί αίτημα για πρόσληψη προσωπικού στην εν λόγω Περιφερειακή Υπηρεσία λόγω και της περιορισμένης δραστηριότητας στο Νομό Λασιθίου (επισυνάmεται η παραγωγικότητα έτους 2002), οπότε στους μέχρι σήμερα ετησίους προγραμματισμούς προσλήψεων δεν είχε συμπεριληφθεί το εν λόγω Γραφείο.
       Ο τελευταίος προγραμματισμός προσλήψεων δεν ήταν ετήσιος αλλά τριετίας (σύμφωνα με οδηγίες του ΥΠΕΣΔΔΑ) 2002 -2004 και έγινε την 15-2-2002.
      Το αίτημα για διοικητικό προσωπικό τέθηκε υπόψη της Διοίκησης με το αριθμ. 486/25-2-2003 έγγραφο ενόψει και των νέων δεδομένων θα γίνει προσπάθεια υποβολής συμπληρωματικού αιτήματος έγκρισης πρόσληψης τακτικού προσωπικού για το έτος 2003 από την αρμόδια Επιτροπή του άρθρου 2 παρ. 1 της ΠΥΣ 55/98.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      28. Στην με αριθμό 7470/17-3-03 ερώτηση του Βουλευτή κ. Βασιλείου Τσίπρα δόθηκε με το υπ’ αριθμ. 964/9-4-03 έγγραφο από τον Υπουργό Πολισμού η ακόλουθη απάντηση:
      «Σχετικά με την υπ’ αριθμ. 7470/17.03.2003 Ερώτηση του Βουλευτή κ. Βασίλειου Τσίπρα. σας γνωρίζουμε τα εξής:
      Η στερέωση και η αναστήλωση του αρχαιολογικού χώρου του λόφου Τσούκα Παλαιοκάτουνας απαιτούν την εκπόνηση ειδικών μελετών για την διάγνωση των αιτίων της παθολογίας του και για την διατύπωση ενδεδειγμένων σύμφωνα με τις αναστηλωτικές αρχές προτάσεων αντιμετώπισης των προβλημάτων του. Θα πρέπει. βέβαια, να τονιστεί ότι λόγω του ειδικού χαρακτήρα του αντικειμένου η εκπόνηση μιας μελέτης στερέωσης και αναστήλωσης για την κλίμακα του συγκεκριμένου μνημείου καταλαμβάνει μεγάλο χρονικό διάστημα, αφ’ ενός για την λήψη των στοιχείων υπαίθρου και αφ' ετέρου για την επεξεργασία τους. ώστε οι προτάσεις που θα διατυπωθούν να είναι πλήρως τεκμηριωμένες από αρχαιολογικής και τεχνικής πλευράς.
      Όπως συμβαίνει σε αντίστοιχες περιπτώσεις (Αρχαίο Φρούριο Φυλής. Πύργοι Αγ. Νικολάου και Αγ. Παρασκευής αρχαίου τείχους Σκύρoυ. ανάλημμα των θησαυρών στην Ολυμπία, ανάλημμα του Γυμνασίου των Δελφών κ.λπ.). για την αποφυγή καταρρεύσεων μέχρι να ολοκληρωθούν οι αναστηλωτικές μελέτες θα ληφθούν στο άμεσο μέλλον τα αναγκαία προσωρινά μέτρα στερέωσης και προστασίας των ετοιμόρροπων τμημάτων του μνημείου (τοποθέτηση αντηρίδων, περιδέσεων και υποστυλώσεων. αποχωματώσεις, κατασκευή αποστραγγιστικού δικτύου).
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      29. Στην με αριθμό 7506/18-3-03 ερώτηση του Βουλευτή κ. Νικόλαο Νικολόπουλου δόθηκε με το υπ’ αριθμ. 19314/ΕΧΑ 87 8-4-03 έγγραφο από τον Υπουργό Οικονομίας και Οικνομικών η ακόλουθη απάντηση:
      «Σε απάντηση της ανωτέρω 7506/18-3-2003 ερώτησης σας γνωρίζουμε ότι:
      Η μεταστροφή του θετικού επενδυτικού κλίματος από το έτος 2000 έως σήμερα, οδήγησε σε συρρίκνωση της συναλλακτικής δραστηριότητας στην ελληνική κεφαλαιαγορά με συνέπεια την πίεση στα αποτελέσματα και την απασχόληση των εταιριών του χρηματιστηριακού κλάδου. Υπό τις συνθήκες αυτές υπάρχει αυξημένη επαγρύπνηση εκ μέρους των εποπτικών αρχών, με την διενέργεια τακτικών και έκτακτων ελέγχων με έμφαση στις ανοικτές θέσεις των εταιριών και την κεφαλαιακή τους επάρκεια και όταν διαπιστώνονται προβλήματα λαμβάνονται τα κατά περίπτωση μέτρα. Στο πλαίσιο αυτό ενθαρρύνονται οι συγχωνεύσεις μεταξύ εταιριών του κλάδου, αν και η δραστηριότητα αυτή αποτελεί αυτόνομη επιχειρηματική απόφαση των εταιριών και των μετόχων τους. Πρέπει δε να τονιστεί ότι τα όποια προβλήματα του κλάδου που δημιουργήθηκαν σε καμμία περίπτωση δεν απείλησαν την ασφάλεια του συστήματος. Όσον αφορά την κάμψη των τιμών στην κεφαλαιαγορά αναφέρεται χαρακτηριστικά ότι κατά το 2002 ο γενικός δείκτης του Χ.Α σημείωσε πτώση κατά 32,5%, του DΑΧ κατά 43,9%, του CAC κατά 33,75% ,Nasdaq κατά 32,15%, ο δείκτης S & Ρ κατά 24,22%, και ο Dow Jones κατά 18,08%.
      Τέλος, σας γνωρίζουμε ότι οι εποπτικές αρχές παρακολουθούν με προσοχή τις τρέχουσες εξελίξεις στη χρηματιστηριακή αγορά και έχουν εντείνει τους ελέγχους, γνωρίζοντας ότι σε τέτοιες περιόδους η εποπτεία πρέπει να είναι ενεργή, συνεχής, συνετή και να στοχεύει κυρίως στην θωράκιση έναντι των συστημικών κινδύνων. 
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      30. Στην με αριθμό 7511/18-3-03 ερώτηση του Βουλευτή κ. Ελευθερίου Παπαγεωργόπουλου δόθηκε με το υπ’ αριθμ. 14850/8-4-03 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω 7511/18-3-03 ερώτηση, που κατέθεσε στη Βουλή ο Βουλευτής κ. Ελ. Παπαγεωργόπουλος, αναφορικά με την χορήγηση αδειών καταστημάτων υγειονομικού ενδιαφέροντος στην ιστορική γέφυρα του Ευρίπου Δήμου Χαλκιδέων και σύμφωνα με όσα μας πληροφόρησε η Περιφέρεια Στερεάς Ελλάδας με το αριθμ.6426/02 έγγραφο της, σας γνωρίζουμε τα εξής:
      Στην υπηρεσία της Περιφέρειας απεστάλησαν από το Λιμενικό Ταμείο Χαλκίδας τα παρακάτω έγγραφα:
      Φάκελος «Αρχιτεκτονικών Σχεδίων και Τεχνικής Περιγραφής»
      (Αρχιτεκτονική μελέτη)
      Φάκελος ΗΙΜ εγκαταστάσεων (Μελέτες εξαερισμού, κλιματισμού,
      ηλεκτρολογικής εγκατάστασης, υδραυλικής εγκατάστασης, αποχέτευσης, αποχέτευσης, ύδρευσης, πυρασφάλειας, φωτισμού).
      Οριστική μελέτη ανάπλασης Βοιωτικού τεταρτοκυκλίου της παλαιάς γέφυρας του Ευρίπου και αποκατάσταση στεγάστρου προς χρήση 	καταστήματος υγειονομικού ενδιαφέροντος.
      Επίσης αναφέρεται η χορήγηση των εξής εγκρίσεων:
      Η 3414.55/01/19-6-2001 γνωμοδότηση ΥΕΝ
      Η 542/664/01/15-6-2001 γνωμοδότηση ΓΕΝ
      Η 593/29-8-2001 έγκριση σχεδίων αρχικής μελέτης από την ΕΠΑΕ Ν.Α Ευβοίας.
      Η από 1-10-2001 θεώρηση σχεδίων αρχικής μελέτης από την Δ.Τ.Υ. Ν.Α Ευβοίας.
      Η 57/2001 πράξη Λ.Ε.Χ. και η εγκριτική αυτής 6884+7786/2001 απόφαση Δ/νσης Τοπικής Αυτοδιοίκησης και Διοίκησης Ν. Ευβοίας.
      Το από 4-10-2001 πρακτικό επιτροπής για τεκμηρίωση λειτουργικότητας του λιμένα από τη διέλευση πλοίων αλλά και την 89/2001 πράξη Λ.Ε.Χ. και την εγκριτική αυτής 7107/6-7-2001 απόφαση της Δ/νσης Τοπικής Αυτοδιοίκησης και Διοίκησης Ν. Ευβοίας.
      Την 176/2001 πράξη Λ.Ε.Χ. και την εγκριτική αυτής 11834/2001 απόφαση Δ/νση Τοπικής Αυτοδιοίκησης και Διοίκησης Ν. Ευβοίας που αφορούν έναρξη εργασιών υπογραφή σύμβασης για τον χώρο τεταρτοκυκλίου.
      Την από 9-11-2001 σύμβαση παραχώρησης χρήσης τεταρτοκυκλίου η οποία συντάχθηκε μεταξύ Προέδρου Λ-Ε.Χ. και Ο.Ε. «Θ. & Ι. ΣΠΥΡΟΥ» ως και το από 9-11-2001 πρωτόκολλο εγκατάστασης για την ανάδοχο εταιρεία.
      Μετά το αριθμ. 5919/28-12-2001 έγγραφο της 1ης Εφορίας Βυζαντινών Αρχαιοτήτων υποβλήθηκε πλήρης φάκελος προς αυτή για τη χορήγηση σχετικής έγκρισης.
      Η Λ.Ε.Χ. σύμφωνα με την αριθμ. 33/27-3-2002 απόφαση της απεδέχθη τις υποδείξεις της 1ης Εφορίας Βυζαντινών Αρχαιοτήτων για τελικές διαμορφώσεις της μελέτης του τεταρτοκυκλίου.
      Το Υπουργείο Πολιτισμού ενέκρινε την τελική μελέτη εφαρμογής διαμόρφωσης του τεταρτοκυκλίου και το σχέδιο της τελικής μελέτης θεωρήθηκε από την 1η Εφορία Βυζαντινών Αρχαιοτήτων.
      Το Λ.Τ.Χ. διαβίβασε την τελική μελέτη προς την Ε.Π.ΑΕ. και προς την Δ.Τ.Υ. Ν.Α Ευβοίας οι οποίες θεώρησαν και ενέκριναν το σχέδιο της μελέτης.
      Από την Δ/νση Τοπικής Αυτοδιοίκησης και Διοίκησης Ν. Ευβοίας εγκρίθηκαν:
      1. Η 57/2001 πράξη της Λιμενικής Επιτροπής του Λ.Τ.Χ. που αφορά στην παραχώρηση χρήσεως του τεταρτοκυκλίου παλαιάς γέφυρας Ευρίπου Βοιωτικής ακτής στον πλειοδότη για διαμόρcpωση χώρου και εκμετάλλευσή του.
      2. Η 82/2001 πράξη της Λιμενικής Επιτροπής του Λ.Τ.Χ. που αφορά στη σύσταση ομόρρυθμου εταιρείας.
      3. Η 176/2001 πράξη της Λιμενικής Επιτροπής του Λ.Τ.Χ. που αφορά στην έναρξη εργασιών υπογραφής σύμβασης τεταρτοκυκλίου Βοιωτικής ακτής.
      Επιπροσθέτως, σας διαβιβάζουμε το αριθμ.1985/17 -12-2002 έγγραφο του Λιμενικού Ταμείου Χαλκίδας, την αριθμ.135/13-11-2001 απόφαση της Λιμενικής Επιτροπής Χαλκίδας, το αριθμ.ΥΠΠΟ/ΓΔΑ/ΑΡΧ/Β1/Φ26/18383/686/30-4-02 έγγραφο του ΥΠ.ΠΟ Δ/νση Βυζαντινών και Μεταβυζαντινών Μνημείων και την αριθμ.58/21-2-2002 απόφαση του Υπουργού Εμπορικής Ναυτιλίας, κου Γ. Ανωμερίτη, σχετικά με το ίδιο θέμα.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 2 Ιουνίου 2003.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
      Η με αριθμό 5156/24-1-2003 ερώτηση του Βουλευτή της Νέας Δημοκρατίας κυρίου Βασιλείου Πάππα προς τον Υπουργό Εργασίας και Κοινωνικών Ασφαλίσεων, σχετικώς με την επαρκή στελέχωση με Διοικητικό και Ιατρικό προσωπικό, του Ιδρύματος Κοινωνικών Ασφαλίσεων στα Νέα Μουδανιά Νομού Χαλκιδικής.
      Β. ΑΝΑΦΟΡΕΣ – ΕΡΩΤΗΣΕΙΣ Δευτέρου Κύκλου (Άρθρο 130 παρ. 5 Καν. Βουλής)
      Η με αριθμό 8304 ερώτηση του Βουλευτή της Νέας Δημοκρατίας κυρίου Κωνσταντίνου Τσιπλάκη προς τον Υπουργό Οικονομίας και Οικονομικών, σχετικώς με τη διατήρηση της μαθητικής σχέσης των μισθών των στρατιωτικών συνταξιούχων, με τους βασικούς μισθούς των εν ενεργεία συναδέλφων τους.»

      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην συζήτηση των
ΕΠΙΚΑΙΡΩΝ ΕΡΩΤΗΣΕΩΝ
 Επίκαιρες ερωτήσεις πρώτου κύκλου:
    Πρώτη είναι η με αριθμό 648/26.5.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων, σχετικώς με τον τρόπο βελτίωσης και είσπραξης των Τελών Χρήσης Μηχανημάτων Έργων.
      Η επίκαιρη ερώτηση του κ. Βούλγαρη έχει ως εξής:
      «Με αφορμή σημαντικό αριθμό αναφορών και τηλεφωνικών καταγγελιών, σχετικά με τον τρόπο βεβαίωσης και είσπραξης των Τελών Χρήσης Μηχανημάτων Έργων (ΤΜΧΕ) ο Συνήγορος του Πολίτη, αφού εξέτασε το νομοθετικό πλαίσιο, καθώς και τις πρακτικές, βεβαίωσης και είσπραξης των ΤΧΜΕ κατέληξε σε ορισμένα συμπεράσματα και προτάσεις προκειμένου να αποφεύγονται προβλήματα και προστριβές με τους πολίτες από το θέμα αυτό και κυρίως στις περιπτώσεις καταστροφής των μηχανημάτων έργου.
      Επειδή από τις 13/12/2000 που υπεβλήθη το πόρισμα από τον «Συνήγορο του Πολίτη» με θέμα «Τέλη Χρήσεως Μηχανημάτων Έργων» το πρόβλημα των ΤΧΜΕ, κυρίως για τις περιπτώσεις καταστροφής των μηχανημάτων έργων παραμένει, ερωτώνται οι Υπουργοί Οικονομίας και Οικονομικών και ΥΠΕΧΩΔΕ τι μέτρα πρόκειται να λάβουν προκειμένου να επιλυθεί οριστικά το συγκεκριμένο πρόβλημα.»
      Θα απαντήσει ο Υφυπουργός Περιβάλοντος, Χωροταξίας και Δημοσίων Έργων κ. Τσακλίδης.
      Ορίστε, κύριε Τσακλίδη, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η απογραφή των μηχανημάτων έργων και η δημιουργία μητρώου μηχανημάτων έργων άρχισε το 1970 από το τέως Υπουργείο Συγκοινωνιών. Από το 1977 και μέχρι σήμερα συνεχίζεται από το ΥΠΕΧΩΔΕ. Ο σκοπός του μητρώου μηχανημάτων έργων ήταν η παροχή στοιχείων για λόγους εθνικής άμυνας και ασφάλειας και για αντιμετώπιση έκτακτων αναγκών, όπως σεισμοί, θεομηνίες κ.ά. Το μητρώο μηχανημάτων έργων χρησιμοποιείται σήμερα από το Γενικό Επιτελείο Στρατού για λόγους επίταξης μηχανημάτων έργων, από τα ΠΣΕΑ για λόγους εκτάκτων αναγκών, από την Τροχαία για την ανεύρεση κατόχων μηχανημάτων έργων σε περίπτωση τροχαίων ατυχημάτων, από τις ΔΟΥ και ΚΕΠΥΟ για περιστολή φοροδιαφυγής, από το Υπουργείο Ανάπτυξης για το Πανευρωπαϊκό Μητρώο Οχημάτων για λόγους ασφάλισης.
      Από το 1991 διαπιστώθηκε ότι κάποιοι κάτοχοι μηχανημάτων έργων δεν ήταν συνεπείς στις υποχρεώσεις τους. Δεν ενημέρωναν, ως όφειλαν από τη νομοθεσία, την αρμόδια υπηρεσία σε περίπτωση μεταβίβασης, καταστροφής, διάλυσης, οριστικής εξαγωγής κλ.π. μηχανημάτων έργων. Γι’ αυτόν το λόγο το 1992 επιβλήθηκαν με το άρθρο 20 του ν.2052  τα ετήσια τέλη χρήσης για την ορθή τήρηση του μητρώου μηχανημάτων έργων καθ’ υπόδειξη του Υπουργείου Εθνικής Άμυνας. Εφαρμόστηκαν ανάλογα οι διατάξεις που ισχύουν κάθε φορά ως προς τα τέλη κυκλοφορίας αυτοκινήτου. 
      Δημιουργήθηκαν πράγματι κάποια προβλήματα και πολλά παράπονα διαβιβάστηκαν στο Συνήγορο του Πολίτη, ο οποίος έστειλε προς το ΥΠΕΧΩΔΕ το 2000 μια καταγραφή πάρα πολλών περιπτώσεων όπου εφαίνετο ότι υπήρχαν προβλήματα και έκανε και κάποιες προτάσεις. Το Υπουργείο ΠΕΧΩΔΕ κάλεσε όλα τα συναρμόδια Υπουργεία και συνέστησε μια επιτροπή, η οποία εξέτασε τις προτάσεις του Συνηγόρου του Πολίτη και κατέληξε σε ορισμένα συμπεράσματα. Παράλληλα έκανε αντίστοιχα ερωτήματα στην ολομέλεια του Νομικού Συμβουλίου, η οποία γνωμοδότησε και η γνωμοδότηση έγινε δεκτή από την Υπουργό ΠΕΧΩΔΕ τον Ιούλιο του 2002.
      Βασικό στοιχείο –το οποίο θα αναφέρω- της γνωμοδότησης του Νομικού Συμβουλίου του Κράτους, της ολομέλειας, την οποία απεδέχθη η κ. Υπουργός ΠΕ.ΧΩ.Δ.Ε. είναι ότι υπόχρεος καταβολής των τελών χρήσης μηχανημάτων έργων είναι ο κάτοχος της άδειας, αναλογικά όπως εφαρμόζεται και στις διατάξεις περί αυτοκινήτων κατά τις οποίες η κυριότητα του οχήματος είναι άρρηκτα συνδεδεμένη με την κατοχή επ’ ονόματι του κυρίου της άδειας κυκλοφορίας του. 
      Συνεπώς νόμιμα η αρμόδια για τη βεβαίωση των τελών χρήσης υπηρεσία θεωρεί ως κύριο του οχήματος τον φερόμενο στα μητρώα της ως κάτοχο της αδείας του και επιβάλλει εις βάρος του τα τέλη χρήσης.
      Επίσης η μεταβίβαση ενός μηχανήματος έργου ολοκληρώνεται μόνο με τη μεταβίβαση της άδειας κυκλοφορίας του στο όνομα του νέου κατόχου και μοναδικός τίτλος βεβαίωσης των τελών χρήσης μηχανήματος έργων είναι η άδεια κυκλοφορίας του. 
      Θέλω να τονίσω, κύριοι συνάδελφοι, για να γίνει αντιληπτό, ότι με βάση αυτήν τη γνωμοδότηση κινούμαστε. Αυτή η γνωμοδότηση και η αποδοχή της από την πλευρά της κυρίας Υπουργού είναι η ουσία του όλου ζητήματος. 
      Ο Συνήγορος του Πολίτη κάνει κάποιες παρατηρήσεις και προτάσεις, αλλά ξεκινά από μία άλλη φιλοσοφία που δεν έχει σχέση με τη γνωμοδότηση του Νομικού Συμβουλίου του Κράτους.
      Θα επανέλθω στη δευτερολογία μου για περαιτέρω διευκρινίσεις.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βούλγαρης έχει το λόγο.
      ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κύριε Υπουργέ, υπέβαλα αυτήν την επίκαιρη ερώτηση, γιατί διαπίστωσα ότι σε αυτήν την περίπτωση, στην οποία αναφέρθηκε ο κύριος Υπουργός, στη βεβαίωση και είσπραξη των τελών χρήσης μηχανημάτων έργου, υπάρχει θα έλεγα, μία όχι καλή συνεργασία δύο εμπλεκόμενων Υπουργείων και υπηρεσιών, του ΥΠΕΧΩΔΕ και του Υπουργείου Οικονομικών, με αποτέλεσμα βέβαια από αυτήν τη μη συνεργασία να δημιουργούνται προβλήματα στις σχέσεις του πολίτη απέναντι στην πολιτεία.
      Βέβαια όπως ανέφερε και ο κύριος Υπουργός, η πρακτική των εμπλεκομένων φορέων να χρησιμοποιούν για τη βεβαίωση του τέλους τα μητρώα των μηχανημάτων εργοληπτών δημοσίων έργων, που γνωρίζουμε όλοι ότι έχουν ελλιπή και ανακριβή στοιχεία, κατέληξε σ’ ένα αποτέλεσμα που δεν συνάδει με το γράμμα και το πνεύμα του ν. 2094/1992. Βεβαιώθηκαν δηλαδή τέλη χρήσεως μηχανημάτων έργων, τα οποία κατά το χρόνο επιβολής του τέλους αυτού δεν υπήρχαν και αναζητήθηκαν από νομικά και φυσικά πρόσωπα που την 1.1.1993 δεν ήταν κύριοι μηχανημάτων έργου ή δεν υπήρχαν.
      Βέβαια όλοι γνωρίζουμε ότι στόχος της κάθε επιβολής τέλους υπέρ του δημοσίου δεν πρέπει να είναι η αδιάκριτη είσπραξή του, αλλά ο εντοπισμός του πραγματικού οφειλέτη, ο οποίος οφείλει αυτό το τέλος και η αναζήτηση της επιβολής σε αυτόν τον συγκεκριμένο οφειλέτη.
      Σύμφωνα με το συμπέρασμα του Συνηγόρου του Πολίτη, το οποίο θεωρώ ότι είναι σωστό, δεδομένου ότι έγινε ένας ενδελεχής έλεγχος για είκοσι επτά περιπτώσεις, πιστεύω ότι για την εφαρμογή αυτών των διατάξεων του νόμου δεν απαιτείται αλλαγή στο νομοθετικό πλαίσιο, το οποίο ισχύει για τα τέλη χρήσεως μηχανημάτων έργου, αλλά ορισμένες επεμβάσεις με στόχο την αναμόρφωση του συστήματος είσπραξης και κυρίως την καλύτερη συνεργασία μεταξύ των δύο Υπουργείων, του ΥΠΕΧΩΔΕ και του Υπουργείου Οικονομικών.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι πράγματι λίγο πολύπλοκο το όλο θέμα και δεν αποκλείεται να υπάρχουν και περιπτώσεις όπου δημιουργούνται αδικίες. Επαναλαμβάνω, όμως, ότι οι προτάσεις του Συνηγόρου του Πολίτη στηρίχθηκαν σε ένα εντελώς άλλο σκεπτικό. 
      Εμείς επεξεργαστήκαμε αυτές τις προτάσεις και κάναμε ερωτήματα στο Νομικό Συμβούλιο, το οποίο δέχθηκε άλλο σκεπτικό που εμείς ακολουθήσαμε.
      Τώρα, είπα ότι τα τέλη χρήσης εφαρμόστηκαν το 1992 με το ν. 2052.
      Εμείς δώσαμε περίπου ενάμιση χρόνο προθεσμία ώστε, να υπάρχει προσαρμογή στο καινούργιο καθεστώς. Έγιναν ανακοινώσεις, ειδοποιήθηκαν και ατομικά από τις υπηρεσίες με προσκλήσεις όλοι όσοι φέρονταν κάτοχοι μηχανημάτων έργων για να τακτοποιήσουν εκκρεμότητες. Δηλαδή εάν κάποιος δεν είχε πλέον στην κυριότητά του το μηχάνημα, μπορούσε να το δηλώσει μέσα σε προθεσμία σχεδόν δύο ετών. 
      Επομένως εάν μετά από αυτά υπάρχουν εκκρεμότητες που αναφέρονται σε χρονικό διάστημα πριν από το 1993, νομίζω ότι έπρεπε να είχαν τακτοποιηθεί, υπήρχε πλήρης ενημέρωση. Εάν σ’ αυτό το θέμα ο κύριος συνάδελφος ζητά να υπάρχει κάποια ρύθμιση, εγώ είμαι διατεθειμένος να το αντιμετωπίσω θετικά. Δηλαδή αν υπάρχουν τέτοιες εκκρεμότητες που,  παρ’ ότι υπήρχε ενημέρωση, δεν τακτοποιήθηκαν και υπάρχουν στοιχεία όπου φαίνεται ότι δεν κυκλοφορούν τα μηχανήματα, ότι δεν λειτουργούν, ότι έχουν χαθεί, εγώ είμαι διατεθειμένος ή μέσα στο νομικό πλαίσιο που υπάρχει, ή αν χρειάζεται και τροποποίηση, να το αντιμετωπίσω. Γιατί θα είναι πράγματι άδικο να υπάρχουν εκκρεμότητες από το παρελθόν.
      ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 662/27.5.2003 επίκαιρη ερώτηση του Βουλευτή της Νέας Δημοκρατίας κ. Γεωργίου Βλάχου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αύξηση της τιμής του νερού προς τους Οργανισμούς Τοπικής Αυτοδιοίκησης.
      Η επίκαιρη ερώτηση του κ. Βλάχου έχει ως εξής:
      «Η ΕΥΔΑΠ με την απόφαση 14138/3.3.2003 του Διοικητικού Συμβουλίου της προχώρησε στην αναπροσαρμογή των τιμολογίων της. Όπως αναφέρεται στη συγκεκριμένη απόφαση, το 2,5% ισχύει για όλες τις κατηγορίες εκτός από τα τιμολόγια ενίσχυσης δήμων και κοινοτήτων, το οποίο αναπροσαρμόζεται κατά 45,4% (από 0,3096 σε 0,45 ευρώ ανά κυβικό).
      Ήδη από την 1η Ιουλίου 2000 η ΕΥΔΑΠ επιβάλλει συνεχείς αυξήσεις που ανέρχονται στο 136% στα τιμολόγια των ΟΤΑ την ίδια ώρα που οι Οργανισμοί Τοπικής Αυτοδιοίκησης προχωρούν σε συνεχή εκσυγχρονισμό και επέκταση των δικτύων τους. Η επιβάρυνση μάλιστα στους δήμους και τις κοινότητες εντείνεται, καθώς οι ίδιοι δεν μπορούν να προχωρήσουν σε αντίστοιχες αυξήσεις.
      Με δεδομένη τη δυσχερή οικονομική κατάσταση των ΟΤΑ, η απόφαση της ΕΥΔΑΠ επιδεινώνει περαιτέρω τα ασφυκτικά οικονομικά τους, χωρίς όμως ταυτόχρονα η ίδια να ανταποκρίνεται απόλυτα στις υποχρεώσεις της, καθώς υπάρχουν καθυστερήσεις στην ολοκλήρωση των έργων για την απρόσκοπτη υδροδότηση της Αττικής. Όλα αυτά συμβαίνουν μάλιστα την ώρα που οι συνεχείς βροχοπτώσεις έχουν αυξήσει τα αποθέματα της ΕΥΔΑΠ.
      Κατόπιν τούτων, ως εποπτεύουσα αρχή της ΕΥΔΑΠ, ερωτάται η Υπουργός: 
      1) Ποιο ήταν το σκεπτικό για τις συγκεκριμένες αυξήσεις, ποια πολιτική εξετάζει να ακολουθήσει η ΕΥΔΑΠ απέναντι στους ΟΤΑ της Αττικής, καθώς και πότε θα ολοκληρώσει τα έργα που είναι απαραίτητα για την ενίσχυση του δικτύου της;
      2) Γιατί δεν υπάρχουν ενιαίες χρεώσεις για όλους τους δήμους και τις κοινότητες της Αττικής από την ΕΥΔΑΠ και
      3) Πώς εξετάζεται να διευθετηθούν τα χρέη προς την ΕΥΔΑΠ των δήμων και κοινοτήτων της Αττικής, ενδεχομένως μέσω διευθέτησης στη βάση της μεταβίβασης των δικτύων υδροδότησης των ΟΤΑ, αλλά και των εσόδων εκμετάλλευσης στην ΕΥΔΑΠ;»
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το νερό είναι ασφαλώς μείζον κοινωνικό αγαθό και για τη διαμόρφωση των τιμολογίων της ΕΥΔΑΠ γίνεται προσπάθεια να εξυπηρετούνται ταυτόχρονα δύο βασικοί στόχοι. Ο ένας στόχος είναι να μην υπάρχει σημαντική επιβάρυνση των καταναλωτών και ο δεύτερος βεβαίως να μην γίνει η ΕΥΔΑΠ μία προβληματική και ζημιογόνος εταιρεία. 
      Το τιμολόγιο της ΕΥΔΑΠ σημειώνω ότι μέχρι πριν από τρία χρόνια και για τα τελευταία πέντε με έξι χρόνια δεν είχε αναπροσαρμοσθεί. Τα τελευταία τρία χρόνια αναπροσαρμόζεται και η αύξηση του γενικού τιμολογίου ακολουθεί τον ετήσιο δείκτη τιμών καταναλωτή. Σύμφωνα με τα στοιχεία που έχουμε, οι κοινοί καταναλωτές για τους οποίους ισχύει το γενικό τιμολόγιο της ΕΥΔΑΠ, φθάνουν στο 72% της συνολικής κατανάλωσης του νερού στην Αττική. Γι’ αυτήν τη μεγάλη ομάδα η αύξηση που υπήρχε πρόσφατα ήταν 2,5%, δηλαδή κάτω από τον τιμάριθμο. 
      Για το τιμολόγιο της κατηγορίας, που αφορά ενίσχυση δικτύων δήμων και κοινοτήτων, η τιμή καθορίστηκε σε 0,45 ευρώ ανά κυβικό μέτρο από 0,31 που ήταν. Αναφερόμαστε πάντα βεβαίως σε διυλισμένο νερό. Αυτή η κατηγορία συμμετέχει στη συνολική κατανάλωση νερού με ποσοστό της τάξης 14,5%. 
      Θέλω να τονίσω ότι η τιμή των 0,45 ευρώ, με την οποία χρεώνει ο ΕΥΔΑΠ τους δήμους χονδρικά, είναι περίπου το 65% της μέσης τιμής του γενικού τιμολογίου που ισχύει για τους κοινούς καταναλωτές. Σημαίνει δηλαδή ότι η ΕΥΔΑΠ δίνει το νερό στους δήμους που έχουν δικά τους δίκτυα πολύ φθηνότερα από ό,τι στους καταναλωτές που εξυπηρετεί η ΕΥΔΑΠ. 
Έχουν, δηλαδή, οι δήμοι με τη συντήρηση των δικτύων τους ένα περιθώριο πολύ μεγάλο, ώστε να μπορούν να δίνουν το νερό στους δικούς τους καταναλωτές με τα δικά τους δίκτυα περίπου στην τιμή που το δίνει η ΕΥΔΑΠ. 
      Η τιμή, που είναι 0,45 ευρώ, παραμένει μικρότερη από το μέσο κόστος μεταποίησης του νερού που έχει η ΕΥΔΑΠ. Αυτό σημαίνει ότι οι καταναλωτές της ΕΥΔΑΠ -οι πάσης φύσεως καταναλωτές, τα νοικοκυριά, το δημόσιο, αλλά και άλλοι που παίρνουν νερό από την ΕΥΔΑΠ- πληρώνουν ένα μέρος του νερού που παίρνουν οι δήμοι που έχουν δικά τους δίκτυα. Η τιμή που τους δίνει το νερό η ΕΥΔΑΠ είναι μικρότερη από το κόστος που έχει η ΕΥΔΑΠ με την επεξεργασία του νερού, γι’ αυτό και οι αυξήσεις τελευταία στους δήμους είναι ποσοστιαία μεγαλύτερες απ’ ό,τι στους άλλους καταναλωτές. 
      Πρέπει να τονίσω ότι πάρα πολλοί δήμοι, οι οποίοι έχουν δικά τους δίκτυα και παίρνουν νερό από την ΕΥΔΑΠ, οφείλουν αρκετά δισεκατομμύρια, μιας και δεν  πληρώνουν. Έγιναν προσπάθειες τα τελευταία χρόνια, έγιναν πολύ ευνοϊκές ρυθμίσεις, αλλά, δυστυχώς, πάρα πολλοί δήμοι δεν συμμορφώθηκαν. 
      Εμείς, αλλά και η ΕΥΔΑΠ με τους δήμους, είμαστε διατεθειμένοι να συνεχίσουμε τις συζητήσεις, για να υπάρξουν κάποιες λύσεις. 
      Σημειώνω, επειδή ρωτάει ο κύριος συνάδελφος, ότι το επενδυτικό πρόγραμμα της ΕΥΔΑΠ συνεχίζεται. Το 2002 ήταν 66 εκατομμύρια ευρώ. Το 2003 είναι, κατ’ εκτίμηση, 75 εκατομμύρια ευρώ, κυρίως για τον εξοπλισμό των διυλιστηρίων  και για την επέκταση των δικτύων. 
      Πρέπει να τονίσω ότι το δίκτυο για την ύδρευση που έχει η ΕΥΔΑΠ, είναι επτάμισι χιλιάδες χιλιόμετρα, το δε δίκτυο για την αποχέτευση είναι πεντέμισι χιλιάδες χιλιόμετρα. Η ΕΥΔΑΠ υλοποιεί ένα σημαντικό επενδυτικό πρόγραμμα. 
      Τέλος, εξήντα τρεις είναι οι δήμοι που έχουν δικά τους δίκτυα στην Αττική και εξυπηρετούν πεντακόσιες εβδομήντα χιλιάδες κατοίκους, ενώ η ΕΥΔΑΠ εξυπηρετεί τριάμισι εκατομμύρια κατοίκους. Εάν οι δήμοι με το ισχύον καθεστώς δεν μπορούν να αντεπεξέλθουν στις υποχρεώσεις και στα χρέη τους, η ΕΥΔΑΠ θέλει να συνεργαστεί μαζί τους για να δώσουν τα δίκτυα τα οποία έχουν, τα οποία και θα υπαχθούν στην ΕΥΔΑΠ. Πιστεύω ότι τότε και οι καταναλωτές των δήμων θα πληρώνουν σε χαμηλότερη τιμή το νερό και όλο το κόστος του δικτύου θα αποτιμηθεί και θα συνυπολογιστεί και στα χρέη τα οποία έχουν και στις άλλες υπηρεσίες που εμείς έχουμε ως στόχο να πετύχουμε για να λυθεί αυτό το πρόβλημα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βλάχος έχει το λόγο. 
      ΓΕΩΡΓΙΟΣ ΒΛΑΧΟΣ: Κύριε Πρόεδρε, είχα καταθέσει γραπτή ερώτηση στον κύριο Υφυπουργό και αναγκάστηκα να την κάνω επίκαιρη σήμερα, γιατί πραγματικά πρόκειται για ένα θέμα στο οποίο δεν έχουν δοθεί οι απαραίτητες απαντήσεις. 
      Τελειώνοντας την πρωτολογία του ο κύριος Υφυπουργός ουσιαστικά είπε την αλήθεια. Ο καυγάς είναι για να δοθούν τα δίκτυα των δήμων στην ΕΥΔΑΠ και η ΕΥΔΑΠ να δοθεί κάπου αλλού. 
      ΠΡΟΕΔΡΕΥΩΝ (Κωνσταντίνος Γείτονας): Παλιός ο καυγάς δήμων ΕΥΔΑΠ! Τον θυμάμαι από το 1981…
      ΓΕΩΡΓΙΟΣ ΒΛΑΧΟΣ: Ναι, κύριε Πρόεδρε.
      Εγώ δεν μίλησα για το 2,5% που μας είπατε ότι είναι μικρότερο από τον τιμάριθμο που αυξήθηκε με το τιμολόγιο της Αθήνας. Μιλώ για τα τιμολόγια των δήμων και κοινοτήτων της Περιφέρειας Αττικής, όπου η αύξηση ανέρχεται στο 45,44% για το 2003. Βέβαια αυτή η αύξηση δεν νομίζω ότι μπορεί να έχει σχέση με τον πληθωρισμό και να γίνεται οποιαδήποτε σύγκριση. 
      Πρέπει να σας θυμίσω ότι το 1992 και μέχρι το 2000 η αύξηση ανήλθε συνολικά στο 20% περίπου. Από το 2000 έως το 2001 η αύξηση ήταν 36%. Από το 2002 έως το Μάρτιο του 2003 ήταν 19%. Άρα συνολικά σε αυτήν τη δεκαετία έχουμε μία αύξηση της τάξης του 121,12% για την ακρίβεια. 
      Οι Οργανισμοί Τοπικής Αυτοδιοίκησης που προχωρούν σε συνεχή εκσυγχρονισμό και επέκταση των δικτύων τους, δεν μπορούν να προχωρήσουν σε ανάλογες με αυτές τις αυξήσεις που βάζει η ΕΥΔΑΠ τιμές και δεν το δέχονται κιόλας, αφού δεν έχουν την απαιτούμενη ενίσχυση από την κεντρική διοίκηση. 
     Υπάρχουν βέβαια καθυστερήσεις στην ολοκλήρωση των έργων της ΕΥΔΑΠ για την απρόσκοπτη υδροδότηση της Αττικής. Ουσιαστικά η ΕΥΔΑΠ υποχρεώνει τους δήμους να καταβάλλουν υπέρογκα ποσά, χωρίς να μπορούν να μετακυλίσουν το κόστος αυτό, αλλά και χωρίς να έχουν επαρκείς υπηρεσίες. Τους οδηγούν, λοιπόν, είτε στα χέρια των τραπεζών είτε στην αγκαλιά της ΕΥΔΑΠ, η οποία εποφθαλμιά τα δίκτυα διανομής των δήμων, όπως είναι η περίπτωση της ΔΕΥΑΜ, της Δημοτικής Επιχείρησης Ύδρευσης και Αποχέτευσης των Μεγάρων. 
Γιατί άραγε; Μήπως για να δοθούν πακέτο, όπως σας είπα και στην αρχή, σε κάποιους, στον επόμενο ιδιοκτήτη της ΕΥΔΑΠ, ο οποίος έτσι μπορεί να αποκτήσει μονοπωλιακή θέση με μία αγορά τεσσάρων εκατομμυρίων καταναλωτών; 
      Όλα αυτά βέβαια θα πρέπει να σας υπενθυμίσω ότι συμβαίνουν σε μια εποχή που κάθε άλλο παρά στέρηση νερού έχουμε. Να σας θυμίσω το σλόγκαν παλαιότερα «Προσέχουμε για να έχουμε» και ακρίβαινε το νερό. Σήμερα -που εν πάση περιπτώσει έχουμε- και πάλι ακριβαίνει το τιμολόγιο του νερού χωρίς να δίνονται οι απαιτούμενες εξηγήσεις.
      Οποιαδήποτε σκέψη υπάρχει από τη μεριά της Κυβέρνησης με αυτόν τον –ας μου επιτραπεί η έκφραση- ύπουλο τρόπο να μεταφερθούν τα δίκτυα των δήμων στην ΕΥΔΑΠ και στη συνέχεια από την ΕΥΔΑΠ σε κάποιον ιδιώτη, ο οποίος θα έχει μονοπωλιακή μεταχείριση, νομίζω ότι είναι μακράν της πραγματικότητος. Τουλάχιστον εμείς δεν θα επιτρέψουμε να υλοποιηθεί. 
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ ήμουν σαφής. Δεν επιδιώκει τίποτα η ΕΥΔΑΠ, αλλά λειτουργεί  με ξεκάθαρους κανόνες. Η ΕΥΔΑΠ είναι ανώνυμη εταιρεία, είναι στο χρηματιστήριο και πουλάει χονδρικά το νερό στους δήμους, που έχουν δικά τους δίκτυα φθηνότερα από ό,τι της κοστίζει. 
      Κάνω ξεκάθαρο ότι αυτό το καθεστώς δεν μπορεί να συνεχιστεί. Δεν εκβιάζουμε κανέναν. Αν θέλουν να δώσουν τα δίκτυά τους στην ΕΥΔΑΠ για να κάνουν μια συμφωνία που θα είναι αμοιβαία συμφέρουσα, έχει καλώς. Αλλιώς η ΕΥΔΑΠ θα αυξάνει τα τιμολόγια στους δήμους μέχρι να πάνε στο κόστος που έχει η ίδια για την επεξεργασία του νερού.
      ΓΕΩΡΓΙΟΣ ΒΛΑΧΟΣ: Δεν έχουν όλοι οι δήμοι ενιαίο τιμολόγιο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Έχουν ενιαίο τιμολόγιο, κύριε συνάδελφε. Δεν ξέρω αν μιλάτε για εκτός σχεδίου περιοχές κλπ. Η διαβεβαίωση που έχω από την ΕΥΔΑΠ, γιατί το ζήτησα και το πήρα και γραπτά, είναι ότι το τιμολόγιο είναι ενιαίο σε όλους τους δήμους. Θα το ξαναελέγξω, αλλά αν θέλετε το έχω να σας το δώσω.
      Από εκεί και πέρα κάνω σαφές ότι θα ανεβαίνουν τα τιμολόγια στους δήμους, που έχουν δικά τους δίκτυα, μέχρι να πάνε σταδιακά στο κόστος που έχει η ΕΥΔΑΠ για το επεξεργασμένο νερό. Τώρα, αν θέλουν οι δήμοι να πουλάνε το νερό όσο το πουλάει η ΕΥΔΑΠ, να κάνουν και έργα, να βελτιώσουν τα δίκτυά τους, έχουν ένα εύλογο περιθώριο. Εάν θελήσουν να ρυθμίσουν τα χρέη που έχουν δίνοντας τα στην ΕΥΔΑΠ με συμφέροντες όρους και για τους ίδιους, ας το κάνουν. Δεν εκβιάζουμε εμείς. 
      Αλλά πέραν αυτού, σας λέω ότι και ανεξάρτητα από το ποια εξέλιξη θα έχει αυτό το θέμα, εμείς ήδη, ως Υπουργείο, σε συνεργασία με την ΕΥΔΑΠ εντάσσουμε για όλες αυτές τις περιοχές μεγάλα ποσά στο Ταμείο Συνοχής για να προχωρήσουμε σε βιολογικούς καθαρισμούς για αυτές τις περιοχές. Δεν υπάρχει καμία αντιπαλότητα ούτε εκβιασμός. Το παιχνίδι είναι καθαρό και σαφές. Το κάνουμε σαφές και στη Βουλή.
      Θέλω να σας πω, κύριε συνάδελφε, ότι το ιδιοκτησιακό καθεστώς της ΕΥΔΑΠ είναι ξεκαθαρισμένο από τον τελευταίο νόμο. Θα παραμείνει στο δημόσιο η πλειοψηφία των μετοχών.
      ΓΕΩΡΓΙΟΣ ΒΛΑΧΟΣ: Μαζεύουμε και προίκα όμως.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Δεν νομίζω ότι σε αυτό μπορείτε να μας κάνετε μαθήματα. Αν κινδυνεύσει η ΕΥΔΑΠ να πουληθεί σε ιδιώτη, θα κινδυνεύσει από άλλες κυβερνήσεις, όχι από τη δική μας.
      ΠΡΟΕΔΡΕΥΩΝ (Κωνσταντίνος Γείτονας): Η τρίτη που θα συζητηθεί είναι η υπ’ αριθμ. 666/27-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Οικονομίας και Οικονομικών, Γεωργίας, σχετικώς με την επιστροφή του συνόλου του Φόρου Προστιθεμένης Αξίας προς τους αγρότες του ειδικού καθεστώτος.
      Η επίκαιρη ερώτηση του κυρίου συναδέλφου έχει ως εξής:
      «Η επιμονή της Κυβέρνησης να μην υπολογίζει το ύψος της επιστροφής του Φόρου Προστιθεμένης Αξίας του ειδικού καθεστώτος των αγροτών και επί των επιδοτήσεων που δίνονται άμεσα στους αγρότες χωρίς τη μεσολάβηση των εμποροβιομηχάνων σε βασικά αγροτικά προϊόντα μετατρέπει ένα ουδέτερο φόρο σε παθητικό φόρο για τους αγρότες επειδή οι συντελεστές είχαν καθοριστεί με βάση και τις επιδοτήσεις, των οποίων ο τρόπος καταβολής άλλαξε εκ των υστέρων.
      Η επίκληση από την Κυβέρνηση εθνικών ή κοινοτικών νομικών εμποδίων αποτελεί πρόφαση για να συγκαλύψει μια αντιλαϊκή εισπρακτική πολιτική σε βάρος των μη «εχόντων και κατεχόντων», η οποία δεν είναι μόνο κοινωνικά άδικη, αλλά και αντισυνταγματική. Αν υπήρχαν τέτοια ανυπέρβλητα νομικά εμπόδια, μπορούσε η Κυβέρνηση να αναπροσαρμόσει  και να διαφοροποιήσει τους συντελεστές ανάλογα με τις αλλαγές που έγιναν στα προϊόντα, έτσι ώστε και στους αγρότες του ειδικού καθεστώτος να επιστρέφεται ολόκληρο το ποσό του Φόρου Προστιθεμένης Αξίας που κατέβαλαν κατά την αγορά των αγροτικών εφοδίων και μηχανημάτων.
      Ερωτώνται οι κ.κ. Υπουργοί τι ενέργειες θα κάνουν  για να επιστρέφεται στο σύνολό του ο Φόρος Προστιθεμένης Αξίας και στους αγρότες του ειδικού καθεστώτος;»
      Θα απαντήσει ο Υφυπουργός Οικονομικών κ. Γεώργιος Φλωρίδης.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, το καθεστώς που ρυθμίζει την επιστροφή του ΦΠΑ στους αγρότες, είναι σε ισχύ από το 1988 και στηρίζεται και στην εθνική νομοθεσία, αλλά κυρίως στο άρθρο 25 της 6ης οδηγίας του Ευρωπαϊκού Συμβουλίου. Από τότε μέχρι σήμερα αυτές οι διατάξεις εφαρμόζονται με τον ίδιο ακριβώς τρόπο. Προβλέπουν πώς γίνεται η επιστροφή του ΦΠΑ, τι υπολογίζεται ως βάση για να υπάρξει το τελικό αποτέλεσμα. 
      Νομίζω ότι αυτή η κατάσταση οδηγεί σ’ ένα ικανοποιητικό αποτέλεσμα τους αγρότες. Υπάρχουν, βέβαια, διαφορετικές μορφές επιδοτήσεων στα διάφορα αγροτικά προϊόντα. Εν πάση περιπτώσει τα ζητήματα αυτά είναι ρυθμισμένα από το 1988. 
      Η Κυβέρνηση δεν καταλαβαίνει, γιατί επανέρχεται συνεχώς ένα ζήτημα το οποίο στην πραγματικότητα δεν υφίσταται. Έχουμε δεκαπέντε χρόνια εφαρμογής. Μιλάμε για ένα πρόβλημα το οποίο είναι λυμένο. Υπάρχει σεβασμός στην εθνική και κοινοτική νομοθεσία και βεβαίως, με στόχο την προάσπιση των πραγματικών συμφερόντων των αγροτών και των εισοδημάτων τους. 
      Όσον αφορά την αύξηση του συντελεστή επιστροφής, θα πρέπει να πούμε ότι αυτή δεν είναι δυνατόν να γίνει. Είναι προφανές ότι θα υπάρξει σχετικός έλεγχος, αφού γίνονταν ανακοινώσεις πριν την εφαρμογή στα ευρωπαϊκά όργανα, όπου εξετάζεται τι συμβαίνει. Υπάρχει σαφώς ο κίνδυνος, αυξάνοντας τον συντελεστή επιστροφής, να έχουμε τελικά επιστροφές μεγαλύτερες από τις αγορές. Αυτό σημαίνει ένα καθεστώς εθνικής ενίσχυσης που απαγορεύεται, που θα έχει σαν αποτέλεσμα να κληθεί η χώρα να πληρώσει σημαντικές δημοσιονομικές προσαρμογές. 
      Η Κυβέρνηση θεωρεί ότι τα πράγματα εξελίσσονται όπως πρέπει να εξελίσσονται και οι επιστροφές γίνονται όπως πρέπει να γίνονται. Τα υπόλοιπα δεν νομίζω ότι ανταποκρίνονται στην πραγματικότητα.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Στριφτάρης.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, δεν θέλω να πιστεύω ότι ο κύριος Υπουργός δεν ξέρει τι ακριβώς γίνεται. Σωστά είπε ότι ρυθμίστηκε η επιστροφή του ΦΠΑ στους αγρότες το 1988. 
      Εγώ θα θυμίσω ότι το 1988 ο καπνοπαραγωγός έπαιρνε επιστροφή ΦΠΑ και στην εμπορική τιμή και στην επιδότηση. Το ίδιο έπαιρνε και ο ελαιοπαραγωγός. Όταν υπήρξε ο διαχωρισμός, που αυτό έγινε μετά το 1994, και ο παραγωγός παίρνει απευθείας ένα μέρος του πριμ, ο ΦΠΑ επιστρέφεται μόνο στην εμπορική αξία. 
      Ένας καπνοπαραγωγός που είχε δύο τόνους καπνά με βάση το νόμο του 1988, αν πούλαγε περίπου 0,30 ευρώ το κιλό τον καπνό και η επιδότησή του ήταν περίπου 3,00 ευρώ –και υπάρχει μια ποικιλία καπνού τέτοια- θα έπαιρνε μία επιστροφή ΦΠΑ 247,00 ευρώ επιστροφή. Ενώ τώρα, που πουλάει τον καπνό με εμπορική αξία 0,30 ευρώ θα πάρει επιστροφή 21,00 ευρώ. Αυτή είναι η πραγματικότητα, κύριε Υπουργέ.
      Σας λέμε: Γιατί δεν αλλάξατε το νόμο από το 1988 που έτσι γινόταν κι έτσι τέλος πάντων συμφωνήσαμε όλοι να επιστρέφεται ο ΦΠΑ με βάση τα τιμολόγια που παίρνει ο παραγωγός; Τότε ο παραγωγός έπαιρνε τιμολόγιο παραδείγματος χάρη για δύο τόνους καπνά περίπου 2.000.000 δραχμές, ενώ τώρα παίρνει 200.000 δραχμές και φυσικά παίρνει επιστροφή ΦΠΑ ούτε το 1/10.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα πρέπει να υπενθυμίσω ότι υπήρχε ένα χρόνιο αίτημα των καπνοπαραγωγών οι επιδοτήσεις να πάψουν να καταβάλλονται σ’ αυτούς μέσω των αγοραστών εμπόρων και να καταβάλλονται απευθείας. Αυτό πράγματι επετεύχθη το 1994. 
      Θέλω όμως να πω ότι ο καθορισμός του τρόπου επιστροφής του ΦΠΑ στους αγρότες υπήρξε από το 1988 και τότε ξεκαθαρίστηκαν και ποιες από τις επιδοτήσεις λαμβάνονται ή δεν λαμβάνονται υπόψη ως βάση επιστροφής.
      Ήταν γνωστό –με μια διευκρίνιση του 1990- ότι από το καθεστώς αυτό, του μη συνυπολογισμού των επιδοτήσεων, εξαιρέθηκαν εκείνες που καταβάλλονταν μέσω των αγοραστών, λόγω του ότι αποτελούσαν μέρος της τιμής. Ο αγοραστής δηλαδή που λάμβανε την επιστροφή, έπρεπε να την συνυπολογίσει στην τιμή και να την επιστρέψει. 
      Το 1994 όταν συνέβη αυτή η αλλαγή, αντιλαμβάνεσθε ότι δημιούργησε αυτό το πρόβλημα. Στην πραγματικότητα δεν υφίσταται κάτι τέτοιο γιατί οι συνυπολογισμοί γίνονται κατά τέτοιο τρόπο που οδηγούν στην  επιστροφή του ΦΠΑ στους καπνοπαραγωγούς όπως και στο παρελθόν ή με τέτοιο τρόπο που να μη δυσκολεύει τα συμφέροντά τους. Είπατε ότι δεν γνωρίζω καλά το θέμα. Το γνωρίζω όμως πολύ καλά και γι’ αυτό καλό θα είναι να μη συζητάμε κάθε τόσο τα ζητήματα αυτά μ’ αυτόν τον τρόπο, γιατί μάλλον τους καπνοπαραγωγούς δεν ωφελεί επειδή αυτά άπτονται μιας νομιμότητας, την οποία προσπαθούμε να εφαρμόσουμε προς όφελος των καπνοπαραγωγών.
      ΣΠΥΡΙΔΩΝ ΣΤΡΙΦΤΑΡΗΣ: Γιατί άλλοι τα παίρνουν και άλλοι δεν τα παίρνουν. Το ξέρετε καλά. 
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στις επίκαιρες ερωτήσεις δεύτερου κύκλου.
      Η με αριθμό 650/26-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευτύχη Δαμιανάκη, προς τον Υπουργό Οικονομίας και Οικονομικών, σχετικώς με τη δημιουργία μνημειακού συγκροτήματος για τη Μάχη της Κρήτης κλπ. καθώς και η με αριθμό 664/27-5-2003 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, σχετικώς με την καθυστέρηση ένταξης της δεύτερης φάσης των αρδευτικών έργων Μαργαριτίου Θεσπρωτίας στο Γ΄ Κοινοτικό Πλαίσιο Στήριξης, διαγράφονται λόγω κωλύματος των ερωτωμένων Υπουργών.
      Η με αριθμό 640/27-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στο έκτακτο εκπαιδευτικό προσωπικό των Τεχνολογικών Εκπαιδευτικών Ιδρυμάτων κλπ., διαγράφεται λόγω κωλύματος του ερωτώντος Βουλευτή.
      Ολοκληρώθηκε η συζήτηση των επικαίρων ερωτήσεων.
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 65/22-5-2003 επερώτηση της Βουλευτού της Νέας Δημοκρατίας κ. ΄Αννας Μπενάκη-Ψαρούδα, προς τον Υπουργό Πολιτισμού, σχετικώς με τον τρόπο λειτουργίας του Αρχαιολογικού Μουσείου Ηρακλείου και τις συνθήκες συμμετοχής του σε έκθεση στη Γερμανία. 
      Από τη Νέα Δημοκρατία, ορίζεται ως Κοινοβουλευτικός Εκπρόσωπος για τη συζήτηση της επερώτησης αυτής ο Βουλευτής Ηρακλείου κ. Εμμανουήλ Κεφαλογιάννης.
      Η κ. Μπενάκη έχει το λόγο.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, η επερώτησή μου έχει ως αντικείμενο την άρνηση κατάθεσης εγγράφου από τον κύριο Υπουργό Πολιτισμού και αναγκάζομαι να φέρω αυτό το θέμα σε κοινοβουλευτικό έλεγχο, γιατί το θεωρώ ότι είναι ένα γενικότερο θέμα που ενδιαφέρει όλη τη Βουλή. Είναι σοβαρό θέμα κοινοβουλευτικού ελέγχου και η πρόθεσή μου είναι όχι μόνο να επερωτήσω τον κύριο Υπουργό, γιατί δεν μου κατέθεσε το έγγραφο, το οποίο ανεζήτησα, αλλά ζητώ και τη συμβολή του όχι μόνο ως Υπουργού που θα απαντήσει, αλλά και ως Βουλευτού και ως καθηγητού του Δημοσίου Δικαίου.
      Εδώ, κύριε Πρόεδρε, οδηγούμεθα βαθμιαία σε μια συρρίκνωση του κοινοβουλευτικού ελέγχου με τις αρνήσεις των Υπουργών να καταθέτουν έγγραφα με διάφορες καινοφανείς πλέον αιτιολογίες. Στη συγκεκριμένη περίπτωση εγώ, καίτοι δεν με απασχολεί το θέμα ουσίας το οποίο είχα θέσει με την ερώτησή μου, ζήτησα να μάθω τι συνέβη στο Αρχαιολογικό Μουσείο Ηρακλείου, διότι με δημοσιεύματα Τύπου όπου προέβησαν σε ποικίλες δηλώσεις αρχαιολόγοι και μη αρχαιολόγοι, πάντως υπάλληλοι του Υπουργείου Πολιτισμού και μάλιστα του Μουσείου Ηρακλείου, διεσύρθη το κύρος της Αρχαιολογικής Υπηρεσίας και δημιουργήθηκαν σοβαρές υπόνοιες, αν σε κάποιο συγκεκριμένο θέμα το Υπουργείο Πολιτισμού λειτουργεί σωστά.
      Πιο συγκεκριμένα, το Μουσείο Ηρακλείου έλαβε μέρος σε μια έκθεση στη Γερμανία με αρχαιότητες.
Κατηγορήθηκε η διευθύντρια και εμμέσως το Υπουργείο Πολιτισμού ότι συμμετέσχε σε μια έκθεση, στην οποία ταυτοχρόνως εξετίθεντο αρχαία από ιδιωτική συλλογή, τα οποία προήρχοντο από λαθρανασκαφες στην Κρήτη. Έγινε μεγάλη αναστάτωση. Η διευθύντρια τοποθετήθηκε σε άλλη υπηρεσία του δημοσίου. Για να διευκρινιστεί το ζήτημα, ορθώς το Υπουργείο Πολιτισμού διέταξε τη διενέργεια ΕΔΕ.
      Έθεσα το πρόβλημα και ρώτησα τι συνέβη και ποιοι ευθύνονται γι’ αυτόν τον διασυρμό της Αρχαιολογικής Υπηρεσίας και του Μουσείου. Ζήτησα να μου κατατεθεί το πόρισμα της ΕΔΕ για να δούμε, αν υπήρξαν ευθύνες δημοσίων προσώπων και να μάθουμε ποιοι και με ποιες διαδικασίες αποφασίζουν στο Υπουργείο Πολιτισμού για την αποστολή αρχαιοτήτων σε ξένες εκθέσεις, στις οποίες μετέχουν και ιδιωτικές συλλογές.
      Ο κύριος Υπουργός στην πρώτη απάντησή του μου έδωσε διάφορες απαντήσεις για το ουσιαστικό θέμα, τι συνέβη και τι δεν συνέβη, καθόλου ικανοποιητικές. Αυτό όμως είναι ένα άλλο ζήτημα και δεν το συζητάμε σ’ αυτήν την επερώτηση. Αντιπαρήλθε εν σιωπή το αίτημα της κατάθεσης του πορίσματος της Ένορκης Διοικητικής Εξέτασης, το οποίο έχει κατατεθεί από τον Απρίλιο του 2002. Επανήλθα με δεύτερη ερώτηση και παραπονέθηκα, γιατί δεν μου κατετέθη. Μου απήντησε ο κύριος Υπουργός ότι δεν δίνει το πόρισμα της ΕΔΕ, αφού κατά τη γνώμη του «τα στοιχεία της ΕΔΕ είναι απόρρητα διότι αφορούν τα προσωπικά δεδομένα των αναφερομένων υπαλλήλων, μαρτύρων κλπ.».
      Εδώ τίθεται ένα σοβαρό θέμα. Αυτά τα προσωπικά δεδομένα έχουν συρρικνώσει πολύ τον κοινοβουλευτικό έλεγχο. Υπενθυμίζω ότι δεν μπορούμε να πάρουμε στοιχεία από τον «2004» διότι αυτά αφορούν τα προσωπικά δεδομένα κάποιων προσώπων και επιπλέον, διότι ο «2004» είναι εκτός του δημοσίου. Σε ερώτησή μας για την Εθνική Τράπεζα μας είπαν ότι δεν απαντούν διότι ανήκει στον ιδιωτικό τομέα. Με το πρόσχημα ότι ανήκουν στον ιδιωτικό τομέα ορισμένοι οργανισμοί που ασκούν όμως δημοσία εξουσία μας αφαιρούν τη δυνατότητα να τους ελέγξουμε. Το ίδιο γίνεται όταν μας λένε ότι αφορούν προσωπικά δεδομένα. Τι θα γίνει, λοιπόν, με τον κοινοβουλευτικό έλεγχο, κύριε Πρόεδρε; Σε λίγο δεν θα μπορούμε να ελέγχουμε την Κυβέρνηση για τον τρόπο με τον οποίο λειτουργεί η Δημόσια Διοίκηση. 
      Στο κάτω-κάτω της γραφής εγώ δεν ζήτησα τα προσωπικά δεδομένα των εμπλεκομένων σε όλη αυτήν την ιστορία του Μουσείου Ηρακλείου. Δεν ρώτησα ούτε πώς λέγονται ούτε πού υπηρετούν, ούτε πόσο χρονών είναι ούτε πώς λένε τον πατέρα τους και τη μητέρα τους ή εν πάση περιπτώσει όλα αυτά, τα οποία τίθενται στην αρχή των μαρτυρικών καταθέσεων. Δε ζήτησα καν το φάκελο της ΕΔΕ, ο οποίος έχει μέσα μαρτυρικές καταθέσεις. Ζήτησα το πόρισμα, στο οποίο κατέληξε η αρχαιολόγος η οποία διεξήγαγε την ΕΔΕ για να δω, αν υπάρχουν ευθύνες υπαλλήλων, που τα προσωπικά τους στοιχεία δεν με ενδιαφέρουν, και κυρίως αν το Υπουργείο Πολιτισμού και οι εφορείες αρχαιοτήτων κάνουν καλά τη δουλειά τους, όταν στέλνουν αρχαιότητες σε μουσεία του εξωτερικού όπου μετέχουν και ιδιωτικές συλλογές, οι οποίες πολύ πιθανόν να περιέχουν και λαθραία.
      Βέβαια, είναι ενδεχόμενο ο κύριος Υπουργός να πιστεύει, δεδομένου ότι η απάντησή του, καθώς είδατε, είναι αρκετά ασαφής, ότι δεν πρέπει να μου δώσει καμία πληροφορία όσον αφορά μία ένορκη διοικητική εξέταση. Και αυτό αποτελεί ένα δεύτερο και μείζον θέμα, το οποίο είναι θέμα κοινοβουλευτικού ελέγχου. Δηλαδή, όταν διεξάγεται μία ένορκη διοικητική εξέταση για ένα θέμα που έχει γενικότερο αντίκτυπο, δεν μπορούμε να μάθουμε στον κοινοβουλευτικό έλεγχο τι ακριβώς συνέβη και πού κατέληξε η ένορκη διοικητική εξέταση; 
      Βέβαια, ο κύριος Υπουργός μού είπε ότι στη συγκεκριμένη περίπτωση δεν ανέκυψαν ευθύνες υπαλλήλων, αν και μου κάνει φοβερά μεγάλη εντύπωση να μην υπάρχουν ευθύνες υπαλλήλων, δεδομένου ότι συνταράχθηκε ολόκληρο το Ηράκλειο, όλη η Κρήτη με αλλεπάλληλα δημοσιεύματα στις εφημερίδες σύμφωνα με τα οποία το μουσείο και το Υπουργείο εξέθεσε αρχαιότητες μαζί με ιδιωτική συλλογή, η οποία περιλαμβάνει λαθραία από την Κρήτη. 
      Δηλαδή, χάλασε ο κόσμος, βγήκαν επώνυμοι αρχαιολόγοι και δημόσιοι υπάλληλοι στις εφημερίδες να αλληλοκατηγορούνται μεταξύ τους, βρήκαν αφορμή μερικοί να βγάλουν και τα προσωπικά τους απωθημένα, και δεν υπάρχει ευθύνη κανενός; Κάποιος πρέπει να έχει ευθύνη! Αν δεν υπάρχει ευθύνη κανενός εκεί κάτω, υπάρχει ευθύνη της κεντρικής υπηρεσίας και του αρχαιολογικού συμβουλίου που άφησε να δημιουργηθεί μία τέτοια παρεξήγηση, αν πρόκειται για παρεξήγηση. 
      Πάντως, προσωπικά δεν πιστεύω ότι το πόρισμα μιας ένορκης διοικητικής εξέτασης και το πού αυτό καταλήγει, είναι στοιχείο που δεν μπορούμε να το μάθουμε με το ίδιο το πόρισμα. Ας περικοπούν όλα τα προσωπικά στοιχεία, προκειμένου να μη γίνουν δημόσια γνωστά, αλλά το τι διαπιστώθηκε στη συγκεκριμένη περίπτωση και πού καταλήγει εκείνος που διενεργεί την ένορκη διοικητική εξέταση, αυτό νομίζω ότι είναι απαράδεκτο να μην μπορεί να το πληροφορείται ο Βουλευτής με έγγραφα, αλλά αντίθετα θα πρέπει να αρκείται στη διαβεβαίωση του Υπουργού, όπως στη συγκεκριμένη περίπτωση, ότι δεν προέκυψε καμία ευθύνη κανενός. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός για δέκα λεπτά. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, εκτιμώ την πρωτοβουλία της κ. Μπενάκη να θέσει στο Σώμα το ζήτημα των ορίων του κοινοβουλευτικού ελέγχου μέσω των αιτήσεων καταθέσεως εγγράφων, όταν κατά τη γνώμη του Υπουργού που υφίσταται τον έλεγχο τίθενται ζητήματα απορρήτου. 
      Όπως γνωρίζετε καλύτερα από εμένα, ο Κανονισμός της Βουλής εν προκειμένω προβλέπει ότι απαγορεύεται στον Υπουργό να καταθέσει στοιχεία, έγγραφα τα οποία αφορούν τις διεθνείς σχέσεις της χώρας και την εθνική ασφάλεια και του δίνει τη διακριτική ευχέρεια να αρνηθεί την κατάθεση εγγράφων εκεί όπου αυτό προβλέπεται από το νόμο, δηλαδή πρωτίστως από το Σύνταγμα ή από την κοινή νομοθεσία, αιτιολογώντας στην περίπτωση αυτή ρητά τους λόγους για τους οποίους δεν συναινεί στη δημοσιοποίηση αυτών των στοιχείων. 
      Νομίζω ότι η κ. Μπενάκη με πολύ ωραίο τρόπο και πιστή στη δεοντολογία του κοινοβουλευτικού ελέγχου, διαχώρισε το ουσιαστικό ζήτημα από το ζήτημα του βάθους του ελέγχου δια της καταθέσεως εγγράφων. 
      Ως προς την ουσία, θέλω να επαναλάβω για ακόμα μία φορά κάτι που το έχω πει ήδη απαντώντας σε γραπτές ερωτήσεις, ότι όπως απεδείχθη, οι υπηρεσίες και τα συλλογικά όργανα του Υπουργείου Πολιτισμού προστάτευσαν και το κύρος τους και τις ελληνικές αρχαιότητες. 
      Η έκθεση αυτή στην οποία μετείχαν αρχαιότητες από το Μουσείο του Ηρακλείου είχε διοργανωθεί από το Κρατικό Μουσείο της Βάρδης στην Καρλσρούη και ήταν μία έκθεση στην οποία μετείχαν παραπάνω από δέκα σημαντικά διεθνή μουσεία, τα σημαντικότερα μουσεία του κόσμου στο πεδίο του Μινωικού Πολιτισμού. 
      Επιπλέον μετείχαν και ευρήματα από μια ιδιωτική συλλογή η οποία πάντοτε προβληματίζει τη διεθνή βιβλιογραφία, περισσότερο σε επίπεδο ερωτημάτων και υπαινιγμών, παρά με τη μορφή ρητών ενστάσεων ή καταγγελιών. 
      Ωστόσο, σε τελευταία ανάλυση την ευθύνη για τη συμπερίληψη των ευρημάτων αυτής της συλλογής την είχε το μουσείο που οργάνωσε την έκθεση, ένα μουσείο με πολύ μεγάλη παράδοση που εγγράφεται στην παράδοση της γερμανικής αρχαιολογίας στην οποία οφείλουμε σε πολύ μεγάλο βαθμό το ενδιαφέρον για την κλασική αρχαιότητα ή εν πάση περιπτώσει την αναζωογόνηση αυτού του ενδιαφέροντος τους τρεις τελευταίους αιώνες. 
      Το Υπουργείο διερεύνησε διοικητικά το θέμα και δεν βρέθηκε να υπάρχουν ευθύνες. Η τότε διευθύντρια του Αρχαιολογικού Μουσείου Ηρακλείου και προϊσταμένη της Εφορίας Αρχαιοτήτων έκανε όλα όσα όφειλε να κάνει. Λυπάμαι ιδιαιτέρως γιατί ειδικά στο Ηράκλειο ως προς τη Διεύθυνση των Αρχαιολογικών Υπηρεσιών του νομού αυτού έχουμε πολύ σοβαρά προβλήματα, τα οποία όμως οφείλονται απολύτως στην αδυναμία συνεργασίας μεταξύ των παλαιοτέρων υπαλλήλων του κλάδου των αρχαιολόγων, στο γεγονός ότι ο ένας δεν αναγνωρίζει τον άλλον και δεν αναγνωρίζει ούτε στον επιλεγόμενο από τα αρμόδια κατά τον Κώδικα περί Δημοσίων Υπαλλήλων όργανα ούτε στους αρχαιοτέρους του τη δυνατότητα να ασκεί τα καθήκοντα της διεύθυνσης. Για το λόγο αυτό έχουμε λάβει μια σειρά από μέτρα. 
      Ένα από τα μέτρα αυτά είναι να γινόμαστε αυστηρότεροι σε όλους εκείνους τους υπαλλήλους οι οποίοι μετέρχονται οποιοδήποτε πολιτικό μέσο είτε με επίσημη είτε με ανεπίσημη μορφή, σε οποιονδήποτε και αν απευθύνονται οποιασδήποτε πολιτικής ταυτότητας και αν είναι αυτός, γιατί αυτό συμβαίνει και προς τους συναδέλφους μου της Συμπολίτευσης και μέσω κομμάτων της Αντιπολίτευσης, καλοπίστως βέβαια. 
      Άλλο μέτρο το οποίο λάβαμε είναι ο διαχωρισμός των υπηρεσιών με την ίδρυση αυτοτελούς υπηρεσίας, που έχει ως μόνο αντικείμενο το Αρχαιολογικό Μουσείο, έτσι ώστε να είναι απερίσπαστη η ΚΓ΄ Εφορία Προ?στορικών και Κλασικών Αρχαιοτήτων στην άσκηση του έργου της ως προς τους αρχαιολογικούς χώρους.
      Τρίτο προσωρινό μέτρο είναι η ανάθεση των καθηκόντων της διεύθυνσης στην προϊσταμένη της Εφορίας Προϊστορικών και Κλασικών Αρχαιοτήτων Ρεθύμνης και Χανίων η οποία άσκησε τα καθήκοντά της αυτά με πολύ μεγάλη επιμέλεια και καθώς βρισκόταν έξω από το κλίμα της συγκεκριμένης υπηρεσίας μπόρεσε με αποτελεσματικότητα να επιβάλλει μία τάξη και μία ευρυθμία. Βεβαίως περιττεύει να σημειώσω ότι στο Ηράκλειο εδρεύει και άλλη υπηρεσία του Υπουργείου, το Αρχαιολογικό Ινστιτούτο που είναι πολύ σημαντική υπηρεσία. Η τοποθέτηση σε αυτό δεν είναι καθόλου υποτιμητική, το αντίθετο μάλιστα εν όψει του ότι στην Κρήτη εδρεύει και Φιλοσοφική Σχολή, Τμήμα Ιστορίας και Αρχαιολογίας, απαιτείται και η υπηρεσία μας να έχει τη θεσμική υποδομή για την άσκηση ενός σημαντικού ερευνητικού έργου. 
      Το ζήτημα στο οποίο αναφέρεται η αίτηση κατάθεσης εγγράφων επί της ουσίας ετέθη με μία αναφορά η οποία γνωστοποιήθηκε στα μέσα ενημέρωσης του παλαιού στελέχους της υπηρεσίας μας και παλαιού διευθυντή του Μουσείου του Ηρακλείου, του κ. Σακελαράκη, ο οποίος ανέπτυξε τη δική του αντίληψη για τα θέματα αυτά. Δυστυχώς πάντα τα μέσα ενημέρωσης στρέφουν το ενδιαφέρον τους όταν εμφανίζεται να έχει κάποια δραστηριότητα τη μορφή σκανδάλου ή περίπου σκανδάλου και αυτό νομίζω ότι έβλαψε τελικώς ως συζήτηση την εικόνα της χώρας σε ορισμένους διεθνείς αρχαιολογικούς κύκλους οι οποίοι έχουν τους δικούς τους  κώδικες συμπεριφοράς και τη δική τους δεοντολογία. Επί της ουσίας, λοιπόν, ελήφθησαν όλα τα διοικητικά μέτρα. Δεν εντοπίστηκε κάποια ιδιαίτερη ατομική ευθύνη, αλλά κινήθηκε η διαδικασία που προβλέπει ο Υπαλληλικός Κώδικας με την παραγγελία ένορκης διοικητικής εξέτασης. 
      Λέει λοιπόν η νομοθεσία που διέπει τα θέματα αυτά, δηλαδή το άρθρο 127 του ν. 2683/99, ο εν ισχύ Υπαλληλικός Κώδικας, ότι η ένορκη διοικητική εξέταση ενεργείται κάθε φορά που η υπηρεσία έχει σοβαρές υπόνοιες ή σαφείς ενδείξεις για τη διάπραξη πειθαρχικού παραπτώματος και ότι οι διατάξεις των παραγράφων 5, 6 και 7 του άρθρου 128 που αφορά την πειθαρχική ανάκριση καθώς και οι διατάξεις των άρθρων 130 και 132 που αφορούν επίσης την πειθαρχική ανάκριση εφαρμόζονται αναλόγως. 
      Σύμφωνα με την παράγραφο 5 του άρθρου 128, που ισχύει και επί ενόρκων διοικητικών εξετάσεων, η πειθαρχική ανάκριση είναι μυστική, διότι αφορά το υπηρεσιακό καθεστώς και την ενδεχόμενη ευθύνη των ελεγχομένων υπαλλήλων. Είναι λογικό να υπάρχει αυτός ο κανόνας της μυστικότητας της πειθαρχικής προδικασίας, όπως ακριβώς υπάρχει και ο κανόνας της μυστικότητας της ποινικής προδικασίας. Το γεγονός ότι καταλήγει στην άσκηση δίωξης ή στη μη άσκηση δίωξης μια ένορκη διοικητική εξέταση είναι αδιάφορο. 
      Εάν μεν η ένορκη διοικητική εξέταση καταλήξει στην άσκηση πειθαρχικής δίωξης, συνεχίζεται η μυστικότητα της πειθαρχικής διαδικασίας μέχρι της εκδόσεως της αποφάσεως του πειθαρχικού συμβουλίου. Εάν δε η εκτίμηση του πειθαρχικώς προϊσταμένου οργάνου είναι απαλλακτική, δηλαδή όταν δεν ασκείται δίωξη, η δημοσιοποίηση του υλικού –και ιδίως του σώματος, όχι απλώς του πορίσματος, της ένορκης διοικητικής εξέτασης- μπορεί να άγει χωρίς κανέναν απολύτως λόγο τον ελεγχόμενο υπάλληλο, εναντίον του οποίου δεν ασκήθηκε πειθαρχική δίωξη ή να ανακινεί ζητήματα τα οποία έχουν ήδη ελεγχθεί και τα οποία δεν έχουν οδηγήσει στην απόφαση άσκησης πειθαρχικής δίωξης. 
      Επιπλέον δε αυτών των ρητών διατάξεων, τις οποίες ίσως θα έπρεπε να μνημονεύσω στην απάντησή μου –όμως, τις θεώρησα γνωστές οίκοθεν και γι’ αυτό δεν τις μνημόνευσα- υπάρχει το πρόβλημα των στοιχείων προσωπικού χαρακτήρα, που περιλαμβάνονται εκ των πραγμάτων σε μια οποιαδήποτε ένορκη διοικητική εξέταση. Εάν η κ. Μπενάκη θεωρεί ότι το αίτημα κατάθεσης είχε διαφορετικό περιεχόμενο, δηλαδή εάν θεωρεί ότι έπρεπε να απαλειφθούν όλες οι αναφορές που μπορεί να σχετίζονται με προσωπικά δεδομένα και επιπλέον όλα εκείνα τα στοιχεία τα οποία θα μπορούσαν να είναι βλαπτικά για την προσωπικότητα του ελεγχομένου υπαλλήλου και αυτό που ζητεί είναι μια ενημέρωση για τα συμπεράσματα στα οποία οδηγήθηκε το Υπουργείο, αυτό ευχαρίστως να το εξετάσω και να της δώσω μια ακόμη πιο αναλυτική απάντηση, στην οποία να περιλαμβάνονται και εκτενή αποσπάσματα από το πόρισμα του διενεργήσαντος την ένορκη διοικητική εξέταση. Έτσι θα έχει πλήρη γνώση για όλα όσα είναι δημοσιοποιήσιμα. Όμως, δεν νομίζω ότι μπορεί ο Υπουργός, ως ανώτατος πειθαρχικός προϊστάμενος, μέσω της διαδικασίας του κοινοβουλευτικού ελέγχου να παραβιάσει τη μυστικότητα της πειθαρχικής προδικασίας. 
      Έχει νομολογηθεί και από το Ευρωπαϊκό Δικαστήριο Δικαιωμάτων του Ανθρώπου και από το Συμβούλιο Επικρατείας, ότι όλα τα βασικά συστατικά που εγγυώνται την ποινική δίκη ισχύουν και επί της πειθαρχικής δίκης. Και το δικαίωμα ακροάσεως, η δυνατότητα άσκησης ενδίκων μέσων και το τεκμήριο αθωότητας, όλα ισχύουν και επί των πειθαρχικών δικών. Δηλαδή για την ακρίβεια στην έννοια της αστικής δίκης, όπως την έχει ερμηνεύσει το Δικαστήριο του Στρασβούργου, προκειμένου να διασφαλίσει το δικαίωμα στη δίκαιη δίκη, έχει γίνει αποδεκτό, εδώ και πολλά χρόνια, ότι περιλαμβάνεται και η πειθαρχική δίκη. Άρα, όλα όσα συνδέονται με την έννοια της δίκαιης δίκης, κατά την Ευρωπαϊκή Σύμβαση των Δικαιωμάτων του Ανθρώπου, αφορούν όχι μόνο την ποινική και την αστική δίκη, αλλά και την πειθαρχική δίκη και την πειθαρχική διαδικασία και την προδικασία, ακριβώς κατά τα πρότυπα της προκαταρκτικής εξέτασης, της προανάκρισης, της ανάκρισης και της ακροαματικής διαδικασίας στην ποινική δίκη. Αυτή, εν πάση περιπτώσει, είναι η εκτίμησή μου. 
      Αυτό, βέβαια, δεν σημαίνει ότι επί της ουσία περιορίζεται το δικαίωμα του ελέγχου. Διότι και μέσω της αιτήσεως καταθέσεως εγγράφων και μέσω της ερωτήσεως και μέσω της επερωτήσεως μπορούμε και οφείλουμε επί της ουσίας να γνωστοποιήσουμε όλα εκείνα τα στοιχεία τα οποία θα επιτρέψουν στη Βουλή να ασκήσει πολιτικό, αλλά όχι διοικητικό –και ιδίως όχι πειθαρχικό- έλεγχο, δηλαδή όχι έλεγχο ο οποίος προσομοιάζει προς τον έλεγχο της πειθαρχικής διαδικασίας. Αυτή είναι η εκτίμησή μου και ευχαρίστως να τη συζητήσω, αν έχει αντίλογο η κ. Μπενάκη. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κυρία Μπενάκη. Θέλετε το λόγο; 
	ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Μάλιστα, κύριε Πρόεδρε. Δύο λόγια έχω να πω. 
      Κατ΄ αρχάς, εγώ επιμελώς απέφυγα να μπω στην ουσία της υποθέσεως, αλλά ο κύριος Υπουργός μου έδωσε πολλές διαφωτιστικές απαντήσεις για τα συμβαίνοντα στο Ηράκλειο, τις οποίες δεν μου τις είχε δώσει. Με κάποια μεγαλύτερη ευφράδεια στις απαντήσεις του μπορεί το θέμα να μην έφθανε εδώ. Όμως, όταν δεχόμαστε απαντήσεις –που τις φτιάχνουν, βέβαια, οι υπάλληλοι και όχι οι Υπουργοί- του Τύπου ότι «δεν συμβαίνει τίποτα», «δεν ευθύνεται κανένας» και περίπου «δεν δικαιούστε να ομιλείτε», βεβαίως τότε αντιδρά κανείς. 
      Πάντως, χαίρομαι που εθνική ζημιά και ζημιά γοήτρου στην Ελλάδα δεν έγινε με τη συμμετοχή σε αυτήν την έκθεση. Επίσης χαίρομαι για το γεγονός ότι το Υπουργείο μετά και από την ΕΔΕ έλαβε περισσότερο έντονα μέτρα, ώστε να κατασιγαστούν κάποια πάθη που υπάρχουν στην Αρχαιολογική Υπηρεσία στην Κρήτη και δημιουργούν αυτές τις αναφλέξεις που εκθέτουν όλους μας. 
      Έρχομαι τώρα στο θέμα της ένορκης διοικητικής εξέτασης. Βεβαίως είναι μυστική η ένορκη διοικητική εξέταση και κανείς δεν μπορεί να ζητήσει το φάκελο, κανείς δεν μπορεί να ζητήσει καταθέσεις, εκθέσεις πραγματογνωμόνων και όλα τα αποδεικτικά στοιχεία που συλλέγονται σε μια τέτοια εξέταση. Επίσης, κανείς δεν μπορεί να απαιτήσει προσωπικά δεδομένα, όπως τα ανέφερα και προηγουμένως, τις λεπτομέρειες δηλαδή της προσωπικής κατάστασης των εμπλεκομένων προσώπων.
      Το πόρισμα όμως, δηλαδή τι διαπίστωσε ο υπάλληλος και πού καταλήγει, αυτό πρέπει να το μαθαίνουμε και πιστεύω ότι πρέπει να το μαθαίνουμε όχι μόνο με μια απάντηση του Υπουργού –όπως την έκανε τώρα ο κύριος Υπουργός, όχι όμως στις ερωτήσεις τις οποίες έχω κάνει παλιότερα- αλλά με τα κείμενα ή με παράθεση αυτούσιων κομματιών από το πόρισμα, για να είμαστε σίγουροι και εμείς ότι κάνουμε σωστά τη δουλειά μας.
      Εάν, φέρ’ ειπείν, όχι αυτό, αλλά κάποιο άλλο πόρισμα κατέληγε στο να συνιστά στον Υπουργό να απευθυνθεί στον εισαγγελέα και να θέσει υπόψη…
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα το έστελνα.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Δεν κάνω μομφή σε εσάς, εσείς μπορεί να το στέλνατε, αλλά ένας άλλος Υπουργός, επειδή υπάρχουν πολιτικά συμφέροντα, θα μπορούσε να καταχωνιάσει την ένορκη διοικητική εξέταση και να μη στείλει τίποτα και καμία αναγγελία σε κανέναν εισαγγελέα. Πώς θα το πληροφορηθούμε εμείς για να το ελέγξουμε αυτό το πράγμα;
      Δεν το λέω για τον κύριο Υπουργό. Μην με κοιτάτε έτσι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Σας κοιτώ… έχω χρηματίσει Υπουργός πολλές φορές. Δεν φαντάζομαι ότι μπορεί ένας Υπουργός να αποκρύψει τέτοιο πόρισμα. Τι λέτε; Είναι δυνατόν να μην…..    στον Εισάγγελέα;
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Είστε πολύ αισιόδοξος, κύριε Πρόεδρε. Πολλά μπορούν να συμβούν και έχουν συμβεί τέτοια.
      Εν πάση περιπτώσει, το φέρνω ως παράδειγμα, για να πω ότι πρέπει να έχουμε πρόσβαση στα πορίσματα των ένορκων διοικητικών εξετάσεων, που διέπονται, βέβαια, από μυστικότητα κατά το σκέλος που εντάσσονται στην πειθαρχική διαδικασία. Ένορκες διοικητικές εξετάσεις γίνονται όμως και εκτός πειθαρχικής διαδικασίας και επομένως πρέπει να έχουμε τη δυνατότητα να πληροφορούμεθα αυτουσίως και χωρίς προσωπικά δεδομένα την κατάληξη των πορισμάτων.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχει ζητήσει το λόγο ο κ. Κεφαλογιάννης. Θα απαντήσετε αφού μιλήσει; Καλώς.
      Ορίστε, κύριε Κεφαλογιάννη, έχετε το λόγο για πέντε λεπτά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, πέρα από το απόρρητο υπάρχει και ο Κανονισμός της Βουλής, ο οποίος είναι σαφής για το πότε μπορεί η Κυβέρνηση ή ένας Υπουργός να επικαλεστεί το απόρρητο. Μάλιστα, το ανέφερε κάποια στιγμή και ο κύριος Υπουργός: ο κανονισμός της Βουλής αναφέρεται μόνο σε διεθνείς σχέσεις της χώρας, λόγοι εθνικής ασφαλείας κλπ.
      Προσωπικά δεν ήθελα να μπω στη συζήτηση επί της ουσίας του συγκεκριμένου θέματος που έθεσε η κ. Μπενάκη. Άλλωστε, δευτερολόγησε και η ίδια και έθεσε τα πράγματα στις σωστές τους διαστάσεις.
      Όμως θέλω να αναφερθώ στο γενικότερο θέμα: η Κυβέρνηση, εδώ και πολύ καιρό, επικαλούμενη τα προσωπικά δεδομένα, το επιχειρηματικό απόρρητο και τον όγκο των ζητουμένων στοιχείων αρνείται να καταθέσει στη Βουλή οποιαδήποτε έγγραφο. Μάλιστα στο Υπουργείο του παριστάμενου Υπουργού θεωρήθηκε επιχειρηματικό απόρρητο: η μισθοδοσία των υπαλλήλων της «ΑΘΗΝΑΣ 2004», ενός οργανισμού που μοναδικός μέτοχος είναι το ελληνικό δημόσιο και 15 μέρες μετά την τέλεση των Ολυμπιακών και των Παραολυμπιακών Αγώνων ο προϋπολογισμός και τα οποιαδήποτε ελλείμματα της «ΑΘΗΝΑΣ 2004» κληροδοτούνται στο Υπουργείο Οικονομικών.
      Επίσης είχα ζητήσει να κατατεθούν στη Βουλή τα έγγραφα του ΟΠΑΠ. Χρειάστηκε η καλή προσωπική σχέση του ομιλούντος με τον κύριο Υπουργό, για να παρέμβει προσωπικά σε τρίτο βαθμό και να μου παραδοθούν τα έγγραφα μετά από έξι μήνες. Έτσι δεν είναι, κύριε Υπουργέ;
      Πρέπει, λοιπόν, να υπάρχει μια κοινοβουλευτική τάξη. Ο Υπουργός και η Κυβέρνηση, κύριε Πρόεδρε, δεν απαντά στο Βουλευτή. Απαντά στη Δημοκρατία, απαντά στην Εθνική Αντιπροσωπεία. Η κυβέρνηση, λοιπόν οφείλει να καταθέσει τα ζητούμενα έγγραφα.
      Θα σας πω επίσης ότι εκκρεμεί σχετική με το θέμα μία ερώτηση στον Πρωθυπουργό. Ελπίζω με τη λήξη της Προεδρίας, ο Πρωθυπουργός που κατά κύριο λόγο δείχνει κατά καιρούς την ευαισθησία του, σε τέτοια θέματα θα απαντήσει. Στην ερώτηση αυτή προς τον Πρωθυπουργό αναφέρονται δεκάδες περιπτώσεις άρνησης κατάθεσης εγγράφων. Πριν δύο χρόνια έγινε μία παρόμοια ερώτηση. Εκκρεμούσαν εξήντα τέσσερις απαντήσεις καταθέσεως εγγράφων για τις οποίες αρνήθηκαν στελέχη της Κυβέρνησης να ενημερώσουν την Εθνική Αντιπροσωπεία. ‘Όταν επέλεξε ο Πρωθυπουργός να απαντήσει δηλαδή από τη Δευτέρα που το ανακοίνωσε ο Πρωθυπουργός μέχρι την Τετάρτη που απάντησε είχαν απαντηθεί στη Βουλή οι πενήντα απ’ αυτές τις ερωτήσεις. Για ποιο λόγο, λοιπόν, οι Υπουργοί δεν απαντούν; 
      Επίσης ο κ. Γιάννης Καψής –και είναι προς τιμή του- έχει καταθέσει επιστολή στην Επιτροπή Θεσμών και Διαφάνειας για το ίδιο θέμα. Γιατί και οι Βουλευτές της Συμπολίτευσης έχουν το ίδιο παράπονο. Ζητούν δηλαδή και αυτοί έγγραφα και δεν κατατίθενται από την Κυβέρνηση στη Βουλή. Άρα εδώ τίθεται ένα γενικό θέμα που το Προεδρείο, ο Πρόεδρος της Βουλής πρέπει να μεριμνήσει, ενδεχομένως και  σε συνεννόηση με την Κυβέρνηση, να δωθεί λύση να τελειώσει αυτό το θέμα. Αλλιώς δημιουργούνται υποψίες ότι τα έγγραφα δεν κατατίθενται στην Εθνική Αντιπροσωπεία για συγκεκριμένους λόγους. 
      Θα σας πω μάλιστα ότι όσον αφορά το Υπουργείο Περιβάλλοντος, Χωροταξίας και Δημοσίων Έργων, είχα προσφύγει ως απλός πολίτης στα τέλη της δεκαετίας 1990 με ένα νόμο του 1986, ζητώντας έγγραφα που αρνήθηκε η Κυβέρνηση κατάθεση στην Εθνική Αντιπροσωπεία. Η δικαιοσύνη κατέστησε υπευθύνους τους γενικούς γραμματείς του Υπουργείου και τους αρμόδιους διευθυντές των ΔΕΚΕ και μόνο τότε υποχρεώθηκε η Κυβέρνηση να καταθέσει τα έγγραφα στη Βουλή και στη διάθεση του Βουλευτή. Ε, αυτό δεν είναι κοινοβουλευτικός έλεγχος; Αυτό είναι ώριμη κοινοβουλευτική διαδικασία; Αυτό δεν προωθεί την εμβάθυνση των δημοκρατικών μας θεσμών;
      Θα ήθελα, λοιπόν, με την ευκαιρία της επερώτησης της κ. Μπενάκη να θέσω αυτό το γενικότερο θέμα διότι η άρνηση κατάθεσης εγγράφων στο Ελληνικό Κοινοβούλιο νοθεύει την  ίδια την κοινοβουλευτική διαδικασία και βέβαια το κοινοβουλευτικό μας πολίτευμα. Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, επειδή αναφερθήκατε στο Προεδρείο, και τον Κανονισμό σας υπενθυμίζω την παράγραφος 3 του σχετικού άρθρου 133 του Κανονισμού της Βουλής που αναφέρεται στην κατάθεση εγγράφων. «Ο Υπουργός οφείλει μέσα σε τριάντα μέρες από την παραλαβή της σχετικής αίτησης είτε να αποστείλει στη Βουλή τα ζητούμενα έγγραφα είτε να αναφέρει σ’ αυτήν τους λόγους για τους οποίους η κατάθεση όλων ή ορισμένων ειδικά κατονομαζομένων δεν είναι δυνατή». Η παράγραφος 4 επίσης όρισε: «Υποχρεούται να μην καταθέσει έγγραφα όταν πρόκειται για θέματα που αφορούν σχετικά με την ασφάλεια του κράτους μυστικό». Άρα στα υπόλοιπα, το αφήνει στην κρίση του Υπουργού που αιτιολογημένα μπορεί να μην κατατεθούν. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Η μισθοδοσία δεν είναι επιχειρηματικό απόρρητο.
    ΠΡΟΕΔΡΕΥΩΝ (Κωνσταντίνος Γείτονας): Είναι άλλο ζήτημα το πραγματικό θέμα... 
    Ορίστε, κύριε Υπουργέ, έχετε το λόγο.
    ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ως προς τον Κανονισμό της Βουλής δώσατε τώρα, κύριε Πρόεδρε, την απάντηση. Είναι άλλο πράγμα η απαγόρευση χορήγησης εγγράφων για τα θέματα που άπτονται του απορρήτου της εθνικής ασφάλειας και της εξωτερικής πολιτικής και άλλο η διακριτική ευχέρεια του Υπουργού να αρνείται αιτιολογημένα σε κάποιες περιπτώσεις, ιδίως όταν αυτό επιβάλλεται από το Σύνταγμα ή από άλλες διατάξεις της κείμενης νομοθεσίας. Διότι ο Κανονισμός της Βουλής δεν είναι νόμος, ο Κανονισμός της Βουλής έχει ένα πεδίο εφαρμογής: τα σχετικά με την εσωτερική οργάνωση τη λειτουργία της Βουλής, δεν τροποποιεί την κείμενη νομοθεσία. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μπορεί και να την τροποποιήσει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Επί του πεδίου εφαρμογής του. Είναι άλλο το πεδίο εφαρμογής του Κανονισμού, άλλο το πεδίο εφαρμογή του νόμου. Ο νόμος δεν αναμειγνύεται στα του Κανονισμού και ο Κανονισμός στα του νόμου, ισχύει η αρχή της εσωτερικής αυτονομίας της Βουλής. Επί του θέματος της εσωτερικής αυτονομίας, τον κυρίαρχο λόγο τον έχει ο Κανονισμός και επί όλων το Σύνταγμα. Αυτά ως προς τη μείζονα σκέψη, θα λέγαμε. 
         Ως προς το συγκεκριμένο ερώτημα που έθεσε η κ. Μπενάκη, απλώς θέλω να επισημάνω –υπάρχει άλλωστε απάντηση στην αρμόδια υπηρεσία της Βουλής ότι η απάντηση επί της ουσίας ήταν έκτασης μιάμισης σελίδας. 
     Όλα όσα είπα τώρα, προφορικά στο Σώμα, περιλαμβάνονται στην έγγραφη απάντησή μου. Επιπλέον δε, στην έγγραφη απάντησή μου, σημειώνεται ότι πέραν της διοικητικής εξετάσεως έχει συγκροτηθεί ομάδα εργασίας με τη συμμετοχή και του καταγγείλαντος, του κ. Σακελαράκη, προκειμένου να διερευνηθεί αν τα αρχαία αυτής της συλλογής ήταν αποτέλεσμα λαθροανασκαφής που διεξήχθη κάποτε στην Κρήτη. 
     Η κ. Μπενάκη δεν μου ζήτησε όμως το πόρισμα της ομάδας εργασίας, που είναι επιστημονικό και αφορά αυτό το γεγονός. Μου ζήτησε το πόρισμα της ένορκης διοικητικής εξέτασης, που είναι μία τυποποιημένη πειθαρχική διαδικασία, για την οποία ισχύουν όσα είπα προηγουμένως, με βάση τον Υπαλληλικό Κώδικα. 
     Άρα, λοιπόν, πρόκειται για διαφορετικά θέματα. Απαντάμε κάθε φορά με βάση τη συγκεκριμένη αίτηση καταθέσεως εγγράφων. Και η απάντησή μου στη συγκεκριμένη αίτηση είναι αιτιολογημένα αυτή που είπα, επί τη βάσει των διατάξεων του Υπαλληλικού Κώδικα. 
     Οφείλω επίσης μία απάντηση στον κ. Κεφαλογιάννη για το γενικότερο θέμα που έθεσε. Θα σας απαντήσει φυσικά ο Πρωθυπουργός στην ερώτησή σας, κύριε Κεφαλογιάννη. Δεν έχω ούτε γνώση ούτε εξουσιοδότηση…
     ΠΡΟΕΔΡΕΥΩΝ (Κωνσταντίνος Γείτονας): Και πρόθεση! 
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): …να απαντήσω στο θέμα αυτό, αλλά πρέπει να σας πω το εξής. Όταν τα έγγραφα που ζητά ένας συνάδελφος Βουλευτής αφορούν οικονομικές λειτουργίες του κράτους, η πρακτική που τουλάχιστον εγώ εφαρμόζω είναι να χορηγούνται αμέσως τα αιτούμενα έγγραφα, ακόμα και αν υπάρχουν κατά νόμο λόγοι απορρήτου. 
     Όταν όμως πρόκειται για έγγραφα που αφορούν το υπηρεσιακό καθεστώς ενός προσώπου, τότε πραγματικά κατά τη γνώμη μου υπερέχει η ανάγκη προστασίας του προσώπου, διότι δεν υπάρχει άλλος λόγος προστασίας του δημοσίου συμφέροντος. 
     Χαίρομαι γιατί ο κ. Κεφαλογιάννης είπε προηγουμένως ότι μόλις απευθύνθηκε σε μένα και μου είπε ότι ζητάει έναν τεράστιο όγκο εγγράφων από τον ΟΠΑΠ, έδωσα αμέσως εντολή –παρ΄ ότι η αρμοδιότητα αυτή τυπικά ανήκει στο συνάδελφό μου Υφυπουργό Πολιτισμού, τον κ. Λιάνη- να χορηγηθούν όλα τα αντίγραφα των εγγράφων που ζήτησε. Πιστεύω ότι αυτή είναι η πρακτική που πρέπει να ακολουθείται. 
     Ως προς τον Οργανισμό «ΑΘΗΝΑ 2004», την οργανωτική επιτροπή…
     ΓΕΩΡΓΙΟΣ ΟΡΦΑΝΟΣ: Αυτή είναι η πρακτική; 
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, λίγη ησυχία για να απαντήσει ο κύριος Υπουργός. 
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): … η άρνηση χορήγησης στοιχείων θεμελιώνεται σε συγκεκριμένη γνωμοδότηση της Αρχής Προστασίας Προσωπικών Δεδομένων, σε ad hoc γνωμοδότηση. 
     Ίσως πρέπει να συζητήσουμε ξανά για το πλαίσιο μέσα στο οποίο πρέπει να κινούνται οι Ανεξάρτητες Αρχές. Αυτό όμως δεν αφορά την ερμηνεία του σχετικού άρθρου του Κανονισμού ούτε την κακή πρόθεση του Υπουργού, ο οποίος είναι πρόθυμος να διαβιβάσει τα πάντα στη Βουλή, αρκεί να του τα χορηγήσει ο ελεγχόμενος οργανισμός, ο οποίος επικαλείται τη νομοθεσία περί προστασίας του απορρήτου και ad hoc γνωμοδότηση της αρχής προστασίας. 
     Άρα, λοιπόν, πρέπει κάθε περίπτωση να την εξετάζουμε με προσοχή γιατί μπορεί να μοιάζουν αλλά δεν είναι όμοιες.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ένα λεπτό, κύριε Πρόεδρε. 
     ΠΡΟΕΔΡΕΥΩΝ (Κωνσταντίνος Γείτονας): Θέλετε να πείτε κάτι ακόμα σε αυτήν την επερώτηση; Γιατί βλέπω ότι είστε Κοινοβουλευτικός Εκπρόσωπος και στην επόμενη. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα είμαι και στην επόμενη, κύριε Πρόεδρε. Ένα λεπτό θέλω μόνο. 
     Θα καταθέσω για τους συναδέλφους εννιά αρνήσεις καταθέσεως εγγράφων του Υπουργείου Πολιτισμού, δεκαπέντε αρνήσεις καταθέσεως εγγράφων του Υπουργείου Μεταφορών, τρεις αρνήσεις καταθέσεως εγγράφων του Υπουργείου Εθνικής Άμυνας και επτά αρνήσεις καταθέσεως εγγράφων του Υπουργείου Οικονομίας. 
     Ενδεικτικά, επειδή παρίσταται ο Υπουργός, σας διαβάζω μερικές από τις αρνήσεις καταθέσεως εγγράφων του Υπουργείου Πολιτισμού: 8-11-2000, άρνηση κατάθεσης στοιχείων αναλυτικών δαπανών προσώπων που μετέβησαν στους Ολυμπιακούς Αγώνες του Σίδνεϋ. Προς τιμή του ο Υπουργός κ. Πάγκαλος έδωσε αναλυτικό προϋπολογισμό για την Κοινοβουλευτική Αντιπροσωπεία, για τους Βουλευτές δηλαδή που μετείχαν σε αυτήν τη διαδικασία, και μας είπε ότι δαπανήθηκαν για όλα τα έξοδα των Βουλευτών 56.000.000, δηλαδή συγκεκριμένο νούμερο. 
     11-12-2000, μίσθωση γραφείων για τη στέγαση της «ΑΘΗΝΑΣ 2004».
      18/10/2001: Έγγραφα ανάθεσης χορηγίας αυτοκινήτων από την «Αθήνα 2004». 
      20/11/2002: Πόρισμα ελεγκτικής επιτροπής για τις παράνομες προσλήψεις και προαγωγές γενικών διευθυντών.
      Είναι αυτά θέματα εθνικής ασφαλείας; Είναι αυτά θέματα που αφορούν την εξωτερική πολιτική;
      Αυτά, κύριε Πρόεδρε, για τα Πρακτικά. Και για τα άλλα Υπουργεία είναι ανάλογες οι αρνήσεις καταθέσεων εγγράφων κι αυτό δημιουργεί μια δικαιολογημένη υποψία στη Βουλή ότι κάτι έχουν να κρύψουν οι υπουργοί και η Κυβέρνηση.
      (Στο σημείο αυτό ο Βουλευτής κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση  επί της υπ’ αριθμόν 65/22-5-2003 επερωτήσης της Βουλευτού της Νέας Δημοκρατίας κ. Άννας Μπενάκη-Ψαρούδα προς τον Υπουργό Πολιτισμού, σχετικώς με τον τρόπο λειτουργίας του Αρχαιολογικού Μουσείου Ηρακλείου και τις συνθήκες συμμετοχής του σε έκθεση στη Γερμανία.
     Εισερχόμαστε τώρα στη συζήτηση της υπ’ αριθμόν 62/18/19-5-2003 επίκαιρης επερώτησης των Βουλευτών της Νέας Δημοκρατίας Φάνης Πάλλη-Πετραλιά, Μάριου Σαλμά, Γεωργίου Ορφανού, Σάββα Τσιτουρίδη, Σταύρου Δαϊλάκη, Γεωργίου Βλάχου, Γεωργίου Δεικτάκη, Αθανασίου Κατσιγιάννη, Αντωνίου Μπέζα, Μιχάλη Παπαδόπουλου, Σπύρου Ταλιαδούρου και Εμμανουήλ Κεφαλογιάννη προς τους Υπουργούς Οικονομίας και Οικονομικών, Πολιτισμού, Περιβάλλοντος, Χωροταξίας και Δημοσίων Έργων, Εργασίας και Κοινωνικών Ασφαλίσεων, σχετικώς με τους Ολυμπιακούς Αγώνες 2004.
     Από τη Νέα Δημοκρατία ορίζεται ως Κοινοβουλευτικός  Εκπρόσωπος ο Βουλευτής Ηρακλείου κ. Εμμανουήλ Κεφαλογιάννης. 
     Το λόγο έχει η πρώτη από τους επερωτώντες, κ. Φάνη Πάλλη- Πετραλιά. 
     ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, κυρίες και κύριοι συνάδελφοι, πριν μπω στο κείμενο της επερώτησης θέλω να σας θυμίσω ότι σε συζήτηση που έγινε στην Επιτροπή Μορφωτικών Υποθέσεων δεσμευθήκατε ότι θα δίνετε όλα τα στοιχεία τα οποία σας ζητούμε, η δε κ. Αγγελοπούλου, η οποία ήταν εκεί παρούσα και ερωτήθηκε, είπε και η ίδια ότι δεν έχει καμία αντίρρηση να δίνει κι εκείνη τα στοιχεία. Διότι θα σας θυμίσω ότι εσείς μας είχατε πει ότι ήταν η κ. Αγγελοπούλου η οποία δεν έδωσε τα στοιχεία των μισθών κάποιων συμβούλων –και μιλάω για τους πέντε διευθύνοντες συμβούλους- και ήταν η μοναδική φορά που υπήρξε η άρνηση με απόφαση ad hoc του κ. Δαφέρμου.
     Άρα έχετε ήδη δεσμευθεί προς εμάς και παρ’ όλα αυτά εξακολουθείτε να μην δίνετε τα στοιχεία τα οποία σας ζητούμε. 
     Κύριε Πρόεδρε, κυρίες και κύριοι συνάδελφοι, την περασμένη εβδομάδα η Νέα Δημοκρατία πήρε μέρος στην εκδήλωση που έγινε στη Θεσσαλονίκη για τους Ολυμπιακούς Αγώνες. Ο κ. Ορφανός κι εγώ μετείχαμε, αποδεικνύοντας στην πράξη ότι εμείς στηρίζουμε τους Ολυμπιακούς Αγώνες του 2004 κι εργαζόμαστε για την επιτυχία τους.  Ήταν η πρώτη και η μόνη φορά που μας προσκάλεσε η Κυβέρνηση, έστω και αν μας προσκάλεσε μόνο για επικοινωνιακούς λόγους. Για να στηρίξουμε το εθνικό εγχείρημα εμείς δώσαμε το «παρών».
     Τα λέω αυτά, κύριε Πρόεδρε, για να προλάβουμε τον κύριο Υπουργό από τις έωλες και εύκολες δικαιολογίες του τύπου «μα, εσείς φραστικά μόνο στηρίζετε, ενώ στην πράξη δεν στηρίζετε ή ακόμη και υπονομεύετε αυτήν την εθνική προσπάθεια» ή να μην ακούσουμε τους κύριους Υπουργούς να μας λένε –γιατί βλέπω εδώ και τον κ. Αλευρά- ότι μας υποκινούν τα συμφέροντα που, καθώς ο Πρωθυπουργός λέει τελευταία, «έχουν  συνωμοτήσει για να «ρίξουν» την Κυβέρνηση». 
     Εμείς, κύριοι Υπουργοί, λέμε καθαρές κουβέντες. Υποστηρίζουμε την διοργάνωση, ελέγχουμε όμως την κυβερνητική διαχείριση, τις μεθοδεύσεις της Κυβέρνησης, την αδιαφάνεια και τη διαπλοκή, τις απίθανες σπατάλες, τις καθυστερήσεις και τις κακοτεχνίες. Δεν στηρίζουμε την προχειρότητα και την αναποτελεσματικότητα, δεν στηρίζουμε την αλαζονική, θα μπορούσα να πω την καθεστωτική αυτή νοοτροπία, που έχει επιβάλει η Κυβέρνηση στη διαχείριση του 2004. Δεν στηρίζουμε αυτήν τη νοοτροπία που έχει μεταβάλει το εθνικό αυτό εγχείρημα, αυτήν τη χρυσή ευκαιρία για τη χώρα μας σε μια κολυμβήθρα τού Σιλωάμ, μέσα στην οποία βαφτίζονται κι εξαγνίζονται τα μεγαλύτερα οικονομικά ατοπήματα των τελευταίων εκατό χρόνων.
      Είναι τελείως ξεκάθαρο ότι η Κυβέρνηση έχει μετατρέψει την ολυμπιακή προετοιμασία σε ένα φερετζέ πίσω από τον οποίο προσπαθεί να κρύψει το πρόσωπο της αυθαιρεσίας, της ανικανότητας και της διαπλοκής. Κύριε Υπουργέ, έχετε χάσει τελείως τον έλεγχο του κόστους του 2004. Δεν είναι ότι δεν ξέρετε μόνο πόσο θα στοιχίσει τελικά η διοργάνωση αλλά δεν ξέρετε καν πόσα μέχρι σήμερα έχετε ξοδέψει. Ο ίδιος ο Πρωθυπουργός πριν λίγες μέρες μιλώντας στην τελετή παράδοσης του κελύφους του κτιρίου του ραδιοτηλεοπτικού κέντρου είπε ότι αυτό στοίχισε 103 εκατομμύρια ευρώ με το ΦΠΑ. Αυτό αναφέρεται και στην επίσημη ανακοίνωση του Μαξίμου. Την ίδια μέρα που ο Πρωθυπουργός έδινε αυτό το κόστος το Υπουργείο Πολιτισμού έδινε επίσημο προϋπολογισμό του έργου 113,3 εκατομμύρια ευρώ χωρίς το ΦΠΑ και σε είκοσι μέρες μετά στην επίσκεψη που κάναμε στον κ. Αλευρά ο κ. Αλευράς μας είπε ότι το έργο έχει προϋπολογισμό 123,8 εκατομμύρια ευρώ με το ΦΠΑ. 
      Και αυτό συνέβη σ΄ ένα έργο που έχει ήδη παραδοθεί. Βεβαίως υποτίθεται ότι έχει παραδοθεί. Διότι δεν παρεδόθη ολόκληρο το έργο, αλλά ένα κομμάτι του. Για να γίνει αυτό το έργο λειτουργικό χρειάζονται ακόμη πολλές δεκάδες εκατομμύρια ευρώ. Και να φαντασθείτε ότι γι’ αυτό το έργο που σήμερα λέγετε ότι στοίχισε 123,8 εκατομμύρια ευρώ, τον Ιούνιο του 2001 η ίδια η Κυβέρνηση και συγκεκριμένα ο κ. Πάχτας είχε δώσει επίσημο προϋπολογισμό 29,3 εκατομμύρια ευρώ. Από το 2001 μέχρι το 2003 ένα ολυμπιακό έργο πήγε τέσσερις φορές επάνω! Και βεβαίως υπάρχουν δικαιολογίες. Δεν αμφιβάλλω. Και βεβαίως φαντάζομαι ότι όλα θα είναι νομότυπα. Σας ερωτώ όμως αν εσείς, κύριοι συνάδελφοι, κάπου διακρίνετε κυβερνητική συνέπεια, κυβερνητικό συντονισμό, σεβασμό στο δημόσιο χρήμα, εν τέλει αν διακρίνετε έναν κοινό νου.
      Άλλη περίπτωση το κόστος της ασφάλειας των Αγώνων. Το οποίο τελικά είχε και ένα θύμα, τον Υφυπουργό Δημόσιας Τάξης. Το κόστος ξεκίνησε στα 100 εκατομμύρια ευρώ. Μετά την 11η Σεπτεμβρίου ανέβηκε στα 235 εκατομμύρια ευρώ. Από το Υπουργείο Δημόσιας Τάξης η ευθύνη για λόγους πονηρούς που μπορεί να αποκαλυφθούν και στη Βουλή –μάλλον θα αποκαλυφθούν- μετατέθηκε στο Υπουργείο Άμυνας, και ω του θαύματος αυτομάτως ο προϋπολογισμός του, μόλις πήγε στο Υπουργείο Άμυνας, εκτινάχθηκε στα 500 εκατομμύρια ευρώ. Ύστερα από το θόρυβο που ξέσπασε, ο διαγωνισμός επιστρέφει στο Υπουργείο Δημόσιας Τάξης και ξανά ω του θαύματος κατεβαίνει στα 370 εκατομμύρια ευρώ. Επισυμβαίνει, όμως, στη συνέχεια και ένα τρίτο θαύμα και τελικά ο διαγωνισμός κατακυρώνεται στα 255 εκατομμύρια ευρώ. Και θέλετε, κύριοι Υπουργοί και κύριοι συνάδελφοι, να μας πείσετε ότι είναι σοβαρή Κυβέρνηση;
      Θέλετε και ένα άλλο παράδειγμα; Στις 30 Ιουνίου του 2002, δηλαδή δύο χρόνια πριν τη διεξαγωγή των Ολυμπιακών Αγώνων η Κυβέρνηση ανακοίνωσε την κατάργηση, την περικοπή δεκαπέντε ολυμπιακών έργων. Χρειασθήκατε δηλαδή πέντε σχεδόν χρόνια προμελετών και μελετών που πληρώθηκαν, για να καταργήσετε τελικά τα έργα αυτά. Έτσι στο Φάληρο καταργήθηκαν δύο από τα πέντε γυμναστήρια που είχαν προγραμματισθεί, στο Ελληνικό καταργήθηκαν δύο γήπεδα, οι μόνιμες κερκίδες στο κανόε καγιάκ όπως και στα γήπεδα του μπέιζμπολ. Περικόπηκε το ξενοδοχείο στο κωπηλατοδρόμιο του Μαραθώνα όπως και οι εγκαταστάσεις, κάποιες κτιριακές υποδομές στον Άγιο Κοσμά. Θα περίμενε, λοιπόν, κανείς ότι μετά από όλες αυτές τις περικοπές θα ανακοινώνονταν και η μείωση του προϋπολογισμού. Έλα όμως που εδώ σημειώθηκε νέο θαύμα. Η περικοπή των έργων έφερε αύξηση των προϋπολογισμών!
      Και για να είμαι απόλυτα συγκεκριμένη: Στο Ελληνικό όπου έγιναν οι περισσότερες περικοπές ο προϋπολογισμός αυξήθηκε κατά 64,6 εκατομμύρια ευρώ. Στο κανόε καγιάκ δε μετά την περικοπή ο προϋπολογισμός αυξήθηκε κατά 18,8 εκατομμύρια ευρώ. Θα μπορούσα βέβαια να συνεχίσω και με άλλα έργα. Πάντως σε όλα τα έργα γίνεται άλλη πονηριά.
Τα έργα κατακερματίζονται σε φάσεις, προκειμένου να υπογραφούν πολλαπλές συμβάσεις. Η ουσία είναι μία. Είτε από ανικανότητα, είτε από σκοπιμότητα -και πιθανότατα και από τα δύο- έχετε χάσει τον έλεγχο του κόστους της ολυμπιακής προετοιμασίας και τρέχετε και δεν φτάνετε! 
      Βεβαίως την Κυβέρνηση δεν την ενδιαφέρουν ούτε οι χρόνοι της παράδοσης, αφού έτσι και αλλιώς δεν θα είναι στην εξουσία. Ενδιαφέρει όμως εμάς, όλα τα κόμματα, όλους τους Έλληνες και όλες της Ελληνίδες που δεν θέλουν να διασυρθεί η χώρα!
      Αναβάλλονται συνεχώς ή ματαιώνονται καθημερινά το ένα μετά το άλλο τα test events, δηλαδή οι αθλητικές συναντήσεις που πρέπει να φιλοξενήσει η χώρα, προκειμένου να δοκιμαστούν οι ολυμπιακές εγκαταστάσεις. Ματαιώθηκε το Παγκόσμιο Πρωτάθλημα Στίβου Νέων, το Παγκόσμιο Πρωτάθλημα Πάλης Νέων. Ματαιώθηκε το «Μπρούνο Ζάουλι», διότι τον Ιούνιο του 2004 το στάδιο του ΟΑΚΑ, η καρδιά των αγώνων, δεν θα είναι έτοιμο! 
      Η περίφημη «μελέτη Καλατράβα» και αυτή ακόμα έχει δημιουργήσει τεράστια προβλήματα και ένα τεράστιο ερωτηματικό για το εάν θα είναι έτοιμο το έργο. Διότι η διάμετρος του κεντρικού σωλήνα, πάνω στην οποία θα στηριζόταν η στέγη -αυτό το τόσο πια διαφημισμένο στέγαστρο- θα ήταν τρία μέτρα. Ο κατασκευαστής που ανέλαβε να το φτιάξει ύστερα από μελέτες έφτιαξε το σωλήνα, αλλά μετά ανακαλύφθηκε ότι ήταν αδύνατο να σηκώσει το βάρος της στέγης. Και σήμερα υπάρχουν νέοι σωλήνες που έχουν διάμετρο 3,60 μέτρα. Και εδώ υπάρχει και ένα θέμα, διότι ο Καλατράβα στην επιστολή που σας έστειλε λέει ότι συμφωνεί με τη νέα μελέτη του κατασκευαστή. Κάτι που ανοίγει ένα νέο μεγάλο κύκλο. Γνωρίζουμε ότι κάνετε συζητήσεις εάν, δηλαδή, θα πληρωθεί ο Καλατράβα εκ νέου, διότι πρόκειται περί νέας μελέτης. 
      Με όλα αυτά που έχετε κάνει έχετε καταφέρει να μεταφέρετε την ολοκλήρωση του ΟΑΚΑ που είναι η «καρδιά» των Ολυμπιακών Αγώνων -εκεί είναι η «καρδιά», στο ΟΑΚΑ- την 1η Ιουνίου 2004 –ημερομηνία παράδοσης- δηλαδή, ενάμιση μήνα πριν την έναρξη των αγώνων. 
      Αλλά σας ερωτώ, κύριε Υπουργέ, γιατί ακόμα και αυτό φοβάστε ότι δεν θα είναι έτοιμο, το εξής: Είναι αλήθεια ή όχι ότι η Κυβέρνηση αρνήθηκε να δεσμευτεί στον κ. Παπαϊωάννου που έχει αναλάβει την τελετή έναρξης ότι θα δώσει το στάδιο για τις πρόβες της τελετής έναρξης ένα μήνα πριν από τους Αγώνες, όπως προβλέπει η σύμβαση που έχετε υπογράψει; 
      Αυτές, οι καθυστερήσεις έχουν πολύ μεγάλες συνέπειες και στην ποιότητα των έργων. Είναι αλήθεια ότι το τετραγωνικό μέτρο του Ολυμπιακού Χωριού κοστίζει τέσσερις φορές περισσότερο από τις κατοικίες που κατασκευάζει ο ΟΕΚ; 
      Θα σας διαβάσω και θα καταθέσω στα Πρακτικά ένα μόνο έγγραφο για την ποιότητα των κατασκευών, ο Διευθύνων Σύμβουλος του Ολυμπιακού Χωριού ο κ. Παπαντωνίου, σε επιστολή του προς τους κατασκευαστές και τους επιβλέποντες, γράφει: «Κύριοι, μ΄ ένα σύμπλεγμα απορίας και στεναχώριας διατυπώνεται η παρούσα επιστολή που θα δικαιολογείτο μόνο, εάν απευθυνόταν σε τριτοετείς σπουδαστές της αρχιτεκτονικής. Υπάρχει πρόβλημα εάν οι διαστάσεις των κουφωμάτων είναι οι διαστάσεις κτιστών ή εάν πρέπει να αφήνεται αέρας.». Με αυτά ασχολούνται! «Για πρώτη και τελευταία φορά τονίζεται ότι οι διαστάσεις των κουφωμάτων αφορούν έξω-έξω διαστάσεις κάσας-κουφώματος. Για τους τριτοετείς λέμε ότι για να χωρέσει το κούφωμα θέλει δυο πόντους αέρα και διάφορα άλλα.».
      Κυρίες και κύριοι συνάδελφοι, το κόστος της ολυμπιακής προετοιμασίας είναι όχι μόνο πολλαπλάσιο αυτού που υποθέτουμε, αλλά είναι –και αυτό είναι το τραγικό- πρακτικά άγνωστο στην Κυβέρνηση! Όλα τα μέχρι σήμερα στοιχεία τεκμηριώνουν υπερβάσεις σε όλα τα ολυμπιακά έργα.
      Υπάρχει το πολύ μεγάλο θέμα των overlays, των ολυμπιακών προσαρμογών, με το οποίο θα ασχοληθώ περισσότερο στην δευτερολογία μου. 
      Ένα άλλο ζήτημα είναι η μεγάλη περιβαλλοντική καταστροφή που γίνεται εν ονόματι της Ολυμπιάδας. Από το διαβόητο βιβλίο του κ Λαλιώτη όπου θα είχαμε εκατό εκατομμύρια δέντρα σε όλες τις ολυμπιακές εγκαταστάσεις, δεν έχει τίποτε μέχρι τώρα φυτευθεί. Αντίθετα έχουν κοπεί εκατόν είκοσι έξι πεύκα στο δάσος του Σχοινιά, πλησίον του οποίου κατασκευάζεται το κωπηλατήριο του Μαραθώνα.  Έχουν κοπεί δέντρα στη μαραθώνια διαδρομή. Κόβονται τα δέντρα για τη διέλευση του τραμ. Δημιουργείται μεγάλο πρόβλημα με τη διέλευση του τραμ στο Φάληρο. Πάτε να περάσετε το τραμ μέσα από την Αχιλλέως. Από κάτω υπάρχει ο μεγάλος αποχετευτικός αγωγός που πάει στο Κερατσίνι. Εξέπεμψαν SOS τα συνεργεία σας, διότι σε βάθος 75 εκατοστών υπάρχει ο αγωγός με όλα τα λύματα που φεύγουν για το Κερατσίνι. Είναι αδύνατον τώρα να περάσει από εκεί το τραμ. Δεν μπορεί να σηκώσει το βάρος του τραμ το έδαφος. 
      Έχετε καταστρέψει όλη την παραλία, κόβοντας όλα σχεδόν τα δέντρα εκεί. Το μεγαλύτερο πάρκο της Ευρώπης, που διαφήμιζε ο Πρωθυπουργός, το Ελληνικό έχει γίνει μία «αποθήκη» έργων. Πηγαίνετε να δείτε. Χθες ήμουν στο Ελληνικό. Πραγματικά πόνος ψυχής το Ελληνικό. Καταστροφή ….. Λέτε ότι θα φυτευθούν δένδρα. Για να διαμορφωθεί όμως ο περιβάλλων χώρος ενός έργου, πρέπει να έχει τελειώσει το έργο. Πού είναι ο περιβάλλων χώρος; Διανύουμε τώρα την τελευταία φυτευτική περίοδο. Τι θα βάλετε; Λουλουδάκια πλαστικά; Τι γκαζόν θα βάλετε; Πράσινο χλοοτάπητα από αυτά που βάζουν στα πανηγύρια; Έχετε χάσει την τελευταία φυτευτική περίοδο. 
      Και βέβαια υπάρχει το μεγάλο θέμα των εισιτηρίων, που είδαμε στα πολυτελέστατα αυτά φυλλάδια επιλεκτικά σε κάποιες εφημερίδες. Εδώ συμβαίνει το εξής απίστευτο. Δεν αναφέρετε ποιες θέσεις μπορεί να αγοράσουν οι θεατές. Δεν αναφέρονται οι ζώνες. Δεν ξέρει ο θεατής πού θέλει να αγοράσει εισιτήριο, πού θα είναι η θέση του μέσα στο γήπεδο. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).
      Και τελειώνω, κύριε Πρόεδρε, πάρα πολύ γρήγορα…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ κυρία Πετραλιά, ολοκληρώστε. 
      ΦΑΝΗ ΠΕΤΡΑΛΙΑ-ΠΑΛΛΗ: … με την ιστορία η οποία έχει δημιουργηθεί με τα «Ολυμπιακά Ακίνητα». Η αμαρτωλή εταιρεία «Ολυμπιακά Ακίνητα» έρχεται τώρα και κουμπώνει με την άλλη αμαρτωλή εταιρεία τα «Τουριστικά Ακίνητα». Επειδή,  η εταιρεία «Ολυμπιακά Ακίνητα» δεν μπορεί να πάρει δάνειο χωρίς εγγύηση του δημοσίου και άρα δίχως να προστεθεί στο δημόσιο χρέος, παραχωρεί τη μεταολυμπιακή χρήση που με τον νόμο έχει στην «Τουριστικά Ακίνητα» και με διάφορες off shore εταιρείες, όπως κάνατε και για άλλα κομμάτια της παραλίας, προχωρείτε, πολύ φοβούμεθα, και στην εκποίηση όλη της παραλίας, από τον Πειραιά μέχρι και το Σούνιο. 
      Βεβαίως, σας έβαλε φρένο σε όλα αυτά τα «κόλπα» το Συμβούλιο της Επικρατείας, το οποίο αμφισβήτησε τις τέσσερις συμβάσεις αυτής της εταιρείας. Αυτή όμως η Λουδοβίκεια νοοτροπία που  έχετε «μετά από μένα η καταστροφή» δεν  συνάδει σε σύγχρονα δημοκρατικά καθεστώτα και σε σύγχρονα δημοκρατικά κόμματα. 
      Οι Ολυμπιακοί Αγώνες για μας είναι μια εθνική υπόθεση από την οποία συναρτάται το κύρος και η φήμη της Ελλάδας. Και αν το χρηματιστήριο κατέστρεψε οικονομικά ενάμισι εκατομμύριο Έλληνες, όπως διαχειρίζεστε εσείς τους Ολυμπιακούς Αγώνες, αυτή η Ολυμπιάδα απειλεί να καταστρέψει την εθνική οικονομία μας για τα επόμενα είκοσι πέντε χρόνια. Ε, αυτήν την απειλή η Νέα Δημοκρατία είναι αποφασισμένη να την αντιμετωπίσει. Και είναι έτοιμη η Νέα Δημοκρατία να την αντιμετωπίσει. 
      (Χειροκροτήματα από την Πτέρυγα της Νέας Δημοκρατίας).
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω στο Σώμα ότι η συνάδελφος Βουλευτής Πιερίας κ. Μαρία Αρσένη ζητεί ολιγοήμερη άδεια απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας):  Συνεπώς η Βουλή ενέκρινε τη ζητηθείσα άδεια. 
      Το λόγο έχει ο κ. Σαλμάς. 
      ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, θα ξεκινήσω από την τελευταία φράση της κ. Πετραλιά, ότι η Νέα Δημοκρατία από την αρχή αντιμετώπισε την υπόθεση των Ολυμπιακών Αγώνων ως εθνικό στόχο και από την αρχή στήριξε όλο αυτό το εγχείρημα. 
      Όμως, έκανε ένα λάθος. Η Κυβέρνηση εξέλαβε αυτήν τη στάση της Νέας Δημοκρατίας ως «λευκή επιταγή» να διαχειριστεί εκατοντάδες δισεκατομμύρια δραχμές. 
      Η κριτική που θα σας κάνουμε σήμερα θα γίνει με πολύ συγκεκριμένα ερωτήματα και θα θέλαμε πολύ συγκεκριμένες απαντήσεις. Το πρώτο πράγμα, για το οποίο σας εγκαλούμε, είναι ότι όλη σας η προσπάθεια γίνεται μέχρι τον Απρίλιο του 2004, όπου πιθανόν θα παραδοθούν ορισμένα έργα. Καμία δουλειά, βεβαίως, δεν κάνατε για τη λειτουργικότητα των εγκαταστάσεων. Τα περισσότερα προβλήματα θα τα διαχειριστεί η επόμενη κυβέρνηση, η οποία θα κληθεί να αντιμετωπίσει τη λειτουργικότητα των εγκαταστάσεων, είτε αυτό λέγεται ασφάλεια των εγκαταστάσεων είτε λέγονται overlays.
      Κύριε Υπουργέ, τα θέματα για τα οποία σας εγκαλούμε είναι, πρώτον, ότι μέχρι σήμερα δεν έχει προβληθεί ο στόχος, για τον οποίο ανέλαβε η χώρα τους Ολυμπιακούς Αγώνες και για τον οποίο δαπανά τόσα τρισεκατομμύρια δραχμές. Οι Ολυμπιακοί Αγώνες δεν είναι μόνο δεκαπέντε μέρες, αλλά είναι μία διαδικασία, για την οποία η χώρα έπρεπε να προβάλλεται όλο αυτό το διάστημα, πράγμα το οποίο δεν γίνεται.
      Δεύτερον, με τους συνεχείς δανεισμούς που κάνετε μέσω των εταιρειών «Ολυμπιακά Ακίνητα», χρεώνετε τους Έλληνες πολίτες για τις επόμενες γενιές και αυτοί θα κληθούν να πληρώσουν αυτό το δυσβάσταχτο ποσό. Οι αγώνες του μέτρου που υποσχεθήκατε ότι θα κάνουμε στη χώρα μας, δεν υλοποιούνται. Αντί για αγώνες του μέτρου, προβαίνετε σε έργα, τα περισσότερα των οποίων δεν χρειάζονται και για τα οποία οι Έλληνες πολίτες θα κληθούν να πληρώσουν στο μέλλον.
      Το τρίτο πράγμα, για το οποίο σας εγκαλούμε και θέλουμε απάντηση, είναι ότι αντί να μειώνετε το έλλειμμα του εμπορικού ισοζυγίου που αφορά στις αθλητικές δραστηριότητες, διαπιστώνουμε ότι σύμφωνα με μελέτη του ΙΟΒΕ ότι το έλλειμμα αυξάνεται, με αποτέλεσμα τα περισσότερα αθλητικά είδη ή προϊόντα που έχουν σχέση με τις αθλητικές δραστηριότητες, να εισάγονται από το εξωτερικό. 
      Μάλιστα, ενώ μέχρι τώρα είχαμε μόνο αυτήν τη διαπίστωση, πρόσφατα ακούσαμε ότι θα εισάγουμε και φυτά για να φυτέψουμε το πράσινο. Αυτό είναι χαρακτηριστικό παράδειγμα ότι δεν έχετε προνοήσει καθόλου, για να στηριχθούν οι ελληνικές μικρομεσαίες επιχειρήσεις που ασχολούνται είτε με το πράσινο είτε με τις αθλητικές δραστηριότητες.
      Όσον αφορά στην ανεργία, για την οποία είχατε υποσχεθεί ότι θα καταπολεμηθεί με την ευκαιρία της οργάνωσης των Ολυμπιακών Αγώνων, θα ήθελα να σας ρωτήσω το εξής: Πού είναι οι εκατόν πενήντα χιλιάδες θέσεις, κύριε Υπουργέ, των εργαζομένων που είχατε υποσχεθεί; Να μας τις πείτε σήμερα, για να τις ακούσουμε. Πλην ορισμένων εργατών που εργάζονται σε κατασκευαστικές εταιρείες, δεν έχουμε δει μέχρι σήμερα να δημιουργείται καμία θέση εργασίας με την ευκαιρία των Ολυμπιακών Αγώνων.
     Επίσης, τουριστική υποδομή δεν είδαμε. Βασικό κίνητρο για την οργάνωση των αγώνων ήταν ότι θα δημιουργήσουμε τουριστική υποδομή που θα μείνει και μεταολυμπιακά. Όσον αφορά στις τουριστικές, ξενοδοχειακές κλίνες που θα δημιουργούνταν, έχω να πω ότι δεν δημιουργήθηκε καμία και προβαίνετε, βεβαίως, σε φιλοξενία των επισκεπτών με ενοικιαζόμενα δωμάτια που θα δημιουργηθούν εκείνη την περίοδο.
     Όλα αυτά, βεβαίως, έχουν ως παρενέργεια τον πλουτισμό των κατασκευαστικών εταιρειών που με τον τρόπο που διαχειρίζεστε τους αγώνες, συμβάλλετε πάλι στην ανισοκατανομή του εθνικού πλούτου. 
     Βεβαίως, σας καλώ σήμερα να μου απαντήσετε για το μεταολυμπιακό κόστος συντήρησης των έργων του Υπουργείου Πολιτισμού.  Πείτε μου σήμερα για το ετήσιο μεταολυμπιακό κόστος συντήρησης σε οποιοδήποτε από τα έργα, των οποίων την αρμοδιότητα έχει το Υπουργείο σας. Αυτό σας το λέω, για να σας αποδείξω ότι έχετε κάνει πολύ πρόχειρη δουλειά και οι επόμενες κυβερνήσεις θα έχουν να αντιμετωπίσουν την κακοδιαχείριση και την απερισκεψία τη δική σας, διότι πήγατε σε μόνιμες εγκαταστάσεις και τις λυόμενες κατασκευές, αναλόγως με το πού σας έκαναν προσφυγές οι κάτοικοι και πού προλαβαίνατε τα χρονοδιαγράμματα και δεν λάβατε καθόλου υπόψη το κόστος μεταολυμπιακής συντήρησης που βασάνισε και ανάγκασε να γκρεμίσουν στάδια σε άλλες οργανώτριες χώρες και πόλεις.
     Βεβαίως, θα σας πω για το πρόγραμμα «Ελλάδα 2004», για το οποίο γράφτηκαν άπειρα δημοσιεύματα, ουδέποτε όμως απαντήσατε. Το πρόγραμμα «Ελλάδα 2004» βρίσκεται σχεδόν στον αέρα. Ιδιαίτερα το πρόγραμμα των «Προπονητηρίων» βρίσκεται στον αέρα. Θα σας πω ότι στο Νομό Αιτωλοακαρνανίας το 73% των αθλητικών υποδομών στο υποπρόγραμμα «Προπονητήρια» δεν έχει καν ξεκινήσει, αλλά είναι στο στάδιο μελετών. Το καινούργιο στοιχείο, μάλιστα, είναι ότι όταν οι δήμαρχοι πηγαίνουν στην περιφέρεια, για να πάρουν τα χρήματα για τα έργα που εντάσσονται στις ΑΕΠ, τους λένε ότι δεν υπάρχουν χρήματα.
     Θέλουμε, λοιπόν, σήμερα να μας το ξεκαθαρίσετε αυτό. Υπάρχουν χρήματα για να προχωρήσει το υποπρόγραμμα «Προπονητήρια -Ελλάδα 2004» ή δεν υπάρχουν; Πρέπει να ξέρουν και οι δήμαρχοι τι πρόκειται να κάνουν, διότι μέχρι τώρα, η Κυβέρνηση έριχνε τις ευθύνες στους δημάρχους.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Το τελευταίο που θα ήθελα να πω για το γεγονός ότι οι αγώνες θα κριθούν με τα γεμάτα γήπεδα, ούτε γι’ αυτό έχετε προνοήσει. Η ισπανική Κυβέρνηση, όταν οργάνωνε τους αγώνες, επί τρία χρόνια διαφήμιζε τόσο τους αθλητές της σε συνεργασία με την ισπανική τηλεόραση και την Ολυμπιακή Επιτροπή της Ισπανίας και οι πολίτες παρακολουθούσαν αυτήν την προσπάθεια, με αποτέλεσμα να γεμίσουν τα στάδια. Αυτό δεν το έχετε κάνει και φοβούμαστε ότι θα έχουμε πρόβλημα.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, όσο πλησιάζουμε προς τον Αύγουστο του 2004, τόσο αυξάνεται η αγωνία των πολιτών για τις προϋποθέσεις κάτω από τις οποίες θα γίνουν οι Ολυμπιακοί Αγώνες. Αυτή η αγωνία αυξάνεται, γιατί διαπιστώνουμε ότι ένα σύνολο από έργα που καθυστερούν -ενδεικτικά θα αναφέρω το ΟΑΚΑ, τη μαραθώνια διαδρομή, το κτίριο της ξιφασκίας στο Ελληνικό- άλλα δεν έχουν ξεκινήσει, όπως το κλειστό γήπεδο μπάσκετ στο Ελληνικό, έχουμε προβλήματα στο χωριό Τύπου στο Μαρούσι και βέβαια, είναι σαφέστατο ότι υπάρχει ένα σύνολο από έργα, τα οποία έχουν ξεκινήσει και των οποίων η πορεία οδηγείται σε καθυστερήσεις δύο, τριών, πέντε, έξι μηνών, όταν ξέρουμε ότι ο χρόνος πλέον είναι πάρα πολύ κρίσιμος παράγοντας για την επιτυχία των αγώνων. 
      Το δεύτερο στοιχείο το οποίο είναι χαρακτηριστικό είναι το εξής: Εξαιτίας καθυστερήσεων η Ελλάδα επιστρέφει συνεχώς ξένες διοργανώσεις, οι οποίες θα αναδείκνυαν την εικόνα της στο εξωτερικό. Αναφέραμε προηγουμένως το πανευρωπαϊκό κλειστού στίβου, υπενθυμίζουμε τη διοργάνωση του Μπρούνο Ζάουλι, για την οποία βέβαια ο κύριος Υπουργός έχει δηλώσει ότι εμείς ποτέ δεν είπαμε ότι είναι ολυμπιακό γεγονός, αλλά υπάρχει έγγραφο του κ. Κουράκη, ο οποίος είχε αποδεχθεί ότι πρέπει να γίνουν αυτοί οι αγώνες και μάλιστα, κάτω απ’ αυτή τη διαδικασία η Ομοσπονδία Στίβου διεκδίκησε και κέρδισε να γίνει ο τελικός αγώνας της μεγάλης κατηγορίας στο ΟΑΚΑ. Αλλά σκεφτείτε ότι φτάνει ο Ιούνιος και δεν θα είμαστε έτοιμοι. Τον Ιούνιο θα τρέχουμε για τις τελευταίες λεπτομέρειες.
      Πρέπει να υπενθυμίσουμε  ότι οι δύο φάσεις του έργου του Καλατράβα έχουν όριο για να περαιωθούν οι κατασκευές το Μάιο του 2004. Είμαστε, δηλαδή, σε ένα επικίνδυνο σημείο για το κατά πόσο θα το έχουμε ή δεν θα το έχουμε. 
      Όλα αυτά δεν τα λέμε για να κατηγορήσουμε την κυβέρνηση, αλλά απλώς για να την ενεργοποιήσουμε, να κινητοποιήσουμε τις τελευταίες δυνάμεις της -όσες της έχουν απομείνει πριν αποχωρήσει- έτσι ώστε κάποια πράγματα να φτάσουν στο σημείο εκείνο που είναι απαραίτητο, για να γίνουν οι Ολυμπιακοί Αγώνες.
      Βέβαια και αυτά τα έργα τα οποία παραδίδει η κυβέρνηση υπενθυμίζω ότι τα παραδίδει με προβλήματα. Οι εγκαταστάσεις του Αγίου Κοσμά όποτε βρέχει πλημμυρίζουν. Θα υπενθυμίσω ότι στη Θεσσαλονίκη οι αθλητές στίβου έχουν βγει στους δρόμους και διαμαρτύρονται για τις εγκαταστάσεις που έχουν γίνει στη Νεάπολη. Και δεν θα μιλήσω για τις εγκαταστάσεις της Πολίχνης, τις οποίες έχουν υποσχεθεί και κανείς δεν ξέρει πότε θα γίνουν. 
      Βέβαια είναι σαφέστατο ότι και το Διεθνές Κέντρο Ραδιοτηλεόρασης που παραδόθηκε δεν περιέχει εκείνα τα οποία προεβλέπετο και έχει τριπλάσιο κόστος από εκείνο το οποίο οι ίδιοι είχαν πει αρχικά, περίπου το 2000. Και λέω περίπου, γιατί η Κυβέρνηση έχει ένα χαρακτηριστικό. Δεν ανακοινώνει ποτέ συγκεκριμένο κόστος έργων, ποια έργα συμπεριλαμβάνει στον ολυμπιακό προϋπολογισμό, τα μακραίνει, τα κονταίνει, κόβει έργα, ράβει έργα. Πάντως εκείνο που είναι φανερό είναι ότι ούτε η ίδια έχει ένα γνώμονα πάνω στον οποίο θα κινηθεί.
      Είναι σαφέστατο, φίλες και φίλοι, ότι τα έργα τα οποία είχαν οργανωθεί, προχωρούν σε ένα ρυθμό, ο οποίος μας βγάζει σε υψηλότερο κόστος και λιγότερη χρήση. Και επειδή ο συνάδελφος αναφέρθηκε στο κόστος συντήρησης τη μεταολυμπιακή περίοδο, εγώ θα πω κάτι βασικότερο που αφορά τη μεταολυμπιακή χρήση. Έχει γίνει έστω και ένα βήμα για το τι θα κάνουμε με τα συγκεκριμένα έργα; 
      Από την  επίσκεψη την οποία κάναμε σε τρία απ’ αυτά διαπιστώσαμε ότι ο γιγαντισμός είναι το πρώτο χαρακτηριστικό των επιλογών της Κυβέρνησης. Το μέτρο έχει χαθεί. Γήπεδα οκτώ χιλιάδων θεατών δεν ξέρω τι θα τα κάνουμε μετά τους Ολυμπιακούς Αγώνες. Υποθέτουμε ότι θα γεμίσουν και εύχομαι να γεμίσουν και ελπίζω να γεμίσουν, γιατί αυτό σημαίνει ότι θα έχουμε αθλητές με επιτυχίες, αλλά το μετά θα το πληρώσουμε όλοι.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Θα το πληρώσουν τα παιδιά μας, αλλά θα το πληρώσει και η περιφέρεια, η οποία περιμένει από το πρόγραμμα «Ελλάδα 2004».
       Θέλω να υπενθυμίσω ότι έχω έναν πίνακα από τα έργα, που γίνονται στη Θεσσαλονίκη από το «Ελλάδα 2004». Εκτός από ελάχιστα έργα υποδομής, τα οποία είναι συνυφασμένα με τη Σύνοδο Κορυφής, που θα γίνει τον Ιούνιο και τα οποία προχωρούν, όλα τα υπόλοιπα είναι καταχωρημένα με τις ενδείξεις από τον επίσημο πίνακα που έχουμε από την περιφέρεια είτε με την ένδειξη «Μ», δηλαδή υπό μελέτη, είτε δεν έχει ξεκινήσει καθόλου η προσέγγισή τους, καθώς ούτε μελέτες υπάρχουν ούτε οι χώροι στους οποίους θα κατασκευαστούν. Πολύ δε περισσότερο η χρηματοδότηση δεν έχει ξεπεράσει στο σύνολό της το 15% σε όλο το Νομό Θεσσαλονίκης.
      Θα ήθελα ακόμη να υπενθυμίσω ότι και εκεί το πρόγραμμα των προπονητηρίων βρίσκεται σε εμβρυακή κατάσταση. Υπολογίζεται ότι από τα βασικά, τα οποία είχαν προϋπολογίσει, γίνεται το χόκεϊ και η τοξοβολία στον Άγιο Κοσμά, τα οποία είναι έτοιμα. Τα προπονητήρια του ΠΑΟΚ και του ΑΡΗ και ο διαγωνισμός για τα γήπεδα στην Καλαμαριά ψάχνεται. Κανείς δεν ξέρει πού βρίσκεται αυτήν τη στιγμή ο διαγωνισμός. Άλλοι λένε ότι ο διαγωνισμός είναι άγονος και άλλοι λένε ότι τώρα θα ανατεθεί. 
      Πάντως, η ουσία είναι ότι ακριβώς δεκατέσσερις μήνες πριν από τους αγώνες δεν έχουμε προπονητήρια. Το δικό μου ερώτημα είναι το εξής: Πότε θα τα χρησιμοποιήσουμε τα προπονητήρια; 
      Την ίδια ώρα, όλες οι ολυμπιακές ομάδες κλείνουν προπονητήρια στις γειτονικές χώρες. Η χώρα μας ένα πλεονέκτημα που είχε, ότι δηλαδή οι αθλητές θα έρχονταν για να κάνουν προετοιμασία στο συγκεκριμένο χώρο που θα γίνουν οι αγώνες, δεν το εκμεταλλεύτηκε.
      Έχουμε, λοιπόν, καθυστερήσεις, υψηλά κόστη και δεν εκμεταλλευόμαστε τα πλεονεκτήματα, τα οποία έχουμε.
      Κύριοι της Κυβέρνησης, εκείνο το οποίο χρειάζεται, είναι να μας πείτε ποιοι θα πληρώσουν τα δανεικά, που παίρνουμε. Πρόκειται για 1,5 δισεκατομμύριο ευρώ που πήραμε πρόσφατα. Αν κάποιος ξέρει, ο παριστάμενος Υπουργός ή κάποιος άλλος, ας μας πει πόσο θα κοστίσουν οι ολυμπιακές προσαρμογές και από πού θα αντληθούν αυτά τα χρήματα.
       Εμείς ξέρουμε ότι και η περιφέρεια και το κέντρο θα πληρώσουν τους Ολυμπιακούς Αγώνες και θα τους πληρώσουν πολύ ακριβά. Κυρίως, όμως, δεν θα πετύχει όλα εκείνα τα οποία έχουμε υποσχεθεί.
      Κύριε Πρόεδρε, είναι φανερό ότι η Κυβέρνηση έχει χάσει τον έλεγχο. Το καλύτερο, που έχει να κάνει, είναι να συγκεντρώσει όποιες δυνάμεις διαθέτει, για να ολοκληρώσουμε όσα μπορούμε περισσότερα. 
      Η Ελλάδα έχει ανάγκη να πετύχει. Με τέτοιες κινήσεις, όμως, δεν φαίνεται να πετυχαίνει τη διαδικασία της προετοιμασίας. 
      Βέβαια, θα ήθελα να υπενθυμίσω ότι είναι ανάγκη να προετοιμαστούν και οι αθλητές της, που, εκτός από τη βασική δεκαπεντάδα ή εικοσάδα που έχουν τη δυνατότητα να προετοιμάζονται στο εξωτερικό, όλοι οι άλλοι ψάχνουν κατάλληλες εγκαταστάσεις, για να προετοιμαστούν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Δεν ξέρω, αν η Κυβέρνηση έχασε τον έλεγχο, αλλά εσείς χάσατε τη δευτερολογία σας.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, ελπίζω να έχω ένα λεπτό για τη δευτερολογία μου.
      ΠΡΟΕΔΡΕΥΩΝ (Κωνσταντίνος Βρεττός): Σύμφωνοι, θα σας δώσω ένα λεπτό μετά.
      Το λόγο έχει ο κ. Τσιτουρίδης.
      ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ενδεχομένως να χρειαστεί να κάνω, με την άδειά σας, χρήση της δευτερολογίας μου. 
      Κύριε Πρόεδρε, στην εθνική υπόθεση των Ολυμπιακών Αγώνων η Κυβέρνηση κατασπαταλά πολύτιμους πόρους. Τα σαράντα περίπου κατασκευαστικά έργα, προϋπολογισμού ύψους 640 δισεκατομμυρίων δραχμών, έχουν φθάσει ήδη στο 1,4 τρισεκατομμύρια δραχμές, δηλαδή προσεγγίζουν τα 4 δισεκατομμύρια ευρώ. Και βεβαίως δανειζόμαστε. 
      Υπάρχουν νόμοι έκτακτου χαρακτήρα που ναρκοθετούν την κλασική πολεοδομική χωροταξική νομοθεσία, αλλά και τη νομοθεσία για τα δημόσια έργα. Βεβαίως, με την εφαρμογή αυτών των νόμων η Κυβέρνηση ποτίζει το δέντρο της διαπλοκής και της αδιαφάνειας. Αυτό είναι γνωστό σε όλους. Ας μην κρυβόμαστε πίσω από το δάκτυλό μας.
      Μία τρίτη παράμετρος, κύριε Πρόεδρε. Υπάρχουν καταστροφικές επιπτώσεις για το περιβάλλον στην Αττική. Ανοιχτές πληγές παντού. Και όπως είπε η κ. Πετραλιά, διατρέχουμε την τελευταία φυτευτική περίοδο. Πότε και πώς θα κλείσουν αυτές οι πληγές; Υπάρχει εγκατάλειψη της περιφέρειας. Πέραν της μεγάλης προσπάθειας, που γίνεται στην Αθήνα, ούτε αυτή η αντιστάθμιση του προγράμματος «Ελλάδα 2004» προχωρά. 
      Όπως έκανε ο κ. Ορφανός για τη Θεσσαλονίκη, μπορώ να σας παραθέσω μία κατάσταση με πολλά έργα στο νομό μου, στο Νομό Κιλκίς, όπου η πολύ μεγάλη πλειοψηφία αυτών των έργων δεν έχει καν ξεκινήσει. Και μιλάω για τα έργα τα ενταγμένα στο Ελλάδα -2004. 
      Όλα αυτά είναι μεγάλα προβλήματα, αλλά το μεγαλύτερο πρόβλημα είναι ότι τα χρονοδιαγράμματα σε πολλά από τα κατασκευαστικά έργα και ιδίως τα συγκοινωνιακά, σε αυτά που θα έδιναν μία ανάσα στην πρωτεύουσα μετά τους Ολυμπιακούς Αγώνες, είναι αδύνατον πλέον να τηρηθούν. Και αυτό το γνωρίζουν οι σημερινοί κυβερνώντες. Το ότι την κρίσιμη μέρα της αλήθειας οι ίδιοι θα βρίσκονται στην Αντιπολίτευση, δεν τους απαλλάσσει από τις ευθύνες τους, από τις ευθύνες του διασυρμού, που θα παραμείνουν αποκλειστικά δικές τους. 
      Όπως αποκλειστικά ευθύνη της Κυβέρνησης είναι η ευθύνη που η Αθήνα έχασε οριστικά την ευκαιρία για να γίνει, με αφορμή τους Ολυμπιακούς Αγώνες, μία άλλη πόλη. 
      Έχω έναν κατάλογο έργων ευθύνης ΠΕΧΩΔΕ, όπου αποδεικνύεται ότι από τα είκοσι επτά έργα κατασκευαστικά ευθύνης ΠΕΧΩΔΕ τα είκοσι βρίσκονται στο κόκκινο. Στο κόκκινο είναι οι οδικοί άξονες, ολυμπιακός δακτύλιος, έργα πολύ σημαντικά όπως η Λεωφόρος Βάρης -Κορωπίου. Στο κόκκινο βρίσκεται η Λεωφόρος Σταυρού-Ραφήνας, στο κόκκινο βρίσκεται ο εκσυγχρονισμός φωτεινής σηματοδότησης με το κέντρο διαχείρισης και ελέγχου κυκλοφορίας στην Αθήνα, στο κόκκινο βρίσκονται οι αναπλάσεις και η βελτίωση της εικόνας της πόλεως. Στο κόκκινο βρίσκονται πέντε από τα έξι κτιριακά και αθλητικά έργα ευθύνης ΠΕΧΩΔΕ, το δημοσιογραφικό χωριό Τύπου στο Μαρούσι. Μην καμώνεστε ότι δεν το ξέρετε. Στο κόκκινο βρίσκονται έργα στην Πολυτεχνούπολη του Ζωγράφου. 
      Επίσης, στο κόκκινο βρίσκεται ο προαστιακός σιδηρόδρομος και πολλά και μεγάλα προβλήματα υπάρχουν στο τραμ. Και θα αναφερθώ για λίγο σ΄ αυτό το έργο. Εμείς δεν αρνηθήκαμε ποτέ την ανάγκη κατασκευής ενός μέσου σταθερής τροχιάς, όπως είναι το τραμ. Εμείς διαφωνήσαμε και διαφωνούμε με τη συγκεκριμένη χάραξη, η οποία σε ορισμένα σημεία, όπως είναι η παραλιακή οδός και όπως είναι η Αχιλλέως στο Παλαιό Φάληρο, δημιουργεί ανεπανόρθωτες ζημιές στο περιβάλλον. Και στο φυσικό και στο δομημένο περιβάλλον.
      Όλα αυτά γίνονται τη στιγμή που ειδικά στην περιοχή του Παλαιού Φαλήρου υπήρξαν και υπάρχουν εναλλακτικές δυνατότητες χάραξης. Εμείς ως Νέα Δημοκρατία προτείναμε, προτείνουμε και θα συνεχίσουμε να προτείνουμε την αλλαγή χάραξης της γραμμής του τραμ, σε ό,τι αφορά τουλάχιστον τα προαναφερόμενα σημεία. Και μην ακούσουμε πάλι ότι δεν προλαβαίνει η Κυβέρνηση.
      Νομίζω ότι γνωρίζουμε όλοι και γνωρίζει και η Κυβέρνηση ότι το τραμ πολύ λίγο συμβάλλει στην επίλυση κυκλοφοριακών προβλημάτων κατά τη διάρκεια της διεξαγωγής των Ολυμπιακών Αγώνων. Μπορούμε, λοιπόν, να προωθήσουμε τις κατάλληλες λύσεις στο τραμ, χωρίς να έχουμε το άγχος των αγώνων. Εάν το αίτημά μας δεν εισακουστεί, εμείς θα επαναλάβουμε τη θέση και δέσμευσή μας. Η Κυβέρνηση της Νέας Δημοκρατίας θα προχωρήσει άμεσα στην υπογειοποίηση της παραλιακής λεωφόρου στο ύψος του Παλαιού Φαλήρου, όπως δεσμεύτηκε άλλωστε ο κ. Σημίτης να κάνει παρακάτω στο Ελληνικό. Και θα επανεξετάσουμε τη χάραξη της γραμμής του τραμ στην οδό Αχιλλέως, αναζητώντας και δεσμευόμενοι για την ορθολογικότερη λύση. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Θα την ξηλώσετε τη γραμμή του τραμ; 
      ΣΑΒΒΑΣ ΤΣΙΤΟΥΡΙΔΗΣ: Εάν χρειαστεί, θα την πάμε από αλλού, κύριε Αλευρά. Υπάρχουν ορθολογικότερες λύσεις. Έχετε παράδοση να κάνετε έργα, χωρίς να υπολογίζετε την προστασία του περιβάλλοντος.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ΄Εχετε δίκιο…
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σταύρος Δαϊλάκης έχει το λόγο. 
      ΣΤΑΥΡΟΣ ΔΑϊΛΑΚΗΣ: Κύριε Πρόεδρε, οι Ολυμπιακοί Αγώνες βέβαια έχουν πολλά αγωνίσματα, η Κυβέρνησή μας όμως επέλεξε το βάδην. Ίσως της πάει γάντι γιατί βαδίζει αργά και ξέρουμε ότι η αργή κίνηση σημαίνει και σίγουρη ήττα. Εξάλλου σε χθεσινή συνέντευξη ο κ. Σίμιτσικ είπε ότι έστω και το τελευταίο δευτερόλεπτο θα είμαστε έτοιμοι. Η ανησυχία ενός σοβαρού ανθρώπου σημαίνει πάρα πολλά. 
      Θα ξεκινήσω λίγο διαφορετικά από τους συναδέλφους μου οι οποίοι ανέπτυξαν το όλο σκεπτικό.  Ξεκινώ με το τι είναι Έλληνας. Είναι αυτός που φοράει ιταλικά υποδήματα, ντύνεται με επώνυμα γερμανικά κουστούμια, καπνίζει πούρα Αβάνας, πίνει σκωτσέζικο ουίσκι, οδηγεί γιαπωνέζικο αυτοκίνητο, τρώει σε κινέζικο εστιατόριο και όταν έλθει στο πολύ κέφι ρίχνει και ένα τούρκικο τσιφτετέλι. Έτσι λοιπόν και οι Ολυμπιακοί Αγώνες του 2004 που θα γίνουν στην Ελλάδα, θα έχουν αμερικανική ασφάλεια, ισπανική δενδροφύτευση, σίτιση «Αραμάκ» -είναι αυτή η εταιρεία που χαϊδευτικά αποκαλείται στην Αμερική «Αρατράς» δηλαδή φαγητό για τα σκουπίδια και σιτίζει κολέγια- ενώ παγκοσμίως η ελληνική κουζίνα θεωρείται από τις καλύτερες. Τελικά το μόνο ελληνικό που θα έχουμε, κύριε Πρόεδρε, θα είναι ο λογαριασμός, που ως φιλόξενοι πάντα ΄Ελληνες θα τον πληρώσουμε για πολλά χρόνια. 
      Οι ‘Ελληνες έχουν κακή πείρα από τη λέξη «Ολυμπιακή». Πληρώσαμε πολλά, πληρώνουμε και θα πληρώνουμε για την Ολυμπιακή Αεροπορία και έτσι πολλοί φοβούνται τους Ολυμπιακούς Αγώνες.
      Κύριε Υπουργέ, εάν βγείτε μία βόλτα στην επαρχία οι ΄Ελληνες πολίτες της επαρχίας φοβούνται πολύ εάν, πόσο και πώς θα γίνουν αυτοί οι αγώνες. Κατ’ αρχάς πέρα από την περιφερειακή εγκατάλειψη για την οποία μίλησαν οι συνάδελφοι, υπάρχει περιφερειακή εκμετάλλευση, αλλά θα υπάρξει και οικονομική επιβάρυνση. Στην αρχή ξεκίνησε ως εθνικό εγχείρημα και ειπώθηκε πολλάκις μέσα σ΄ αυτήν την Αίθουσα, αλλά εγώ πολύ φοβάμαι  ότι στο τέλος θα έχουμε πανεθνική εγχείρηση. Αυτό θα είναι οι Ολυμπιακοί Αγώνες. 
      Πολλά μπορούμε να πούμε, τηλεγραφικά όμως σας λέω ότι για τον εθελοντισμό θα πρέπει να υπάρξουν και μερικά κίνητρα. Το ξαναείπα, κύριε Υπουργέ, μέσα στη Βουλή ότι θα πρέπει να δοθούν από δύο εργατικές κατοικίες ανά νομό στους συμμετέχοντες με κλήρωση. Νομίζω ότι είναι κάτι που θα δυναμώσει τον εθελοντισμό, αλλά είναι και λογικό. 
      Στην προετοιμασία των αθλητών έχω να τονίσω το εξής: Είναι ανεπίτρεπτο για μία χώρα που θα διοργανώσει τους Ολυμπιακούς Αγώνες, να μην έχει προπονητήρια, όπως είπε και ο κ. Ορφανός. Είναι επίσης ανεπίτρεπτο να γυμνάζονται στη γείτονα Βουλγαρία και να προετοιμάζονται οι ΄Ελληνες Ολυμπιονίκες. Δηλαδή στο ίδιο βουνό που ένθεν και ένθεν υπάρχει η Βουλγαρία και ο νόμος της Δράμας αντίστοιχα, όπου είχαμε πει από την αρχή ότι είναι κατάλληλος χώρος για κέντρο προετοιμασίας, εσείς όμως προτιμήσατε να υπογράψετε μία σύμβαση με τους Βούλγαρους για να γυμνάζονται εκεί οι ΄Ελληνες Ολυμπιονίκες. Άλλοι είναι στη Βουλγαρία, άλλοι είναι στο Μαρόκο κοκ. 
      Βέβαια οι Ολυμπιακοί Αγώνες είναι ένα μεγάλο γεγονός που περιέχει μέσα και την οικονομική πολιτική. Εδώ θα κάνω μία ανάλυση γιατί μας ενδιαφέρει κύρια, αλλά αμφιβάλω εάν αυτό βρίσκεται στο δικό σας σκεπτικό, δηλαδή τι απόδοση θα έχουμε από τους Ολυμπιακούς Αγώνες, εάν θα έχουμε κέρδη και τελικά ποια θα είναι η συνδρομή των Ολυμπιακών Αγώνων στην αύξηση του Ακαθάριστου Εθνικού Προϊόντος. 
      Υπάρχουν τέσσερις περιπτώσεις όπου μπορούνε να πάνε καλά και νομίζω ότι εδώ θα πρέπει να εντείνουμε τις προσπάθειές μας. Είναι ο τουρισμός, είναι η βιομηχανία τροφίμων, είναι ο κλάδος κατασκευών και  ο κλάδος των τηλεπικοινωνιών. Εάν θα δώσουμε μια βαρύτητα σε αυτούς τους τέσσερις τομείς νομίζω ότι θα πετύχουμε σημαντικά. Οι καθυστερήσεις όμως των έργων μας κάνουν να έχουμε μία αμφιβολία για το πόσο μπορούμε να συνδυάσουμε τα οικονομικά αποτελέσματα με την πορεία των έργων. 
      Ήδη το ισπανικό περιοδικό «AS» λέει ότι τελικά ίσως να μη γίνουν εδώ οι Ολυμπιακοί Αγώνες.
      Σε μια ερώτηση, κύριε Υπουργέ, που σας είχα καταθέσει είχα πει ότι οι Τούρκοι ξενοδόχοι έχουν ήδη ξεκινήσει μια εκστρατεία προβολής των ξενοδοχείων σε παγκόσμια κλίμακα. Καλούν τους ξένους τουρίστες να κάνουν κράτηση δωματίων στην Τουρκία για την περίοδο των Ολυμπιακών Αγώνων με δωρεάν καθημερινή μετάβαση με πτήσεις τσάρτερς στην Αθήνα. 
      Επίσης, ανέφερα ότι θα έχουμε και το εξής φαινόμενο: Η Ελλάδα θα έχει τους Ολυμπιακούς Αγώνες και η Τουρκία τον τουρισμό. Εσείς απαντήσατε ότι η Τουρκία μέσω ενός επίσημου πράκτορα θα διαθέσει τα εισιτήρια και ότι λόγω τότε του πολέμου στο Ιράκ δεν έχει εκδηλωθεί ανάλογο μεγάλο ενδιαφέρον. Στη Γερμανία όμως που είχα μεταβεί πριν λίγο καιρό σας πληροφορώ ότι ήδη ξεκίνησε η εκστρατεία και γι’ αυτό ανησύχησα και υπέβαλα τη σχετική ερώτηση. 
      Ας το δούμε αυτό, κύριε Υπουργέ, γιατί ο τουρισμός της Ελλάδας περνά τα δεινά του, αλλά ελπίζει στους Ολυμπιακούς Αγώνες.
      Κατάγομαι, κύριε Πρόεδρε, από επαρχία και ξέρω ότι εμείς αυτήν τη στιγμή δεν έχουμε την πολυτέλεια να κάνουμε σημαντικά έργα υποδομών. Και όμως εν ονόματι των Ολυμπιακών Αγώνων περικόπτονται κονδύλια για την περιφέρεια και μεταφέρονται στο κέντρο για να έχουμε τη συντήρηση των έργων γιατί έχουμε πέσει έξω, υπάρχουν αυξήσεις σ’ αυτά τα έργα κλπ. 
      Πιστεύω ότι και εσείς, κύριε Υπουργέ, με το ρυθμό που πάτε ελπίζετε ότι οι Ολυμπιακοί Αγώνες θα γίνουν το 2008 και όχι το 2004. Οι ρυθμοί σας είναι ρυθμοί χελώνας. Γι’ αυτό, λοιπόν, να ταρακουνηθειτε και να αφήσετε στην επόμενη κυβέρνηση ένα εύλογο χρονικό διάστημα για να προλάβει. Γιατί τα εμπόδια που πάτε να βάλετε στην επόμενη κυβέρνηση περιλαμβάνουν ακόμα και τους Ολυμπιακούς Αγώνες.
      Μ’ αυτά τα λόγια, κύριε Υπουργέ, θέλω να σας πω ότι παρ’ ό,τι είναι κοντά σας, εσείς αδρανείτε δραματικά και όπως ξεκίνησα έτσι θα τελειώσω. Δηλαδή, οι Ολυμπιακοί Αγώνες, ως εθνικό εγχείρημα ξεκίνησαν  και εθνική εγχείρηση θα καταλήξουν. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Πολιτισμού, κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριοι συνάδελφοι, ειλικρινά δυσκολεύομαι να κατανοήσω τον πολιτικό στόχο και την πολιτική πρόθεση των συναδέλφων της Νέας Δημοκρατίας. Αδυνατώ να κατανοήσω για ποιο λόγο υποβλήθηκε αυτή η επερώτηση και μάλιστα επίκαιρη με την οποία εγκαλείται για μια ακόμα φορά το σύνολο της ολυμπιακής προετοιμασίας, ενώ σε πολλές ευκαιρίες η Αξιωματική Αντιπολίτευση με τον πιο επίσημο και πανηγυρικό τρόπο και στο υψηλότερο επίπεδο, αυτό του Αρχηγού της και του εκπροσώπου της, αναλύεται σε ύμνους και επαίνους για την ολυμπιακή προετοιμασία, όταν της δίδεται η ευκαιρία της επαφής με την οργανωτική επιτροπή των Ολυμπιακών Αγώνων δεν θέτει πραγματικά κανένα ζήτημα απ΄ αυτά που με τόσο μελοδραματικό τρόπο τέθηκαν σήμερα. 
      Η ολυμπιακή προετοιμασία είναι το πιο συγκροτημένο, συστηματικό, ταχύρυθμο και αποτελεσματικό πρόγραμμα πραγματικού εκσυγχρονισμού της χώρας. Είναι το πρόγραμμα εκείνο στο οποίο εφαρμόζονται οι πιο συνεκτικές επαγγελματικές και αυστηρές προς τον έλεγχό τους μέθοδοι εργασίας.
      Η ολυμπιακή προετοιμασία είναι ένα από τα σημαντικότερα πράγματα που έχουν γίνει στον τόπο αυτό και αυτό το γνωρίζουν πάρα πολύ καλά όλοι οι Έλληνες πια, γιατί βλέπουν τα έργα της ολυμπιακής προετοιμασίας να ολοκληρώνονται, να παραδίδονται, να είναι μια πραγματικότητα. 
      Ενώ, λοιπόν, είμαστε δεκατέσσερις μήνες πριν τους αγώνες, ενώ έχει αρχίσει η παράδοση των Ολυμπιακών Έργων, ενώ όλοι βλέπουν και διαπιστώνουν ότι το κλίμα είναι εξαιρετικά θετικό για την Ελλάδα και την ολυμπιακή προετοιμασία, στις δηλώσεις που κάνει η ΔΟΕ και όλοι οι εμπλεκόμενοι στο μηχανισμό των ολυμπιακών αγώνων, έρχεται η Νέα Δημοκρατία και μας λέει ότι τα έργα της ολυμπιακής προετοιμασίας καλύπτονται από πέπλο αδιαφάνειας, ότι γίνεται επίδειξη «προχειρότητας, σπατάλης, αδιαφάνειας -και πάλι- στη διαχείριση, περιβαλλοντικής καταστροφής, κομματικής εκμετάλλευσης και ψυχολογικής διαίρεσης των Ελλήνων». Έρχεται να μας πει ότι είναι ορατός πλέον ο κίνδυνος η ολυμπιακή προετοιμασία να αφήσει «δυσβάστακτα δανειακά και άλλα χρέη, πρόσθετη ανεργία και κατεστραμμένο περιβάλλον».
      Ειλικρινά εγώ, δεν μπορώ να καταλάβω γιατί προχωρούμε ως χώρα την ολυμπιακή προετοιμασία και γιατί η Νέα Δημοκρατία αγωνίζεται και αγωνιά να διαδεχθεί την Κυβέρνηση του ΠΑΣΟΚ τους τελευταίους τρεις μήνες της ολυμπιακής προετοιμασίας, όταν η ολυμπιακή προετοιμασία θα είναι ούτως ή άλλως ολοκληρωμένη, εάν το αποτέλεσμα της ολυμπιακής προετοιμασίας θα είναι αυτό. Και ειλικρινά, δεν καταλαβαίνω, κατά ποία λογική οι συνάδελφοι της Νέας Δημοκρατίας, όπως ο αγαπητός κ. Ορφανός, η εξ ίσου αγαπητή κ. Φάνη Πετραλιά συμπράττουν με τους συναδέλφους των άλλων κομμάτων και με τον Υφυπουργό Πολιτισμού στην προώθηση των ολυμπιακών ιδεωδών και στη διατυμπάνιση με τον πιο πανηγυρικό τρόπο της ολυμπιακής προετοιμασίας, όταν υποτίθεται ότι πάμε στους φοιτητές, στους σπουδαστές, στους μαθητές, στην ευρεία κοινή γνώμη και λέμε «ψέματα». Διότι δυοίν θάττερον. Ή η ολυμπιακή προετοιμασία είναι ό,τι σημαντικότερο γίνεται στον τόπο αυτό και αυτό που δίνει ανάταση, όραμα αισιοδοξία, ρυθμό στη χώρα ή είναι μια καταστροφική επιχείρηση την οποία διαχειριζόμαστε εμείς υπό τον έλεγχό σας. 
      Τι από τα δυο συμβαίνει; Γιατί αυτά δεν λέγονται, όταν εμφανιζόμαστε στην κοινωνία των πολιτών, όταν εμφανιζόμαστε στα εκπαιδευτικά ιδρύματα, όταν επισκεπτόμαστε την οργανωτική επιτροπή; Είναι αξιόπιστος, ουσιαστικός ένας τέτοιος πολιτικός λόγος, ο οποίος είναι αιχμάλωτος της πιο παλαιομοδίτικης δημαγωγίας, η οποία εμφανίζεται να έχει πλήρη απώλεια της αίσθησης του μέτρου με το κείμενο της επερώτησης και με τις αποστροφές που άκουσα εδώ προηγουμένως;
      Τι θέλει να πει η Νέα Δημοκρατία με την επερώτηση αυτή; Θέλει να πει ότι υπάρχει αδιαφάνεια. Μα, δεν έχουμε πει κατά κόρον στην Αίθουσα αυτή και στην αρμόδια επιτροπή της Βουλής ότι αυτά τα λέγατε πριν τρία, τέσσερα χρόνια με το πρόσχημα ότι θέλετε να αποτρέψετε την απευθείας ανάθεση μελετών και έργων δηλαδή θέλετε να μας υποστηρίξετε στην προσπάθειά μας και φυσικά δεν έχει κανένα νόημα να τα λέμε αυτά τώρα, όταν έχουν συντελεσθεί τα έργα και έχουμε μπει στην τελική ευθεία της παράδοσης των έργων;
      Κύριοι συνάδελφοι, επαναλαμβάνω για μια ακόμα φορά ότι όλα τα έργα έχουν ανατεθεί, όλα τα έργα εκτελούνται. Όλα τα έργα ανατέθηκαν με διαγωνισμούς σύμφωνα με την εθνική νομοθεσία και το Κοινοτικό Δίκαιο, όλες οι συμβάσεις έχουν ελεγχθεί προληπτικά, κατά τρόπο διεξοδικό και αυστηρό από το Ελεγκτικό Συνέδριο. Για όλες σχεδόν τις συμβάσεις έχει κινηθεί μια δίκη ενώπιον του Συμβουλίου της Επικρατείας. Μόνο το 2002 αναγκαστήκαμε να αντιμετωπίσουμε πενήντα διαφορετικές υποθέσεις ενώπιον του Συμβουλίου της Επικρατείας. Έχει πιστοποιηθεί με τον πιο πανηγυρικό τρόπο και από το Ελεγκτικό Συνέδριο και από το Συμβούλιο της Επικρατείας, ότι η ολυμπιακή προετοιμασία συντελείται απόλυτα νόμιμα επί τη βάσει των πολύ αυστηρών προδιαγραφών και της εθνικής και της κοινοτικής νομοθεσίας. 
      Καμία άλλη χώρα στον κόσμο δεν έχει κληθεί να οργανώσει το εγχείρημα των Ολυμπιακών Αγώνων με τέτοια περίπλοκη, εκλεπτυσμένη και δυσκίνητη στην εφαρμογή της νομοθεσία, όπως είναι η κοινοτική νομοθεσία. Η Ελλάδα είναι η πρώτη χώρα που το πετυχαίνει αυτό. Και το πρώτο χρυσό μετάλλιο που έχει κατακτήσει η χώρα σε Ολυμπιακούς Αγώνες, στον αγώνα της προετοιμασίας, είναι το μετάλλιο της υπέρβασης όλων των νομικών προβλημάτων. Εάν θέλετε να πείτε ότι δεν έχετε εμπιστοσύνη στην ελληνική δικαιοσύνη, στα δύο ανώτατα δικαστήρια, να το πείτε. Αλλά αυτό δεν αφορά προφανώς τους Ολυμπιακούς Αγώνες, αυτό αφορά το θεσμικό σύστημα της χώρας, τη διάκριση των εξουσιών, το κύρος των οργάνων. Αυτό θέτει ένα ευρύτερο πολιτειακό ζήτημα που δεν αφορά την ολυμπιακή προετοιμασία εν τοιαύτη περιπτώσει. Μπορείτε να κάνετε μία συνολική αμφισβήτηση των θεσμών και των διαδικασιών στον τόπο αυτόν. Αλλά κάθε φορά που το κάνατε ηττηθήκατε πολιτικά. Γι’ αυτό σας καλώ να προσέξετε και να αναδιφήσετε στη δική σας μνήμη, στη δική σας θεσμική και πολιτική μνήμη. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μη λέμε και υπερβολές! 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τελειώνει, λοιπόν, το θέμα της αδιαφάνειας. 
      Πάμε τώρα στο δεύτερο μεγάλο ζήτημα.
      ΓΕΩΡΓΙΟΣ ΟΡΦΑΝΟΣ: Κύριε Υπουργέ …
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Βρεττός): Κύριε Ορφανέ, παρακαλώ μη διακόπτετε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Υπάρχει, λέει, η Ν.Δ., περιβαλλοντική καταστροφή. Πού υπάρχει περιβαλλοντική καταστροφή, κύριοι συνάδελφοι; Περιβαλλοντική καταστροφή όταν είναι γνωστό ότι οι Ολυμπιακοί Αγώνες έχουν ελεγχθεί κυρίως από πλευράς νομιμότητας και ευαισθησίας περιβαλλοντικής από εκείνο το δικαστήριο που στην Ευρώπη επιδεικνύει ακραία ευαισθησία στα θέματα αυτά, όπως είναι το ελληνικό Συμβούλιο της Επικρατείας; Δεν βλέπετε την Επίτροπο Περιβάλλοντος κ. Βάλστρομ να επισκέπτεται το Σχοινιά και να πανηγυρίζει για την αποκατάσταση της οικολογικής ισορροπίας, για την αποκατάσταση της σχέσης μεταξύ γλυκών και αλμυρών νερών, για την επαναφορά των πτηνών, για την αναβίωση του οικοτόπου; 
      Δεν αντιλαμβάνεστε ότι η Αθήνα θα αποκτήσει άλλη σχέση με τη θάλασσα; Θα πάψει να έχει στραμμένα τα νώτα της προς τη θάλασσα και πλέον θα την αντιμετωπίζει κατά πρόσωπο, κατά μέτωπο με μία αναμόρφωση εκτάσεως τετρακοσίων και πλέον στρεμμάτων η οποία είναι τετραπλάσια της επέμβασης που έγινε στη Βαρκελώνη; Δεν αντιλαμβάνεστε ότι αυτό που συμβαίνει στο Ολυμπιακό Χωριό με την κατασκευή μιας νέας, πρότυπης πόλης, γίνεται προς όφελος των απλών ανθρώπων της εργασίας, των δικαιούχων του Οργανισμού Εργατικής Κατοικίας που θα ζήσουν εκεί με αναβαπτισμένες προϋποθέσεις και συνθήκες; Δεν μπορείτε να παρακολουθήσετε τη μεγάλη αλλαγή που γίνεται στο μέτωπο της παραλίας από το Φαληρικό Δέλτα μέχρι τον Άγιο Κοσμά; Δεν μπορείτε να συνεκτιμήσετε στο σκεπτικό σας τη σημασία που έχει η απελευθέρωση του Ελληνικού και η ένταξή του ως Μητροπολιτικού Πάρκου; 
      Υπάρχει κάποιο έργο το οποίο να σας τρομάζει, να σας φοβίζει ή να σας ενοχλεί από πλευράς περιβαλλοντικής ευαισθησίας ή οικολογικής ευαισθησίας; Ποιο συγκεκριμένα; Δεν άκουσα ούτε μία συγκεκριμένη αναφορά. Και όμως, χωρίς να κάνετε μία συγκεκριμένη αναφορά, έρχεστε και λέτε ότι υπάρχει πρόβλημα. 
      ΣΑΒΒΑΣ ΤΣΙΤΟΥΡΙΔΗΣ: Το τραμ …
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το τραμ. Πού προσβάλλει το περιβάλλον το τραμ; Το τραμ εγώ πήρα την απόφαση να το απομακρύνω από την Πύλη του Αδριανού για την προστασία των αρχαιοτήτων και όταν υπέστην ραδιοφωνική επίθεση επειδή πήραμε την πρωτοβουλία αυτή, δεν άκουσα κανέναν από σας να υψώνει τη φωνή του για να υπερασπιστεί τις επιλογές της Κυβέρνησης, οι οποίες είναι επιλογές υπερβαλούσης ευαισθησίας από πλευράς αρχαιολογικής κληρονομιάς …
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Βρεττός): Γιατί διακόπτετε, κύριοι συνάδελφοι; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν αντιλαμβάνεστε ότι η χώρα, η πρωτεύουσα έστω, αποκτά ένα οικολογικό, ήπιο, σύγχρονο μέσο μεταφοράς, αλλάζει ο χάρτης των Μέσων Μαζικής Μεταφοράς, προστίθεται μία ακόμη διάσταση, αυτή του τραμ, η οποία μαζί με τον προαστιακό σιδηρόδρομο και το μετρό, αλλάζει ριζικά τα δεδομένα της κυκλοφορίας; Υπάρχει καμιά πιο σημαντική διάσταση και καμιά πιο σημαντική κατάκτηση από την άποψη αυτή; Αυτό διευκολύνει τους πολίτες, αυτό διευκολύνει τις μετακινήσεις, αυτό επιτρέπει τη χρήση των μέσων σταθερής τροχιάς που είναι αυτά που ξοδεύουν τη μικρότερη ενέργεια και προσβάλουν λιγότερο το περιβάλλον.
      ΦΟΙΒΟΣ ΙΩΑΝΝΙΔΗΣ: Θα χάσουν και το τραμ το τελευταίο! 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Επανέρχεστε συνεχώς στο ζήτημα του προϋπολογισμού. 
      Σας έχουμε πει κατ’ επανάληψη ότι κανένα άλλο εγχείρημα των διαστάσεων του προγράμματος της oλυμπιακής προετοιμασίας δεν είχε προϋπολογισμό τόσο πολύ διασφαλισμένο και οριστικοποιημένο και τόσο «κλειδωμένο» όσο ο προϋπολογισμός της ολυμπιακής προετοιμασίας. Έχουμε πει σε όλους τους τόνους ότι ο προϋπολογισμός της προετοιμασίας είναι 4,6 δισεκατομμύρια ευρώ, ότι ο συνολικός αυτός προϋπολογισμός δεν πρόκειται να ξεπεραστεί, ότι όλες οι επιμέρους αλλαγές γίνονται πάντα μέσα σ΄ αυτό το ανώτατο όριο. Και αυτό εξακολουθεί να ισχύει. 
      Τώρα, κατασκευάζεται μία νέα γενιά κινδυνολογίας που είναι τα δάνεια. Δεν υπάρχουν ειδικά δάνεια της ολυμπιακής προετοιμασίας. Υπάρχουν τα εγκεκριμένα από τη Βουλή προγράμματα δανειοδότησης του ελληνικού δημοσίου μέσα στο πλαίσιο πάντοτε του ψηφισμένου προϋπολογισμού της χώρας. Οι δανειακές ανάγκες του δημοσίου δεν έχουν αυξηθεί βεβαίως. Το τι ποσά θα δανειστεί συνολικά το δημόσιο είναι σε γνώση της Βουλής και εγκεκριμένο από τη Βουλή και, όπως συμβαίνει με όλα τα μεγάλα δημόσια έργα, η Ευρωπαϊκή Τράπεζα Επενδύσεων χρηματοδοτεί με προνομιακά δάνεια το ελληνικό δημόσιο για το επενδυτικό αναπτυξιακό του πρόγραμμα. Αυτό που έγινε για την ανανέωση της γραμμής του ΟΣΕ, αυτό που έγινε για την Εγνατία, αυτό που έγινε για τον ΠΑΘΕ και το Ρίο-Αντίρριο γίνεται και για ορισμένα μεγάλα έργα που σχετίζονται με τους Ολυμπιακούς Αγώνες, όπως είναι για παράδειγμα το τραμ. Μακάρι να μπορούσαμε να πάρουμε και άλλα τέτοια δάνεια από την Ευρωπαϊκή Τράπεζα Επενδύσεων. Αυτό δεν συνιστά ούτε αύξηση των δανειακών αναγκών, ούτε ανατροπή του τακτικού προϋπολογισμού του κράτους, ούτε «αιχμαλωσία» της χώρας η οποία δήθεν θα πρέπει να ξεπληρώνει τα ολυμπιακά δάνεια με τον κόπο των μελλοντικών γενεών των Ελλήνων. Αυτά είναι μία μυθολογία ευτελέστατη. 
      Η ολυμπιακή προετοιμασία στην Ελλάδα είναι μία μεγάλη δημόσια επένδυση, μία επένδυση που γίνεται επί τη βάσει μεταολυμπιακών κριτηρίων, μια επένδυση που δεν γίνεται για τις δεκαπέντε ημέρες των Ολυμπιακών Αγώνων. Είναι μια επένδυση που γίνεται με κριτήρια τις επόμενες πολλές δεκαετίες. Είναι μία επένδυση σε υποδομές που ούτως ή άλλως τις είχε ανάγκη η χώρα και απλώς λόγω των Ολυμπιακών Αγώνων η χώρα αποκτά τις υποδομές αυτές με ένα πολύ γρήγορο χρονοδιάγραμμα, μία αποτελεσματική μέθοδο σχεδιασμού και εκτέλεσης των έργων και πρέπει να είμαστε υπερήφανοι γι’ αυτό.
      ΚΙΜΩΝ ΚΟΥΛΟΥΡΗΣ: Και με εθνικούς πόρους.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Βεβαίως όπως πολύ ορθά λέει ο κ. Κουλούρης, το σύνολο της ολυμπιακής προετοιμασίας, όπως το έχουμε ορίσει και προϋπολογίσει, δηλαδή τα 4,6 δισεκατομμύρια ευρώ είναι εθνικοί πόροι. Διασταυρώνεται όμως αυτή η μεγάλη προσπάθεια με την άλλη πολύ μεγαλύτερη, δέκα φορές μεγαλύτερη, από πλευράς ύψους προϋπολογισμού, που είναι το Γ΄ Κοινοτικό Πλαίσιο Στήριξης, το Εθνικό Σχέδιο Ανάπτυξης. Η χώρα έχει το μεγάλο προνόμιο και τη μοναδική δυνατότητα να διαχειρίζεται την ίδια χρονική στιγμή δύο μεγάλα προγράμματα. Βεβαίως είναι άνισα μεταξύ τους, γιατί ο όγκος του Κοινοτικού Πλαισίου Στήριξης είναι, όπως σας είπα και το επαναλαμβάνω, δέκα φορές μεγαλύτερος από τον όγκο του ολυμπιακού προϋπολογισμού. 
      Γιατί όμως έχει ιδιαίτερο ενδιαφέρον ο ολυμπιακός προϋπολογισμός και το Πρόγραμμα Ολυμπιακής Προετοιμασίας; Λόγω του αυστηρού και ανεπίδεκτου οποιασδήποτε αναβολής χρονοδιαγράμματος και λόγω της εξαιρετικά αποτελεσματικής μεθόδου εργασίας. Γιατί αυτό ανανεώνει η ολυμπιακή προετοιμασία. Την νοοτροπία, την παραγωγικότητα, την αποτελεσματικότητα του δημόσιου τομέα πρωτίστως, ο οποίος έρχεται στη συνέχεια να κινητοποιήσει και να συμπαρασύρει και τον ιδιωτικό τομέα της ελληνικής οικονομίας. Πρέπει να είναι υπερήφανη η Βουλή για τη Δημόσια Διοίκηση και τις επιδόσεις της για τον ευρύτερο δημόσιο τομέα και για το γεγονός ότι τα έφερε έτσι η τύχη, ώστε ο δημόσιος τομέας να παρακινεί και να προτρέπει τον ιδιωτικό τομέα στην εφαρμογή ολυμπιακών ρυθμών, ολυμπιακών μεθόδων και ολυμπιακών αποδόσεων. Αυτή είναι η κατάσταση.
      Έρχεσθε, λοιπόν, και θέτετε τώρα και πρόσθετα ζητήματα, ότι θα προκύψει ανεργία από τους Ολυμπιακούς Αγώνες! Όλες οι μελέτες που έχουν γίνει και τώρα γίνονται και επιβεβαιώνονται εκ του πεδίου, δείχνουν ότι έχουμε σαράντα οκτώ με πενήντα χιλιάδες νέες θέσεις εργασίας το χρόνο κατά τη διάρκεια της ολυμπιακής προετοιμασίας. 
      Τα βασικά μεγέθη της Ολυμπιακής προετοιμασίας είναι γνωστά. Έχουμε μία αύξηση του Ακαθάριστο Εθνικό Προϊόν κατά 0,45% έως 0,55% κατά έτος πριν από το 2004, 0,93% έως 1,3% το 2004 και περίπου 0,1% με 0,5% για τα επόμενα έτη μετά το 2004. Θα αυξηθεί το Ακαθάριστο Εγχώριο Προϊόν κατά 3,6 τρισεκατομμύρια δραχμές, σταθερές τιμές 2000. Θα έχουμε μία συνολική θετική επιρροή στον ελληνικό τουρισμό, όχι μόνο λόγω ή κυρίως της αύξησης των αφίξεων, αλλά επειδή θα έχει αναβαθμιστεί το προϊόν μας. 
      Και απορώ πώς είναι δυνατόν τη στιγμή που ανοίγουν συνεχώς ξενοδοχεία ριζικά ανακαινισμένα, όπως η Μεγάλη Βρετανία ή το Χίλτον ή το Λαγονήσι, να έρχεται εδώ συνάδελφος από τους επερωτώντες και να ρωτάει ποια νέα επένδυση έγινε στον τουρισμό. Δεν είναι αυτό νέα επένδυση στον τουρισμό; Τι είναι η νέα επένδυση στον τουρισμό; 
      ΜΑΡΙΟΣ ΣΑΛΜΑΣ: Με τις κλίνες να μας πείτε τι έγινε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μα, το μεγάλο ζήτημα, κύριε Σαλμά, το μεγάλο ερώτημα ήταν αν χρειάζονται νέες κλίνες ή αν χρειάζονται νέες κλίνες πέντε αστέρων. Εάν θέλουμε έναν τουρισμό ιταλικού τύπου ή έναν τουρισμό ισπανικού τύπου. Εάν θέλουμε την Αθήνα αυτοτελή προορισμό με πολιτιστικό και συνεδριακό τουρισμό ή αν θέλουμε τη χώρα να βαυκαλίζεται με την ετήσια αύξηση του αριθμού των αυξήσεων, ενώ το κρίσιμο γεγονός, ο κρίσιμος δείκτης είναι η μέση ημερήσια κατά κεφαλήν κατανάλωση που κάνει ο τουρίστας που έρχεται στην Ελλάδα. 
      Δεν αντιλαμβάνεσθε ότι κάνουμε μια τεράστια επένδυση στη μεγαλύτερη βιομηχανία της χώρας, που είναι η τουριστική βιομηχανία; Δημιουργούμε νέους προορισμούς. Επεκτείνουμε την τουριστική περίοδο. Προσκαλούμε στην Ελλάδα νέες μορφές τουρισμού και τουριστών. Αλλάζει ριζικά η εικόνα του ελληνικού τουρισμού. Αυτή είναι η πιο σημαντική διαρθρωτική επέμβαση που γίνεται στη χώρα, στην εθνική οικονομία, λόγω των Ολυμπιακών Αγώνων. 
      ΓΕΩΡΓΙΟΣ ΟΡΦΑΝΟΣ: Πότε μεγάλωσε η περίοδος και δεν το ξέρει κανένας;
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, σας παρακαλώ. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Έρχεσθε, λοιπόν, και εμφανίζεσθε δυσαρεστημένοι από την πρόοδο της ολυμπιακής προετοιμασίας. Το πολιτικό ζήτημα είναι αυτό. Το πολιτικό ζήτημα είναι η αμηχανία και η δυσαρέσκεια των εντεταλμένων εκπροσώπων της Νέας Δημοκρατίας, οι οποίοι έρχονται εδώ «ανήσυχοι» για την πρόοδο της ολυμπιακής προετοιμασίας. Αυτό είναι το θέμα. Αυτό είναι το πολιτικό ζήτημα το οποίο τίθεται σήμερα. 
      Και επ’ αυτού η Νέα Δημοκρατία οφείλει να δώσει επισήμως μια απλή και καθαρή απάντηση. Πιστεύετε στην ολυμπιακή προετοιμασία; Πιστεύετε στην προσπάθεια αυτή που γίνεται; Είστε ειλικρινείς όταν στρατεύεσθε μαζί μας σε προσπάθειες όπως η ολυμπιακή εκεχειρία, η ολυμπιακή παιδεία, ο ολυμπιακός εθελοντισμός; Λέτε αλήθεια στον ελληνικό λαό όταν του ζητάτε να επιδείξει ένα φρόνημα συμμετοχής και φιλοξενίας; Πιστεύετε ότι αυτό είναι ένα γεγονός ωφέλιμο για τη χώρα;
      Εάν τα πιστεύετε όλα αυτά, τότε δεν είναι δυνατόν να έρχεσθε εδώ και να λέτε, δεκατέσσερις μήνες πριν τους Ολυμπιακούς Αγώνες, με όλα τα ολυμπιακά έργα υπό κατασκευή και ολοκλήρωση, αυτά τα οποία λέτε. 
      Και στην περιπτωσιολογία, όμως, ατυχείτε. Δεν αληθεύει ότι έχουμε πρόβλημα με τα δοκιμαστικά γεγονότα, με τα περιβόητα «test events». Ο ίδιος ο κ. Ρογκ έχει τονίσει κατ’ επανάληψη σε συνεντεύξεις του κι εδώ και στο εξωτερικό, ότι στο Σίδνεϋ το 50% των δοκιμαστικών γεγονότων έγινε εκτός ολυμπιακών εγκαταστάσεων. Κι εμείς δεν θα κάνουμε ούτε μία δοκιμαστική διοργάνωση εκτός ολυμπιακών εγκαταστάσεων.
      Χρονοδιάγραμμα παράδοσης των έργων: Το χρονοδιάγραμμα είναι απολύτως συγκρίσιμο με αυτό του Σίδνεϋ την αντίστοιχη χρονική περίοδο πριν τους αγώνες. Σε πολλά έργα μάλιστα έχουμε προπόρευση. Πουθενά δεν υπάρχει ανησυχία. Όπου εμφανίζεται πρόβλημα, αυτό επιλύεται αμέσως. Όλα τα έργα τα οποία σημειώσατε, είναι έργα τα οποία τελούν υπό απόλυτο έλεγχο. Η αισθητική αναβάθμιση, σύμφωνα με τα σχέδια του Σαντιάγο Καλατράβα, ελέγχεται καθημερινά στη φάση της εργοστασιακής προετοιμασίας του υλικού –καθημερινά!- και από εμάς και από την Οργανωτική Επιτροπή και από τη Διεθνή Ολυμπιακή Επιτροπή. 
      Προσωρινές κατασκευές: Η μεγάλη σας αντίφαση και το μεγάλο σας πρόβλημα. Θα προτιμούσατε τελικά να κάνουμε περισσότερες προσωρινές ή περισσότερες μόνιμες κατασκευές; Εγώ αδυνατώ να καταλάβω ποια είναι η θέση σας απ’ αυτά που είπατε. Θα θέλατε να έχουμε επενδύσει δισεκατομμύρια από τον Κρατικό Προϋπολογισμό για να κάνουμε προσωρινές κατασκευές χωρίς καμία μεταολυμπιακή χρήση και αξιοποίηση; Δεν το πιστεύω αυτό. 
      Εμείς κάναμε όλες τις αναγκαίες προσπάθειες, όλες τις προσαρμογές ώστε να έχουμε τις μικρότερες δυνατές προσωρινές κατασκευές. Και αποδεχθήκαμε τελικά προσωρινές κατασκευές μόνον εκεί όπου δεν υπάρχει προοπτική μεταολυμπιακής χρήσης. Πού δηλαδή μειώσαμε τις μόνιμες κατασκευές και τις αντικαταστήσαμε από προσωρινές; Στο χόκεϊ, στο μπέϊζμπολ και στο σόφτμπολ. Σε τρία αγωνίσματα, τα οποία δεν έχουν παράδοση στην Ελλάδα. Κι εν πάση περιπτώσει δημιουργούμε και γι’ αυτά πολύ σημαντικές υποδομές. Δεν θα είχε νόημα όμως να κάνουμε έναν γιγαντισμό υποδομών σε αθλήματα που δεν έχουν καμία απήχηση στην Ελλάδα. 
      Μόνο σε τρία δευτερεύοντα από την άποψη αυτήν αθλήματα έχουμε μειώσει τον αρχικό σχεδιασμό των μονίμων κατασκευών, υπέρ προσωρινών κατασκευών, ακριβώς επειδή το κριτήριό μας είναι η μεταολυμπιακή αξιοποίηση. Πουθενά αλλού. Αντιθέτως, όλες οι άλλες επεμβάσεις που έγιναν είχαν, ως στόχο την ενίσχυση της μεταολυμπιακής χρήσης, δηλαδή ουσιαστικά την ακόμη μεγαλύτερη εκλογίκευση του σχεδιασμού. Γι’ αυτό μεταφέραμε το ολυμπιακό κέντρο του μπόξινγκ, της πυγμαχίας, από το Φάληρο στο Περιστέρι, προκειμένου να εξοπλίσουμε έναν από τους μεγαλύτερους δήμους της χώρας με μία μόνιμη αθλητική υποδομή, η οποία γίνεται με τα χρήματα της ολυμπιακής προετοιμασίας, βεβαίως όμως θα έχει μία λαμπρά μεταολυμπιακή προοπτική.
      Κατασκευάζετε εδώ τώρα το επόμενο μύθευμα, το οποίο είναι ο ρόλος της εταιρείας Ολυμπιακών Ακινήτων, η δήθεν σχέση με off shore εταιρείες που ιδρύει το ελληνικό δημόσιο και η εκποίηση των υποδομών. Μα υπάρχει ειδικός νόμος του κράτους που προβλέπει ότι σε καμία περίπτωση η εταιρεία των Ολυμπιακών Ακινήτων δεν έχει την αρμοδιότητα και τη δυνατότητα να προβεί σε πώληση, μεταβίβαση ή ανταλλαγή. 
      Δεν έχετε διαβάσει το νόμο; Δεν σας αρκεί το γεγονός ότι δεν υπάρχει ούτε πώληση ούτε ανταλλαγή;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σύμβαση πενήντα χρόνων.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σύμβαση πενήντα χρόνων για να δώσεις τι; Την έδρα της ομοσπονδίας ή το γυμναστήριο του δήμου; Επί ποίου ακινήτου θα γίνει αυτό; Επί του ακινήτου που διεκδικεί η ομοσπονδία κάθε αγωνίσματος ως μόνιμη έδρα του; Ή επί του ακινήτου, δηλαδή επί της αθλητικής υποδομής, που ανήκει στο δήμο ή στη Γενική Γραμματεία Αθλητισμού; Ή που ανήκει στο ελληνικό δημόσιο απευθείας, αλλά διεκδικεί ο κάθε οργανισμός Τοπικής Αυτοδιοίκησης να το χρησιμοποιεί για τις δικές του ανάγκες;
      Ποια ολυμπιακή υποδομή είναι αυτή που θα εκποιηθεί; Η Νίκαια, το Γαλάτσι, το Περιστέρι, τα Λιόσια; Και τι είναι αυτό που σας νομιμοποιεί να λέτε αυτά τα πράγματα και να δημιουργείτε αυτό το κλίμα, το οποίο υποτιμά τη χώρα, υποτιμά τις προθέσεις των πάντων, υποτιμά το κλίμα μέσα στο οποίο οφείλουμε να συνεργαζόμαστε για την ολυμπιακή προετοιμασία;
      Πιάνεστε τώρα από προσχήματα και λεπτομέρειες που δεν έχουν καμία απολύτως σημασία, προκειμένου να διατυπώσετε έναν πολιτικό ισχυρισμό που είναι ακατανόητος. Ποιο είναι το πολιτικό νόημα των ισχυρισμών της κ. Πετραλιά για το συνολικό κόστος του Διεθνούς Κέντρου Ραδιοτηλεόρασης; Ότι ενώ είχαμε συμβατικό προϋπολογισμό 133,5 εκατομμύρια ευρώ, τελικά μέσα από την καλή διαχείριση του έργου και τις εκπτώσεις έχουμε τελικό κόστος 123,8 εκατομμύρια ευρώ; Αυτό είναι το πρόβλημα;
      ΓΕΩΡΓΙΟΣ ΟΡΦΑΝΟΣ: Είναι 73,5 όχι 123 εκατομμύρια. Τα εκατό τα βρήκατε μετά.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κάνετε λάθος.
      ΠΡΟΕΔΡΕΥΩΝ (Κωνσταντίνος Βρεττός): Κύριε Ορφανέ, σας παρακαλώ. Να μην γράφεται καμία διακοπή στα Πρακτικά.
      ΓΕΩΡΓΙΟΣ ΟΡΦΑΝΟΣ:…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού):…
      ΠΡΟΕΔΡΕΥΩΝ (Κωνσταντίνος Βρεττός): Κύριε Αλευρά, αν είναι δυνατόν! Εσείς γιατί απαντάτε; Είναι ο Υπουργός εδώ, διακόπτει ο κ. Ορφανός και απαντάτε εσείς από εκεί; Σας παρακαλώ. Σταματήστε και εσείς, κύριε Ορφανέ και εσείς, κύριε Αλευρά.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ακούστε, κύριοι συνάδελφοι της Νέας Δημοκρατίας: Υποτίθεται ότι κόπτεστε για την πρόοδο του Προγράμματος Διάθεσης Εισιτηρίων, ότι κόπτεστε για την εφαρμογή και την επιτυχία του Προγράμματος Εθελοντισμού. Και έρχεσθε εδώ, δηλαδή έρχεσθε ενώπιον του ελληνικού λαού και λέτε αυτά τα οποία λέτε, με το ύφος με το οποίο τα λέτε, θέλοντας προφανώς να υπονομεύσετε και το Πρόγραμμα Εισιτηρίων και το Πρόγραμμα Εθελοντισμού. Έρχεσθε εδώ για να υπερασπιστείτε- υποτίθεται- το κύρος της χώρας σε σχέση με την ασφάλεια των Ολυμπιακών Αγώνων, που είναι το μεγαλύτερο πρόβλημα που αντιμετωπίζει όλος ο κόσμος και φυσικά το μεγαλύτερο πρόβλημα που αντιμετωπίζει η ολυμπιακή διοργάνωση ως διεθνές γεγονός, και αντί να πείτε ευθαρσώς ότι είστε στο πλευρό της Κυβέρνησης, προκειμένου να γίνουν όλες οι αναγκαίες ενέργειες για τη θωράκιση των Ολυμπιακών Αγώνων, που πρέπει να είναι οι ασφαλέστεροι Ολυμπιακοί Αγώνες στην ιστορία του διεθνούς ολυμπιακού κινήματος, απλώς δημιουργείτε την αίσθηση ότι κάτι συμβαίνει στο Πρόγραμμα Ασφάλειας. Ενώ είναι γνωστό από τα στοιχεία που έχουν δοθεί στη δημοσιότητα ότι, έχει επιτευχθεί με βάση τις πολύ υψηλές αξιώσεις μας το καλύτερο δυνατό τίμημα, ένα τίμημα το οποίο προσεγγίζει μόλις το 50% των αρχικών αξιώσεων των κοινοπραξιών που μετείχαν στη σχετική διαδικασία.
      ΓΕΩΡΓΙΟΣ ΟΡΦΑΝΟΣ:….
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όταν ο εισαγγελέας….
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, μην απαντάτε, διότι δεν καταγράφηκε η ερώτηση.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): .. θα έρθουμε στη Βουλή να δούμε αναλυτικά τι λέει ο καθένας.
      ΠΡΟΕΔΡΕΥΩΝ (Κωνσταντίνος Βρεττός): Μην απαντάτε, κύριε Υπουργέ, γιατί δεν καταγράφεται η ερώτηση.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα δούμε στη Βουλή πώς λειτουργεί ως εκπρόσωπος ποιων συμφερόντων.
      ΠΡΟΕΔΡΕΥΩΝ (Κωνσταντίνος Βρεττός): Δεν με ακούτε, κύριε Υπουργέ. Και εσείς, κύριε συνάδελφε, μην ερωτάτε.
      ΓΕΩΡΓΙΟΣ ΟΡΦΑΝΟΣ: …
      ΠΡΟΕΔΡΕΥΩΝ (Κωνσταντίνος Βρεττός): Εάν είναι δυνατόν! Σας παρακαλώ, κύριε Ορφανέ.
      Κύριε Υπουργέ, μην απαντάτε, διότι έχω δώσει εντολή να μην καταγράφονται οι διακοπές στα Πρακτικά. Συνεπώς πού απαντάτε; Στο πουθενά; Θα εμφανιστεί μια ομιλία που δεν θα έχει υπόβαθρο. Δεν υπάρχει ερώτηση. Πώς απαντάτε;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με συγχωρείτε, κύριε Πρόεδρε, αλλά δεν με πειράζει. Εμένα δεν με ενοχλούν οι διακοπές.
      ΠΡΟΕΔΡΕΥΩΝ (Κωνσταντίνος Βρεττός): Ενοχλούν εμένα.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Οι διακοπές δηλώνουν μια αμηχανία των συναδέλφων της Νέας Δημοκρατίας, οι οποίοι αναγκάζονται να υποστηρίζουν αντιφατικά πράγματα. Η πολιτική τους στάση απέναντι στο γεγονός είναι αντιφατική. Πρέπει να επεξεργαστούν μια πιο ισορροπημένη και ενιαία στάση.
      Θα σας απαντήσω και στα άλλα θέματα, όπως στις φυτεύσεις για παράδειγμα. Έρχεται η κ. Πετραλιά, ως γεωπόνος ομιλεί από του βήματος και λέει ότι έχουμε μια τελευταία φυτευτική περίοδο, η οποία πέρασε και δεν φυτεύσαμε, ή θα φυτέψουμε ισπανικά προϊόντα. 
      Υπάρχουν άλλες τρεις φυτευτικές περίοδοι. Υπάρχει στενή συνεργασία με όλες τις εμπλεκόμενες ελληνικές επιχειρήσεις και φυσικά υπάρχει στενή συνεργασία με το Γεωπονικό Πανεπιστήμιο και με τις άλλες σχολές των ελληνικών πανεπιστημίων που έχουν κάποιο λόγο στα θέματα αυτά, προκειμένου να γίνει η καλύτερη δυνατή προετοιμασία. Στη δευτερολογία του ο κ. Αλευράς θα σας δώσει στοιχεία, αριθμούς δένδρων, αριθμούς θάμνων, κονδύλια τα οποία επενδύονται.
      ΜΑΡΙΟΣ ΣΑΛΜΑΣ: …
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα σας πούμε ονομαστικά για κάθε δένδρο με ποιο διαβατήριο θα έρθει από κάθε χώρα. Κάθε δένδρο και κάθε θάμνος θα έχει τόπο προέλευσης, ονοματεπώνυμο.....Θα ξέρετε τα πάντα. Θα μπορείτε να ελέγχετε κάθε φυτό πού βρίσκεται.
      ΠΑΝΑΓΙΩΤΗΣ Ν. ΚΡΗΤΙΚΟΣ:….
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα μπορούσαμε επί ώρες να μιλάμε για κάθε ένα κεφάλαιο της προετοιμασίας.
      ΠΡΟΕΔΡΕΥΩΝ (Κωνσταντίνος Βρεττός): Γι’ αυτό είμαι σίγουρος.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ούτως ή άλλως, όταν οι επερωτώντες πετούν μια κουβέντα, μια λέξη, ένα όνομα, αναφέρονται σε ένα έργο έτσι επιγραμματικά, ανοίγουν μια συζήτηση, η οποία για την Κυβέρνηση μπορεί να  σημαίνει την ανάγκη μιας εκτενούς απάντησης. Δεν νομίζω, όμως, ότι χρειάζεται. Από ένα σημείο και μετά, πιστεύω ότι αυτό δημιουργεί μια παρεξήγηση, αλλοιώνει την εικόνα. Διότι τι ψάχνουμε να βρούμε επί των λεπτομερειών, όταν η Νέα Δημοκρατία οφείλει να εξηγήσει τη γενική πολιτική της στάση σε σχέση με την ολυμπιακή προετοιμασία;
      Ακούστε, κύριοι συνάδελφοι: Εδώ οφείλετε να εξηγήσετε σήμερα, ή εν πάση περιπτώσει όποτε μπορέσετε, ποια είναι αυτή η γενική σας στάση σε σχέση με την ολυμπιακή προετοιμασία. Την πιστεύετε; Την υποστηρίζετε; Ή θέλετε να την υπονομεύετε και επιχαίρετε κάθε φορά που εμφανίζεται πρόβλημα;
     Οφείλετε με συνέπεια και ευθύτητα να πείτε ποια είναι η άποψή σας. Εγώ, αν μου επιτρέπετε να σας κάνω μία πρόταση –όχι σύσταση- για τις πολιτικές σας επιλογές, θα σας έλεγα να υιοθετήσετε τη στάση της συστράτευσης και της υποστήριξης. 
     Η Κυβέρνηση χειρίζεται ένα πολύ μεγάλο εθνικό θέμα. Όποιος χειρίζεται ένα μεγάλο εθνικό θέμα με επιτυχία, βεβαίως έχει και πολιτικά οφέλη. Έτσι λειτουργεί η δημοκρατία. Έτσι λειτουργεί ένα δημοκρατικό, ανοιχτό πολιτικό σύστημα. Αλλά και εκείνος που δεν το χειρίζεται αλλά καλείται να ασκήσει τα ελεγκτικά του καθήκοντα την περίοδο αυτή, μπορεί επίσης να ωφεληθεί τουλάχιστον ως προς το συντελεστή σοβαρότητας και αξιοπιστίας, όταν δεν κάνει μία ατέρμονα και στείρα κριτική αλλά με θάρρος, με ευθύτητα, με ανδρισμό -όχι βιολογικό αλλά πολιτικό- λέει τα πράγματα με το όνομά τους, δηλαδή λέει ότι η υπόθεση αυτή είναι πολύ μεγάλη και αξίζει τον κόπο.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Μανώλης Κεφαλογιάννης. 
     Παρακαλώ να μην διακόπτει ο κ. Αλευράς, διότι οι νεολαίοι έχουν την τάση να διακόπτουν ο ένας τον άλλο.
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, θα ήθελα επίσης να πω ότι έχω μια υποχρέωση με την κ. Μουμπάρακ, στην οποία πρέπει οπωσδήποτε να παραστώ. Ζητώ συγγνώμη από τους συναδέλφους που δεν θα τους ακούσω, είναι όμως ο κ. Αλευράς ο οποίος με καλύπτει πλήρως σε όλα. 
     ΓΕΩΡΓΙΟΣ ΟΡΦΑΝΟΣ: Θα τα ακούσει για εσάς.
     ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κεφαλογιάννη, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, κατανοούμε το θέμα ανωτέρας βίας που έχει ο κύριος Υπουργός. Άλλωστε είναι γνωστό ότι δεν τρέπεται εύκολα σε άτακτο φυγή και κυρίως για το θέμα των Ολυμπιακών Αγώνων 
     Κύριε Πρόεδρε, αυτό που ήθελα να πω είναι ότι έχει απόλυτο δίκιο ο κύριος Υπουργός, όταν λέει ότι πρέπει να υπάρχει τεκμηριωμένη θέση και ενιαία στάση. Κατηγόρησε βέβαια ότι δεν έχει η Νέα Δημοκρατία τεκμηριωμένη θέση και ενιαία στάση. Αυτό δεν είναι μεγάλο πρόβλημα, δεν είναι μεγάλη ζημιά. Το πρόβλημα είναι όταν η Κυβέρνηση που διαχειρίζεται αυτό το μεγάλο φάκελο, αυτή τη μεγάλη ευκαιρία των Ολυμπιακών Αγώνων δεν έχει ενιαία στάση, δεν έχει ενιαίο «μπούσουλα», δεν έχει ενιαία γραμμή και ουσιαστικά παρουσιάζεται να έχει πρόχειρα στοιχεία τα οποία καταθέτει στη Βουλή, έτσι για να ξεφύγει από την πίεση της Αντιπολίτευσης.
     Είπε ο κύριος Υπουργός -και ξεκινάω από αυτό- ότι το Διεθνές Κέντρο Ραδιοτηλεόρασης είχε προϋπολογισμό 130 εκατομμύριων ευρώ. Η αλήθεια είναι ότι το έργο αυτό δεν συμπεριλαμβανόταν στο φάκελο διεκδίκησης, ότι η Κυβέρνηση, όταν αποφάσισε το 2001 να γίνει αυτό το έργο και για να περάσει -αν θέλετε- έτσι και χωρίς πολλές αντιδράσεις, μίλησε για έναν προϋπολογισμό 30 εκατομμυρίων ευρώ. Ο κύριος Πρωθυπουργός πριν μερικές εβδομάδες, τον Μάιο του 2003, κατά την διάρκεια των εγκαινίων του Διεθνούς Κέντρου Ραδιοτηλεόρασης, μίλησε για κόστος τρεις έως τρεισήμισι φορές παραπάνω, δηλαδή 103 εκατομμύρια ευρώ και μάλιστα με ΦΠΑ. Ο κ. Αλευράς δύο εβδομάδες αργότερα, στις 20.5.2003, μίλησε για 123 εκατομμύρια ευρώ, 104 περίπου δισεκατομμύρια δραχμές και μάλιστα χωρίς ΦΠΑ. Αυτό στη συνάντηση που είχατε με τους Βουλευτές της Νέας Δημοκρατίας και στις απαντήσεις σας στη Βουλή.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι 104 δισεκατομμύρια ευρώ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Έχετε δίκιο. Είναι 123 εκατομμύρια ευρώ. Είναι 42 δισεκατομμύρια δραχμές, χωρίς το ΦΠΑ όμως.
     Κυρίες και κύριοι συνάδελφοι, αναρωτήθηκε ο κ. Βενιζέλος εάν είμαστε ευχαριστημένοι από την ολυμπιακή προετοιμασία. Και βέβαια δεν είμαστε. Και γι’ αυτό λίγο πριν κλείσει η Βουλή θέλαμε να χτυπήσουμε το τελευταίο καμπανάκι. Και από την τοποθέτησή του είμαστε περισσότερο ανήσυχοι γιατί δείχνει με ποια προχειρότητα η Κυβέρνηση αντιμετωπίζει αυτό το θέμα. Αυτή η μακαριότητα την οποία δείχνει, ο εφησυχασμός, είναι μια στάση που μας οδηγεί στο συμπέρασμα ότι η Κυβέρνηση βρίσκεται εκτός πραγματικότητας.
      Η στάση της Νέας Δημοκρατίας  είναι στάση συναίνεσης, είναι μία στάση η οποία θέλει να γίνουν οι καλύτεροι Ολυμπιακοί Αγώνες που έγιναν ποτέ. Γι’ αυτό μάλιστα από πολύ νωρίς είχαμε αναλάβει την πρωτοβουλία να ιδρυθεί μια επιτροπή υπό τον Πρόεδρο της Δημοκρατίας και με τη συμμετοχή των Αρχηγών των κομμάτων που θα χειρίζεται την εξέλιξη των Ολυμπιακών Αγώνων. Είχαμε ζητήσει την αναβάθμιση της Εθνικής Ολυμπιακής Επιτροπής, το μόνο όργανο στο οποίο μετέχουν τα κόμματα και άλλοι φορείς. Βεβαίως είχαμε ζητήσει να γίνεται συζήτηση στην Ολομέλεια της  Βουλής κάθε έξι μήνες. 
      Καμία από τις προτάσεις αυτές της Νέας Δημοκρατίας, δεν έκανε δεκτή η Κυβέρνηση. 
      Ανησυχούμε διότι η Κυβέρνηση δεν είναι σε θέση ακόμη και σήμερα, λίγους μήνες, δεκατέσσερις μήνες πριν από την έναρξη των Ολυμπιακών Αγώνων, να μας δώσει έναν δεσμευτικό προϋπολογισμό. 
      Μπορείτε κύριε Αλευρά στη δευτερολογία σας να μας πείτε ποιος θα είναι ο συνολικός προϋπολογισμός των Ολυμπιακών Αγώνων;
      Κύριε Πρόεδρε, διαπιστώνουμε επίσης ότι άλλα λέει ο ένας Υπουργός, άλλα λέει ο άλλος Υπουργός γι’ αυτό το μεγάλο θέμα. Θα σας διαβάσω μερικές δηλώσεις. 
      Ο κ. Χυτήρης ο οποίος είναι και ο αρμόδιος εκπρόσωπος της Κυβέρνησης και της διυπουργικής επιτροπής όταν ανέλαβε τα καθήκοντά του μας είπε ότι, ο αρχικός προϋπολογισμός ήταν εικονικός και η Κυβέρνηση θεωρεί αναπόφευκτες τις υπερβάσεις. 
      Για ποιες υπερβάσεις μιλάμε. Ο προϋπολογισμός του 1997 ήταν 850 δισεκατομμύρια δραχμές, του 1999 ήταν 1,1 τρισεκατομμύρια, του 2000 ήταν 1,3 τρισεκατομμύρια, του 2001 ήταν 1,4 τρισεκατομμύρια και του 2002 ήταν 1,7 τρισεκατομμύρια. 
      Μα είναι αυτός προγραμματισμός της Κυβέρνησης; Και παρ’ ότι η Κυβέρνηση έχει προκληθεί όλο αυτό το διάστημα να μας δώσει ένα δεσμευτικό αναλυτικό προϋπολογισμό, δεν έχουμε καμιά τέτοια ενημέρωση. Δεν τολμάει η Κυβέρνηση να δεσμευτεί ακόμη και δεκατέσσερις μήνες πριν από τους Ολυμπιακούς Αγώνες ακόμα και τώρα που έχουν ξεκινήσει όλα τα έργα. 
      Κύριε Πρόεδρε, η Κυβέρνηση προσπαθεί να κρύψει το χρέος κάτω από το χαλί, προσπαθεί να το κληροδοτήσει στις επόμενες γενιές. Μα αυτός είναι ακριβώς ο λόγος για τον οποίο οδηγήθηκε στο να ζητήσει δάνειο από την Ευρωπαϊκή Τράπεζα Επενδύσεων, ύψους 1,5 δισεκατομμυρίων ευρώ, περίπου 500 δισεκατομμύρια δραχμές και μάλιστα χωρίς να ενημερώσει τη Βουλή, χωρίς να ενημερώσει τα κόμματα της Αντιπολίτευσης, χωρίς να το πει στην Επιτροπή Μορφωτικών Υποθέσεων, χωρίς να το πει στην Εθνική Ολυμπιακή Επιτροπή. Και μάλιστα ανακαλύφθηκε ότι έχει ζητήσει το δάνειο με μοναδικό ή κύριο τέλος πάντων αιτιολογικό την περάτωση των Ολυμπιακών Αγώνων. Και καλείται ο ελληνικός λαός, να πληρώσει τα επόμενα είκοσι πέντε χρόνια το κόστος αυτό των 500 επιπλέον δισεκατομμυρίων δραχμών για την περάτωση των ολυμπιακών έργων.
      Είχαμε και την άλλη διένεξη μεταξύ Κυβέρνησης και «Αθήνα 2004» για το ποιος θα πληρώσει τα «over lays», ποιος θα πληρώσει δηλαδή τα μερεμέτια των Ολυμπιακών Αγώνων, ποιος θα πληρώσει εκείνες τις ολυμπιακές εφαρμογές, τις δαπάνες που πρέπει να γίνουν στα στάδια που είναι σε εξέλιξη η κατασκευή τους για την τέλεση των Ολυμπιακών Αγώνων. 
      Ποιος είναι ο προϋπολογισμός λοιπόν; Ξεκινήσαμε από 280 δισεκατομμύρια δραχμές. Όταν το θέμα αυτό είδε το φως της δημοσιότητας, όταν φάνηκε η διένεξη μεταξύ του Υπουργού Πολιτισμού και της κ. Αγγελοπούλου, προέδρου της «Αθήνα 2004» ανακοινώθηκε έτσι με μια μονοκονδυλιά με έναν αυθαίρετο τρόπο ότι το κόστος των Ολυμπιακών προσαρμογών είναι 190 δισεκατομμύρια δραχμές.
      Γνωρίζουμε όμως όλοι ότι δεκατέσσερις μήνες πριν τους Ολυμπιακούς Αγώνες, στη σπουδή της Κυβέρνησης να ολοκληρωθούν τα έργα που εκκρεμούν, θα πληρωθούν σε τιμές διπλάσιες, τριπλάσιες, πολλαπλάσιες από το πραγματικό κόστος τους. Εμείς υπολογίζουμε ότι αυτό το κόστος θα ξεπεράσει τα 400-450 δισεκατομμύρια δραχμές. Έτσι δημιουργείται μία μαύρη τρύπα 1 τρισεκατομμυρίου δραχμών.
      Επίσης όπως παραδέχθηκε και ο Υπουργός Πολιτισμού ο κ. Βενιζέλος πολλά από τα έργα θα γίνουν με πρόχειρες κατασκευές οι οποίες θα συναρμολογηθούν λίγες μέρες πριν από τους Ολυμπιακούς Αγώνες και θα αποσυναρμολογηθούν αμέσως μετά. 
      Αλλά και γι’ αυτά τα έργα δεν μας είπε «ναι θα γίνουν οι πρόχειρες, προκάτ κατασκευές, αλλά το κόστος μειώθηκε». Ποιά είναι η πραγματικότητα; Ότι μειώνεται το συμβατικό έργο, αλλά το κόστος πολλαπλασιάζεται. Έλεγε ο φάκελος διεκδίκησης ότι σε δεκαεπτά λεπτά θα υπάρχει επικοινωνία μεταξύ της Καλογρέζας και του άλλου ολυμπιακού πόλου που είναι η περιοχή του παλαιού αεροδρομίου, του Ελληνικού. Μα, για να γίνει αυτή η σύνδεση σε δεκαεπτά λεπτά, έπρεπε να γίνουν τέσσερις κόμβοι στην παραλία. Πού είναι αυτοί, δεκατέσσερις μήνες πριν από την έναρξη των Ολυμπιακών Αγώνων; Θα έπρεπε να γίνουν άλλοι τέσσερις κόμβοι στη Λεωφόρο Κηφισίας; Πού είναι αυτοί με εξαίρεση τον κόμβο στο Φάρο του Ψυχικού; Θα έπρεπε τα έργα να είχαν ολοκληρωθεί σήμερα, να ξέρουμε και το τελικό κόστος; Πού είναι όλα αυτά; Γι’ αυτό ανησυχούμε, γι’ αυτό φοβόμαστε ότι δυστυχώς επιβεβαιώνεται καθημερινά ο πρωθυπουργικός σύμβουλος κ. Σπράος, ο οποίος τον Οκτώβριο του 1997 έλεγε για την ανάθεση των Ολυμπιακών Αγώνων του 2004 «οι κίνδυνοι από χαλαρή διαχείριση, υπερβάσεις  προϋπολογισμών, πελατειακές σχέσεις, είναι σοβαροί. Αν δεν αποφευχθούν αυτά, οι συνέπειες θα είναι επώδυνες για την ελληνική οικονομία». Αυτή είναι η κληρονομιά που θα αφήσετε. Και η πραγματικά μεγάλη ευκαιρία που θα έπρεπε να είναι οι Ολυμπιακοί Αγώνες του 2004 για την Ελλάδα, κινδυνεύει να γίνει εφιάλτης για τις ερχόμενες γενιές.
      Ανησυχούμε επίσης για την ολοκλήρωση των έργων. Σύμφωνα με απαντήσεις του Υπουργείου Πολιτισμού το Καλλιμάρμαρο θα είναι έτοιμο στις 31 Ιουλίου του 2004. Δεκατρείς μέρες πριν από την τέλεση των Ολυμπιακών Αγώνων. Δηλαδή, εκεί που θα γίνει η τελετή έναρξης και η τοξοβολία…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Η τοξοβολία είναι άλλο έργο και θα ολοκληρωθεί.  Η τελετή έναρξης θα γίνει στο ΟΑΚΑ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα γίνουν και κάποιες άλλες εκδηλώσεις. Πάντως, θα είναι έτοιμο δεκατρείς ημέρες πριν τους αγώνες. Είστε ευτυχής διότι το σημείο αναφοράς των Ολυμπιακών Αγώνων το Καλλιμάρμαρο, εκεί που έγινε η τελετή έναρξης των Ολυμπιακών Αγώνων του 1896 θα παραδοθεί την τελευταία στιγμή, χωρίς να έχετε κάνει κανένα τεστ όσον αφορά τη λειτουργία του; Είστε ευτυχής που αναβάλατε το Μπρούνο Ζάουλι ένα παγκόσμιας φήμης πρωτάθλημα στίβου που θα γινόταν μερικές εβδομάδες πριν τους Ολυμπιακούς Αγώνες τον Ιούνιο του 2004. Επειδή το ΟΑΚΑ δεν θα είναι έτοιμο, αναγκάστηκε ο ΣΕΓΑΣ να παραδώσει την εντολή στην Πανευρωπαϊκή Ομοσπονδία Στίβου. Είστε ευτυχής, όταν για έργα που έπρεπε να είχαν ξεκινήσει το 1998 και να έχουν παραδοθεί το 2002 μας λέει το Υπουργείο σας ότι, θα είναι έτοιμα στις αρχές του 2004; Μάλιστα το ΥΠΕΧΩΔΕ λέει ότι θα είναι έτοιμα στα τέλη Μαΐου του 2004.
      Θα σας διαβάσω τι είχατε ανακοινώσει τον Οκτώβριο του 2001 για να δείτε ποια είναι η συνέπειά σας, όσον αφορά τα “test events”, δηλαδή τις δοκιμές που πρέπει να γίνουν στα στάδια πριν τους Ολυμπιακούς Αγώνες. Στην τοξοβολία θα γίνει το “test event” τον Αύγουστο του 2003; Στο μπέιζμπολ θα γίνουν οι ευρωπαϊκοί αγώνες τον Αύγουστο του 2003; Στο μπάσκετμπολ θα γίνουν τον Αύγουστο του 2003 και το Δεκέμβριο του 2003 τα “test events”;  Στο κανόε-καγιάκ θα γίνει το “test event” τον Αύγουστο του 2003; Στην ιππασία θα γίνει το “test events” τον Αύγουστο του 2003; Θα γίνει το τέστ ιβέντ στο χόκεϋ τον Αύγουστο του 2003; Στο μοντέρνο πένταθλο θα γίνει το παγκόσμιο πρωτάθλημα νέων τον Αύγουστο του 2003; Το παγκόσμιο πρωτάθλημα νέων στην κωπηλασία θα γίνει τον Αύγουστο του 2003; Το σοφτμπολ θα γίνει τον Αύγουστο του 2003; Το τένις θα γίνει το Σεπτέμβριο του 2003; Το παγκόσμιο πρωτάθλημα στο τρίαθλο θα γίνει τον Αύγουστο του 2003; Θα γίνει το παγκόσμιο πρωτάθλημα νέων ελληνορωμαϊκής πάλης τον Αύγουστο του 2003; 
      Κύριε Πρόεδρε, θα σας καταθέσω για τα Πρακτικά της Βουλής την ανακοίνωση των αρμοδίων Υπουργών για τους Ολυμπιακούς Αγώνες. Δεν αναφέρομαι σε άλλες πολύ μεγάλες διοργανώσεις που έπρεπε να γίνουν το Δεκέμβριο του 2003, τον Ιανουάριο του 2004 και μέχρι το Μάιο του 2004. Αυτός είναι ο προγραμματισμός σας και γι’ αυτό ανησυχούμε. Ανησυχούμε για το κόστος, ανησυχούμε για την προετοιμασία των Ολυμπιακών Αγώνων.
      (Στο σημείο αυτό ο Βουλευτής κ. Εμμανουήλ Κεφαλογιάννης  καταθέτει για τα Πρακτικά την προαναφερθείσα ανακοίνωση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αν οι Ολυμπιακοί Αγώνες του 2004 είναι να γίνουν με εφέ, με εικονική πραγματικότητα και μόνο για την τηλεόραση, δεν χρειαζόταν να υποστεί η Ελλάδα αυτή τη μεγάλη οικονομική θυσία. 
      Σας ευχαριστώ. 
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σαλμάς για να δευτερολογήσει. 
      ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, σήμερα είχαμε την πρώτη απονομή μεταλλίου των Ολυμπιακών Αγώνων του 2004. Ο Υπουργός, κ. Βενιζέλος, απένειμε το χρυσό μετάλλιο στη χώρα μας για την οργάνωση. Αποτελεί χαρακτηριστικό παράδειγμα αλαζονείας ετούτης εδώ της Κυβέρνησης! Αφήστε, κύριε Υφυπουργέ, να το δώσει κανείς άλλος αυτό εδώ το μετάλλιο. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Στη χώρα μας το απονείμαμε. Κακό είναι αυτό; 
	ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, τρία λεπτά έχει να μιλήσει. Μην το διακόπτετε, σας παρακαλώ πάρα πολύ!  
	ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Με συγχωρείτε, κύριε Πρόεδρε. 
      ΜΑΡΙΟΣ ΣΑΛΜΑΣ: Δεν πειράζει, κύριε Πρόεδρε. Ο κ. Αλευράς διακόπτει γενικά.
      Κύριε Πρόεδρε, αυτό που θα ήθελα να σας πω είναι το εξής: Όση ώρα μιλούσε ο κύριος Υπουργός προσπάθησα να καταλάβω αν απαντάει στην επερώτησή μας ή στα ερωτήματα που θέσαμε ή αν ρητορεύει. Αλλά σε τελική ανάλυση εάν η ρητορική είναι λόγος κενού περιεχομένου και ασύνδετος με τα πραγματικά γεγονότα και τα πραγματικά ερωτήματα, τότε το καταλαβαίνω. Ρητορική όμως, είναι να απαντάει κανείς με ωραίο τρόπο, κάνοντας χρήση του λόγου πάνω σε πραγματικά ερωτήματα. Επιτρέψτε μου να σας πω ότι τίποτα από αυτά που ρωτήσαμε δεν απαντήθηκε. Είναι επανάληψη του ίδιου έργου που ζούμε με αυτή την Κυβέρνηση. Τζάμπα ρωτάμε σε τούτη τη Βουλή. Απαντήσεις δεν παίρνουμε ποτέ και γι’ αυτό είναι άδεια πάντα τα έδρανα.
      Εμείς ρωτάμε αν πήρανε δάνεια, όντες συνεπείς στην πρακτική τους για αγώνες του μέτρου ή όχι. Η απάντηση είναι ότι πήραν δάνεια. Τώρα, αν είναι ευνοϊκοί οι όροι ή όχι, εμείς δεν μπήκαμε σε τέτοιες λεπτομέρειες. 
      Εμείς ξέρουμε ότι οι επόμενες γενιές των Ελλήνων θα πληρώνουν τα δάνεια που συνάπτει ετούτη η Κυβέρνηση, γιατί αποφάσισε να μην κάνει αγώνες του μέτρου. Αυτή είναι και η πρώτη μας ένσταση. 
      Βέβαια, πάλι δεν μας απάντησε η Κυβέρνηση για το μετα-ολυμπιακό κόστος συντήρησης. Εμείς όσον αφορά τις προσωρινές και τις μόνιμες κατασκευές είπαμε ότι οποιονδήποτε τεχνοκράτη και αν βάζαμε να διαχειριστεί αυτό το εγχείρημα των Ολυμπιακών Αγώνων στην απόφασή του για το αν θα κάνει λυόμενες ή προσωρινές κατασκευές και πού θα τις κατασκευάσει, θα λάμβανε υπόψη και έναν ακόμη παράγοντα, δηλαδή το κόστος μετα-ολυμπιακής συντήρησης. 
      Εμείς, λοιπόν, καταγγέλλουμε ότι αυτή η Κυβέρνηση δεν έχει λάβει καθόλου υπόψη της αυτόν τον παράγοντα. Άρα, λοιπόν, όλοι οι υπολογισμοί είναι στον αέρα. Μάλιστα, έχουμε και παραδείγματα. Σας είπε ο κ. Κεφαλογιάννης τι έγινε στο Μόντρεαλ και άλλες διοργανώσεις, όπου οι επόμενες γενιές εκλήθησαν να πληρώνουν. Η χώρα μας δεν έχει εκείνα τα οικονομικά μεγέθη για να καλύπτουν οι επόμενες γενιές τα δάνεια, το υπέρογκο κόστος και τις υπερκοστολογήσεις έργων. 
      Ακούστε, λοιπόν, ένα χαρακτηριστικό παράδειγμα, δεδομένου ότι το ζήτησε επίμονα ο κύριος Υπουργός. Μαραθώνιος διαδρομή είκοσι επτά χιλιόμετρα δρόμος, διαπλάτυνση τριάντα δύο μέτρα πλάτος, προϋπολογισμός είκοσι ένα δισεκατομμύρια δραχμές. Με πράξη νομοθετικού περιεχομένου τα τριάντα δύο μέτρα πλάτος έγιναν είκοσι δύο μέτρα πλάτος. Άρα, για είκοσι επτά χιλιόμετρα και είκοσι δύο μέτρα πλάτος, τα είκοσι ένα δισεκατομμύρια δραχμές παραμένουν.  Γιατί, λοιπόν, να μην απορούμε και να μην ρωτάμε για το γεγονός ότι το φυσικό αντικείμενο των έργων μειώνεται, ενώ ο προϋπολογισμός αυξάνεται. Μα, δεν δέχεται κριτική αυτή η Κυβέρνηση; Εμείς ως Αντιπολίτευση δεν πρέπει να θέτουμε όλα αυτά τα ερωτήματα; 
      Τελειώνοντας, θα ήθελα να πω τα εξής. Βεβαίως, η Νέα Δημοκρατία στηρίζει το εγχείρημα των Ολυμπιακών Αγώνων και βεβαίως θέτει συγκεκριμένα ερωτήματα τα οποία γνωρίζουν και οι Υπουργοί, αλλά και η Κυβέρνηση. Ωστόσο, αρνούνται να παραδεχτούν την πραγματικότητα στη Βουλή. 
      Τέλος πάντων, επίδειξη ανδρισμού και κοινοβουλευτικού ήθους θα ήταν να παραδεχτούν έστω και μία φορά μία παράλειψη. Εγώ είμαι τρία χρόνια Βουλευτής και δεν άκουσα μία φορά έναν Υπουργό να παραδεχτεί ένα λάθος και να ζητήσει συγγνώμη. 
      Σας ευχαριστώ. 
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ορφανός για ένα λεπτό. 
      ΓΕΩΡΓΙΟΣ ΟΡΦΑΝΟΣ: Ομιλών ως από καθ’ έδρας και κατέχων τη μοναδική αλήθεια ο κ. Βενιζέλος φάνηκε να συγχέει την κακοδιαχείριση με την ιδέα των Ολυμπιακών Αγώνων. Και ενώ είναι εγκαλούμενη η Κυβέρνηση, ζήτησε διαπιστευτήρια από την Αξιωματική Αντιπολίτευση! 
      Πρέπει, λοιπόν, να ξεκαθαρίσουμε ότι εμείς συνειδητά στηρίζουμε το όραμα και το εγχείρημα των Ολυμπιακών Αγώνων. Δεν δίνουμε σε κανέναν το δικαίωμα να μας βάλει φίμωτρο και κυριότερα δεν απεμπολούμε τα δικαιώματα που μας δίνει η παρουσία μας στη Βουλή και έξω απ’ αυτήν, έτσι όπως οι πολίτες μας έστειλαν εδώ. Πρέπει να έχει ξεκάθαρο στη σκέψη του ο κ. Βενιζέλος ότι, εάν πρέπει κάποιος να απολογηθεί, είναι ο ίδιος και η Κυβέρνηση την οποία εκπροσωπεί. Και για να δούμε αν θα υπάρχει ή όχι αύξηση, θα πρέπει να μας ξεκαθαρίσει τι περιέχει αυτός ο προϋπολογισμός των 4,6 δισεκατομμυρίων ευρώ, ποιά έργα, ποίες ενέργειες και ποιές κινήσεις ακριβώς περιέχει. 
      Το δεύτερο σημείο είναι το εξής δίλημμα που μας θέτει: Λέει ότι το 2002 υπήρχαν πενήντα υποθέσεις στο Συμβούλιο της Επικρατείας. Ξέρετε τι κόπος είναι αυτός; Πρέπει η Νέα Δημοκρατία να τοποθετηθεί. Αποδέχεται τα ανώτατα δικαστήρια; Μιλάμε, όμως, για ψευτοδιλήμματα, για κινήσεις που δεν έχουν σχέση με την πραγματικότητα. Το λογικό θα ήταν από το 1997 που πήραμε τους αγώνες να τους έχουμε οργανώσει και το 2002 που έφθασαν στο Συμβούλιο της Επικρατείας να έχουμε τα έργα τελειωμένα και όχι να πάμε στο Συμβούλιο της Επικρατείας και να ρωτάμε αν θα γίνει ή όχι το τάδε έργο, όπως έχει συμβεί και με το χωριό Τύπου. 
      Και, βέβαια, λέει: «Θέλετε προσωρινές ή μόνιμες εγκαταστάσεις;» Τι μεγάλο δίλημμα! Όπου είναι απαραίτητο θέλουμε μόνιμες. Όπου δεν τις χρειαζόμαστε μετά θέλουμε προσωρινές. Αυτό άλλωστε έκανε κάθε χώρα που έχει διοργανώσει αγώνες μέχρι σήμερα. 
      Βέβαια -είναι σαφέστατο- εμείς δεν είμαστε υπέρ των γηπέδων των οκτώ χιλιάδων θέσεων! Κανείς δεν ξέρει τίποτα για την μεταολυμπιακή χρήση τους. Η Κυβέρνηση δεν έχει ασχοληθεί καθόλου με κανένα γήπεδο των οκτώ χιλιάδων θέσεων. Θα το γυρίσουμε μετά στα πανηγύρια! Το είπα και στον παριστάμενο Υπουργό, όταν επισκεφθήκαμε τη Νίκαια. Θέλω να μας πει εδώ αν έχει σκεφθεί η Κυβέρνηση τι θα κάνουμε όλους αυτούς τους χώρους. Δεν μιλάω μόνο για το κόστος. Ερωτώ τι θα τους κάνουμε. Κανένας τους δεν ξέρει! Απλώς λένε: «Ξέρετε, εμείς κάνουμε μόνιμες εγκαταστάσεις, ώστε να αφήσουμε πολιτιστική κληρονομιά και υποδομές.» Όμως, δεν αφήνουμε υποδομές. Χρέη αφήνουμε και ευθύνες στην Τοπική Αυτοδιοίκηση, επειδή κάποιοι μεγαλομανείς αποφάσισαν να φτιάξουν γήπεδα επτά χιλιάδων θέσεων εκεί που δεν χρειάζονται. 
      Κλείνοντας, θέλω να τονίσω ότι είναι πλέον φανερό πως οι Ολυμπιακοί Αγώνες του 2004 θα μας κοστίσουν πολύ ακριβά. Τα δανεικά θα τα πληρώσουν και τα παιδιά μας. Η δε περιφέρεια, στην οποία το πολυδιαφημιζόμενο πρόγραμμα «ΕΛΛΑΣ 2004» περπατά με δεκανίκια και απορροφήσεις της τάξεως του 15-20%, θα πληρώσει για μια ακόμη φορά το «μάρμαρο». Εμείς στηρίζουμε τους αγώνες. Όμως, δεν στηρίζουμε αυτούς οι οποίοι ξοδεύουν και δεν θέλουν έλεγχο. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σάββας Τσιτουρίδης. 
      ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός, κύριε Πρόεδρε, μας έθεσε ενώπιον δήθεν διλημμάτων ως προς το τι θέλει η Νέα Δημοκρατία, αν θέλει ή δεν θέλει τους αγώνες. Θα πούμε για μια ακόμη φορά ότι η ολυμπιακή προετοιμασία –εδώ είναι οι αιτιάσεις της Νέας Δημοκρατίας- από εθνική προσπάθεια και εθνικός στόχος έγινε εργαλείο συγκέντρωσης πλούτου από κατασκευαστές και προμηθευτές. Μέσα απ’ αυτές τις διαδικασίες επιχειρεί η Κυβέρνηση να αποκτήσει πολιτική δύναμη. 
      Μη μας μέμφεται, λοιπόν, ο Υπουργός ότι επιχειρούμε να αποδώσουμε πρόθεση κομματικοποίησης στην Κυβέρνηση. Ο κ. Βενιζέλος δεν είπε ακόμη και σήμερα, όπως και στο πρόσφατο παρελθόν ότι, με τους Ολυμπιακούς Αγώνες θα κατέβουν στην προεκλογική ατζέντα; Εσείς βάλατε τους Ολυμπιακούς Αγώνες στην προεκλογική ατζέντα, κύριε Υπουργέ! Μη μας λέτε, λοιπόν, ότι εμείς επιχειρούμε να κομματικοποιήσουμε αυτούς τους αγώνες!
      Και να πω και κάτι άλλο: σε τέτοια σημαντικά ζητήματα, μαθήματα ευθύνης και ανάγκη για εθνική συνεννόηση δεν δεχόμαστε από ένα κόμμα και μία Κυβέρνηση, της οποίας ο Πρωθυπουργός μέσα από ένα επικίνδυνο παραλήρημα, απευθυνόμενος σε όσους δεν τον χειροκροτούν, τους χαρακτηρίζει υπονομευτές και συνωμότες. Μομφές λοιπόν για έλλειψη ευθύνης σε αυτόν τον τόπο όχι σε μας.
      Από κει και πέρα, επεχείρησε ο κ. Βενιζέλος να απαξιώσει το ζήτημα της προέλευσης των φυτών. Μέσα από ένα σωστό προγραμματισμό χιλιάδες θέσεις εργασίας θα μπορούσαμε να έχουμε στα ελληνικά φυτώρια, αν προχωρούσατε αλλιώς.
      Επεχείρησε ο κ. Βενιζέλος να μας πει εδώ ότι αποκαθίσταται η σχέση της Αθήνας με τη θάλασσα. Αυτός ήταν ο στόχος. Το αντίθετο κάνατε. Επεχείρησε να μας πει ότι το Ελληνικό γίνεται μητροπολιτικό πάρκο. «Ελληνικό Μητροπολιτικό Πάρκο», το πιο σύντομο ανέκδοτο. Μας μάλωσε εδώ ο κ. Βενιζέλος γιατί δεν χειροκροτήσαμε το «ξήλωνε» του τραμ στους Στύλους του Ολυμπίου Διός. Τι θέλατε; Να χειροκροτήσουμε το «ράβε-ξήλωνε»; Ε, δεν θα το χειροκροτήσουμε.
      Επεχείρησε εδώ ο κ. Βενιζέλος να μας πει κάτι το πρωτοφανές: ότι τα δάνεια και οι «μαύρες τρύπες» αποτελούν μία νέα γενιά ολυμπιακής κινδυνολογίας για τη Νέα Δημοκρατία. Και μας είπε και το πρωτόγνωρο: ότι τα δάνεια δεν συνιστούν αύξηση των δανειακών υποχρεώσεων της χώρας. Αυτό είναι μια καινούργια οικονομική θεωρία και ελπίζω να μην την ασπάζεται ο κύριος Υφυπουργός εδώ.
      Μας μάλωσε ο κ. Βενιζέλος ότι εμείς ήρθαμε εδώ και ανησυχούμε για την πρόοδο των ολυμπιακών έργων, της ολυμπιακής προετοιμασίας. Για το αντίθετο ανησυχούμε. Ανησυχούμε για τη μη πρόοδο. Και εδώ απόψε, κύριε Πρόεδρε, ο Υπουργός του Πολιτισμού επικύρωσε την αίσθηση, η οποία υπάρχει με όλο και μεγαλύτερη ένταση, ότι στην Κυβέρνηση δεν πολυνοιάζονται για το τι θα γίνει τον Αύγουστο του 2004 και για το τι θα γίνει μετά, γιατί ξέρουν ότι δεν θα είναι Κυβέρνηση. Ε, εμείς που θα είμαστε, νοιαζόμαστε.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Νέας Δημοκρατίας κ. Κώστας Καραμανλής και οι Βουλευτές του κόμματός του, με την από 2.6.2003 πρότασή τους προς τον Πρόεδρο της Βουλής, αναφέρονται στην από 29 Μαΐου 2003 δικογραφία που διαβιβάστηκε στη Βουλή από την Εισαγγελέα Πρωτοδικών Αθηνών κ. Έλλη Τουμπάνου, που περιλαμβάνει το υλικό το οποίο συγκεντρώθηκε από την ίδια κατά τη διάρκεια προκαταρτικής εξέτασης που διενήργησε, κατ’ εφαρμογή των διατάξεων του άρθρου 86 του Συντάγματος και του ν. 3126/2003 «περί ευθύνης Υπουργών» και ζητούν τη σύσταση εξεταστικής επιτροπής κατά τις διατάξεις των άρθρων 144 και επομένων του Κανονισμού της Βουλής, με αντικείμενο την πλήρη διερεύνηση των όσων εκτίθενται στην πρότασή τους.
      Η πρόταση αυτή θα καταχωρισθεί στα Πρακτικά της σημερινής συνεδρίασης, θα διανεμηθεί στους κυρίους συναδέλφους και θα συζητηθεί σε ημέρα κοινοβουλευτικού ελέγχου, όπως προβλέπει ο Κανονισμός.
      Η προαναφερθείσα πρόταση έχει ως εξής:
      ΠΡΟΣ ΤΟΝ
      ΠΡΟΕΔΡΟ ΤΗΣ ΒΟΥΛΗΣ ΤΩΝ ΕΛΛΗΝΩΝ
      Κύριο Απόστολο ΚΑΚΛΑΜΑΝΗ
      ΠΡΟΤΑΣΗ
      ΓΙΑ ΤΗ ΣΥΣΤΑΣΗ ΕΞΕΤΑΣΤΙΚΗΣ ΕΠΙΤΡΟΠΗΣ
      (κατά τις διατάξεις των άρθρων 144 επ. του Κανονισμού της Βουλής)
      Στις 29.5.2003, και με αρ. πρωτ. 47383, το Προανακριτικό Τμήμα της Εισαγγελίας Πρωτοδικών Αθηνών διαβίβασε στη Βουλή των Ελλήνων (αρ. πρωτ. της Ειδικής Γραμματείας του Προέδρου της Βουλής 1918/29.5.2003) δικογραφία, κατ’ εφαρμογή των διατάξεων του άρθρου 86 παρ. 1 και 2 του Συντάγματος και των άρθρων 1 παρ. 1, 2 παρ. 1 και 4 παρ. 1, 2 του ν. 3126/2003 «περί ευθύνης Υπουργών».
      Ι. Η ως άνω δικογραφία περιλαμβάνει το υλικό, που συγκεντρώθηκε αρμοδίως κατά τη διάρκεια προκαταρκτικής εξέτασης, η οποία διενεργήθηκε από την Εισαγγελέα Πρωτοδικών κα Έλλη Τουμπάνου, με αφορμή ιδίως δημοσιεύματα του γραπτού τύπου σχετικά με συγκεκριμένες ύποπτες χρηματιστηριακές συναλλαγές, που αφορούν και πολιτικά πρόσωπα. Το όλο ζήτημα άγεται ενώπιον της Βουλής, με βάση τις διατάξεις του νόμου «περί ευθύνης Υπουργών», επειδή, πάντοτε σύμφωνα με την ως άνω δικογραφία, συγκεκριμένες μαρτυρικές καταθέσεις, οι οποίες ελήφθησαν κατά τη διάρκεια της προαναφερόμενης προκαταρκτικής εξέτασης, αναφέρονται και στον πρώην Υφυπουργό Δημόσιας Τάξης κ. Ευάγγελο Μαλέσιο.
      ΙΙ. Στοιχειώδης έρευνα του υλικού, το οποίο αφορά τόσο την αφετηρία όσο και την ως τώρα πορεία της κατά τ’ ανωτέρω προκαταρκτικής εξέτασης, αποδεικνύει με ενάργεια ότι το όλο ζήτημα εν μέρει και μόνο αφορά τον κ. Μαλέσιο και την όλη δράση του ως Υφυπουργού κατά την εξέλιξη του διαγωνισμού που σχετίζεται την ασφάλεια των Ολυμπιακών Αγώνων του 2004. Όλως αντιθέτως το ζήτημα που θίγει η προκαταρκτική εξέταση, πριν φθάσει στη δράση του κ. Μαλέσιου, αφορά το θεσμικό πλαίσιο των χρηματιστηριακών συναλλαγών και τις εντός αυτού δραστηριότητες συγκεκριμένων πολιτικών προσώπων και συγκεκριμένων επιχειρήσεων, σε μια κρίσιμη περίοδο, η οποία ανάγεται στο χρόνο κατά τον οποίο εξελίχθηκε το μέγα σκάνδαλο του Χρηματιστηρίου. Σκάνδαλο το οποίο, όπως είναι γνωστό, κάτω από πρωτοφανώς αδιαφανείς και ύποπτες διαδικασίες, κόστισε σε 1,5 εκ. μικροεπενδυτών πάνω από 90 δισ. ΕΥΡΩ. Πραγματικά, αν διεξέλθει κανείς τις καταθέσεις των μαρτύρων, οι οποίοι κατέθεσαν κατά τη διάρκεια της ως άνω προκαταρκτικής εξέτασης, ευχερώς αντιλαμβάνεται ότι πριν από την εμπλοκή του ονόματος του προμνημονευόμενου Υφυπουργού τίθεται πρωτίστως το ζήτημα των θεσμικών κενών και του τρόπου εφαρμογής της γενικότερης χρηματιστηριακής νομοθεσίας ως προς τη δράση συγκεκριμένων εταιριών, που εμπλέκονται τόσον ως προς την είσοδό τους στο Χρηματιστήριο όσο και ως προς τις εν γένει χρηματιστηριακές τους συναλλαγές στη συνέχεια, στους ευαίσθητους τομείς των κρατικών προμηθειών και των ηλεκτρονικών, κυρίως, ΜΜΕ.
      ΙΙΙ. Υπό τα ως άνω δεδομένα η δικογραφία που διαβιβάσθηκε στη Βουλή αφορά κατά κύριο λόγο την διαφάνεια των χρηματιστηριακών συναλλαγών κατά την περίοδο του πρωτοφανούς σκανδάλου του Χρηματιστηρίου, ιδίως τις παραμονές των εκλογών της 9ης Απριλίου 2000. Ειδικότερα η δικογραφία αυτή, σε συνδυασμό με άλλες παραμέτρους της που παραμένουν ακόμη σ’ εκκρεμότητα, αναδεικνύει:
      Α. Ότι η χρηματιστηριακή νομοθεσία εμφανίζει σημαντικά κενά, κυρίως σε ό,τι αφορά τη διαφάνεια σχετικά με την είσοδο και τη δραστηριότητα ιδιαιτέρως κρίσιμων, για την ποιότητα του δημόσιου βίου, εταιριών στο πεδίο των χρηματιστηριακών συναλλαγών. 
      Β. Ότι οι ελεγκτικοί και, ειδικότερα, οι κυρωτικοί μηχανισμοί στον τομέα των χρηματιστηριακών συναλλαγών, πρωτίστως δε η Επιτροπή Κεφαλαιαγοράς, δεν λειτουργούσαν αλλά και δεν λειτουργούν υπό όρους ικανούς να εξασφαλίσουν τη διαφάνεια των χρηματιστηριακών συναλλαγών.
      IV. Κατόπιν τούτων περιορισμός της όλης έρευνας, εκ μέρους της Βουλής, στο ζήτημα μόνο της εμπλοκής του τέως Υφυπουργού Δημόσιας Τάξης κ. Μαλέσιου στους όρους προκήρυξης και διεξαγωγής του διαγωνισμού για την ασφάλεια των Ολυμπιακών Αγώνων του 2004, θ’ αποτελούσε αφενός μερική και μονομερή ανταπόκριση του κοινοβουλευτικού ελέγχου στο αίτημα της Δικαιοσύνης. Και, αφετέρου, θα έδινε την αίσθηση στην κοινή γνώμη ότι η Βουλή παραγνωρίζει τις συνθήκες υπό τις οποίες εξελίχθηκε το μέγα σκάνδαλο του Χρηματιστηρίου πριν και μετά τις εκλογές της 9ης Απριλίου του 2000. Συνεπώς ο στοιχειώδης σεβασμός ανταπόκρισης της Βουλής στο κατά τ’ ανωτέρω αίτημα της εισαγγελικού λειτουργού επιβάλλει συνολική έρευνα των συνθηκών, θεσμικών, πολιτικών και οικονομικών, υπό τις οποίες εξελίχθηκε το προμνημονευόμενο σκάνδαλο του Χρηματιστηρίου. Στο πλαίσιο δε της έρευνας αυτής πρέπει να ελεγχθεί, ως ειδικότερο πλην επίσης άκρως σημαντικό ζήτημα, το αν και κατά πόσο τίθεται θέμα ευθύνης και του πρώην Υφυπουργού Δημόσιας Τάξης κ. Μαλέσιου κατά τις διατάξεις του άρθρου 86 παρ. 1 και 2 του Συντάγματος και των άρθρων 1 παρ. 1, 2 παρ. 1 και 4 παρ. 1 και 2 του ν. 3126/2003 και συγκεκριμένα αν συντρέχει λόγος υποβολής πρότασης άσκησης δίωξης κατ’ αυτού κατά τις διατάξεις του άρθρου 86 παρ. 3 του Συντάγματος.
      
      V. Επισημαίνεται ότι η κατά τ’ ανωτέρω ανάγκη έρευνας των θεσμικών, πολιτικών και οικονομικών πτυχών του σκανδάλου του Χρηματιστηρίου ενισχύεται και από το ότι κατά το παρελθόν η κυβερνητική πλειοψηφία αρνήθηκε να στέρξει στο αίτημα για σύσταση Εξεταστικής Επιτροπής για το σκάνδαλο του Χρηματιστηρίου, μολονότι στις 27-8-2001, και με αρ. πρωτ. 53877, το Προανακριτικό Τμήμα της Εισαγγελίας Πρωτοδικών Αθηνών διαβίβασε στη Βουλή των Ελλήνων (αρ. πρωτ. της Ειδικής Γραμματείας του Προέδρου της Βουλής 2728/27.8.2001) δικογραφία, κατ’ εφαρμογή των διατάξεων του άρθρου 86 παρ. 2 εδ. β΄ του Συντάγματος, για την έρευνα της όλης χρηματιστηριακής δράσης της ΔΕΚΑ Α.Ε. Με άλλες λέξεις η παρούσα συγκυρία δίδει στη Βουλή την ευκαιρία να επιδείξει τον προσήκοντα στη Δικαιοσύνη σεβασμό – πράγμα που δεν συνέβη στο παρελθόν – ανταποκρινόμενη στο αίτημά της για έρευνα των συνθηκών του σκανδάλου του Χρηματιστηρίου. Πολλώ μάλλον που στη συγκεκριμένη περίπτωση, την οποία αφορά η παρούσα πρόταση, η πρωτοβουλία για έρευνα σε βάθος του σκανδάλου του Χρηματιστηρίου έχει αναληφθεί, ύστερα από συγκεκριμένα και συγκλονιστικά δημοσιεύματα του τύπου, και από τον Υπουργό Δικαιοσύνης, με εντολή του Πρωθυπουργού και με παρέμβαση, στη συνέχεια, του Εισαγγελέα του Αρείου Πάγου. Συνεπώς η αποδοχή της πρότασής μας αυτής συνιστά για την Κυβέρνηση δοκιμασία ευθύνης ως προς την ειλικρίνεια των προθέσεών της για πλήρη και χωρίς όρους και προϋποθέσεις διαλεύκανση του σκανδάλου του Χρηματιστηρίου.
      VI. Από τα όσα ήδη εκτέθηκαν προκύπτει ότι το συγκεκριμένο ζήτημα, το οποίο θίγει η παρούσα, αφορά ευθέως το κράτος δικαίου, την αρχή της νομιμότητας και της διαφάνειας, τη διάκριση των εξουσιών, τη δικαιοσύνη και την εθνική οικονομία. Άρα συνιστά μείζον θέμα δημόσιου συμφέροντος και, κατόπιν τούτων, προτείνουμε τη σύσταση Εξεταστικής Επιτροπής κατά τις διατάξεις των άρθρων 144 επ. του Κανονισμού της Βουλής, με αντικείμενο την πλήρη διερεύνηση των όσων εκτίθενται ανωτέρω υπό I, II, III, IV, και V.
      Η παρούσα πρόταση υπογράφεται από τον προβλεπόμενο, κατά τις διατάξεις του άρθρου 144 παρ. 2 του Κανονισμού της Βουλής, αριθμό Βουλευτών και παρακαλούμε να προβείτε στις προβλεπόμενες ενέργειες για τη συζήτησή της στην Ολομέλεια του Σώματος.
      Αθήνα, 2 Ιουνίου 2003
      Οι προτείνοντες Βουλευτές
       Καραμανλής Κώστας      Μητσοτάκης Κων/νος      Έβερτ Μιλτιάδης      Τζαννετάκης Τζανής      Βαρβιτσιώτης Ιωάννης        Σιούφας Δημήτρης      Παυλόπουλος Προκόπης      Μεϊμαράκης Ευάγγελος      Μπενάκη Άννα      Δήμας Σταύρος      Κεφαλογιάννης Ιωάννης      Καραμανλής Αχιλλέας      Ανδρεουλάκος Απόστολος        Καλαντζής Γεώργιος       Λεονταρίδης Θεόφιλος        Παπανικολάου Ελευθέριος      Χαλκίδης Μιχάλης       Νεράντζης Αναστάσιος      Παπαληγούρας Αναστάσιος
            Αλογοσκούφης Γεώργιος      Κακλαμάνης Νικήτας      Κεφαλογιάννης Εμμανουήλ      Μολυβιάτης Πέτρος      Πολύδωρας Βύρων      Σαλαγκούδης Γεώργιος      Αγγελής Ανέστης      Αγγελόπουλος Νικόλαος      Αγγελούσης Ευστάθιος       Αδρακτάς Παναγιώτης      Αναγνωστόπουλος Θεόδ.        Βαρβιτσιώτης Μιλτιάδης        Βαρίνος Αθανάσιος       Βασιλείου Θεόφιλος       Βλάχος Γεώργιος        Βουλγαράκης Γεώργιος      Γαρουφαλιάς Γεώργιος       Γιακουμάτος Γεράσιμος        Γιαννάκου-Κουτσίκου Μαριέττα      Γιαννόπουλος Αθανάσιος        Γκελεστάθης Νικόλαος        Δαβάκης Αθανάσιος        Δαϊλάκης Σταύρος        Δεικτάκης Γεώργιος        Δημοσχάκης Θεοφάνης       Ζώης Χρήστος        Καλαντζάκου Σοφία        Καλαφάτης Σταύρος      Καλλιώρας Ηλίας        Καλογιάννης Σταύρος       Καλός Γεώργιος        Καμμένος Παναγιώτης      Καρά Μαρία       Καραμπίνας Κων/νος        Καρασμάνης Γεώργιος      Καρράς Κων/νος        Κασσίμης Θεόδωρος      Κατσαρός Νικόλαος        Κατσιγιάννης Αθανάσιος        Κατσίκης Θεόδωρος       Κιλτίδης Κων/νος       Κόλλια-Τσαρουχά Μαρία       Κοντός Αλέξανδρος        Κορκολόπουλος Βασίλειος      Κορτσάρης Νικόλαος       Κωνσταντόπουλος Γεώργιος       Κωστόπουλος Δημήτριος      Λαμπρόπουλος Ιωάννης       Λέγκας Νικόλαος       Λιάπης Μιχάλης        Λιάσκος Αναστάσιος        Λυκουρέζος Αλέξανδρος        Λυμπερακίδης Λεωνίδας       Μακρή-Θεοφίλου Ζωή       Μαντούβαλος Πέτρος      Μαρκογιαννάκης Χρήστος        Μελάς Παναγιώτης       Μιχαλολιάκος Βασίλειος       Μπασιάκος Ευάγγελος        Μπέζας Αντώνιος        Μπούρας Αθανάσιος      Νάκος Αθανάσιος      Νικολόπουλος Νικόλαος      Ορφανός Γιώργος      Παναγιωτόπουλος Γιώργος      Παναγιωτόπουλος Παναγιώτ.      Παπαγεωργόπουλος Ελευθ.      Παπαδημητρίου Έλσα      Παπαδόπουλος Μιχάλης      Παπαδόπουλος Σταύρος      Παπαθανασίου Ιωάννης      Παπακώστα Αικατερίνη      Πάππας Βασίλειος      Παυλίδης Αριστοτέλης      Πετραλιά Φάνη      Πολύζος Ευάγγελος      Ρεγκούζας Αδάμ      Σαλμάς Μάριος      Σκανδαλάκης Παναγιώτης       Σκρέκας Θεόδωρος        Σπηλιόπουλος Αναστάσιος       Σπηλιωτόπουλος Άρης      Σπηλιωτόπουλος Σπήλιος        Σπύρου Σπύρος        Στυλιανίδης Ευριπίδης        Ταλιαδούρος Σπυρίδων       Τασούλας Κων/νος        Τατούλης Πέτρος       Τζαμτζής Ιορδάνης        Τρυφωνίδης Γεώργιος      Τσιαρτσιώνης Νικόλαος        Τσιπλάκης Κων/νος       Τσιπλάκος Αριστείδης      Τσίπρας Βασίλειος      Τσιτουρίδης Σάββας      Τσούρνος Γεώργιος        Φλωρίνης Αθηναίος        Φουντουκίδου Παρθένα       Φωτιάδης Ηλίας        Χαϊτίδης Ευγένιος       Χατζηγάκης Σωτήριος        Χωματάς Ιωάννης        ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υφυπουργός Πολιτισμού κ. Αλευράς.
      Ορίστε, κύριε Υπουργέ. Θα σας δώσω λίγο παραπάνω.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ευχαριστώ, αλλά δεν χρειάζεται. Με μαλώσατε…
      ΠΡΟΕΔΡΕΥΩΝ (Κωνσταντίνος Βρεττός): Σας συμπαθώ ιδιαιτέρως, γι’ αυτό.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): …αλλά ομολόγησα πως το νεανικό πάθος με παρέσυρε ακούγοντας υπερβολές από τους συναδέλφους της Αντιπολίτευσης.
      Νομίζω ότι ο κύριος Υπουργός έχει δώσει αρκετά αναλυτικές απαντήσεις και εγώ θα προσπαθήσω να περιοριστώ σε πολύ λίγα θέματα. Τα έχουμε πει αρκετές φορές με τους κυρίους συναδέλφους. Πρόσφατα είχα την ευκαιρία να τους συναντήσω και στο γραφείο μου και να κάνουμε μια πιο ανοιχτή συζήτηση.
      Θέλω να τονίσω ότι στην Κυβέρνηση εξακολουθούμε να πιστεύουμε ότι η υπόθεση είναι εθνική και είναι εθνική γιατί στην ουσία, όπως ανέλυσε και ο κύριος Υπουργός, αποτελεί τη διαχείριση ενός σημαντικού επενδυτικού προγράμματος σε υποδομές της χώρας, το οποίο μπορεί να συμβάλει καθοριστικά και ουσιαστικά στην ανάπτυξη, στην απασχόληση και στην ευημερία των πολιτών.
      Η ολυμπιακή προετοιμασία προφανώς δεν είναι ένας κατακλυσμός υποχρεώσεων, ευθυνών, αδυναμιών, τον οποίο η χώρα δεν μπορεί να αντιμετωπίσει. Είναι μια μεγάλη ευκαιρία. Αυτό αποδεικνύει το γεγονός ότι πλέον οι υποψήφιες πόλεις και χώρες για τους Ολυμπιακούς Αγώνες του 2012 είναι πάνω από δέκα, πράγμα που σημαίνει ότι όλες οι χώρες αξιολογούν θετικά τα πλεονεκτήματα της διοργάνωσης των Ολυμπιακών Αγώνων. Και πιστεύω ότι αυτά τα θετικά τα αξιολογήσαμε και στο παρελθόν στη χώρα μας, όταν η συντριπτική πλειονότητα και των κοινωνικών και των πολιτικών δυνάμεων αποφάσισε ότι έπρεπε να στηρίξει μία προσπάθεια, την προσπάθεια διεκδίκησης της διοργάνωσης των Ολυμπιακών Αγώνων.
      Αυτή τη δουλειά κάνουμε. Και βεβαίως δεν μπορεί παρά να παρατηρήσει κανείς ότι αυτήν τη γιγαντιαία προσπάθεια μιας μικρής χώρας προσπαθούμε να φέρουμε σε πέρας με επιτυχία, όχι προφανώς για το καλό του κόμματός μας αλλά για το καλό της χώρας, των πολιτών, γιατί αυτοί είναι εκείνοι που θα αντλήσουν τα οφέλη αυτής της μεγάλης προσπάθειας. 
      Τι συμβαίνει στην πραγματικότητα και η Νέα Δημοκρατία όσο πλησιάζουμε προς τις εκλογές ανεβάζει τους τόνους σ’ αυτό το θέμα; Είναι κάτι το οποίο κανένας μπορεί να αιτιολογήσει μονάχα από προεκλογικές σκοπιμότητες ή λογικές. Δεν καταλαβαίνει κανένας αν ο μη γένοιτο, θα έλεγα εγώ, η Νέα Δημοκρατία το Μάϊο του 2004 γινόταν κυβέρνηση τι θα έλεγε στους ανθρώπους της ΔΟΕ, στα διεθνή μέσα ενημέρωσης με όλα αυτά τα οποία έχει κατά καιρούς καταμαρτυρήσει στην ολυμπιακή προετοιμασία της χώρας. Είναι για μένα πραγματικά απορίας άξιο αν το Μάϊο του 2004 ο συμπαθής κατά τα άλλα κ. Κεφαλογιάννης γινόταν Υπουργός Ολυμπιακών Αγώνων και έρχονταν από τα διεθνή ραδιοτηλεοπτικά μέσα και του έλεγαν: «Κύριε Κεφαλογιάννη, να σας ρωτήσουμε τώρα να μας πείτε μερικά πράγματα γιατί θα πετύχουν αυτοί οι Ολυμπιακοί Αγώνες της χώρας σας» και άρχιζαν και διάβαζαν τι έχει πει η Νέα Δημοκρατία όλους αυτούς τους μήνες; Αυτά  εγώ τα συγκεντρώνω σε ένα αρχείο για να τα έχω καλού-κακού και να μην μπορέσει κανείς να θριαμβολογήσει στην επιτυχία, αν δεν έχει συμβάλει σ’ αυτή. Τι θα πει ο κ. Κεφαλογιάννης, τι θα πει ο κ. Ορφανός αν είναι Υπουργός, τι θα πει η κ. Πετραλιά, τι θα πουν άλλοι αγαπητοί συνάδελφοι. Ειλικρινά απορώ, και το επεσήμανε σωστά και ο Υπουργός, όταν στην επερώτησή σας και στις τοποθετήσεις σας μιλάτε για προχειρότητα, για σπατάλη, για αδιαφάνεια, για περιβαλλοντική καταστροφή, για τόνους τσιμέντο. Οι τόνοι τσιμέντο δεν θα έπεφταν για να γίνουν αθλητικά έργα; Δεν μπορούμε να δούμε ότι στην παραλία αυτήν τη στιγμή γίνεται μία τεράστια ανάπλαση; Γίνεται η Εσπλανάδα στο Φάληρο, ο Ιππόδρομος, διακόσια πενήντα στρέμματα θα αποδοθούν στο πράσινο τον Αύγουστο του 2003; Θα γίνει μία ουσιαστική ανάπλαση όλης της περιοχής προς όφελος των πολιτών. Σημαντικά έργα ανάπλασης γίνονται σε όλες τις περιοχές της χώρας και ας μας κατηγορείτε πολλές φορές για το κόστος. Και πράγματι υπήρξαν επιλογές που ήταν δύσκολες και το έχω αναφέρει στις τοποθετήσεις μου. Ένα παράδειγμα είναι η Νίκαια. Θα μπορούσε κανείς να μη χωροθετήσει στη Νίκαια, θα μπορούσε να πάει γύρω από το ΟΑΚΑ, όπως έκαναν άλλες πόλεις, άλλες χώρες σε άλλους Ολυμπιακούς Αγώνες, να κάνει έναν ολυμπιακό δακτύλιο με τις αθλητικές εγκαταστάσεις γύρω-γύρω και να αντιμετωπίσει πολλά προβλήματα του Ολυμπιακού σχεδιασμού. Δεν το κάναμε αυτό, γιατί βλέπουμε τη μεταολυμπιακή χρησιμότητα αυτών των εγκαταστάσεων. Ο παριστάμενος συνάδελφος κ. Κρητικός ξέρει καλά τα προβλήματα που αντιμετωπίζει η συγκεκριμένη περιοχή στη Νίκαια όπου γίνεται και ολοκληρώνεται το Κέντρο της Άρσης Βαρών. Εκεί για να κάνουμε τις οδικές προσβάσεις, έχουμε ένα κόστος 2-2,5 δισεκατομμυρίων δραχμών, ενώ το κόστος των απαλλοτριώσεων πήγε στα 7,5 δισεκατομμύρια. Αυτό ποιος θα μας το καταμαρτυρήσει ως πολιτική ευθύνη, ως πολιτική αδυναμία, ως πολιτικό λάθος; Έπρεπε να πάμε στη λογική ενός Κέντρου της Άρσης Βαρών γύρω από το ΟΑΚΑ ή ήταν σωστό ότι πήγαμε σε μία από τις λιγότερο ανεπτυγμένες περιοχές, όπως πήγαμε στα Λιόσια, όπως πήγαμε δύο αθλητικά έργα στο Μαρκόπουλο, όπως πήγαμε στο Μαραθώνα…
      ΓΕΩΡΓΙΟΣ ΟΡΦΑΝΟΣ:  Μιλάμε για το κόστος.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επί του κόστους. Αν για κάτι αυτήν τη στιγμή θα έπρεπε να ήμασταν ευτυχισμένοι όλοι είναι η ομαλή εξέλιξη του κόστους των έργων και η ομαλή εξέλιξη του χρόνου κατασκευής. Δεν λέω ότι δεν υπήρξαν καθυστερήσεις. Είπε ο κ. Κεφαλογιάννης ότι δεν έχουν ξεκινήσει τα έργα από το 1998. Δεν συμφωνώ μαζί του, ήταν αδύνατον να ξεκινήσουν τα έργα από το 1998, θα του εξηγήσω, αν προλάβω, παρακάτω. Θα μπορούσαν ίσως ορισμένα έργα να είχαν ξεκινήσει νωρίτερα. Δεν το αμφισβητώ. Και ο ίδιος ο Πρωθυπουργός το έχει παραδεχθεί, και η Κυβέρνηση το έχει παραδεχθεί αλλά μην καταλήγουμε στο ότι η βάση αναφοράς είναι η αναφορά στο φάκελο διεκδίκησης, γιατί αυτό δεν είναι ορθό. Μου λέτε για παράδειγμα ότι το IBC θα έπρεπε να γίνει με τριάντα εκατομμύρια ευρώ. 
      ΓΕΩΡΓΙΟΣ ΟΡΦΑΝΟΣ: Υπάρχει ανακοίνωση.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δεν υπάρχει τέτοια ανακοίνωση, κύριε Ορφανέ. Ένα κέντρο ραδιοτηλεόρασης –θα σας το απαντήσω με την κοινή λογική- ένα κτίριο εκατόν τριάντα χιλιάδες τετραγωνικών μέτρων, με μηχανολογικές εγκαταστάσεις τεράστιες και πολύπλοκες, δεν μπορεί να γίνει με 10.000.000.000, όποια μαγικά και να κάνει κανείς! Αν αυτό που σας λέω σας φαίνεται λογικό….
      ΓΕΩΡΓΙΟΣ ΟΡΦΑΝΟΣ: (Δεν ακούστηκε)
      ΠΡΟΕΔΡΕΥΩΝ (Κωνσταντίνος Βρεττός): Κύριε Ορφανέ, μη διακόπτετε. Δεν καταγράφονται οι διακοπές. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): … και πιστεύω ότι απευθύνομαι στην κοινή λογική, σημαίνει ότι η αφετηρία σας και αυτό για το οποίο προσπαθείτε να μας κατηγορήσετε είναι λάθος. 
      Εγώ τι λέω, κύριε Ορφανέ; Μισό λεπτό, γιατί τα στοιχεία που επικαλούμαι είναι το ότι στο συγκεκριμένο προϋπολογισμό του ΥΠΕΘΟ, όπου υπήρχαν οι συγκεκριμένες αναφορές στις πιστώσεις, είχαμε 25.000.000.000 δραχμές για το Κέντρο Ραδιοτηλεόρασης και 10.000.000.000 δραχμές για τον υπόγειο σταθμό. 
      Σας επαναλαμβάνω, αν θέλουμε να εκτιμήσουμε την εξέλιξη του κόστους ενός έργου, ποια είναι η αφετηρία; Η αφετηρία είναι η σύμβασή του. Από εκεί έχουμε μία σταθερή οικονομική βάση για να κρίνουμε αν ένα έργο γίνεται με υπερκοστολόγηση, με υπερτιμολόγηση, με αύξηση του κόστους. Διότι αν πάμε σε οτιδήποτε άλλο, αυτό είναι αυθαίρετο. 
      Η σύμβαση απεικονίζει την αποτίμηση της μελέτης και τη διάθεση της αγοράς να κάνει αυτό το έργο. Δεν κάνουμε διαγωνισμούς οι οποίοι είναι κλειστοί. Δεν φωνάξαμε τρεις εργολάβους και τους είπαμε «δώστε μία τιμή». Κάνουμε διαγωνισμούς ανοιχτούς σε όλη την Ευρωπαϊκή Ένωση, με ανταγωνισμό υψηλό και μπορεί κανείς να εκτιμήσει αν τον συμφέρει να κάνει αυτό το έργο ή να μην το κάνει μία ξένη ή μία ελληνική εταιρεία. Άρα, λοιπόν το σημείο αναφοράς είναι το συμβατικό κόστος. Με βάση αυτό κρίνουμε αν εξελίσσεται ένα έργο θετικά οικονομικά ή αρνητικά. 
      Πάω λοιπόν σε ένα δεύτερο επιχείρημα που άκουσα. Αναφέρθηκαν οι συνάδελφοι της Νέας Δημοκρατίας, όπως ο κ. Σαλμάς, στη μαραθώνια διαδρομή. Πώς, λέει, από τριάντα δύο μέτρα έγινε εικοσιδύο μέτρα και δεν άλλαξε το κόστος; Θέλω να σας διαβεβαιώσω –δεν γνωρίζω αν η συγκεκριμένη παρατήρηση είναι υποδηλωτική απειρίας- και να εξηγήσω ότι οι συμβάσεις των δημοσίων έργων δεν διαχειρίζονται ως προς το οικονομικό τους αντικείμενο από τον Υπουργό, ή από κάποιον Υπουργό ο οποίος κατά το δοκούν αποφασίζει, τροποποιεί τα φυσικά ή οικονομικά χαρακτηριστικά ενός έργου ή μίας σύμβασης και δίνει χρήμα ή δεν δίνει. Αυτό δεν υπάρχει πουθενά στη διοίκηση. 
      Η κάθε σύμβαση έργου διοικείται από τη διευθύνουσα υπηρεσία και την προϊστάμενη αρχή με βάση το νόμο. Υπάρχουν τεχνικά συμβούλια. Είναι αδιανόητο να αλλάξει το φυσικό αντικείμενο ενός έργου. Είναι τόσο γνωστό αυτό. Δεν ξέρω το συγκεκριμένο έργο, όπως έχει εξελιχθεί, αλλά …
      ΓΕΩΡΓΙΟΣ ΟΡΦΑΝΟΣ: ….
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): …. ξέρω ότι όταν αλλάζει το φυσικό αντικείμενο του έργου, αμέσως γίνεται αυτή η αλλαγή αντικείμενο μίας εισήγησης της διευθύνουσας υπηρεσίας προς το τεχνικό συμβούλιο. Το οικείο τεχνικό συμβούλιο -το οποίο δεν είναι ένα κομματικό όργανο, αλλά ένα όργανο στο οποίο μετέχει το Τεχνικό Επιμελητήριο, η Τοπική Ένωση Δήμων και Κοινοτήτων και υπηρεσιακοί παράγοντες- συζητάει πάνω σε αυτήν την εξέλιξη και αποφασίζει αν αυτή η διαφοροποίηση του φυσικού αντικειμένου έχει το άλφα ή το βήτα οικονομικό τίμημα. 
      ΣΩΤΗΡΙΟΣ ΚΟΥΒΕΛΑΣ: ….
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Στο συγκεκριμένο δεν το ξέρω, αλλά …
      ΠΡΟΕΔΡΕΥΩΝ (Κωνσταντίνος Βρεττός): Μην απαντάτε. Δεν καταγράφονται οι ερωτήσεις. Η απάντηση που δίνετε δεν λέει τίποτα πλέον. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Θέλω να πω ότι δεν υπάρχει κάποιο κρυμμένο μυστικό στη ντουλάπα ή το συρτάρι μας που προσπαθούμε να κρύψουμε. 
      Το είπα και στους συναδέλφους, όταν συναντηθήκαμε, ότι είμαστε στην διάθεσή τους για κάθε παρατήρηση. Αλίμονο αν ο Υπουργός κάνει την οικονομική αποτίμηση των διαφορών μίας σύμβασης. Αλίμονο! Αλίμονο αν γίνει ο μηχανικός ή ο τεχνικός, ο οποίος θα αποτιμά κάθε φορά κυριαρχικά τις διαφορές στο φυσικό αντικείμενο ή στην αλλαγή των συμβάσεων. 
      ΣΩΤΗΡΙΟΣ ΚΟΥΒΕΛΑΣ: ….
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ασφαλώς, το μαθαίνει. Αλλά αυτά τα στοιχεία –και με καλόπιστο τρόπο το λέω- είναι στη διάθεση πάντα των συναδέλφων. Γιατί όπως είπε νωρίτερα με άλλη αφορμή ο Υπουργός, τα οικονομικά στοιχεία πρέπει να είναι προσβάσιμα με κάθε τρόπο και σε όλη τους την έκταση στους συναδέλφους της Αντιπολίτευσης, διότι πραγματικά θέλουμε και το μάτι της Αντιπολίτευσης και το μάτι του ελεγκτικού –αν θέλετε- κομματιού του Κοινοβουλίου να υπάρχει, έτσι ώστε να υπάρχει πλήρης εικόνα και πλήρης διαφάνεια. Αλίμονο αν είχαμε κάτι να κρύψουμε, αν υπήρχαν κρυμμένοι σκελετοί στις ντουλάπες, για να χρησιμοποιήσω μία έκφραση της εποχής. 
      Όσον αφορά ορισμένα άλλα ζητήματα, αναφέρθηκε από το συνάδελφο κ. Κεφαλογιάννη το ζήτημα του Παναθηναϊκού Σταδίου. 
      Το Παναθηναϊκό Στάδιο θα έχει ολοκληρωθεί μέσα στο φθινόπωρο του 2003. Στο Παναθηναϊκό Στάδιο έχουμε δύο έργα. Το ένα έργο αφορά τις εγκαταστάσεις για την τοξοβολία, που είναι οι εγκαταστάσεις που είναι στην πίσω μεριά του Παναθηναϊκού Σταδίου που δεν φαίνονται από το Στάδιο. Είναι τα παλιά κτίρια προς την οδό Αρχιμήδους, όπου ήταν διάφοροι χώροι προθέρμανσης, εκγύμνασης, τα οποία ανακαινίζονται και είναι και οι εγκαταστάσεις του Εθνικού που θα είναι προπονητικές εγκαταστάσεις για το άθλημα της τοξοβολίας. Αυτά όλα θα είναι έτοιμα εγκαίρως, μέσα στα χρονοδιαγράμματά τους.
      Το έργο τώρα της αναβάθμισης του Παναθηναϊκού Σταδίου –αν και δεν είναι καλαίσθητος ο όρος- αποτελεί μια παρέμβαση για τον καλλωπισμό του μνημείου εν όψει των Αγώνων, ανεξάρτητα από οποιαδήποτε αθλητική δραστηριότητα και υποκείμενο έργου, σε όλες τις απαιτήσεις των έργων αυτής της κατηγορίας. Διότι είναι ένα ειδικό μνημείο, απαιτεί χρήση συγκεκριμένων μέσων για την ανακαίνισή του κι έχει και μια σειρά από άλλα προβλήματα. 
      Όσον αφορά τώρα το θέμα του Ολυμπιακού Σταδίου με το «Μπρούνο Ζάουλι» αυτό το οποίο είπα και στον ΣΕΓΑΣ –το είπαμε σε όλους τους τόνους- είναι ότι η Ελλάδα δεν έχει κανέναν λόγο δύο μήνες πριν από τους Αγώνες στην κεντρική ολυμπιακή εγκατάσταση να κάνει το τουρνουά του «Μπρούνο Ζάουλι». Αυτό είναι το πρώτο. 
      Δεύτερον, στο ΟΑΚΑ -το οποίο είναι ένας τεράστιος αθλητικός χώρος και ο κεντρικός αθλητικός χώρος για τους Αγώνες- έχουμε όχι μόνο το στίβο που θα γίνει στο κεντρικό στάδιο, αλλά έχουμε και την κολύμβηση, έχουμε την αντισφαίριση, το τένις, κι έχουμε και το μπάσκετ-μπωλ στο κλειστό του ΟΑΚΑ. Σε όλον αυτόν το χώρο κάποια στιγμή, περίπου δύο μήνες πριν από τους Αγώνες, πρέπει να αρχίσουν να γίνονται οι εγκαταστάσεις για τα overlays, για τις ολυμπιακές προσαρμογές από τον ανάδοχο. Επίσης πρέπει να περιφραχθεί και να απομονωθεί για λόγους ασφαλείας, να εξοπλιστεί με όλα τα συστήματα ασφαλείας και πρέπει να ετοιμαστεί για την τελετή έναρξης. Αυτό είπαμε στον ΣΕΓΑΣ, το βρήκε απόλυτα φυσικό και λογικό ότι δεν μπορούσε δύο μήνες πριν, όταν θα είναι σε εξέλιξη αυτή η ολυμπιακή εικόνα του ΟΑΚΑ, εμείς να κάνουμε μία εκδήλωση η οποία απαιτεί είκοσι δύο χιλιάδες θεατές, σύμφωνα με τις υποχρεώσεις οι οποίες υπήρχαν. Κανένας λόγος δεν υπήρχε.
      ΓΕΩΡΓΙΟΣ ΟΡΦΑΝΟΣ:…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Το ζήτησε ο ΣΕΓΑΣ.
      ΓΕΩΡΓΙΟΣ ΟΡΦΑΝΟΣ:…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κανένας δεν το υποσχέθηκε.
      ΓΕΩΡΓΙΟΣ ΟΡΦΑΝΟΣ:…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι, κύριε Ορφανέ. Ο κ. Κουράκης είπε ότι δεν έχουμε αντίρρηση…
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, αν θέλετε να σοβαρευτούμε. Έχω πει να μην καταγράφεται καμία διακοπή. Απαντάτε σε κάτι που δεν υπάρχει. Τι απαντάτε; Σας παρακαλώ πάρα πολύ. Ολοκληρώστε τη συζήτησή σας. Ή θα πειθαρχήσετε ή σταματήστε. Τι να σας πω!
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, για να είναι πιο ζωντανή η συζήτηση!
      Για να κλείσω, κύριε Πρόεδρε –υπάρχουν πολλά βέβαια θέματα- και για τα θέματα τα οικονομικά ο κ. Κεφαλογιάννης έχει μια δική του αριθμητική ικανότητα. Ανέβασε το κόστος των Αγώνων στο 3,6 τρισεκατομμύρια. Εγώ βεβαίως δεν μπορώ να το παρακολουθήσω, γιατί γνωρίζω πολύ καλά πόσο σημαντικά και ουσιαστικά είναι τα θέματα τα οικονομικά και πόσο σκληρή και αποφασιστική είναι η γραμμή που έχει δώσει ο Πρωθυπουργός για την τήρηση του ολυμπιακού προϋπολογισμού και αυτό κάνουμε.
       Όσον αφορά, τέλος, τα θέματα του τραμ, για τα οποία άκουσα και από την κ. Πετραλιά ότι υπάρχει πρόβλημα με την Αχιλλέως ή ο κ.Τσιτουρίδης είπε για την κοπή δένδρων, θα ήθελα να πω ότι όλα αυτά δυστυχώς δεν έχουν σχέση με την πραγματικότητα. Νομίζω λοιπόν -και με αυτό κλείνω, κύριε Πρόεδρε- ότι υπάρχει η δυνατότητα οι συνάδελφοι να γνωρίσουν από κοντά την ολυμπιακή προετοιμασία, με καλόπιστο τρόπο να συζητήσουμε πάνω σε όλα τα θέματα. Κανένας δεν έχει διάθεση ούτε να κρύψει ούτε να αρνηθεί οτιδήποτε, αρκεί βεβαίως αυτή η συζήτηση να γίνεται με έναν καλόπιστο τρόπο. Νομίζω ότι η υπόθεση αφορά όλους τους Έλληνες, αφορά τη χώρα μας, μπορούν οι συνάδελφοι να την γνωρίσουν από κοντά, να την στηρίξουν. Κανένας δεν ισχυρίζεται ότι είναι αλάθητος, ότι δεν έχει αδυναμίες, ότι δεν έχει παραλείψεις ή ότι δεν υπάρχουν προβλήματα, αλλά δεν θέλουμε -και δεν είναι σωστό- τα προβλήματα να μας τα επιστρέφετε ως κριτική καταγγελίες.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Με καλή πρόθεση συζητούμε με την Κυβέρνηση, κύριε Πρόεδρε. Απλώς πήρα το λόγο για να αναφερθώ σε τρία θέματα. Πρώτον, δεν δεσμεύθηκε ούτε και σήμερα, δεκατέσσερις μήνες πριν από την έναρξη των Ολυμπιακών Αγώνων, η Κυβέρνηση για τον προϋπολογισμό των Ολυμπιακών Αγώνων του 2004.
      Δεν δεσμεύθηκε να μας πει ένα νούμερο. Να μας πει, θα σας καταθέσω τελικό προϋπολογισμό. Δεσμεύεστε στη Βουλή ότι θα καταθέσετε τελικό προϋπολογισμό; Είστε σε θέση να καταθέσετε; Πότε; Πείτε τώρα πότε και πού. 
      Δεν δεσμεύτηκε για τις ολυμπιακές προσαρμογές. τα λεγόμενα overlays. Δεν δεσμεύτηκε, η Κυβέρνηση για κόστος του κάθε έργο. Γι’ αυτό μιλάμε για μαύρη τρύπα ενός τρισεκατομμυρίου δραχμών. 
      Για τα test events δεν μας είπατε τίποτα.. Εγώ σας ανέφερα ανακοίνωση δική σας του 2001 για το πότε θα γίνουν οι δοκιμές για τους Ολυμπιακούς Αγώνες του 2004. Για το ποδόσφαιρο βλέπω εδώ ότι έχετε προγραμματίσει  τα “test events”από τον Ιανουάριο του 2004 μέχρι το Μάρτιο του 2004. Δεν απαντήσατε για κανένα απ’ αυτά. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού):  Τα έχω πει στην κ. Πετραλιά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ:  Εμείς μιλούμε καλοπροαίρετα. Θα αναφερθώ τώρα στα περιβαλλοντικά θέματα, για το πράσινο.
      Τι φταίμε εμείς αν ο κ. Λαλιώτης στις 11 Σεπτεμβρίου του 2001 τότε Υπουργός ΠΕΧΩΔΕ δήλωνε ότι το πρόγραμμα 2001-2004, η «άλλη Αττική», όπως το ονόμαζε, και μάλιστα με πολύ δαπανηρές καμπάνιες σε ραδιόφωνα και τηλεοράσεις, θα φυτέψει εκατό εκατομμύρια δένδρα και φυτά; Επαναλαμβάνω εκατό εκατομμύρια δένδρα και φυτά. Μιλάμε για τρία εκατομμύρια τριακόσιες χιλιάδες δένδρα, για δεκατέσσερα εκατομμύρια φυτά, θάμνους! 
      Πού είναι; Πρέπει να φυτεύετε δέκα χιλιάδες δένδρα ημερησίως από σήμερα και πρέπει να φυτεύετε σαράντα χιλιάδες θάμνους. Δεν το λέμε εμείς, το είπε ο κ. Λαλιώτης. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Μα, το έχουμε ξεκινήσει…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τι έχετε φυτέψει; 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού):  Πηγαίνετε στο Αιγάλεω…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ:  Μα, αν αυτά που λέτε είναι αλήθεια, αν δηλαδή όπως λέτε και για τα Σπάτα ότι θα φυτεύατε και εκεί τρία εκατομμύρια δένδρα και φυτά, εγώ στα Σπάτα που ταξιδεύω κάθε Σαββατοκύριακο δεν θα μπορούσα να περάσω γιατί θα νόμιζα πως είμαι στη ζούγκλα του Αμαζονίου! 
      Εγώ βλέπω κρανίου τόπο. Κάθε Σαββατοκύριακο καλώς ή κακώς είμαι εκεί και είναι κρανίου τόπος. Κρανίου τόπος, κύριε Υπουργέ. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ε, όχι, κύριε Κεφαλογιάννη. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Επαναλαμβάνω, κρανίου τόπος, κύριε Υπουργέ! 
      Εσείς ανακοινώσατε ότι θα φυτέψετε σε δεκαέξι χιλιάδες στρέμματα τρία εκατομμύρια τριακόσια  δένδρα και φυτά για τους Ολυμπιακούς Αγώνες. Τι θέλετε να κάνουμε τώρα; Και δεν σας διαψεύδω εγώ. Σας διαψεύδει η ίδια η διάδοχος Υπουργός η κ. Παπανδρέου. Τι είπε στις 8 Μαρτίου 2002. Θα φυτευθούν είπε ογδόντα χιλιάδες δένδρα και πεντακόσιες χιλιάδες 500.000 θάμνοι! 
      Πείτε μου τώρα σας παρακαλώ, κύριε Πρόεδρε, ένας μέσος πολίτης εάν διαβάσει τις δύο αυτές δηλώσεις οι οποίες έγιναν μέσα σε έξι μήνες, Σεπτέμβριος 2001-Μάρτιος 2002, τι πρέπει να καταλάβει; Πείτε μου σας παρακαλώ εσείς. Ας μου πει ο οποιοσδήποτε καλοπροαίρετος, ο πιο φανατικός οπαδός του κυβερνώντος κόμματος, αν διαβάσει αυτές τις δύο δηλώσεις τι θα πρέπει να βγάλει σαν συμπέρασμα. 
      Τι έγινε; Εκατόν εξήντα αιωνόβια δένδρα σε σαράντα στρέμματα στη λεωφόρο Κηφισίας εξαφανίστηκαν….
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού):  Άλλαξε αυτό. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Άλλαξε; Εγώ πηγαίνω κάθε μέρα εκεί. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κόπηκε κανένα δένδρο στην Κηφισίας; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πηγαίνω κάθε μέρα εκεί και κόπηκαν σαράντα στρέμματα εκατόν εξήντα αιωνόβια δένδρα. Τι να κάνουμε; 
Εάν δεν επέμεναν οι Δήμοι της Φιλοθέης και του Ψυχικού, θα είχατε κόψει καμιά πεντακοσαριά ακόμα! Αυτή είναι η πραγματικότητα! 
      Πηγαίνετε στους δήμους. Πολιτεύεστε στην Α’ Αθηνών, αλλά, εάν πάτε προς την παραλία, θα δείτε ότι και εκεί έχει γίνει το ίδιο! 
      Επίσης, ανησυχούμε για τη μαραθώνια διαδρομή. Ξέρουμε ότι είναι ένας πνεύμονας πρασίνου. Τι να κάνουμε; Πώς θα περάσει ο δρόμος; Εναερίως θα περάσει; Αυτά, λοιπόν, είναι που μας ανησυχούν.
      Τώρα, επειδή είμαστε καλοπροαίρετοι, δεν αμφισβητήσατε αυτό που σας είπα για το Παναθηναϊκό Στάδιο, διότι εγώ έχω εδώ την απάντηση του κυρίου Υπουργού, του κ. Βενιζέλου, 4-12-2001. Ξέρετε τι μου λέει ο κ. Βενιζέλος; Λέει ότι σε ό,τι αφορά τα χρονοδιαγράμματα εργασιών κατασκευής των έργων κατατίθεται σχετικό τεύχος -και αναφέρει το τεύχος. Τι λέει αυτό; «Παναθηναϊκό Στάδιο, Μελέτη-Κατασκευή: Έναρξη εργασιών 30-05-2003, Τέλος εργασιών 31-07-2004». Τι να κάνω τώρα; Αφού μου το λέει; Τουλάχιστον, εάν οι υπηρεσίες σας δεν κάνουν καλά τις δουλειές σας…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Είναι τυπογραφικό λάθος!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Α, είναι τυπογραφικό λάθος! Α, τώρα είναι τυπογραφικό λάθος! 
      Για σκεφτείτε τώρα, κύριε Πρόεδρε! Διπλό τυπογραφικό λάθος με τη φαρδιά, πλατιά υπογραφή του Υπουργού Πολιτισμού! Το ένα τυπογραφικό λάθος έχει την ημερομηνία «Έναρξη εργασιών 30-05-2003» -και αυτό είναι τυπογραφικό λάθος!- και στην επόμενη σελίδα υπάρχει δεύτερο τυπογραφικό λάθος «Τέλος εργασιών 31-07-2004»! 
      Μα, είμαστε σοβαροί σε αυτόν τον τόπο; Είμαστε σοβαροί; Έχει σοβαρότητα αυτή η Κυβέρνηση να απαντά εγγράφως στη Βουλή και να δικαιολογεί με τον τρόπο που δικαιολογεί τα πράγματα; 
      ΓΕΩΡΓΙΟΣ ΟΡΦΑΝΟΣ: …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ωραία! Αυτό είναι τυπογραφικό λάθος. Εγώ να δεχθώ την άποψή σας. 
      Όμως για εξηγήστε μου τώρα εσείς το εξής: Σεπτέμβριος 2001, Υπουργείο Περιβάλλοντος, Χωροταξίας και Δημοσίων Έργων –στο οποίο ήσασταν κι εσείς τότε Υπουργός- μου δίνεται ένας πίνακας και λέει ότι όλα τα έργα του ΥΠΕΧΩΔΕ θα είναι έτοιμα το μήνα Μάιο του 2004. Είναι, δηλαδή,  τυπογραφικό λάθος ότι το Ολυμπιακό Κέντρο Κανό & Καγιάκ -σύμφωνα με τον πίνακα του ΥΠΕΧΩΔΕ- θα είναι έτοιμο το Μάιο του 2004; Είναι τυπογραφικό λάθος ότι το Ολυμπιακό Κέντρο Ιστιοπλοΐας στον Άγιο Κοσμά θα είναι έτοιμο το Μάιο του 2004; Είναι τυπογραφικό λάθος ότι το Ολυμπιακό Κέντρο Beach-Volley θα είναι έτοιμο το Μάιο του 2004; Είναι τυπογραφικό λάθος, όταν οι ολυμπιακές εγκαταστάσεις στο Ελληνικό θα είναι έτοιμες το Μάιο του 2004; 
      Δεν τα λέω εγώ αυτά! Είναι απαντήσεις του ΥΠΕΧΩΔΕ το Σεπτέμβριο του 2001. Τι να κάνουμε τώρα; Αυτή είναι η Κυβέρνησή σας! Παραδεχθείτε το! Και εάν δεν μπορείτε να σηκώσετε το βάρος, διευκολύνετε τον ελληνικό λαό! Διευκολύνετέ τον! Αλλιώς, ζητήστε βοήθεια! Φαίνεται ότι δεν επαρκείτε! Όχι, προσωπικά, μια χαρά άνθρωποι είστε! Σαν Κυβέρνηση, σαν σύστημα εξουσίας οι προτεραιότητές σας δεν είναι τα έργα! Οι προτεραιότητές σας είναι οι ισορροπίες τρόμου ανάμεσα στα διαπλεκόμενα συμφέροντα! Αυτή είναι η πραγματικότητα! Τι να κάνουμε τώρα; 
      Εάν ένας εργολάβος-προμηθευτής του δημοσίου σας ασκήσει λίγη πίεση, τρέμετε! Πού είναι η άρχοντες που βλέπαμε κι εμείς το ’80, της κοινωνίας κυρίως αλλά και των στελεχών –θα το πω- του ΠΑΣΟΚ που είχαν μια λεβεντιά, βρε αδελφέ; Είχαν μια λεβεντιά! Πού είναι αυτή η λεβεντιά; Πού είναι; Πού ήσαστε; Τουλάχιστον σε αυτά που λέγατε είχατε ένα ηθικό υπόστρωμα. Οικονομική συνεπαγωγή, βέβαια, δεν είχατε. Γιατί κακέκτυπα εφαρμόζετε και σήμερα το φιλελευθερισμό. Λέγαμε τότε «οικονομικά δεν ξέρουν, αλλά έχουν μια ηθική στη βάση της σκέψης». Σήμερα τι είστε, Πού βρίσκεστε;
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώσατε, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ευχαριστώ, κύριε Πρόεδρε, για την ανοχή σας και συγγνώμη για τον τόνο της φωνής. Δεν έχει να κάνει τίποτα με τον παριστάμενο Υπουργό και βέβαια με τη Βουλή, αλλά είναι η αγανάκτηση από μία κυβέρνηση που δεν έχει το κουράγιο να αντιμετωπίσει όχι μόνο τα προβλήματα αλλά και τα αυτονόητα. 
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, ο κ. Κεφαλογιάννης μας κατηγόρησε ότι δεν μας πάει για Κυβέρνηση, εγώ αντιθέτως θα του απευθύνω ένα κοπλιμάν ότι τους πάει για Αντιπολίτευση. Τα καταφέρνετε μια χαρά στο ρόλο της Αντιπολίτευσης και νομίζω ότι αυτό το αξιολογεί και ο ελληνικός λαός με αρκετή συνέπεια τα τελευταία χρόνια, γι’ αυτό και σας έχει τάξει σε αυτό το συγκεκριμένο ρόλο, χωρίς να εμπιστεύεται κάτι περισσότερο από εσάς. 
      Βεβαίως η δεύτερη ευχάριστη έκπληξη της τοποθέτησης του κ. Κεφαλογιάννη ήταν ότι με καθυστέρηση είκοσι ετών άρχισε να παραδέχεται και να αναγνωρίζει το ΠΑΣΟΚ της δεκαετίας του 1980. Ευελπιστούμε ότι η αναγνώριση του ΠΑΣΟΚ του 21ου αιώνα δεν θα του πάρει είκοσι χρόνια, θα κάνει κάτι λιγότερο και αυτό θα ήταν ευχής έργο για όλους μας, για το πολιτικό μας σύστημα, για την κοινωνία μας γιατί βεβαίως ο κ. Κεφαλογιάννης έχει μείνει σε μία εποχή στην οποία οι συμβάσεις των δημοσίων έργων και των προμηθειών κινούνταν στη σφαίρα της αδιαφάνειας ή στη σφαίρα των ερωτηματικών, χωρίς να υπάρχει επαρκής δημόσιος έλεγχος. Δεν γνωρίζει ή δεν έχει παρακολουθήσει…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): … ότι τα έργα στα οποία αναφέρθηκε είναι έργα τα οποία έχουν περάσει από αλλεπάλληλους ελέγχους –οι συμπληρωματικές τους συμβάσεις- δικαστικών αρχών, του Ελεγκτικού Συνεδρίου και υπάρχει όριο 50% για την αύξηση του κόστους. Όλα τα πράγματα δηλαδή, αυτά τα οποία δεν υπήρχαν …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): … και τα οποία καθιέρωσε η Κυβέρνηση του ΠΑΣΟΚ, ακριβώς γιατί ήθελε και πίστευε και πιστεύει ότι η διαφάνεια στα δημόσια έργα και τις προμήθειες δεν είναι υπόθεση των κομμάτων ή συνεννόησης των κομμάτων, αλλά είναι υπόθεση που αφορά ολόκληρο το πολιτικό σύστημα, ολόκληρο το θεσμικό μας σύστημα και γι’ αυτόν ακριβώς το λόγο καθιέρωσε από ανεξάρτητη δικαστική αρχή, όπως είναι το Ελεγκτικό Συνέδριο –κατοχυρωμένη από το Σύνταγμα- αυστηρότατο έλεγχο της νομιμότητας, των διαδικασιών και των συμβάσεων…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Βεβαίως, έλεγχος σκοπιμότητας, κύριε Κεφαλογιάννη …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Κεφαλογιάννη. Εγώ τα ξέρω αυτά. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Αφήστε με να ολοκληρώσω, κύριε Κεφαλογιάννη, αν και φοβάμαι ότι οι έννοιες έχουν τόσο μεγάλη σύγχυση σε αυτά τα οποία λέτε, που αδυνατεί κανείς να τα παρακολουθήσει.
      Ο έλεγχος νομιμότητας είναι ο μοναδικός έλεγχος ο οποίος πρέπει να ασκείται από τη δικαιοσύνη και από τα θεσμικά όργανα. Τον έλεγχο σκοπιμότητας τον κάνει η Κυβέρνηση, τον κάνουν τα κόμματα, υπάρχει δημοκρατία στον τόπο και αλίμονο αν δεν αποφασίζει τη σκοπιμότητα του άλφα ή του βήτα έργου η Κυβέρνηση. Τι κάνει η Κυβέρνηση; Στέλνει κάθε σύμβαση που υπογράφει…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Δεν καταγράφονται οι διακοπές.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κάθε σύμβαση που υπογράφει την στέλνει στο Ελεγκτικό Συνέδριο, το οποίο κοιτάζει αν είναι νόμιμη η όλη διαδικασία. Αυτό πρέπει να κάνει μία σωστή κυβέρνηση. Αλλά επειδή εσείς έχετε ανακαλύψει όλα αυτά…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επειδή έχετε ανακαλύψει αυτές τις νομιμοφανείς, κατά τη δικιά σας εκδοχή, διαδικασίες, γιατί δεν τις κάνατε, κύριε Κεφαλογιάννη, το 1990-93 όταν είχατε για τριάμισι χρόνια τη διακυβέρνηση της χώρας και είχατε την ευχέρεια να κάνετε όλες αυτές τις διαδικασίες; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δυστυχώς δεν τις κάνατε και δυστυχώς τώρα εκ των υστέρων έρχεσθε και μας λέτε διάφορες παραδοξότητες ότι κατασκευάζουμε το δρόμο με 17 δισεκατομμύρια δραχμές το χιλιόμετρο ή ότι κατασκευάζουμε κτίρια, με πόσα δισεκατομμύρια, είπατε, το τετραγωνικό μέτρο; Αυτά δεν μπορούν να απαντηθούν και νομίζω ότι όπως ακούει κάποιος πολίτης ότι κατασκευάζετε το τάδε έργο με υπέρβαση 500% -έχω ακούσει με όχι απλώς έκπληξη, αλλά με σηκωμένες τις τρίχες της κεφαλής μου, για να χρησιμοποιήσω μία λαϊκή έκφραση…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ακούγοντας ότι κατασκευάζετε έργο με 500% υπέρβαση. Δεν υπάρχει λογική σε αυτό, διότι όταν υπάρχει αυστηρή διάταξη νόμου για ότι δεν μπορεί να αυξηθεί ο προϋπολογισμός πάνω από 50% και όταν δεν έχουμε φθάσει ούτε καν το 50% ούτε το 10% ούτε το 20% και μας κατηγορείτε παίρνοντας ως αφετηρία κάτι το οποίο αναγράφηκε στο φάκελο διεκδίκησης ή ειπώθηκε οποτεδήποτε, πριν από οκτώ χρόνια, ε, αυτός δεν είναι λογικός διάλογος. Δεν είναι συζήτηση ουσίας αυτό.
      Αυτό είναι μια κριτική, έτσι απλώς για να γίνεται, για να πετάμε κάποια νούμερα δεξιά και αριστερά, όπως τα δεκαεπτά δισεκατομμύρια που είπατε για την Αττική Οδό και μια σειρά από άλλα θέματα. Εγώ σας επαναλαμβάνω ότι στα θέματα των οικονομικών είμαστε στη διάθεσή σας να σας δώσουμε όλα τα στοιχεία. 
      Αναφερθήκατε στο θέμα του προϋπολογισμού και είπατε ότι δεν δεσμευτήκαμε. Μα, έχουμε απαντήσει σε εκατοντάδες ερωτήσεις -είτε γραπτές ερωτήσεις είτε επερωτήσεις- στη Βουλή ή σε επιτροπές για το κόστος των αγώνων. Έχουμε πει για τα 46 δισεκατομμύρια ευρώ. Αν υπάρξει οποιαδήποτε μεταβολή, θα την πληροφορηθείτε. Έχουμε αυστηρές οδηγίες και εντολές από τον Πρωθυπουργό να μην υπάρξει αυτή η υπέρβαση, αυτό προσπαθούμε να κάνουμε και πιστεύω ότι μέχρι  στιγμής το έχουμε καταφέρει. Αν υπάρξει οποιαδήποτε υπέρβαση, θα το πληροφορηθείτε εγκαίρως, για να μη θεωρείτε ότι υπάρχει κάτι κρυφό.
      Δεύτερον, ως προς τα overlays, αυτήν τη στιγμή γίνεται μια αποτίμηση, ορισμένοι από τους διαγωνισμούς που αφορούν τα overlays βρίσκονται σε εξέλιξη και γι’ αυτά τα θέματα μόλις ολοκληρωθεί η αποτίμησή τους, θα σας δώσουμε πλήρως τα στοιχεία, για να μη θεωρείτε ότι υπάρχει κάτι παράξενο, κάτι σκοτεινό, κάτι αδιαφανές που εκτινάσσει το κόστος των αγώνων, το οποίο θα φέρει δήθεν την εθνική καταστροφή. Δεν θα φέρουν την εθνική καταστροφή οι Ολυμπιακοί Αγώνες.
      Η θέση του κόμματός σας μέχρι  πριν από λίγο καιρό ήταν σύμφωνη με αυτήν τη βασική κατεύθυνση, ότι δηλαδή οι Ολυμπιακοί Αγώνες όχι μόνο δεν θα φέρουν την εθνική καταστροφή αλλά θα φέρουν και οφέλη. Πιστεύω ότι αυτήν τη θέση θα συνεχίσετε να έχετε στο μέλλον και θα βοηθήσετε, έτσι ώστε να τελειώσουμε εγκαίρως την ολυμπιακή προετοιμασία, με σκοπό να είναι έτοιμη η χώρα να υποδεχτεί τους Αγώνες.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, μπορώ να μιλήσω;
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κεφαλογιάννη, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, εμπαίζετε τη Βουλή ή πραγματικά είστε εκτός τόπου και χρόνου, διότι αν εσείς περάσατε από το ΥΠΕΧΩΔΕ και λέτε αυτά τα πράγματα στη Βουλή, τότε φοβάμαι ότι είστε μια επικίνδυνη Κυβέρνηση. 
      Πρώτον, πρέπει να ξέρετε ότι ο έλεγχος νομιμότητας κοιτάζει τα νομικά θέματα μιας σύμβασης. Εάν για παράδειγμα εσείς από το ΥΠΕΧΩΔΕ, κατασκευάζετε ένα λιμάνι και εργολάβος είμαι εγώ –για να μην πω κάποιου άλλου συναδέλφου το όνομα- και βάλετε μέσα στη σύμβαση ότι το μοναδικό μηχάνημα που υπάρχει στην Ελλάδα και το κατέχω εγώ θα κατασκευάσει αυτό το έργο, όπως έχετε κάνει σε πάρα πολλές συμβάσεις, αυτό είναι νόμιμο για τον έλεγχο νομιμότητας του Ελεγκτικού Συνεδρίου. Αυτό είναι νόμιμο. Έχει γίνει για το λιμάνι της Αλεξανδρούπολης.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): ...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σας το λέω και ελέγξτε το. Έχει γίνει συζήτηση εδώ. Εάν, λοιπόν, εσείς περάσατε για δύο χρόνια από το ΥΠΕΧΩΔΕ ή εμπαίζετε τη Βουλή ή είστε εκτός πραγματικότητας. 
      Το δεύτερο θέμα είναι το πώς αυτό επιβεβαιώνεται. Κύριε Πρόεδρε, η Βουλή –και πάμε βέβαια σε μια παρεμφερή συζήτηση- ψήφισε δύο συμβάσεις, της Αττικής Οδού και των Σπάτων. Πώς δηλαδή, κύριε Πρόεδρε, για την Αττική οδό η Βουλή ψήφισε το 1996 ότι σε εξήντα μήνες θα ήταν έτοιμη -σε εξήντα μήνες, δηλαδή, τέλος του 1999- και θα στοίχιζε τετρακόσια πενήντα δισεκατομμύρια και μέχρι τώρα με ανακοίνωση της Υπουργού ΠΕΧΩΔΕ, της κ. Παπανδρέου, έχει στοιχίσει 1,2 τρισεκατομμύρια και δεν έχει τελειώσει ακόμα; Μπορείτε να μου το πείτε εσείς; 
      Κύριε Υπουργέ, εσείς έχετε διαβάσει ποτέ μια έκθεση του Ελεγκτικού Συνεδρίου; Αν είχατε διαβάσει, θα κατανοούσατε ότι τα έργα στην Ελλάδα παίρνονται με έκπτωση από 10% έως 70% και στην αποπληρωμή του έργου είναι μέχρι και 600% της αρχικής μελέτης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γι’ αυτό η Νέα Δημοκρατία με μια ομάδα δέκα Βουλευτών –είχα την τιμή να μετέχω σ’ αυτήν την ομάδα, όπως και ο κ. Καραμανλής, Βουλευτής τότε- καταθέσαμε την πρόταση να μην μπορεί το κόστος  ενός έργου να υπερβαίνει το 150% της αρχικής μελέτης. 
      Αυτά δεν τα γνωρίζετε ως πρώην Υπουργός ΠΕΧΩΔΕ; Μα, να γιατί ανησυχούμε. Να γιατί πιστεύουμε ότι είναι πλασματικοί οι προϋπολογισμοί σας. Να γιατί πιστεύουμε περισσότερο τον αρμόδιο Υπουργό για τους Ολυμπιακούς Αγώνες, τον κ. Χυτήρη, ο οποίος λέει ότι ο προϋπολογισμός είναι 2,3 τρισεκατομμύρια δραχμές, παρά εσάς, διότι εσείς τα κρύβετε κάτω από το χαλί, τα κληροδοτείτε στις επόμενες γενιές, όπως κάνετε με τα θέματα της Εθνικής Οικονομίας γενικότερα. 
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο για δύο λεπτά.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, ειλικρινά, παρ’ ότι ο κ. Κεφαλογιάννης με μέμφεται ότι δεν έχω καταλάβει τίποτα από το ΥΠΕΧΩΔΕ, φοβάμαι ότι ο ίδιος δεν έχει κανένα στοιχείο. 
      Θα πω ένα παράδειγμα, γιατί είναι αδύνατο να συνεννοηθεί κανείς. Κατ’ αρχάς επικαλείται ως κόστος κατασκευής της Αττικής Οδού 1,2 τρισεκατομμύρια δραχμές. Για να φτάσει σ’ αυτό το νούμερο, συστηματικά εντάσσει μέσα στο κόστος του έργου τη δαπάνη της απαλλοτρίωσης. Αν η δαπάνη απαλλοτρίωσης έχει καμία σχέση με το κατασκευαστικό κόστος, αυτό μόνο στη λογική του κ. Κεφαλογιάννη θα μπορούσε να είναι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, μη διακόπτετε. Να μη γράφεται καμία διακοπή στα Πρακτικά.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δυστυχώς, κύριε Κεφαλογιάννη, με αυτόν τον τρόπο, σας έχω πει και άλλοτε, με αφορμή την ίδια συζήτηση για το αεροδρόμιο και το κόστος…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Αφήστε με να ολοκληρώσω, κύριε Κεφαλογιάννη. Θα δούμε πόσο είναι οι απαλλοτριώσεις. Σας παρακαλώ, όμως, εφεξής να μη συγχέετε το κόστος ενός έργου, που είναι το κόστος κατασκευής, με τη δαπάνη της απαλλοτρίωσης. Είναι άλλα τα πορτοκάλια και άλλα τα μήλα. Αυτό, για να μπορούμε να συνεννοούμαστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επειδή κάνατε τις ίδιες συζητήσεις για το λιμάνι της Αλεξανδρούπολης –το έχετε πει εκατό φορές- και δεν ισχύει, επειδή οι διαδικασίες των διαγωνισμών είναι διαδικασίες που υπόκεινται στην κοινοτική νομοθεσία και η κοινοτική νομοθεσία έχει απόλυτα αυστηρούς κανόνες, επειδή την τήρηση των κανόνων της κοινοτικής νομοθεσίας, όσον αφορά τις προκηρύξεις και τη νομιμότητα των προκηρύξεων την ελέγχει και αυτή το Ελεγκτικό Συνέδριο, είναι ευκόλως και ανέτως προσβλητή ενώπιον των δικαστηρίων της χώρας και των ευρωπαϊκών αρχών για τον ανταγωνισμό από οιαδήποτε ελληνική ή ξένη εταιρεία, επειδή το Ελεγκτικό Συνέδριο ουδέποτε έχει κάνει παρατήρηση τα τελευταία χρόνια για τα έργα του ΥΠΕΧΩΔΕ και επικαλείσθε τις παρατηρήσεις του Ελεγκτικού Συνεδρίου για τα έργα των δήμων και κοινοτήτων, για να κατηγορήσετε την Κυβέρνηση και το ΥΠΕΧΩΔΕ, λυπάμαι αλλά με αυτόν τον τρόπο δεν μπορεί να γίνεται διάλογος, διότι αυτά δεν είναι στοιχεία.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 62/18/19.5.2003 επερώτησης Βουλευτών της Νέας Δημοκρατίας προς τους Υπουργούς Οικονομίας και Οικονομικών, Πολιτισμού, Περιβάλλοντος, Χωροταξίας και Δημοσίων Έργων και Εργασίας και Κοινωνικών Ασφαλίσεων, σχετικώς με τους Ολυμπιακούς Αγώνες του 2004. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 22.15΄, λύεται η συνεδρίαση για αύριο ημέρα Τρίτη 3 Ιουνίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ομολογιακά δάνεια, τιτλοποίηση απαιτήσεων και απαιτήσεων από ακίνητα και άλλες διατάξεις», σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΡΙΗ΄
      Δευτέρα 2 Ιουνίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας της Βουλευτού, Μαρίας Αρσένη, σελ.
      3. Ανακοινώνεται ότι ο Πρόεδρος της Νέας Δημοκρατίας κ Κώστας Καραμανλής και Βουλευτές του Κόμματός του ζητούν τη σύσταση εξεταστικής επιτροπής «περί ευθύνης Υπουργών», σελ. 
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 2 Ιουνίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Περιβάλλοντος Χωροταξίας και Δημοσίων Έργων, σχετικά  i) με τον τρόπο βελτίωσης και είσπραξης των Τελών Χρήσης Μηχανημάτων Έργων, σελ.
      ii) με την αύξηση της τιμής του νερού προς τους Οργανισμούς Τοπικής Αυτοδιοίκησης, σελ.
      β) Προς τον Υπουργό Οικονομίας και Οικονομικών, σχετικά με την επιστροφή του συνόλου του Φόρου Προστιθέμενης Αξίας προς τους αγρότες του ειδικού καθεστώτος, σελ.
      γ) Συζήτηση επερώτησης προς τον Υπουργό Πολιτισμού, σχετικά με τον τρόπο λειτουργίας του Αρχαιολογικού Μουσείου Ηρακλείου και τις συνθήκες συμμετοχής του σε έκθεση στη Γερμανία, σελ.
      δ) Συζήτηση επίκαιρης επερώτησης Βουλευτών  της Νέας Δημοκρατίας προς τον Υπουργό Πολιτισμού, σχετικά με τους Ολυμπιακούς Αγώνες, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΒΛΑΧΟΣ Γ., σελ.
      ΒΟΥΛΓΑΡΗΣ Α., σελ.
      ΣΤΡΙΦΤΑΡΗΣ Σ., σελ.
      ΤΣΑΚΛΙΔΗΣ Ι., σελ.
      ΦΛΩΡΙΔΗΣ Γ., σελ.
      Β. Επί της επερώτησης:
      ΒΕΝΙΖΕΛΟΣ Ε., σελ.
      ΚΕΦΑΛΟΓΙΑΝΝΗΣ Ε., σελ.
      ΜΠΕΝΑΚΗ-ΨΑΡΟΥΔΑ Α., σελ.
      Γ. Επί της επίκαιρης επερώτησης:
      ΑΛΕΥΡΑΣ Α., σελ.
      ΒΕΝΙΖΕΛΟΣ Ε., σελ.
      ΔΑΪΛΑΚΗΣ Σ., σελ.
      ΚΕΦΑΛΟΓΙΑΝΝΗΣ Ε., σελ.
      ΟΡΦΑΝΟΣ Γ., σελ.
      ΠΕΤΡΑΛΙΑ-ΠΑΛΛΗ Φ., σελ.
      ΣΑΛΜΑΣ Μ., σελ.
      ΤΣΙΤΟΥΡΙΔΗΣ Σ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΡΚ΄
     Δευτέρα 2 Ιουνίου 2003
     Αθήνα, σήμερα στις 2 Ιουνίου 2003, ημέρα Δευτέρα και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
     ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Αλέξανδρο Βούλγαρη, Βουλευτή Μαγνησίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία το Σωματείο Οδηγών Φορτηγών και μη φορτηγών αυτοκινήτων Ηπείρου ζητεί τη συνταξιοδότηση των οδηγών στα 55 τους χρόνια, λόγω της επικινδυνότητας του επαγγέλματος.
      2) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Νομάρχης Ιωαννίνων ζητεί τον ορισμό και την πραγματοποίηση του αγώνα «μπαράζ» μεταξύ των ποδοσφαιρικών ομάδων ΠΑΣ ΓΙΑΝΝΙΝΑ και ΚΑΛΑΜΑΡΙΑΣ, με βάση την πραγματική βαθμολογική κατάταξη του ΠΑΣ ΓΙΑΝΝΙΝΑ.
      3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμαρχος Μεσσαπίων Εύβοιας ζητεί την κάλυψη της κενής θέσης ιατρού στο αγροτικό ιατρείο Αγίας Σοφίας Μεσσαπίων.
      4) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δ/ντής του 7/θέσιου Δημοτικού Σχολείου Αγίου Νικολάου Εύβοιας ζητεί την ολοκλήρωση των εργασιών κατασκευής νέων αιθουσών στο Σχολείο.
      5) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Δυστίων Εύβοιας ζητεί να μην επιτραπεί η εγκατάσταση αιολικού πάρκου και ανεμογεννήτριας στην περιοχή του.
      6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή έργων υποδομής στη νήσο Σκύρο.
      7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επισκευή των ζημιών που προκάλεσε ο σεισμός στο μοναστήρι Αγίου Γεωργίου Σκύρου.
      8) Οι Βουλευτές κύριοι ΗΛΙΑΣ ΚΑΛΛΙΩΡΑΣ και ΘΕΟΔΩΡΟΣ ΣΚΡΕΚΑΣ κατέθεσαν αναφορά με την οποία οι Ιωάννης, Βασιλική και Ίωνας Βουτινόπουλος, κάτοικοι Τρικάλων, διαμαρτύρονται για ενέργειες που διαπράχθηκαν σε βάρος τους από την «Εθνική Χρηματιστηριακή Α.Ε.».
      9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος για την Προστασία του Περιβάλλοντος Αγίου Ιωάννη Θεολόγου Μαλεσίνας Φθιώτιδας ζητεί την ανάκληση της άδειας λειτουργίας μονάδας ιχθυοκαλλιέργειας της εταιρείας «Ελληνικές Ιχθυοκαλλιέργειες Κυκλάδων».
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την πλήρωση θέσεων γιατρών στο Παράρτημα ΙΚΑ Θήρας.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη στελέχωση των υπηρεσιών της Νομαρχιακής Αυτοδιοίκησης Κυκλάδων.
      12) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί τη ρύθμιση φορολογικών θεμάτων που απασχολούν τον κλάδο.
      13) Ο Βουλευτής Θεσσαλονίκης κ. ΣΩΤΗΡΙΟΣ ΚΟΥΒΕΛΑΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί τη ρύθμιση φορολογικών θεμάτων που απασχολούν τον κλάδο.
      14) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Πρόεδρος του Νομαρχιακού Συμβουλίου Μεσσηνίας ζητεί την αναστολή του πλειστηριασμού του συσκευαστηρίου του αγροτικού Συνεταιρισμού Μεσσηνίας από την Αγροτική Τράπεζα.
      15) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δ/ντής του 3ου Δημοτικού Σχολείου Όρμας Πέλλας ζητεί τη συντήρηση και επισκευή του κτιρίου του Σχολείου.
      16) Οι Βουλευτές κύριοι ΝΙΚΗΤΑΣ ΚΑΚΛΑΜΑΝΗΣ και ΣΤΑΥΡΟΣ ΔΗΜΑΣ κατέθεσαν αναφορά με την οποία ο Σύλλογος Εθελοντών Αιμοδοτών Ξυλοκάστρου «ΟΙ ΦΙΛΟΙ ΤΗΣ ΖΩΗΣ» ζητεί να παραμείνει το δικαίωμα αιμοληψιών στο Σταθμό Αιμοδοσίας Α΄ του Γενικού Νοσοκομείου Κορίνθου.
      17) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την ικανοποίηση φορολογικού αιτήματος του κλάδου.
      18) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Αποφοίτων ΣΤΥΑ διαμαρτύρεται για διατάξεις επικείμενου Συνταξιοδοτικού Νομοσχεδίου.
      19) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Συνδικάτο Εργατοϋπαλλήλων Επισιτισμού Τουρισμού Αθηνών και Περιχώρων διαμαρτύρεται για τη συκοφαντική επίθεση κατά της Κούβας, που έχει εξαπολύσει ο ιμπεριαλισμός και τη συμμετοχή σ’ αυτή την επίθεση της Ε.Ε.
      20) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία η Πανελλήνια ’Ενωση Μηχανικών Εμπορικού Ναυτικού ζητεί τη λήψη μέτρων για την προστασία της υγείας και της ζωής των ναυτεργατών αλλά και των εργαζομένων που απασχολούνται στη ναυτιλία και στους συναφείς κλάδους από το Σοβαρό Οξύ Αναπνευστικό Σύνδρομο.
      21) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία εφημερεύοντες γιατροί στο Κέντρο Υγείας Κιάτου Κορινθίας ζητούν την ικανοποίηση αναγκών σχετικά με τις συνθήκες εργασίας τους και την παροχή υπηρεσιών υγείας.
      22) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία το Ενιαίο Σωματείο Εργαζομένων Γενικού Νοσοκομείου Κέρκυρας και Κέντρων Υγείας  Κέρκυρας ζητεί την επίλυση του προβλήματος της έλλειψης προσωπικού από το Νοσοκομείο Κέρκυρας.
      23) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Ομοσπονδία Προσωπικού ΕΚΑΒ ζητεί την ικανοποίηση οικονομικών, συνταξιοδοτικών και ασφαλιστικών αιτημάτων του κλάδου.
      24) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια ’Ενωση Καθηγητών Φυσικής Αγωγής Ολυμπιακής Παιδείας ζητεί την καθιέρωση του μαθήματος της Ολυμπιακής Παιδείας και πέραν του 2004.
      25) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί την ικανοποίηση φορολογικού αιτήματος.
      26) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Νότιας Ρόδου ζητεί την ολοκλήρωση του αναδασμού στο Δ.Δ. Απολακκιάς Νότιας Ρόδου.
      27) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Νότιας Ρόδου ζητεί την υπαγωγή της περιοχής Νότιας Ρόδου στα ειδικά κίνητρα επιχορήγησης τουριστικών επενδύσεων του Αναπτυξιακού Νόμου.
      28) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Νότιας Ρόδου ζητεί την ενίσχυση με προσωπικό του Αστυνομικού Σταθμού Γενναδίου.
      29) Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία Σωματεία Καθαριστριών Δημόσιων Σχολείων ζητούν την επίλυση εργασιακών προβλημάτων του κλάδου.
      30) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Σύλλογος Γονέων και Κηδεμόνων του 2ου Λυκείου Βόλου ζητεί να ανακληθεί η απόσπαση υπαλλήλου του Σχολείου.
      31) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία Κάτοικοι των Εργατικών Κατοικιών «Κέρκυρα 3» ζητούν την επισκευή των κατοικιών τους.
      32) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία το Συμβούλιο του Δημοτικού Διαμερίσματος Αντικαλάμου Μεσσηνίας ζητεί η εθνική οδός Τσακώνας – Καλαμάτας να μη διέρχεται μέσα από τον οικισμό Αντικαλάμου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8288/7-4-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ. 900α/3465/6426/15-4-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της 8288/07-04-2003 Ερώτησης, που κατέθεσε ο Βουλευτής, Σπήλιος Σπηλιωτόπουλος, με θέμα αναφερόμενες πτήσεις αεροσκαφών άγνωστης εθνικότητας εντός του FIR Αθηνών και την αναχαίτιση μεταγωγικού Α/Φ της Σαουδικής Αραβίας από αυτά, σας γνωρίζουμε τα εξής:
      Την 1-4-2003 δεν υπήρξε πτητική δραστηριότητα αγνώστων μαχητικών αεροσκαφών, τα οποία να αναχαίτισαν ξένο μεταφορικό αεροσκάφος που πετούσε εντός FIR Αθηνών και τα οποία στη συνέχεια παραβίασαν τον Εθνικό Εναέριο Χώρο στην περιοχή της Κεφαλλονιάς. Συνεπώς δεν υπήρξε ανάλογη κινητοποίηση από πλευράς Πολεμικής Αεροπορίας.
      Περαιτέρω διευκρινίζονται τα εξής:
      Το σημείο LORNO βρίσκεται στα δυτικά όρια του FIR Αθηνών και όχι στα νότια της Κρήτης, όπως αναφέρεται στην σχετική Ερώτηση.
      Την 1-4-2003 και ώρα 12:38 τοπική, αντί της αναφερόμενης στην υπόψη Ερώτηση (11:00), στρατιωτικό αεροσκάφος τύπου C-130 της Σαουδικής Αραβίας, εισήλθε στο FIR Αθηνών στο σημείο METRU (Νότια Κρήτης) με σχέδιο πτήσεως-διπλωματική άδεια και μέσω του αεροδιαδρόμου UA-1 σε ύψος 20.000 πόδια, εξήλθε του FIR Αθηνών στο σημείο LORNO (δυτικά Πελοποννήσου/ώρα 13:57 τοπική).
      Επισημαίνεται επίσης ότι, η Πολεμική Αεροπορία στα πλαίσια της αποστολής της, επιτηρεί επί 24ώρου βάσεως τον εναέριο χώρο και αφού αναγνωρίσει, αναχαιτίζει στη συνέχεια κάθε αεροσκάφος που δεν πληροί τις προϋποθέσεις εισόδου-πτήσης εντός του FIR Αθηνών (σχέδιο πτήσεως, διπλωματική άδεια, κλπ).
      Η εν λόγω τακτική ακολουθείται για όλες τις περιπτώσεις αγνώστων αεροσκαφών στο FIR Αθηνών, με παράλληλη ενημέρωση του Υπουργείου Εξωτερικών για τις περαιτέρω ενέργειές του
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      2. Στην με αριθμό 8239/4-4-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 1022/22-4-03 έγγραφο από τον Υφυπουργό Περιβάλλοντος, Χωροταξίας κα Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Μελετών Έργων Οδοποιίας (ΔΜΕΟ) του ΥΠΕΧΩΔΕ ότι η ανωτέρω Υπηρεσία έχει ήδη εκπονήσει μελέτη εγκατάστασης φωτεινής σηματοδότησης για τη διέλευση πεζών επί της Π.Ε.Ο. Πατρών-Αθηνών στο ύφος της οδού προς Πλατάνι και Αγ. Βασίλειο Αχαΐας, η οποία έχει σταλεί τις αρμόδιες Υπηρεσίες για υλοποίηση. Ήδη η ΔΕΣΕ βρίσκεται στη διαδικασία υλοποίησης του σχετικού αιτήματος σε συνεργασία με τις Τεχνικές Υπηρεσίες του Δήμου Ρίου (παροχή στοιχείων απόφαση Δημ. Συμβουλίου κλπ).
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      3. Στην με αριθμό 8250/4-4-03 ερώτηση του Βουλευτή κ. Γεωργίου Γαρουφαλιά των Βουλευτών κ. δόθηκε με το υπ’ αριθμ. Φ 900α/3462/6418/23-4-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της 8250/04-04-2003 Ερώτησης, που κατέθεσε ο Βουλευτής Γεώργιος Γαρουφαλιάς, με θέμα τα οικονομικά και συνταξιοδοτικά αιτήματα των απόστρατων Αξιωματικών των ΕΔ και το υπό κατάρτιση νομοσχέδιο συνταξιοδοτικού και ασφαλιστικού περιεχομένου του Υπουργείου Οικονομικών, σας γνωρίζουμε τα εξής:
      Η αρμοδιότητα για τη διαχείριση των μισθολογικών-συνταξιοδοτικών θεμάτων, καθώς και το θέμα της αυξήσεως των αποδοχών και των συντάξεων του Στρατιωτικού Προσωπικού (εν ενεργεία ή εν αποστρατεία) ανήκει αποκλειστικά στο Υπουργείο Οικονομικών, διότι αυτό είναι το καθ’ ύλην αρμόδιο Υπουργείο που εγκρίνει τελικά, αποδεσμεύει και καταβάλει από τον Κρατικό Προϋπολογισμό τα κονδύλια που προβλέπονται για μισθούς και συντάξεις, στα πλαίσια των δημοσιονομικών δυνατοτήτων, του οικονομικού σχεδιασμού και της εισοδηματικής πολιτικής της Κυβέρνησης.
      Το Υπουργείο Οικονομίας και Οικονομικών έχει σύμφωνα με το Σύνταγμα (άρθρο 73 παρ. 2) και την πρωτοβουλία κατάρτισης του εν λόγω νομοσχεδίου.
      Το ΥΠΕΘΑ στα πλαίσια της ανωτέρω δημοσιονομικής πολιτικής και των περιορισμένων, αναφορικά με τα οικονομικά θέματα αρμοδιοτήτων του, εξετάζει τα υποβληθέντα οικονομικά-συνταξιοδοτικά αιτήματα του στρατιωτικού προσωπικού (ε.ε. και ε.α) και καταβάλλει κάθε προσπάθεια για την ικανοποίησή τους και για την άμβλυνση τυχόν μισθολογικών ή συνταξιοδοτικών ανισοτήτων που υφίστανται.
      Τονίζεται, ότι η εξέλιξη των υπόψη θεμάτων παρακολουθείται από τα αρμόδια όργανα του ΥΠΕΘΑ και εφόσον διαμορφώνονται ευνοϊκές συνθήκες διατυπώνονται οι σχετικές προτάσεις και προωθούνται μέχρι την οριστική επίλυσή τους, με γνώμονα πάντα το αυτονόητο ενδιαφέρον του ΥΠΕΘΑ για το προσωπικό που με αίσθημα καθήκοντος υπηρετεί ή υπηρέτησε τις τάξεις των ΕΔ, αλλά και τις διαμορφούμενες εκάστοτε δημοσιονομικές δυνατότητες της εθνικής οικονομίας και τον ευρύτερο οικονομικό σχεδιασμό.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      4. Στην με αριθμό 8190/3-4-03 ερώτηση της Βουλευτού κ. Ιωάννας Στεργίου δόθηκε με το υπ’ αριθμ. Δ3/Α/6480/18-4-03 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της Ερώτησης με αριθμό 8190/3-4-03 που κατέθεσε στη Βουλή των Ελλήνων η βουλευτής κ. Ιωάννα Στεργίου, σχετικά με την επέκταση της ΠΕΤΡΟΛΑ, σας γνωστοποιούμε ότι:
      Τα έργα εκσυγχρονισμού του διυλιστηρίου της Α.Ε.Β.Ε. ΠΕΤΡΟΛΑ ΕΛΛΑΣ στην Ελευσίνα Αττικής κρίνονται απαραίτητα για την ποιοτική αναβάθμιση των προϊόντων του διυλιστηρίου, την αύξηση της ασφάλειας και την αναβάθμιση του περιβάλλοντος, τόσο της περιοχής από αυτή καθεαυτή τη λειτουργία των εγκαταστάσεων, όσο και γενικότερα ολόκληρης της Αττικής αλλά και της χώρας από τη χρήση των παραγόμενων καθαρότερων προϊόντων, η οποία προβλέπεται από τη Νομοθεσία της Ευρωπαϊκής Ένωσης (Οδηγίες 93/12/ΕΟΚ και 98/70/ΕΚ).
      Λόγω της ιδιαίτερης σημασίας της επένδυσης και παρά το απαγορευτικό πλαίσιο του Ν. 2965/2001 «Βιώσιμη ανάπτυξη Αττικής και άλλες διατάξεις», κρίθηκε αναγκαία η χορήγηση άδειας εγκατάστασης κατά παρέκκλιση του νόμου αυτού, όπως προβλέπεται στο άρθρο 4 του Ν. 1360/83.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      5. Στην με αριθμό 8183/3-4-03 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. ΓΠ/33531/17-4-03  έγγραφο από τον Υφυπουργό Υγείας και Πρόνοιας  η ακόλουθη απάντηση:
      «Απαντώντας στην με αρ. 8183/3-4-2003 ερώτηση που κατατέθηκε στη Βουλή από την Βουλευτή κ. Π. Φουντουκίδου σχετικά με την εγκατάσταση κεραίας του ΟΤΕ στο χωριό Περίκλεια Αριδαίας, Ν. Πέλλης, σας γνωρίζουμε τα εξής:
      Οι επιδράσεις της ηλεκτρομαγνητικής ακτινοβολίας στην υγεία παραμένουν αντικείμενο συνεχιζόμενης επιστημονικής έρευνας.
      Το θέμα διέπεται από τις διατάξεις του, Ν. 2801/3-3-00 (ΦΕΚ 46 τΑ/3-3-00) «Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών και άλλες διατάξεις» και από την ΚΥΑ 53571/3839/6-7-2000 (ΦΕΚ 1105 τΒ/6-9-00) «Μέτρα προφύλαξης του κοινού από τη λειτουργία κεραιών εγκατεστημένων στη χώρα».
      Σύμφωνα με την ΚΥΑ, το Υπουργείο Υγείας και Πρόνοιας δεν έχει αρμοδιότητα ως προς την αδειοδότηση και χωροθέτηση τέτοιων εγκαταστάσεων.
      Ωστόσο, για περαιτέρω λόγους προστασίας της Δημόσιας Υγείας και μέχρι την οριστικοποίηση των επιστημονικών δεδομένων, το Υπουργείο Υγείας και Πρόνοιας κρίνει σκόπιμη την αποφυγή εγκατάστασης τέτοιων κεραιών κοντά σε σχολεία, νοσοκομεία, γηροκομεία, παιδικούς σταθμούς, κλπ και γενικότερα σε μέρη όπου παραμένουν άνθρωποι για μεγάλο χρονικό διάστημα.
      Ο Υφυπουργός
      Ε. ΝΑΣΙΩΚΑΣ»
      6. Στην με αριθμό 8166/3-4-03 ερώτηση του Βουλευτή κ. Σταύρου Δήμα δόθηκε με το υπ’ αριθμ.2/20357/0025/17-4-03. έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην εν θέματι ερώτηση που κατέθεσε στη ,Βουλή ο Βουλευτής κ. Σταύρος Δήμας, σχετικά με την ΑΕΔΙΚ, σας γνωρίζουμε τα εξής:
      Η από 18.5.2001 σύμβαση-παραχώρησης μεταξύ του Ελληνικού Δημοσίου της ΑΕΔΙΚ Α.Ε. και της Περίανδρος Α.Ε.(«Παραχωρησιούχος»), περιλαμβάνει και την αξιοποίηση και ανάδειξη της περιοχής της Διώρυγας σε τουριστικό και ψυχαγωγικό κόμβο.
      Προς επίτευξη των στόχων του επιχειρησιακού προγράμματος η «Περίανδρος Α.Ε.» μπορεί να διαμορφώνει ή να κατασκευάζει έργα υπό την προϋπόθεση πάντοτε ότι θα εξασφαλίζει τις απαιτούμενες άδειες από τις αρμόδιες αρχές.
      Σ’ αυτό το πλαίσιο η «Περίανδρος Α.Ε.» υπέβαλε σχετικό αίτημα για την τοποθέτηση πλωτής προβλήτας σκαφών αναψυχής στον όρμο Ισθμίων, το οποίο απορρίφθηκε από το Δημοτικό Συμβούλιο του Δήμου Λουτρακίου Περαχώρας.
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
      7. Στην με αριθμό 8184/3-4-03 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. βαθμ. προτ. 33707/ΙΗ/18-4-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8184/3-4-03 την οποία κατέθεσε η Βουλευτής κ. Πόπη Φουντουκίδου, σας γνωρίζουμε τα ακόλουθα:
      Η Ειδική Υπηρεσία Διαχείρισης ΕΠΕΑΕΚ του ΥΠΕΠΘ με την αρ. πρωτ. 4807/28-5-2002 Πρόκληση Υποβολής Προτάσεων στο ΕΠΕΑΕΚ ΙΙ για την χρηματοδότηση των έργων εκπαιδευτικών Πρωτοβάθμιας Εκπαίδευσης εξομοίωση» κάλεσε τα Παιδαγωγικά Τμήματα Δημοτικής Εκπαίδευσης και Νηπιαγωγών να υποβάλουν προτάσεις για εκπόνηση προγραμμάτων εξομοίωσης που να αναφέρονται στο χρονικό διάτημα 1-9-2002 έως και 31-8-2005.
      Τα Παιδαγωγικά Τμήματα Δημοτικής Εκπαίδευσης και Νηπιαγωγών υπέβαλαν προτάσεις και ήδη υλοποιούν 14 προγράμματα εξομοίωσης συνολικού προϋπολογισμού 24.000.000 ευρώ στα οποία συμμετέχουν περίπου 12.000 εκπαιδευτικοί Πρωτοβάθμιας. Οι οποίοι και θα λάβουν Πτυχίο Πανεπιστημιακής Εκπαίδευσης των αντιστοίχων τμημάτων.
      Το κάθε Πανεπιστημιακό Τμήμα με απόφασή του σύμφωνα με το Π.Δ./130/90
      Επιλέγει τους υποψηφίους για κατάταξη.
      Καθορίζει το μέγιστο αριθμό μαθημάτων που πρέπει να παρακολουθήσει ο κάθε υποψήφιος παίρνοντας υπόψη τους τίτλους σπουδών και τα χρόνια προϋπηρεσίας καθώς και τα μαθήματα στα οποία υποχρεούται να εξεταστεί ο κάθε υποψήφιος.
      Εκπονεί το Ειδικό Πρόγραμμα Σπουδών
      Χορηγεί Τίτλο Σπουδών
      Σύμφωνα με το Π.Δ. 130/90 άρθρο .5,παραγρ. 3γ οι υποψήφιοι που πρέπει να παρακολουθήσουν ένα εξάμηνο σπουδών (10 μαθήματα) είναι «οι έχοντες τίτλο ΣΕΛΔΕ ή. Πτυχίο ΠΑΤΕΣ της ΣΕΛΕΤΕ ή πτυχίο ΑΕΙ ή ΤΕΙ ή τίτλο περιοδικής επιμόρφωσης στα ΠΕΚ ή αναγνωρισμένο τίτλο μεταπτυχιακών σπουδών ετήσιας τουλάχιστον διάρκειας ή υπερεικοσαετή εκπαιδευτική υπηρεσία».
      Το Τμήμα Επιστημών Προσχολικής Αγωγής και Εκπαίδευσης της Παιδαγωγικής Σχολής του Αριστοτελείου Πανεπιστημίου Θεσσαλονίκης που εκπονεί το πρόγραμμα στην Κεντρική Μακεδονία διαπιστώνει «ότι όλοι οι τίτλοι σπουδών της πιο πάνω παραγράφου αφορούν σε τίτλους σπουδών τουλάχιστον ετήσιας διάρκειας ενώ οι τίτλοι περιοδικής επιμόρφωσης στα ΠΕΚ είναι τρίμηνης διάρκειας». Έτσι όσοι υποψήφιοι έχουν τίτλο τρίμηνης περιοδικής επιμόρφωσης εντάσσονται στο πρόγραμμα των 28 μαθημάτων και όχι στο Πρόγραμμα των 10 μαθημάτων».
      Η Ειδική Υπηρεσία Διαχείρισης στην πρόσκληση ενδιαφέροντος και ειδικότερα στη σελίδα 3 αναφέρει ότι ΟΙ προτάσεις θα πρέπει να είναι σύμφωνες με το πνεύμα του Π.Δ. 130130-9-90 «Προϋποθέσεις και διαδικασία εξομοίωσης των αποφοίτων Παιδαγωγικών Ακαδημιών και των Σχολών νηπιαγωγών προς τους πτυχιούχους Παιδαγωγικών Τμημάτων A.E.I.».
      Τέλος σας γνωρίζουμε ότι τα Πανεπιστήμια και τα Πανεπιστημιακά Τμήματα έχoυν τη συνολική ευθύνη για την επιλογή, κατάταξη, αξιολόγηση και απονομή τίτλων σπουδών, στους συμμετέχοντες στα προγράμματα εξομοίωσης.
      Ο Υπουργός
      ΠΕΤΡΟΣ Δ. ΕΥΘΥΜΙΟΥ»
      8. Στην με αριθμό 8208/3-4-03 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. βαθμ.πρωτ. 3371/ΙΗ/17-4-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 8208/3.4.03. την οποία κατέθεσε ο Βουλευτής κ. Tάξης Αντωνακόπουλος και αφορά στην ίδρυση Βιβλιοθήκης στο Δημοτικό Διαμέρισμα Eφύρας σας γνωρίζουμε τα ακόλουθα:
      Τα σχολεία που ενδιαφέρονται να αποκτήσουν Σχολική Βιβλιοθήκη στο πλαίσιο του Γ΄ Κ.Π.Σ. - έστειλαν αιτήσεις στο ΥΠΕΠΘ μέσω των Διευθύνσεων, Δευτεροβάθμιας Εκπαίδευσης, μετά από πρόσκληση του ΥΠΕΠΘ προς όλα τα σχολεία της χώρας.
      Η επιλογή των σχολείων από το ΥΠΕΠΘ, προκειμένου να ιδρυθούν Σχολικές Βιβλιοθήκες, θα γίνει βάσει κριτηρίων και συνολικά για όλα τα σχολεία της χώρας και όχι για μεμονωμένες περιπτώσεις.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      9. Στην με αριθμό 8010/1-4-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. ΤΚΕ/Φ2/7589/17-4-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 8010/1.4.03 ερώτησης που κατέθεσε στη Βουλή ο βουλευτής κ Πέτρος Mαντούβαλος, σχετικά με μονιμοποίηση στο Δημόσιο των ατόμων με ειδικές ανάγκες που απασχολούνται με συμβάσεις εργασίας ορισμένου χρόνου, των οποίων η χρονική διάρκεια ξεπερνά αθροιστικά τα πέντε έτη, σας πληροφορούμε τα ακόλουθα:
      1. Για τα άτομα με Ειδικές Ανάγκες πρoβλέπoνται ειδικές διατάξεις (Ν. 2643/1998) για διορισμό σε θέσεις τακτικού προσωπικού του Δημοσίου, Ν.Π.Δ.Δ. και φορέων του ευρύτερου δημόσιου τομέα.
      2. Με τις διατάξεις του άρθρου 17 του Ν. 2839/2000, καθορίζονται οι προϋποθέσεις για την κατάταξη προσωπικού, με σύμβαση εργασίας ορισμένου χρόνου ή έργου του Δημοσίου, των Ν.Π.Δ.Δ. και των Ο.Τ.Α. α΄ και β΄ βαθμού σε οργανικές θέσεις με σύμβαση εργασίας ιδιωτικού δικαίου αορίστου χρόνου. Το προσωπικό των ν.π.ι.δ. του ευρύτερου δημόσιου τομέα, δεν περιλαμβάνεται στις ανωτέρω διατάξεις.
      3. Δυνατότητα νομοθετικής ρύθμισης για μονιμοποίηση προσωπικού ή μετατροπή των συμβάσεων εργασίας ορισμένου χρόνου σε αορίστου, προσκρούει στη Συνταγματική απαγόρευση του άρθρου 103, παρ. 8.
      Ο Υφυπουργός
      ΣΤΑΥΡΟΣ ΜΠΕΝΟΣ»
      10. Στην με αριθμό 7818/26-3-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ.7322/15-4-03. έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσε ο βουλευτής κ. Κ. Τσιπλάκης, σας πληροφορούμε τα εξής:
     Στο πλαίσιο του Επιχειρησιακού Προγράμματος\ Βιομηχανίας (ΕΠΒ) (Β΄ Κοινοτικό Πλαίσιο Στήριξης) εντάχθηκαν στη Δράση 4.1.3. είκοσι τρεις (23) Πιστωτικοί Συνεταιρισμοί εκ των οποίων δεκαέξι ολοκλήρωσαν το έργο τους, συνολικής δαπάνης 782 εκατ. δρχ.
     Επτά από τους παραπάνω Πιστωτικούς Συνεταιρισμούς μετεξελίχθηκαν σε Συνεταιριστικές Τράπεζες και συγκεκριμένα οι:
     Συνεταιριστική Τράπεζα Πιερίας «Ολυμπιακή Πίστη» Συν. Π.Ε.
     Συνεταιριστική Τράπεζα Κορινθίας, Συν. Π.Ε.
     Συνεταιριστική Τράπεζα Ν. Ευβοίας, Συν. Π.Ε.
     Συνεταιριστική Τράπεζα Λέσβου - Λήμνου, Συν. Π.Ε.
     Συνεταιριστική Τράπεζα Δράμας, Συν. Π.Ε.
     Συνεταιριστική Τράπεζα Ν. Κοζάνης, Συν. Π.Ε.
     Συνεταιριστική Τράπεζα Ν. Τρικάλων, Συν. Π.Ε.
     Ο Υφυπουργός
     ΑΛΕΞΑΝΔΡΟΣ ΚΑΛΑΦΑΤΗΣ»
      11. Στην με αριθμό 7811/26-3-03 ερώτηση του Βουλευτή κ. Αδάμ Ρεγκούζα δόθηκε με το υπ’ αριθμ. ΓΠ/30806/17-4-03 έγγραφο από τον. Υφυπουργό Υγείας και Πρόνοιας  η ακόλουθη απάντηση:
     «Απαντώντας στην με αρ. 7811/26-3-2003 ερώτηση που κατατέθηκε στη Βουλή από τον Βουλευτή κ. Α. Ρεγκούζα σχετικά με την ποιότητα του πόσιμου νερού σε τρία Δημοτικά Διαμερίσματα του Δήμου Λαγκαδά Θεσσαλονίκης, σας γνωρίζουμε τα εξής:
     Όπως μας ενημέρωσε η Δ/νση Δημόσιας Υγείας και Υγιεινής της Νομαρχιακής Αυτοδιοίκησης Θεσσαλονίκης, με σχετικό έγγραφό της, από τις δειγματοληψίες που έχουν διενεργηθεί σε όλα τα Δημοτικά Διαμερίσματα του Δήμου, προκύπτει ότι σε κάποια από αυτά (Κολχικό, Δρακόντιο και Ανάληψη) η ποιότητα του πόσιμου νερού δεν είναι σύμφωνη με την ισχύουσα νομοθεσία γιατί υπάρχει υπέρβαση τις τιμές των νιτρικών και του φθορίου.
     Υπάρχει επίσης και μικρoβιoλoγική επιβάρυνση η οποία όμως δεν έχει σταθερές τιμές από σημείο σε σημείο, γεγονός που δηλώνει ότι υπάρχουν πιθανές διαρροές στο δίκτυο λόγω παλαιότητάς του ή γειτνίασης με βόθρoυς.
     Η παραπάνω Δ/νση Υγείας συνέστησε στους υπεύθυνους ύδρευσης (ΔεΥ ΑΛ) τη λήψη των απαραίτητων μέτρων για την αντιμετώπιση των πρoβλημάτων (άμεση διακοπή υδροδότησης και στα τρία δημοτικά διαμερίσματα, διακοπή υδροδότησης από τις πρoβληματικές γεωτρήσεις, εξεύρεση νέων πηγών υδροδότησης, διεξαγωγή υγειονομικής έρευνας, διενέργεια δειγματοληψιών,…).
     Επιπρόσθετα έχει υποβάλει στις 30-7-02 έκθεση στην Εισαγγελία Θεσσαλονίκης για άσκηση ποινικής δίωξης κατά παντός υπευθύνου.
     Ο Υφυπουργός
     Ε. ΝΑΣΙΩΚΑΣ»
      12. Στην με αριθμό 7836/27-3-03 ερώτηση του Βουλευτή κ. Γεωργίου Καλού δόθηκε με το υπ’ αριθμ. Βαθμ. Προτ.30851/ΙΗ/18-4-03. έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7836/27-3-03 την οποία κατέθεσε ο Βουλευτής κ. Γεώργιος Καλός, σχετικά με το κτίριο του Δημοτικού Σχολείου Νέας Μάκρης, σας γνωρίζουμε τα ακόλουθα:
     Το κτίριο του Δημοτικού Σχολείου Νέας Μάκρης έχει βλάβες από «πρόωρη γήρανση», η οποία οφείλεται στον τρόπο κατασκευής του (αρχές δεκαετίας του 60), την .πλημμελή συντήρησή του και την γειτνίασή του με την θάλασσα όπως διαπίστωσαν επιτροπές 	Μηχανικών του ΟΣΚ Α.Ε. οι οποίες προέβησαν στις σχετικές αυτοψίες.
     Οι ανωτέρω βλάβες δεν οφείλονται στο σεισμό της 7/9/1999.
     Συνεπώς οι επισκευές και συντηρήσεις- που απαιτούνται ανήκουν) στο πλαίσιο των αρμοδιοτήτων του Δήμου βάσει του Ν.2880/01, επιχορηγούνται δε από το ΥΠΕΣΔΔΑ
     Η θέση του ΟΣΚ Α.Ε. είναι σαφής για το θέμα και έχει γνωστοποιηθεί με το ΕΓ.34.00/19585/23-9-2002 έγγραφό του προς ΥΠ ΕΣΣΔA και αντίστοιχη Κοινοποίηση στο Δήμο Ν. Μάκρης.
     
     Ο Υφυπουργός
     ΝΙΚΟΛΑΟΣ ΓΚΕΣΟΥΛΗΣ»
      13. Στην με αριθμό 7842/27-3-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Βαθμ. Προτ. 30852/ΙΗ/18-4-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7842/27.3.2003. την οποία κατέθεσε ο Βουλευτής κ. Σπ. Σπηλιωτόπουλος και η οποία αναφέρεται στη στέγαση των μαθητών Γυμνασίου .και Λυκείου Καστριτσίου Αχαΐας, σας γνωρίζουμε τα ακόλουθα:
     Ο αρχικός προγραμματισμός της Νομαρχίας Αχαΐας ήταν να κατασκευαστεί νέο κτίριο για τη στέγαση του Λυκείου Καστριτσίου. Ο προγραμματισμός αυτός υλοποιήθηκε και σήμερα λειτουργεί στο νέο κτίριο το Λύκειο Καστριτσίου.
     Το Γυμνάσιο Καστριτσίου παραμένει και θα παραμένει στο δικό του κτίριο, το οποίο επαρκεί για τις ανάγκες του, με δεδομένο ότι δεν υπήρχε αρχικός προγραμματισμός και απόφαση για μετακίνησή του.
     Οι αρχικοί ενδοιασμοί του Διευθυντή Δευτεροβάθμιας Εκπαίδευσης Ν. Αχαΐας για μεταστέγαση του Λυκείου Καστριτσίου στο νέο κτίριο είχαν ως αιτία τη μη ύπαρξη νεότερης απόφασης από τη Νομαρχία, την έκδοση της οποίας η Νομαρχία δεν θεωρούσε απαραίτητη, λόγω της ύπάρξης προηγούμενης απόφασής της. Τα προβλήματα αυτά, όμως, ξεπεράστηκαν και όπως προαναφέρθηκε, το Λύκειο λειτουργεί κανονικά.
     Η πιθανή μεταστέγαση άλλης σχολικής μονάδας στο συγκεκριμένο χώρο στο μέλλον, θα ακολουθήσει την προβλεπόμενη από τις κείμενες διατάξεις διαδικασία.
     Ο Υφυπουργός
     ΝΙΚΟΛΑΟΣ ΓΚΕΣΟΥΛΗΣ»
      14. Στην με αριθμό 7774/26-3-03 ερώτηση του Βουλευτή κ. Γεωργίου Κωσταντόπουλου δόθηκε με το υπ’ αριθμ. Β-3130/17-4-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 7774/26-03-03, που κατέθεσε στη Βουλή ο Βουλευτής κ. Γιώργος Kωνσταντόπoυλoς, σύμφωνα και με έγγραφο αριθμ. 80492/09-04-03 του Οργανισμού Σιδηροδρόμων Ελλάδος (Ο.Σ.Ε), σας πληροφορούμε τα παρακάτω:
     Η απόφαση του ΟΣΕ σε τίποτε δεν επηρεάζει {ην τουριστική κίνηση στην Ελλάδα, αφού δεν επιδρά καθόλου στην δωρεάν έλευση στη χώρα των δικαιούχων ευκολιών μεταφοράς επιβατών. Αναλυτικά σας ενημερώνουμε ότι: Τον lούλιο του 2001 κατά τη διάρκεια επίσκεψης της Διοίκησης του ΟΣΕ στην Τσεχία συμφωνήθηκε και υπογράφτηκε μία ετησίας διάρκειας συμφωνία ( αναθεωρούμενη την 31/12) που ικανοποίησε προφορικό αίτημα του Διευθύνοντος Συμβούλου των Τσεχικών Σιδηροδρόμων ώστε να μπορέσει να υπογράψει Σ. Σ. Ε με τους εργαζόμενους του Δικτύου του. Η συμφωνία αυτή επέτρεπε από 01.01.2002, την μεταφορά Τσέχων Σιδηροδρομικών με οχήματα ιδιοκτησίας των Τσεχικών Σιδηροδρόμων, επί του σιδηροδρομικού δικτύου του ΟΣΕ με τίτλους δωρεάν μεταφοράς των δικαιούχων επιβατών σύμφωνα με τον Κανονισμό Διεθνών Ευκολιών Μεταφοράς των Σιδηροδρόμων (FIP), οι οποίοι ισχύουν Πανευρωπαϊκά από δεκαετίες, και επιπλέον χωρίς την είσπραξη, από τον ΟΣΕ, τελών για την κυκλοφορία των οχημάτων αυτών επί των ελληνικών γραμμών. Δηλαδή, η υπόψη συμφωνία προέβλεπε, επιπλέον της ήδη ισχύουσας δωρεάν μεταφοράς των δικαιούχων επιβατών από την Τσεχία, την ατελή κυκλοφορία ενός αριθμού επιβατικών βαγονιών χωρίς είσπραξη τελών.
     Κατά τη διάρκεια του 2002 και ιδιαίτερα κατά τη διάρκεια των θερινών μηνών του 2002, στο πλαίσιο της παραπάνω συμφωνίας, αφίχθη και κυκλοφόρησε στις γραμμές του ΟΣΕ, ένας σημαντικά υψηλός αριθμός βαγονιών των Τσεχικών Σιδηροδρόμων (συνολικά, κατά το 2002, 189 βαγόνια, από τα οποία τα 167 κυκλοφόρησαν κατά το 5μηνο αιχμής, δηλαδή Μάιος - Σεπτέμβριος), με αποτέλεσμα να δημιουργηθούν ιδιαίτερα προβλήματα στον τομέα της τεχνικής εκμετάλλευσης, λόγω επιβάρυνσης της σιδηροδρομικής γραμμής Προμαχώνα - Θεσσαλονίκης - Κατερίνης, εξαιτίας της κυκλοφορίας τους. Επιπλέον, ένας αριθμός από τα βαγόνια αυτά παρέμειναν στο Δίκτυο του ΟΣΕ, σε ακινησία αρκετές ημέρες, επιβαρύνοντας υπέρμετρα την εκμετάλλευση του Δικτύου, τεχνικά και εμπορικά.
     Για τη δρομολογιακή περίοδο του 2003, με δεδομένη τη σμίκρυνση του χρόνου διαδρομής στο πλέγμα των δρομολογίων Αθηνών - Θεσσαλονίκης και Θεσσαλονίκης - Αλεξανδρούπολης κατά 30 λεπτά και 1 ώρα περίπου, έχουν προγραμματιστεί από τον ΟΣΕ αναβαθμισμένες υπηρεσίες προς το επιβατικό κοινό και νέοι όροι εκμετάλλευσης, οι οποίοι αποσκοπούν στην βελτιστοποίηση της τεχνικής εκμετάλλευσης (κάλυψη προσφερόμενης χωρητικότητας γραμμών και χάραξη ανταγωνιστικών δρομολογίων) όπως και της εμπορικής εκμετάλλευσης (αύξηση των εισπράξεων μέσω τιμολογιακών και εμπορικών προσφορών και μείωση των δαπανών), είναι επιβεβλημένο να απαλειφθούν τα πρόσθετα προβλήματα που προκαλεί η δωρεάν κυκλοφορία και παραμονή των βαγονιών των Τσεχικών Σιδηροδρόμων. Επισημαίνεται ότι η δωρεάν μεταφορά των δικαιούχων επιβατών των ευκολιών μεταφορών FIR, εξακολουθεί να ισχύει.
     Τα προβλήματα που αναφέρονται, οδήγησαν στην εμπορική απόφαση για τη μη ανανέωση της εν λόγω συμφωνίας. Ο ΟΣΕ με τη μη ανανέωση της υπόψη συμφωνίας με τους Τσεχικούς Σιδηροδρόμους, η οποία δεν είναι εμπορική συμφωνία, αλλά καθαρά διοικητικού περιεχομένου, δεν στερεί από τους δικαιούχους Τσέχους Σιδηροδρομικούς το δικαίωμά τους να ταξιδεύουν, βάσει των ευκολιών μεταφοράς F.Ι.Ρ. δωρεάν με το σιδηρόδρομο στην Ελλάδα. Δεν επιτρέπει όμως την διακίνηση βαγονιών στο Δίκτυό του η οποία επιβαρύνει ιδιαίτερα την τεχνική εκμετάλλευση και τις συνθήκες κυκλοφορίας και μάλιστα κατά τη διάρκεια της τουριστικής περιόδου Μαΐου - Σεπτεμβρίου, ή την ευκαιριακή διακίνηση σε επιβάτες με πιθανολογούμενο καθεστώς μη σιδηροδρομικό, το οποίο ευκολότατα ελέγχεται, στα κυκλοφορούντα διεθνή και εσωτερικά δρομολόγια του ΟΣΕ.
     Τονίζεται ότι οι Τσέχοι σιδηροδρομικοί και τουρίστες έχουν τη δυνατότητα να πραγματοποιούν ταξίδια με προορισμό και αφετηρία την Ελλάδα και να διακινούνται με τα διεθνή τακτικά τρένα, με βάση τα διεθνώς ισχύοντα τιμολογιακά δεδομένα για σιδηροδρομικούς και μη.
     Στον κανονισμό FIP, σε ό,τι αφορά τα ομαδικά ταξίδια, αναφέρεται η σύσταση της Ευρωπαϊκής Διάσκεψης Επιβατικών Δρομολογίων προς τα Δίκτυα να μην οργανώνουν, κατά την αιχμή της καλοκαιρινής περιόδου, διεθνή ομαδικά ταξίδια του προσωπικού των σιδηροδρόμων για να μην επιβαρύνεται η τεχνική και οικονομική αποδοτικότητα των Δικτύων.
     Παράλληλα επισημαίνεται ότι παρόμοια συμφωνία ουδέποτε υπεγράφη από τον ΟΣΕ με άλλες χώρες, όπως πχ. τη Ρουμανία, την Ουγγαρία, τη Σλοβακία κ.λ.π..
     Ο Υπουργός
     ΧΡΙΣΤΟΣ ΒΕΡΕΛΗΣ»
      15. Στην με αριθμό 7761/24-3-03 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. Βαθμ. Προτ. 30274/ΙΗ/17-4-03 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7761/24-3-03 την οποία κατέθεσε ο Βουλευτής κ. Νικόλαος Koρτσάρης και αφορά στην επιδότηση. του ενοικίου των οικονομικά ασθενέστερων-φοιτητών στο νομό Φλώρινας, σας γνωρίζουμε, όπως μας πληροφόρησε το Αριστοτέλειο Πανεπιστήμιο Θεσσαλονίκης, τα ακόλουθα:
     Στα ΤΕΙ η επιδότηση του μισθώματος πραγματοποιείται στο πλαίσιο των πιστώσεων που διατίθενται για την παροχή στέγασης στους σπουδαστές σύμφωνα με το Ν.2621 (ΦΕΚ 136/23-6-1998), στα ΑΕΙ η επιδότηση ενοικίου σύμφωνα με τις διατάξεις της Υπουργικής Απόφασης Ε5/7359/19-10-87 (Ν.1771/88) περιέρχεται στο κατά περίπτωση ανώτατο συλλογικό όργανο διοίκησης.
        Η Σύγκλητος του ΑΠΘ, αφού έλαβε υπόψη: α) την ανωτέρω Υπουργική Απόφαση και β) τις εισηγήσεις των περιφερειακών Τμημάτων του Πανεπιστημίου, του Τμήματος Σπουδών και της Γενικής Διεύθυνσης Οικονομικών Υπηρεσιών για την ενεργοποίησή της, αποφάσισε.
        1. Στη συνεδρίαση της 2733/30-8-2001, να ορίσει τα μέλη Επιτροπής προκειμένου να υποβάλλουν εισήγηση σχετικά με την επιδότηση ενοικίου.
  2. Στη συvεδρίαση της 2737/6-2-2002 να διαθέσει ένα ποσό από τον τακτικό προϋπολογισμό, του ΑΠ.Θ. για την οικονομική στήριξη ασθενέστερων φοιτητών των πέντε (5) περιφερειακών τμημάτων. του Πανεπιστημίου: Νηπιαγωγών' Φλώρινας, Δημοτικής Εκπαίδευσης Φλώρινας, Βαλκανικών Σπουδών Φλώρινας, Μηχανικών Διαχείρισης Ενεργειακών Πόρων Κοζάνης και Φυσικής /:γωγής και Αθλητισμού Σερρών, για την αντιμετώπιση των ιδιαίτερων στεγαστικών προβλημάτων των περιφερειακών αυτών πόλεων.
     3. Να ορίσει τα μέλη Επιτροπής προκειμένου να καθορίσουν την κατανομή και τις πρoϋπoθέσεις διάθεσης του ποσού επιδότησης ενοικίου για τα περιφερειακά αυτά τμήματα και να υποβάλλουν' την εισήγησή τους στο Πρυτανικό Συμβούλιο, το οποίο στη συνεδρίαση του αριθ. 1017/23-7-2002 την αποδέχτηκε.
     Τα περιφερειακά Τμήματα αφού έλαβαν υπόψη τις αποφάσεις της Συγκλήτου και την απόφαση του Πρυτανικού Συμβουλίου συγκέντρωσαν τις αιτήσεις των ενδιαφερομένων από 1 έως 20 Δεκεμβρίου 2002 οι οποίες και αξιολογήθηκαν από τα παραπάνω Τμήματα και από το Τμήμα Σπουδών, που ετοιμάζει την τελική εισήγηση. Η εν λόγω εισήγηση θα υποβληθεί στην Πρυτανεία του ΑΠ.Θ. προκειμένου να αποφασίσει για τη χορήγηση της επιδότησης μισθώματος για πρώτη φορά στα Περιφερειακά Τμήματα του Πανεπιστημίου.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
      16. Στην με αριθμό 7790/26-3-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 104149 σχετ. 15152Β/2-4-03 έγγραφο από την Υπουργό Περιβάλλοντος, Χωροταξίας και Δημοσίων  Έργων η ακόλουθη απάντηση:
     «Απαντώντας στην ερώτηση με αριθμό 7790 που κατατέθηκε στις 26/3/2003 από τον Βουλευτή κ. Νίκο Νικολόπουλο, σας γνωρίζουμε τα εξής:
     Στο πλαίσιο του Επιχειρησιακού Προγράμματος ΠΕΡΙΒΑΛΛΟΝ (ΕΠΠΕΡ) 2000-2006 δεν προβλέπονται δράσεις σχετικές με επισκευές βιολογικών καθαρισμών.
     Αντίθετα στα Περιφερειακά Επιχειρησιακά Προγράμματα προβλέπονται δράσεις που αφορούν σε εγκαταστάσεις βιολογικών καθαρισμών. Σχετικές προσκλήσεις, για υποβολή προτάσεων από τους δυνητικούς Τελικούς Δικαιούχους, δημοσιεύονται σταδιακά από τις Υπηρεσίες Διαχείρισης των Περιφερειών, από όπου επίσης οι ενδιαφερόμενοι φορείς μπορούν να έχουν και λεπτομερή ενημέρωση.
     Για την συγκεκριμένη περιοχή της Κάτω Αχαΐας αρμόδια Υπηρεσία είναι η ειδική Υπηρεσία Διαχείρισης ΠΕΠ ΔΥΤΙΚΗΣ ΕΛΛΑΔΑΣ
     Σύμφωνα με πληροφορίες που μας έδωσαν από τον Δήμο Δύμης, μετά από τηλεφωνική επικοινωνία (1-4-2004), έχουν ήδη γίνει οι απαραίτητες ενέργειες από την Περιφέρεια Δυτικής Ελλάδας και το Υπουργείο Εσωτερικών Δημόσιας Διοίκησης και Αποκέντρωσης για την έγκριση ειδικής πίστωσης για την αντιμετώπιση του έκτακτου αυτού γεγονότος.
     Η Υπουργός
     ΒΑΣΩ ΠΑΠΑΝΔΡΕΟΥ»
      17 Στην με αριθμό 7766/24-3-03 ερώτηση του Βουλευτή κ. Νικολάου Λέγκα δόθηκε με το υπ’ αριθμ.1993/17-4-03. έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 24/3/03 ερώτησης του Βουλευτή Ν. Λέγκα και σύμφωνα με όσα μας γνώρισε η διοίκηση της Ο.Π.Α.Π Α.Ε., σας γνωρίζουμε τα παρακάτω:
     Ο Νέος Κανονισμός Λειτουργίας Πρακτορείων της Ο.Π.Α.Π. Α.Ε., αποτελεί στο μεγαλύτερο μέρος του προϊόν των συζητήσεων μεταξύ της Ο.Π.Α.Π. Α.Ε. και της Ομοσπονδίας των Πρακτόρων και όπως είναι αυτονόητο δεν υπάρχει λόγος τροποποίησής του δύο (2) μήνες μετά τη δημοσίευσή του στην Εφημερίδα της Κυβερνήσεως.
     Σε κάθε περίπτωση οι διατάξεις του νέου Κανονισμού εξυπηρετούν τα συμφέροντα της συντριπτικής πλειοψηφίας των πρακτόρων.
     Οι άδειες που χορηγήθηκαν μέχρι σήμερα από την Ο.Π.Α.Π. Α.Ε. είναι σύμφωνα με τις διατάξεις του ισχύοντος προηγούμενα Κανονισμού και ως και εκ τούτου δεν υπάρχει κανένας λόγος για την ακύρωσή τους.
     Ο Υφυπουργός
     ΓΕΩΡΓΙΟΣ ΛΙΑΝΗΣ»
      18. Στην με αριθμό 7803/26-3-03 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ.Τ/3328/17-4-03. έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ’ αριθμ. 7803/26.03.03 ερώτησης του βουλευτή κ. Γ. Τσούρνου που κατατέθηκε στη Βουλή, σας γνωρίζουμε τα εξής:
     Το έτος 1954 (ΦΕΚ 114 Α' ) ανακηρύχθηκε σαν Τουριστικό Δημόσιο Κτήμα η ανήκουσα στο Δημόσιο παραλιακή έκταση στην περιφέρεια της Κοινότητας Τολού. Στη συνέχεια η διοίκηση και η διαχείρισή της ανατέθηκε στον Ε.Ο.Τ. (ΚΥ.Α. 28/08/54 ΦΕΚ 187 Β΄).
     Η Κοινότητα Τολού (σήμερα Δήμος Ασίνης) εδώ και πολλά χρόνια διαχειρίζεται και εκμεταλλεύεται την εν λόγω παραλία, χωρίς να έχει εκδοθεί η απαιτούμενη σχετική άδεια παραχώρησης χρήσης και εκμετάλλευσής της από τον Ε. Ο. Τ., σύμφωνα με την νόμιμη διαδικασία.
     Η Ελληνικά Τουριστικά Ακίνητα Α.Ε., η οποία σύμφωνα με τις διατάξεις του Ν. 2837/2000 έχει την διοίκηση και διαχείριση όλων των περιουσιακών στοιχείων του Ε. Ο. Τ. εκπόνησε μελέτη αναβάθμισης και αξιοποίησης όλων των αιγιαλών δικαιοδοσίας της με βάση το πρόγραμμα "στολίδια στην άμμο". Το πρόγραμμα αυτό βασίστηκε στην δημιουργία λυομένων «περιπτέρων», που θα τοποθετούνταν αρχικά στις παραλίες δικαιοδοσίας της Ε.Τ.Α. Α.Ε. με στόχο την παροχή ποιοτικών υπηρεσιών στους λουόμενους και ταυτόχρονα τη διατήρηση καθαρών παραλιών. Το καλοκαίρι του 2002, λειτούργησαν πιλοτικά δύο προγράμματα "στολίδια στην άμμο" στην περιοχή Αλίμου Αττικής με επιτυχία και καλή υποδοχή από το κοινό.
     Μία από τις επιλεγείσες από την ΕΤΑ Α.Ε. παραλία για την εφαρμογή του εν λόγω προγράμματος ήταν και η «Ψιλή Άμμος» Τολού. Η Ε.Τ.Α. ήρθε σε επαφή με τα μέλη του Δημοτικού Συμβουλίου και άλλους τοπικούς φορείς με σκοπό να έχουν σαφή ενημέρωση ως προς την εφαρμoγή του συγκεκριμένου προγράμματος. Στις συζητήσεις που ακολούθησαν μεταξύ τοπικών φορέων και Ε.Τ.Α. Α.Ε. διευκρινίστηκαν τα εξής:
     Η πρότυπη λυόμενη καντίνα θα καταλάβει συγκεκριμένη έκταση της παραλίας και θα λειτουργεί με αυστηρές προδιαγραφές ως προς την παροχή ποιοτικών υπηρεσιών, τυποποιημένων προϊόντων, τήρησης ωραρίου, σεβασμού προς το περιβάλλον κλπ.
     Η Δημοτική επιχείρηση θα προτιμηθεί έναντι όλων των υπολοίπων ενδιαφερόμενων σε περίπτωση που επιθυμεί να συμμετάσχει στον επικείμενο διαγωνισμό που θα προκηρύξει η Ε.Τ.Α Α.Ε. για την ανάθεση της διαχείρισης της καντίνας που θα κατασκευαστεί από την εταιρία.
     Σε περίπτωση που συμμετάσχουν στον διαγωνισμό μόνο ιδιώτες, η εντοπιότητα θα αποτελέσει κύριο κριτήριο επιλογής του αναδόχου επιχειρηματία.
     Τα έσοδα από την μέχρι σήμερα εκμετάλλευση όλης της υπόλοιπης παραλίας, τα οποία προέρχονται από εκμισθώσεις τμημάτων του αιγιαλού από τον Δήμο σε ιδιώτες, θα παραμείνουν στον Δήμο, προκειμένου ο τελευταίος να φροντίζει για την καθαριότητα και την καλή λειτουργία αυτής.
     Η παραλία του Τολό θα είναι πάντοτε μια παραλία με ελεύθερη πρόσβαση για το κοινό.
     Τα παραπάνω αποτέλεσαν το περιεχόμενο σχετικού μνημονίου συνεργασίας το οποίο πρέπει να συνυπογραφεί και από τις δύο πλευρές δηλαδή από την Ε.Τ.Α.  Α Ε. και τον Δήμο Ασίνης.
     Μετά τα ανωτέρω δεν συντρέχει κανένας λόγος ανησυχίας από τους τοπικούς φορείς δεδομένου ότι οι ενέργειες που θα γίνουν από την ΕΤΑ ΑΕ. θα γίνουν σε συνεργασία και με την συναίνεση της τοπικής αυτοδιοίκησης.
     Ο Υφυπουργός
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      19. Στην με αριθμό 7772/26-3-03 ερώτηση των Βουλευτών κυρίων Άγγελου Τζέκη και Γεώργιου Χουρμουζιάδη  δόθηκε με το υπ’ αριθμ. 132194 σχετ. 15147Β/8-4-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ερώτησης με αριθμό 7772 που κατατέθηκε στις 26/3/2003 από τους Βουλευτές κ.κ. Άγγελο Τζέκη και Γιώργο Xoυρμoυζιάδη, σας γνωρίζουμε ότι:
     1. Η Νομαρχιακή Αυτ/ση Θεσσαλονίκης έχει εκπονήσει Μελέτη Νομαρχιακού, Σχεδιασμού Διαχείρισης Στερεών Αποβλήτων, η οποία έχει εγκριθεί με την αρ. 45/8.3.2000 Απόφαση του Νομαρχιακού Συμβουλίου.
     2. Σύμφωνα με το αρ. πρ. 30/599/5.2.2002 έγγραφο η Ν.Α. Θεσσαλονίκης μας πληροφόρησε ότι, προκειμένου να εξασφαλιστεί η μέγιστη κοινωνική συναίνεση στο Νομό, η εκπόνηση και η έγκριση του Σχεδιασμού έγινε μετά από ανοικτό και δημοκρατικό διάλογο με την τοπική κοινωνία και τους ενδιαφερόμενους φορείς. Συγκεκριμένα για την οριστικοποίηση της μελέτης συγκροτήθηκε Συμβουλευτική Επιτροπή από φορείς του Νομού (ΠΚΜ, ΑΠΘ, ΟΡΘ, ΤΕΔΚ, ΤΕΕ, ΣΟΤΑΜΘ, ΣΒΒΕ, Βιοτεχνικό Επιμελητήριο), η οποία είχε ουσιαστικό δικαίωμα λόγου και παρέμβασης στην υπό εκπόνηση μελέτη.
     3. Από τη Μελέτη Νομαρχιακού Σχεδιασμού Διαχείρισης Στερεών Αποβλήτων και με τη διαδικασία επιλογής κατάλληλων θέσεων για εγκατάσταση ΧΥΤΑ προκρίθηκε η θέση «Κλέφτικα - Ερυθρά Καμέλη» του Δημοτικού Διαμερίσματος Μαυροράχη του Δήμου Λαχανά και εγκρίθηκε με απόφαση Νομάρχη.
     Έχοντας υπόψη τα παραπάνω και ότι η περιοχή όπου θα κατασκευαστεί ο ΧΥΤΑ βρίσκεται. στη Γ΄ ζώνη περιοχής Ramsar λιμνών Κορώνειας Βόλβης, για την οποία δεν υπάρχουν απαγορευτικές διατάξεις για την κατασκευή ΧΥΤΑ καθώς και:
     α) Την περιβαλλοντική σημασία και ευαισθησία της περιοχής.
     β) Το ότι έχει εγκριθεί από το Νομαρχιακό σχεδιασμό με θετική άποψη από όλους τους φορείς της τοπικής κοινωνίας.
     γ) Την ανάγκη ορθολογικής διαχείρισης των στερεών αποβλήτων της ευρύτερης περιοχής και την ανάγκη κατάργησης και αποκατάστασης των ανεξέλεγκτων χώρων διάθεσης προστατεύοντας επιφανειακά και υπόγεια νερά τόσο με τα έργα αποκατάστασης των ανεξέλεγκτων χώρων διάθεσης, όσο και με τα έργα υποδομής για την κατασκευή και λειτουργία του νέου ΧΥΤΑ,
     το ΥΠΕΧΩΔΕ στα πλαίσια των αρμοδιοτήτων του, ολοκλήρωσε τις διαδικασίες της χωροθέτησης και της έγκρισης περιβαλλοντικών όρων για την κατασκευή ΧΥΤΑ Β.Δ. του Νομού Θεσσαλονίκης, με γνώμονα την γενικότερη περιβαλλοντική αναβάθμιση της ευρύτερης περιοχής, δεδομένου ότι σήμερα υπάρχουν πολλοί ανεξέλεγκτοι χώροι διάθεσης στερεών αποβλήτων, με προβλήματα ρύπανσης και άμεσο κίνδυνο για την δημόσια υγεία.
      Η Υπουργός
      Β. ΠΑΠΑΝΔΡΕΟΥ»
      20. Στην με αριθμό 6207/17-2-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 14997Β 18-3-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης 6207 που κατατέθηκες στις 17/2/2003 από τον βουλευτή κ. lορδάνη Τζαμτζή. και μας διαβιβάστηκε με το α:π. 10794/12-3-2003 από το Υπουργείο Εσωτερικών Δημόσιας Διοίκησης και Αποκέντρωσης, σας πληροφορούμε τα εξής:
      Η σχετική διάταξη της παρ. 3 του άρθρoυ 14 του, ν. 304412002 (ΦΕΚ 197 Α΄) «Μεταφορά συντελεστή δόμησης κλπ.», που επιτρέπει την επιχορήγηση ιδιωτικών για την αποκατάσταση και συντήρηση των όψεων των κτηρίων τους, είναι γενικής ισχύος και μπορεί να εφαρμοσθεί σε όλες τις περιοχές της χώρας ανάλογα με τις υπάρχουσες ανάγκες.
      Λόγω των Ολυμπιακών αγώνων του έτους 2004 αλλά και των ορίων της διατιθέμενης πίστωσης από τη ΣΑΕ 01212000 η επιχορήγηση θα κατευθυνθεί σε διαδρομές και χώρους που σχετίζονται με τη διεξαγωγή των αγώνων αυτών.
      Σημειώνεται πάντως ότι το όφελος από την απαλλαγή έκδοσης της οικοδομικής άδειας είναι-πολύ μικρότερο από το αναφερόμενο στην ερώτηση ποσό των 2 - 2,5 εκ. δρχ., διότι οι εργασίες που επιχορηγούνται και απαλλάσσονται της υποχρέωσης έκδοσης οικοδομικής άδειας αφορούν σε επισκευή υφιστάμενων κτηρίων - ανακαίνιση όψεων και όχι σε ανέγερση νέων κτηρίων στα οποία ανταποκρίνονται τα παραπάνω ποσά.
      Η Υπουργός
      ΒΑΣΩ ΠΑΠΑΝΔΡΕΟΥ»
      21. Στην με αριθμό 6547/24-2-03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ.1100 8-4-03. έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση 6547/24-2-2003, που υποβλήθηκε στη Βουλή των Ελλήνων από το βουλευτή κ. Παναγιώτη Αδρακτά, μας διαβιβάστηκε από το Υπουργείο Γεωργίας και αφορά τον ανεφοδιασμό με ζωοτροφές αποκλεισμένων χωριών στην Ηλεία, έχουμε να σημειώσουμε τα εξής:
      Στην Γενική Γραμματεία Πολιτικής Προστασίας (ΓΓΠΠ) του ΥΠΕΣΔΔΑ δεν προκύπτει υποβολή σχετικού αιτήματος από το Υπουργείο Γεωργίας, την Νομαρχιακή Αυτοδιοίκηση Ηλείας ή τους πληγέντες Δήμους κατά την πρόσφατη κακοκαιρία που έπληξε την περιοχή. Εφόσον είχε υποβληθεί σχετικό αίτημα, το Κέντρο Επιχειρήσεων Πολιτικής Προστασίας της ΓΓΠΠ θα είχε συντονίσει τις ενέργειες για την διάθεση του απαραίτητου κατά περίπτωση μεταφορικού μέσου (ελικόπτερου, κατάλληλου οχήματος) για την μεταφορά των αναγκαίων ζωοτροφών.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      22. Στην με αριθμό 6799/27-2-03 ερώτηση των Βουλευτών κυρίων Νικολάου Νικολόπουλο, Ηλία Καλλιώρα, Αδάμ Ρεγκούζα, Δημητρίου Κωστόπουλου, δόθηκε με το υπ’ αριθμ. 1034504/1063 10-4-03 έγγραφο από τον Υφυπουργό Οικονομικών  η ακόλουθη απάντηση:
      «Σε απάντηση της με αριθ. 6799/27.2.03 ερώτησης που κατέθεσαν οι κ.κ. Βουλευτές Ν. Νικολόπουλος, Η. Καλλιώρας, Α. Ρεγκούζας και Δ. Κωστόπουλος και μας κοινοποίησε το Υπ Ανάπτυξης με το αριθ. Β13-105/18.3.03 έγγραφό του, σας γνωρίζουμε τα εξής:
      1. Σημαντική επιδίωξη της φορολογικής μεταρρύθμισης απετέλεσε η απλοποίηση του φορολογικού συστήματος, η δικαιότερη κατανομή των φορολογικών βαρών καθώς και η αναδιανομή του εισοδήματος Με βασικούς άξονες τα παραπάνω, με το ν. 3091/2002 (ΦΕΚ 330Α) που ψηφίστηκε πρόσφατα, ρυθμίστηκαν και θέματα που αφορούν την ιδιωτική ασφάλιση στη χώρα μας, δίδοντας ιδιαίτερη έμφαση στον αναπτυξιακό χαρακτήρα της κατά τα πρότυπα των άλλων ευρωπαϊκών Κρατών.
      2. Με τις νέες διατάξεις (παρ. 9 άρθρου 2 ν. 3091/02) κρίθηκε αναγκαία η αύξηση του ποσού της δαπάνης που καταβάλλει ο φορολογούμενος για ασφάλιστρα ζωής ή θανάτου, προσωπικών ατυχημάτων και ασθενείας, με στόχο την επίλυση των προβλημάτων που αντιμετωπίζει το σύστημα της κοινωνικής ασφάλισης και τη μείωση εισοδήματος του φορολογουμένου. Το ποσό που αφαιρείται ως δαπάνη δεν μπορεί να υπερβεί ποσοστό 10% του αφορολόγητου ποσού του πρώτου κλιμακίου της κλίμακας της παραγράφου 1 του άρθρου 9 του Κώδικα Φορολογίας Εισοδήματος που ισχύει για μισθωτό χωρίς τέκνα, δηλαδή, με την ισχύουσα κλίμακα φορολογίας, τα 1000 ευρώ. Το ποσό της δαπάνης υπολογίζεται αθροιστικά και για τους δύο συζύγους, εκπίπτει μόνο, εφόσον έχει περιληφθεί στην αρχική δήλωση και μερίζεται μεταξύ των συζύγων- ανάλογα με το ύφος του εισοδήματος του καθενός που φορολογείται με τις γενικές διατάξεις, όπως αυτό δηλώθηκε με την αρχική δήλωση.
      3. Περαιτέρω, σε ότι αφορά τις ομαδικές ασφαλίσεις ζωής προσωπικού επιχειρήσεων, σημειώνεται ότι με το νέο νόμο (παραγρ. 4 άρθρου 5) αλλάζει ο τρόπος υπολογισμού του ποσού των ασφαλίστρων για τις ασφαλίσεις αυτές που αναγνωρίζεται για έκπτωση από τα ακαθάριστα έσοδα των επιχειρήσεων και ορίζεται σε ποσό που δεν μπορεί να υπερβεί το 10% του αφορολόγητου ποσού του πρώτου κλιμακίου της κλίμακας των μισθωτών του άρθρου 9 του ν. 2238/94, για κάθε ασφαλιζόμενο, δηλαδή, με την ισχύουσα κλίμακα φορολογίας μέχρι του ποσού των χιλίων (1000) ευρώ. Στόχος της διάταξης αυτής είναι η προώθηση της ομαδικής ασφάλισης των. εργαζομένων από τις επιχειρήσεις.
      4. Από όσα αναφέρθηκαν παραπάνω, διαφαίνεται η σημασία που αποδίδει το Υπουργείο Οικονομίας και Οικονομικών στο ρόλο που επιτελεί ο θεσμός της ιδιωτικής Ασφάλισης, παρέχοντας έτσι σημαντικά φορολογικά κίνητρα για την ανάπτυξή του.
      Ο Υφυπουργός
      Α. ΦΩΤΙΑΔΗΣ»
      23. Στην με αριθμό 6954/4-3-03 ερώτηση των Βουλευτών κυρίων Γεωργίου Θωμά και Νικολάου Νικολόπουλου δόθηκε με το υπ’ αριθμ. 14781/8-4-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων υπ’ αριθ. 6954/4-3-03 που κατέθεσαν οι βουλευτές κ.κ. Γιώργος Θωμάς και Νίκος Νικολόπουλος, αναφορικά με την ανάγκη επιχορήγησης του Δήμου Πατρέων, ώστε αυτός να προβεί στις αναγκαίες απαλλοτριώσεις για την εφαρμογή του σχεδίου πόλης, σας γνωρίζουμε κατά λόγω αρμοδιότητάς μας τα ακόλουθα:
      Από την έναρξη ισχύος του ν. 2539/ 97 και σύμφωνα με τα οριζόμενα στην παρ. 7 του άρθρου 13 αυτού, απαγορεύεται η χρηματοδότηση των ΟΤΑ α΄ βαθμού με υπουργικές αποφάσεις από πόρους που δεν εντάσσονται στους Κεντρικούς Αυτοτελείς Πόρους (ΚΑΠ) ή στους πόρους του Ειδικού Προγράμματος Τοπικής Αυτοδιοίκησης (ΕΠΤΑ). Τονίζεται ότι η χρηματοδότηση των ΟΤΑ της χώρας από τους ΚΑΠ, γίνεται με Κοινή Υπουργική Απόφαση αναφορικά με τα κριτήρια και τη διαδικασία κατανομής αυτών κάθε έτος, ύστερα από σχετική πρόταση της ΚΕΔΚΕ, ενώ η χρηματοδότηση μέσω του ΕΠΤΑ γίνεται με την αξιοποίηση μέτρων και δράσεων, που έχουν προβλεφθεί στον ισχύοντα κανονισμό του και σύμφωνα με την διαδικασία, η οποία έχει καθοριστεί με την αριθμ. 45329/ 27.12.1999 (ΦΕΚ 7/ Β΄) απόφαση του Υπουργείου μας, όπως αυτή τροποποιήθηκε με την αριθμ. 25437/ 19.6.2002 (ΦΕΚ 792/ Β΄) όμοιο.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      24. Στην με αριθμό 7052/5-3-03 ερώτηση του Βουλευτή κ. Μιχαήλ Νεονάκη δόθηκε με το υπ’ αριθμ. 1413/27-3-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην 7052/5-3-03 ερώτηση που κατέθεσε ο Βουλευτής κ. Μ. Νεονάκης, σας πληροφορούμε τα εξής:
      Το Υπουργείο Γεωργίας βρίσκεται στο στάδιο επιλογής της δεύτερης ομάδας δασικών χωριών τα οποία θα ενταχθούν στο σχετικό πρόγραμμα που υλοποιεί.
      Την παρούσα στιγμή έχουν συνταχθεί και εγκριθεί ή συντάσσονται οι σχετικές προμελέτες για την κατασκευή δασικών χωριών τόσο στο Νομό Ρεθύμνης όσο και στους υπόλοιπους νομούς της Περιφέρειας Κρήτης και η διαδικασία βρίσκεται στο στάδιο αξιολόγησης των προτάσεων, ώστε να επιλεχθούν οι περισσότερο κατάλληλες θέσεις, για τη δημιουργία της δεύτερης ομάδας δασικών χωριών.
      Το Δασικό Χωριό Ρεθύμνης, εξετάζεται να γίνει στη θέση «Πέντε Πηγάδια» της περιοχής Τσικαλά, στη Ν.Δ. πλευρά του Ψηλορείτη, σε υψόμετρο 1. 100 μ. στο Δ.Δ. Βισταγής του Δήμου Συβρίτου, αντί της θέσης «Κουρουπητού» του Δ.Δ. Λοχριάς του Δήμου Κουρητών, λόγω ιδιοκτησιακού προβλήματος που προέκυψε στη θέση αυτή.
      Σε ότι αφορά τη σύνταξη της οριστικής μελέτης και της μελέτης εφαρμογής του δασικού χωριού αυτού, θα είναι έτοιμες μέχρι τέλος Απριλίου. Η μικρή καθυστέρηση στη σύνταξη και παράδοσή τους οφείλεται στις δυσμενείς καιρικές συνθήκες, που δυσχέραναν τη λήψη των στοιχείων υπαίθρου.
      Σημειώνεται ότι η κατασκευή των δασικών χωριών γίνεται από ξύλινους οικισμούς με ενιαία φυσιογνωμία, συγκεκριμένο τύπο και διαστάσεις σ’ ολόκληρη την Ελλάδα.
      Η πρόταση των Δασικών Υπηρεσιών για κατασκευή στην Κρήτη πέτρινων κατασκευών για καλύτερη προσαρμογή στο φυσικό περιβάλλον της Κρήτης, για προσαρμογή στις παραδοσιακές τεχνικές δόμησης των ορεινών περιοχών της Κρήτης (μιτάτα - κούμοι) όπου ιστορικά δεν υφίσταται καθόλου η δόμηση με αμιγώς ξύλινες κατασκευές εξετάζεται από το Υπ. Γεωργίας.
      Ο Υφυπουργός
      Φ. ΧΑΤΖΗΜΙΧΑΛΗΣ»
      25. Στην με αριθμό 7241/11-3-03 ερώτηση της Βουλευτού κ. Ιωάννας Στεργίου δόθηκε με το υπ’ αριθμ. Β-3112/4-4-03. έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 7241/11-3-03 που κατέθεσε στη Βουλή η Βουλευτής κα Ιωάννα Στεργίου σας πληροφορούμε τα παρακάτω:
      1. Ως γνωστόν, η συμμετοχή του Ελληνικού Δημοσίου στο μετοχικό κεφάλαιο της ανώνυμης εταιρείας Οργανισμός Τηλεπικοινωνιών της Ελλάδος Α.Ε (ΟΤΕ ΑΕ) έχει μειωθεί και προσδιορισθεί σε ποσοστό 33,761 %. Η αλλαγή αυτή στο ιδιοκτησιακό καθεστώς της ΟΤΕ Α.Ε συνδυάζεται με κανονιστικές διατάξεις, οι οποίες εξαιρούν ρητά την ΟΤΕ ΑΕ από το δημόσιο τομέα. Σύμφωνα με το νόμο 2733/1999, η εταιρεία ΟΤΕ ΑΕ δεν εμπίπτει πλέον στο πεδίο εφαρμογής του νόμου 2414/1996 («Εκσυγχρονισμός των δημοσίων επιχειρήσεων και Οργανισμών και άλλες διατάξεις») αλλά αποκλειστικά στο νόμο 2190/1920 («Περί ανωνύμων εταιρειών)με τον οποίο έχει πλήρως εναρμονιστεί το ισχύον καταστατικό της εταιρείας ΟΤΕ Α.Ε Η εταιρεία ΟΤΕ Α.Ε δεν αποτελεί πλέον δημόσια επιχείρηση, αλλά λειτουργεί αποκλειστικά με κριτήρια ιδιωτικών ανωνύμων εταιρειών, όπως άλλωστε επιτάσσει η πλήρως απελευθερωμένη αγορά των τηλεπικοινωνιών, μετά τον νόμο 2867/2000.
      Στο πλαίσιο αυτό, ο Υπουργός Μεταφορών και Επικοινωνιών δεν έχει αρμοδιότητα εποπτείας, ούτε δυνατότητα ελέγχου των αποφάσεων της διοίκησης της εταιρείας ΟΤΕ Α.Ε.
      2. Το Ελληνικό Δημόσιο εκπροσωπείται στη Γενική Συνέλευση της ΟΤΕ Α,.Ε , ως μέτοχος αυτής, δια του Υπουργού Οικονομίας και Οικονομικών.
      3. Για το θιγόμενο με την υπόψη ερώτηση θέμα και για την εφαρμογή του ν. 1264/82 σας έχει απαντήσει το συνερωτώμενο Υπουργείο Εργασίας και Κοινωνικών Ασφαλίσεων.
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      26. Στην με αριθμό 7446/14-3-03 ερώτηση του Βουλευτή κ. Μιχαήλ Καρχιμάκη δόθηκε με το υπ’ αριθμ. 5151/8-4-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 7446/2003 ερώτηση, που κατατέθηκε στη Βουλή από το Βουλευτή κ. Μ. Kαρχιμάκη, για τα θιγόμενα σ’ αυτή θέματα, σχετικά με την στελέχωση του Περιφερειακού Γραφείου Οργανισμού Εργατικής Κατοικίας (ΟΕΚ) Λασιθίου, σας πληροφορούμε τα εξής:
      Ο Νομός Λασιθίου είναι ένας από τους επτά σε όλη την Ελλάδα, που λειτουργεί και δεύτερο άτυπο Γραφείο στη Σητεία, υπαγόμενο στο Περιφερειακό Γραφείο ΟΕΚ Λασιθίου, πέραν αυτού που προβλέπεται από το οργανόγραμμα του ΟΕΚ - Π.Δ. 249/89 (ΦΕΚ 117/Α/89 και 155/Α/89) στην Πρωτεύουσα του Νομού, λαμβανομένων υπόψη και των χιλιομετρικών αποστάσεων του Νομού, για την καλύτερη εξυπηρέτηση των δικαιούχων του Ο.Ε.Κ
      Από τους πέντε υπαλλήλους που υπηρετούν στο Νομό, ο ένας υπηρετεί στο Άτυπο Γραφείο Σητείας (βλέπε συνημμένη κατάσταση). Το προσωπικό που υπηρετεί στο εν λόγω Περιφερειακό Γραφείο είχε αρχικά προσληφθεί ως προσωπικό επίβλεψης έργων Ο.Ε.Κ. με σύμβαση Ιδιωτικού Δικαίου ορισμένου χρόνου, σύμφωνα με το άρθρο 20 του ν. 1346/83, το οποίο εν συνεχεία μονιμοποιήθηκε με νόμους του Υπουργείου Εσωτερικών, Δημόσιας Διοίκησης και Αποκέντρωσης (ΥΠΕΣΔΔΑ) (ν. 1545/85, 1735/87 και 2190/94). Σημειωτέον ότι και άλλα γραφεία, παρότι είναι στελεχωμένα με τεχνικό προσωπικό ανταποκρίνονται πολύ ικανοποιητικά και παρουσιάζουν αξιοσημείωτη δραστηριότητα.
      Μέχρι σήμερα δεν είχε διατυπωθεί αίτημα για πρόσληψη προσωπικού στην εν λόγω Περιφερειακή Υπηρεσία λόγω και της περιορισμένης δραστηριότητας στο Νομό Λασιθίου (επισυνάmεται η παραγωγικότητα έτους 2002), οπότε στους μέχρι σήμερα ετησίους προγραμματισμούς προσλήψεων δεν είχε συμπεριληφθεί το εν λόγω Γραφείο.
      Ο τελευταίος προγραμματισμός προσλήψεων δεν ήταν ετήσιος αλλά τριετίας (σύμφωνα με οδηγίες του ΥΠΕΣΔΔΑ) 2002 -2004 και έγινε την 15-2-2002.
      Το αίτημα για διοικητικό προσωπικό τέθηκε υπόψη της Διοίκησης με το αριθμ. 486/25-2-2003 έγγραφο ενόψει και των νέων δεδομένων θα γίνει προσπάθεια υποβολής συμπληρωματικού αιτήματος έγκρισης πρόσληψης τακτικού προσωπικού για το έτος 2003 από την αρμόδια Επιτροπή του άρθρου 2 παρ. 1 της ΠΥΣ 55/98.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      27. Στην με αριθμό 7470/17-3-03 ερώτηση του Βουλευτή κ. Βασιλείου Τσίπρα δόθηκε με το υπ’ αριθμ. 964/9-4-03 έγγραφο από τον Υπουργό Πολισμού η ακόλουθη απάντηση:
      «Σχετικά με την υπ’ αριθμ. 7470/17.03.2003 ερώτηση του Βουλευτή κ. Βασίλειου Τσίπρα. σας γνωρίζουμε τα εξής:
      Η στερέωση και η αναστήλωση του αρχαιολογικού χώρου του λόφου Τσούκα Παλαιοκάτουνας απαιτούν την εκπόνηση ειδικών μελετών για την διάγνωση των αιτίων της παθολογίας του και για την διατύπωση ενδεδειγμένων σύμφωνα με τις αναστηλωτικές αρχές προτάσεων αντιμετώπισης των προβλημάτων του. Θα πρέπει. βέβαια, να τονιστεί ότι λόγω του ειδικού χαρακτήρα του αντικειμένου η εκπόνηση μιας μελέτης στερέωσης και αναστήλωσης για την κλίμακα του συγκεκριμένου μνημείου καταλαμβάνει μεγάλο χρονικό διάστημα, αφ’ ενός για την λήψη των στοιχείων υπαίθρου και αφ' ετέρου για την επεξεργασία τους. ώστε οι προτάσεις που θα διατυπωθούν να είναι πλήρως τεκμηριωμένες από αρχαιολογικής και τεχνικής πλευράς.
      Όπως συμβαίνει σε αντίστοιχες περιπτώσεις (Αρχαίο Φρούριο Φυλής. Πύργοι Αγ. Νικολάου και Αγ. Παρασκευής αρχαίου τείχους Σκύρoυ. ανάλημμα των θησαυρών στην Ολυμπία, ανάλημμα του Γυμνασίου των Δελφών κ.λπ.). για την αποφυγή καταρρεύσεων μέχρι να ολοκληρωθούν οι αναστηλωτικές μελέτες θα ληφθούν στο άμεσο μέλλον τα αναγκαία προσωρινά μέτρα στερέωσης και προστασίας των ετοιμόρροπων τμημάτων του μνημείου (τοποθέτηση αντηρίδων, περιδέσεων και υποστυλώσεων. αποχωματώσεις, κατασκευή αποστραγγιστικού δικτύου).
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      28. Στην με αριθμό 7506/18-3-03 ερώτηση του Βουλευτή κ. Νικόλαο Νικολόπουλου δόθηκε με το υπ’ αριθμ. 19314/ΕΧΑ 87 8-4-03 έγγραφο από τον Υπουργό Οικονομίας και Οικνομικών η ακόλουθη απάντηση:
      «Σε απάντηση της ανωτέρω 7506/18-3-2003 ερώτησης σας γνωρίζουμε ότι:
      Η μεταστροφή του θετικού επενδυτικού κλίματος από το έτος 2000 έως σήμερα, οδήγησε σε συρρίκνωση της συναλλακτικής δραστηριότητας στην ελληνική κεφαλαιαγορά με συνέπεια την πίεση στα αποτελέσματα και την απασχόληση των εταιριών του χρηματιστηριακού κλάδου. Υπό τις συνθήκες αυτές υπάρχει αυξημένη επαγρύπνηση εκ μέρους των εποπτικών αρχών, με την διενέργεια τακτικών και έκτακτων ελέγχων με έμφαση στις ανοικτές θέσεις των εταιριών και την κεφαλαιακή τους επάρκεια και όταν διαπιστώνονται προβλήματα λαμβάνονται τα κατά περίπτωση μέτρα. Στο πλαίσιο αυτό ενθαρρύνονται οι συγχωνεύσεις μεταξύ εταιριών του κλάδου, αν και η δραστηριότητα αυτή αποτελεί αυτόνομη επιχειρηματική απόφαση των εταιριών και των μετόχων τους. Πρέπει δε να τονιστεί ότι τα όποια προβλήματα του κλάδου που δημιουργήθηκαν σε καμμία περίπτωση δεν απείλησαν την ασφάλεια του συστήματος. Όσον αφορά την κάμψη των τιμών στην κεφαλαιαγορά αναφέρεται χαρακτηριστικά ότι κατά το 2002 ο γενικός δείκτης του Χ.Α σημείωσε πτώση κατά 32,5%, του DΑΧ κατά 43,9%, του CAC κατά 33,75% ,Nasdaq κατά 32,15%, ο δείκτης S & Ρ κατά 24,22%, και ο Dow Jones κατά 18,08%.
      Τέλος, σας γνωρίζουμε ότι οι εποπτικές αρχές παρακολουθούν με προσοχή τις τρέχουσες εξελίξεις στη χρηματιστηριακή αγορά και έχουν εντείνει τους ελέγχους, γνωρίζοντας ότι σε τέτοιες περιόδους η εποπτεία πρέπει να είναι ενεργή, συνεχής, συνετή και να στοχεύει κυρίως στην θωράκιση έναντι των συστημικών κινδύνων. 
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      29. Στην με αριθμό 7511/18-3-03 ερώτηση του Βουλευτή κ. Ελευθερίου Παπαγεωργόπουλου δόθηκε με το υπ’ αριθμ. 14850/8-4-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην 7511/18-3-03 ερώτηση, που κατέθεσε στη Βουλή ο Βουλευτής κ. Ελ. Παπαγεωργόπουλος, αναφορικά με την χορήγηση αδειών καταστημάτων υγειονομικού ενδιαφέροντος στην ιστορική γέφυρα του Ευρίπου Δήμου Χαλκιδέων και σύμφωνα με όσα μας πληροφόρησε η Περιφέρεια Στερεάς Ελλάδας με το αριθμ.6426/02 έγγραφο της, σας γνωρίζουμε τα εξής:
      Στην υπηρεσία της Περιφέρειας απεστάλησαν από το Λιμενικό Ταμείο Χαλκίδας τα παρακάτω έγγραφα:
      Φάκελος «Αρχιτεκτονικών Σχεδίων και Τεχνικής Περιγραφής»
      (Αρχιτεκτονική μελέτη)
      Φάκελος ΗΙΜ εγκαταστάσεων (Μελέτες εξαερισμού, κλιματισμού,
      ηλεκτρολογικής εγκατάστασης, υδραυλικής εγκατάστασης, αποχέτευσης, αποχέτευσης, ύδρευσης, πυρασφάλειας, φωτισμού).
      Οριστική μελέτη ανάπλασης Βοιωτικού τεταρτοκυκλίου της παλαιάς γέφυρας του Ευρίπου και αποκατάσταση στεγάστρου προς χρήση 	καταστήματος υγειονομικού ενδιαφέροντος.
      Επίσης αναφέρεται η χορήγηση των εξής εγκρίσεων:
      Η 3414.55/01/19-6-2001 γνωμοδότηση ΥΕΝ
      Η 542/664/01/15-6-2001 γνωμοδότηση ΓΕΝ
      Η 593/29-8-2001 έγκριση σχεδίων αρχικής μελέτης από την ΕΠΑΕ Ν.Α Ευβοίας.
      Η από 1-10-2001 θεώρηση σχεδίων αρχικής μελέτης από τη Δ.Τ.Υ. Ν.Α Ευβοίας.
      Η 57/2001 πράξη Λ.Ε.Χ. και η εγκριτική αυτής 6884+7786/2001 απόφαση Δ/νσης Τοπικής Αυτοδιοίκησης και Διοίκησης Ν. Ευβοίας.
      Το από 4-10-2001 πρακτικό επιτροπής για τεκμηρίωση λειτουργικότητας του λιμένα από τη διέλευση πλοίων αλλά και την 89/2001 πράξη Λ.Ε.Χ. και την εγκριτική αυτής 7107/6-7-2001 απόφαση της Δ/νσης Τοπικής Αυτοδιοίκησης και Διοίκησης Ν. Ευβοίας.
      Την 176/2001 πράξη Λ.Ε.Χ. και την εγκριτική αυτής 11834/2001 απόφαση Δ/νση Τοπικής Αυτοδιοίκησης και Διοίκησης Ν. Ευβοίας που αφορούν έναρξη εργασιών υπογραφή σύμβασης για τον χώρο τεταρτοκυκλίου.
      Την από 9-11-2001 σύμβαση παραχώρησης χρήσης τεταρτοκυκλίου η οποία συντάχθηκε μεταξύ Προέδρου Λ-Ε.Χ. και Ο.Ε. «Θ. & Ι. ΣΠΥΡΟΥ» ως και το από 9-11-2001 πρωτόκολλο εγκατάστασης για την ανάδοχο εταιρεία.
      Μετά το αριθμ. 5919/28-12-2001 έγγραφο της 1ης Εφορίας Βυζαντινών Αρχαιοτήτων υποβλήθηκε πλήρης φάκελος προς αυτή για τη χορήγηση σχετικής έγκρισης.
      Η Λ.Ε.Χ. σύμφωνα με την αριθμ. 33/27-3-2002 απόφαση της απεδέχθη τις υποδείξεις της 1ης Εφορίας Βυζαντινών Αρχαιοτήτων για τελικές διαμορφώσεις της μελέτης του τεταρτοκυκλίου.
      Το Υπουργείο Πολιτισμού ενέκρινε την τελική μελέτη εφαρμογής διαμόρφωσης του τεταρτοκυκλίου και το σχέδιο της τελικής μελέτης θεωρήθηκε από την 1η Εφορία Βυζαντινών Αρχαιοτήτων.
      Το Λ.Τ.Χ. διαβίβασε την τελική μελέτη προς την Ε.Π.ΑΕ. και προς την Δ.Τ.Υ. Ν.Α Ευβοίας οι οποίες θεώρησαν και ενέκριναν το σχέδιο της μελέτης.
      Από την Δ/νση Τοπικής Αυτοδιοίκησης και Διοίκησης Ν. Ευβοίας εγκρίθηκαν:
      1. Η 57/2001 πράξη της Λιμενικής Επιτροπής του Λ.Τ.Χ. που αφορά στην παραχώρηση χρήσεως του τεταρτοκυκλίου παλαιάς γέφυρας Ευρίπου Βοιωτικής ακτής στον πλειοδότη για διαμόρcpωση χώρου και εκμετάλλευσή του.
      2. Η 82/2001 πράξη της Λιμενικής Επιτροπής του Λ.Τ.Χ. που αφορά στη σύσταση ομόρρυθμου εταιρείας.
      3. Η 176/2001 πράξη της Λιμενικής Επιτροπής του Λ.Τ.Χ. που αφορά στην έναρξη εργασιών υπογραφής σύμβασης τεταρτοκυκλίου Βοιωτικής ακτής.
      Επιπροσθέτως, σας διαβιβάζουμε το αριθμ.1985/17 -12-2002 έγγραφο του Λιμενικού Ταμείου Χαλκίδας, την αριθμ.135/13-11-2001 απόφαση της Λιμενικής Επιτροπής Χαλκίδας, το αριθμ.ΥΠΠΟ/ΓΔΑ/ΑΡΧ/Β1/Φ26/18383/686/30-4-02 έγγραφο του ΥΠ.ΠΟ Δ/νση Βυζαντινών και Μεταβυζαντινών Μνημείων και την αριθμ.58/21-2-2002 απόφαση του Υπουργού Εμπορικής Ναυτιλίας, κου Γ. Ανωμερίτη, σχετικά με το ίδιο θέμα.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 2 Ιουνίου 2003.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
      Η με αριθμό 5156/24-1-2003 ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Εργασίας και Κοινωνικών Ασφαλίσεων, σχετικώς με την επαρκή στελέχωση με Διοικητικό και Ιατρικό προσωπικό, του Ιδρύματος Κοινωνικών Ασφαλίσεων στα Νέα Μουδανιά Νομού Χαλκιδικής.
      Β. ΑΝΑΦΟΡΕΣ – ΕΡΩΤΗΣΕΙΣ Δευτέρου Κύκλου (Άρθρο 130 παρ. 5 Καν. Βουλής)
      Η με αριθμό 8304 ερώτηση του Βουλευτή της Νέας Δημοκρατίας κυρίου Κωνσταντίνου Τσιπλάκη προς τον Υπουργό Οικονομίας και Οικονομικών, σχετικώς με τη διατήρηση της μαθητικής σχέσης των μισθών των στρατιωτικών συνταξιούχων, με τους βασικούς μισθούς των εν ενεργεία συναδέλφων τους.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
 Επίκαιρες ερωτήσεις πρώτου κύκλου:
    Πρώτη είναι η με αριθμό 648/26.5.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων, σχετικώς με τον τρόπο βελτίωσης και είσπραξης των Τελών Χρήσης Μηχανημάτων Έργων.
      Η επίκαιρη ερώτηση του κ. Βούλγαρη έχει ως εξής:
      «Με αφορμή σημαντικό αριθμό αναφορών και τηλεφωνικών καταγγελιών, σχετικά με τον τρόπο βεβαίωσης και είσπραξης των Τελών Χρήσης Μηχανημάτων Έργων (ΤΜΧΕ) ο Συνήγορος του Πολίτη, αφού εξέτασε το νομοθετικό πλαίσιο, καθώς και τις πρακτικές, βεβαίωσης και είσπραξης των ΤΧΜΕ κατέληξε σε ορισμένα συμπεράσματα και προτάσεις προκειμένου να αποφεύγονται προβλήματα και προστριβές με τους πολίτες από το θέμα αυτό και κυρίως στις περιπτώσεις καταστροφής των μηχανημάτων έργου.
      Επειδή από τις 13/12/2000 που υπεβλήθη το πόρισμα από το «Συνήγορο του Πολίτη» με θέμα «Τέλη Χρήσεως Μηχανημάτων Έργων» το πρόβλημα των ΤΧΜΕ, κυρίως για τις περιπτώσεις καταστροφής των μηχανημάτων έργων παραμένει, ερωτώνται οι Υπουργοί Οικονομίας και Οικονομικών και ΥΠΕΧΩΔΕ τι μέτρα πρόκειται να λάβουν προκειμένου να επιλυθεί οριστικά το συγκεκριμένο πρόβλημα.»
      Θα απαντήσει ο Υφυπουργός Περιβάλοντος, Χωροταξίας και Δημοσίων Έργων κ. Τσακλίδης.
      Ορίστε, κύριε Τσακλίδη, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η απογραφή των μηχανημάτων έργων και η δημιουργία μητρώου μηχανημάτων έργων άρχισε το 1970 από το τέως Υπουργείο Συγκοινωνιών. Από το 1977 και μέχρι σήμερα συνεχίζεται από το ΥΠΕΧΩΔΕ. Ο σκοπός του μητρώου μηχανημάτων έργων ήταν η παροχή στοιχείων για λόγους εθνικής άμυνας και ασφάλειας και για αντιμετώπιση έκτακτων αναγκών, όπως σεισμοί, θεομηνίες κ.ά. Το μητρώο μηχανημάτων έργων χρησιμοποιείται σήμερα από το Γενικό Επιτελείο Στρατού για λόγους επίταξης μηχανημάτων έργων, από τα ΠΣΕΑ για λόγους εκτάκτων αναγκών, από την Τροχαία για την ανεύρεση κατόχων μηχανημάτων έργων σε περίπτωση τροχαίων ατυχημάτων, από τις ΔΟΥ και ΚΕΠΥΟ για περιστολή φοροδιαφυγής, από το Υπουργείο Ανάπτυξης για το Πανευρωπαϊκό Μητρώο Οχημάτων για λόγους ασφάλισης.
      Από το 1991 διαπιστώθηκε ότι κάποιοι κάτοχοι μηχανημάτων έργων δεν ήταν συνεπείς στις υποχρεώσεις τους. Δεν ενημέρωναν, ως όφειλαν από τη νομοθεσία, την αρμόδια υπηρεσία σε περίπτωση μεταβίβασης, καταστροφής, διάλυσης, οριστικής εξαγωγής κλ.π. μηχανημάτων έργων. Γι’ αυτόν το λόγο το 1992 επιβλήθηκαν με το άρθρο 20 του ν.2052  τα ετήσια τέλη χρήσης για την ορθή τήρηση του μητρώου μηχανημάτων έργων καθ’ υπόδειξη του Υπουργείου Εθνικής Άμυνας. Εφαρμόστηκαν ανάλογα οι διατάξεις που ισχύουν κάθε φορά ως προς τα τέλη κυκλοφορίας αυτοκινήτου. 
      Δημιουργήθηκαν πράγματι κάποια προβλήματα και πολλά παράπονα διαβιβάστηκαν στο Συνήγορο του Πολίτη, ο οποίος έστειλε προς το ΥΠΕΧΩΔΕ το 2000 μια καταγραφή πάρα πολλών περιπτώσεων όπου εφαίνετο ότι υπήρχαν προβλήματα και έκανε και κάποιες προτάσεις. Το Υπουργείο ΠΕΧΩΔΕ κάλεσε όλα τα συναρμόδια Υπουργεία και συνέστησε μια επιτροπή, η οποία εξέτασε τις προτάσεις του Συνηγόρου του Πολίτη και κατέληξε σε ορισμένα συμπεράσματα. Παράλληλα έκανε αντίστοιχα ερωτήματα στην ολομέλεια του Νομικού Συμβουλίου, η οποία γνωμοδότησε και η γνωμοδότηση έγινε δεκτή από την Υπουργό ΠΕΧΩΔΕ τον Ιούλιο του 2002.
      Βασικό στοιχείο –το οποίο θα αναφέρω- της γνωμοδότησης του Νομικού Συμβουλίου του Κράτους, της ολομέλειας, την οποία απεδέχθη η κ. Υπουργός ΠΕ.ΧΩ.Δ.Ε. είναι ότι υπόχρεος καταβολής των τελών χρήσης μηχανημάτων έργων είναι ο κάτοχος της άδειας, αναλογικά όπως εφαρμόζεται και στις διατάξεις περί αυτοκινήτων κατά τις οποίες η κυριότητα του οχήματος είναι άρρηκτα συνδεδεμένη με την κατοχή επ’ ονόματι του κυρίου της άδειας κυκλοφορίας του. 
      Συνεπώς νόμιμα η αρμόδια για τη βεβαίωση των τελών χρήσης υπηρεσία θεωρεί ως κύριο του οχήματος τον φερόμενο στα μητρώα της ως κάτοχο της αδείας του και επιβάλλει εις βάρος του τα τέλη χρήσης.
      Επίσης η μεταβίβαση ενός μηχανήματος έργου ολοκληρώνεται μόνο με τη μεταβίβαση της άδειας κυκλοφορίας του στο όνομα του νέου κατόχου και μοναδικός τίτλος βεβαίωσης των τελών χρήσης μηχανήματος έργων είναι η άδεια κυκλοφορίας του. 
      Θέλω να τονίσω, κύριοι συνάδελφοι, για να γίνει αντιληπτό, ότι με βάση αυτήν τη γνωμοδότηση κινούμαστε. Αυτή η γνωμοδότηση και η αποδοχή της από την πλευρά της κυρίας Υπουργού είναι η ουσία του όλου ζητήματος. 
      Ο Συνήγορος του Πολίτη κάνει κάποιες παρατηρήσεις και προτάσεις, αλλά ξεκινά από μία άλλη φιλοσοφία που δεν έχει σχέση με τη γνωμοδότηση του Νομικού Συμβουλίου του Κράτους.
      Θα επανέλθω στη δευτερολογία μου για περαιτέρω διευκρινίσεις.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βούλγαρης έχει το λόγο.
      ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κύριε Υπουργέ, υπέβαλα αυτήν την επίκαιρη ερώτηση, γιατί διαπίστωσα ότι σε αυτήν την περίπτωση, στην οποία αναφέρθηκε ο κύριος Υπουργός, στη βεβαίωση και είσπραξη των τελών χρήσης μηχανημάτων έργου, υπάρχει θα έλεγα, μία όχι καλή συνεργασία δύο εμπλεκόμενων Υπουργείων και υπηρεσιών, του ΥΠΕΧΩΔΕ και του Υπουργείου Οικονομικών, με αποτέλεσμα βέβαια από αυτήν τη μη συνεργασία να δημιουργούνται προβλήματα στις σχέσεις του πολίτη απέναντι στην πολιτεία.
      Βέβαια όπως ανέφερε και ο κύριος Υπουργός, η πρακτική των εμπλεκομένων φορέων να χρησιμοποιούν για τη βεβαίωση του τέλους τα μητρώα των μηχανημάτων εργοληπτών δημοσίων έργων, που γνωρίζουμε όλοι ότι έχουν ελλιπή και ανακριβή στοιχεία, κατέληξε σ’ ένα αποτέλεσμα που δεν συνάδει με το γράμμα και το πνεύμα του ν. 2094/1992. Βεβαιώθηκαν δηλαδή τέλη χρήσεως μηχανημάτων έργων, τα οποία κατά το χρόνο επιβολής του τέλους αυτού δεν υπήρχαν και αναζητήθηκαν από νομικά και φυσικά πρόσωπα που την 1.1.1993 δεν ήταν κύριοι μηχανημάτων έργου ή δεν υπήρχαν.
      Βέβαια όλοι γνωρίζουμε ότι στόχος της κάθε επιβολής τέλους υπέρ του δημοσίου δεν πρέπει να είναι η αδιάκριτη είσπραξή του, αλλά ο εντοπισμός του πραγματικού οφειλέτη, ο οποίος οφείλει αυτό το τέλος και η αναζήτηση της επιβολής σε αυτόν το συγκεκριμένο οφειλέτη.
      Σύμφωνα με το συμπέρασμα του Συνηγόρου του Πολίτη, το οποίο θεωρώ ότι είναι σωστό, δεδομένου ότι έγινε ένας ενδελεχής έλεγχος για είκοσι επτά περιπτώσεις, πιστεύω ότι για την εφαρμογή αυτών των διατάξεων του νόμου δεν απαιτείται αλλαγή στο νομοθετικό πλαίσιο, το οποίο ισχύει για τα τέλη χρήσεως μηχανημάτων έργου, αλλά ορισμένες επεμβάσεις με στόχο την αναμόρφωση του συστήματος είσπραξης και κυρίως την καλύτερη συνεργασία μεταξύ των δύο Υπουργείων, του ΥΠΕΧΩΔΕ και του Υπουργείου Οικονομικών.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι πράγματι λίγο πολύπλοκο το όλο θέμα και δεν αποκλείεται να υπάρχουν και περιπτώσεις όπου δημιουργούνται αδικίες. Επαναλαμβάνω, όμως, ότι οι προτάσεις του Συνηγόρου του Πολίτη στηρίχθηκαν σε ένα εντελώς άλλο σκεπτικό. 
      Εμείς επεξεργαστήκαμε αυτές τις προτάσεις και κάναμε ερωτήματα στο Νομικό Συμβούλιο, το οποίο δέχθηκε άλλο σκεπτικό που εμείς ακολουθήσαμε.
      Τώρα, είπα ότι τα τέλη χρήσης εφαρμόστηκαν το 1992 με το ν. 2052.
      Εμείς δώσαμε περίπου ενάμιση χρόνο προθεσμία ώστε, να υπάρχει προσαρμογή στο καινούργιο καθεστώς. Έγιναν ανακοινώσεις, ειδοποιήθηκαν και ατομικά από τις υπηρεσίες με προσκλήσεις όλοι όσοι φέρονταν κάτοχοι μηχανημάτων έργων για να τακτοποιήσουν εκκρεμότητες. Δηλαδή εάν κάποιος δεν είχε πλέον στην κυριότητά του το μηχάνημα, μπορούσε να το δηλώσει μέσα σε προθεσμία σχεδόν δύο ετών. 
      Επομένως εάν μετά από αυτά υπάρχουν εκκρεμότητες που αναφέρονται σε χρονικό διάστημα πριν από το 1993, νομίζω ότι έπρεπε να είχαν τακτοποιηθεί, υπήρχε πλήρης ενημέρωση. Εάν σ’ αυτό το θέμα ο κύριος συνάδελφος ζητά να υπάρχει κάποια ρύθμιση, εγώ είμαι διατεθειμένος να το αντιμετωπίσω θετικά. Δηλαδή αν υπάρχουν τέτοιες εκκρεμότητες που,  παρ’ ότι υπήρχε ενημέρωση, δεν τακτοποιήθηκαν και υπάρχουν στοιχεία όπου φαίνεται ότι δεν κυκλοφορούν τα μηχανήματα, ότι δεν λειτουργούν, ότι έχουν χαθεί, εγώ είμαι διατεθειμένος ή μέσα στο νομικό πλαίσιο που υπάρχει, ή αν χρειάζεται και τροποποίηση, να το αντιμετωπίσω. Γιατί θα είναι πράγματι άδικο να υπάρχουν εκκρεμότητες από το παρελθόν.
      ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 662/27.5.2003 επίκαιρη ερώτηση του Βουλευτή της Νέας Δημοκρατίας κ. Γεωργίου Βλάχου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αύξηση της τιμής του νερού προς τους Οργανισμούς Τοπικής Αυτοδιοίκησης.
      Η επίκαιρη ερώτηση του κ. Βλάχου έχει ως εξής:
      «Η ΕΥΔΑΠ με την απόφαση 14138/3.3.2003 του Διοικητικού Συμβουλίου της προχώρησε στην αναπροσαρμογή των τιμολογίων της. Όπως αναφέρεται στη συγκεκριμένη απόφαση, το 2,5% ισχύει για όλες τις κατηγορίες εκτός από τα τιμολόγια ενίσχυσης δήμων και κοινοτήτων, το οποίο αναπροσαρμόζεται κατά 45,4% (από 0,3096 σε 0,45 ευρώ ανά κυβικό).
      Ήδη από την 1η Ιουλίου 2000 η ΕΥΔΑΠ επιβάλλει συνεχείς αυξήσεις που ανέρχονται στο 136% στα τιμολόγια των ΟΤΑ την ίδια ώρα που οι Οργανισμοί Τοπικής Αυτοδιοίκησης προχωρούν σε συνεχή εκσυγχρονισμό και επέκταση των δικτύων τους. Η επιβάρυνση μάλιστα στους δήμους και τις κοινότητες εντείνεται, καθώς οι ίδιοι δεν μπορούν να προχωρήσουν σε αντίστοιχες αυξήσεις.
      Με δεδομένη τη δυσχερή οικονομική κατάσταση των ΟΤΑ, η απόφαση της ΕΥΔΑΠ επιδεινώνει περαιτέρω τα ασφυκτικά οικονομικά τους, χωρίς όμως ταυτόχρονα η ίδια να ανταποκρίνεται απόλυτα στις υποχρεώσεις της, καθώς υπάρχουν καθυστερήσεις στην ολοκλήρωση των έργων για την απρόσκοπτη υδροδότηση της Αττικής. Όλα αυτά συμβαίνουν μάλιστα την ώρα που οι συνεχείς βροχοπτώσεις έχουν αυξήσει τα αποθέματα της ΕΥΔΑΠ.
      Κατόπιν τούτων, ως εποπτεύουσα αρχή της ΕΥΔΑΠ, ερωτάται η Υπουργός: 
      1) Ποιο ήταν το σκεπτικό για τις συγκεκριμένες αυξήσεις, ποια πολιτική εξετάζει να ακολουθήσει η ΕΥΔΑΠ απέναντι στους ΟΤΑ της Αττικής, καθώς και πότε θα ολοκληρώσει τα έργα που είναι απαραίτητα για την ενίσχυση του δικτύου της;
      2) Γιατί δεν υπάρχουν ενιαίες χρεώσεις για όλους τους δήμους και τις κοινότητες της Αττικής από την ΕΥΔΑΠ και
      3) Πώς εξετάζεται να διευθετηθούν τα χρέη προς την ΕΥΔΑΠ των δήμων και κοινοτήτων της Αττικής, ενδεχομένως μέσω διευθέτησης στη βάση της μεταβίβασης των δικτύων υδροδότησης των ΟΤΑ, αλλά και των εσόδων εκμετάλλευσης στην ΕΥΔΑΠ;»
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το νερό είναι ασφαλώς μείζον κοινωνικό αγαθό και για τη διαμόρφωση των τιμολογίων της ΕΥΔΑΠ γίνεται προσπάθεια να εξυπηρετούνται ταυτόχρονα δύο βασικοί στόχοι. Ο ένας στόχος είναι να μην υπάρχει σημαντική επιβάρυνση των καταναλωτών και ο δεύτερος βεβαίως να μην γίνει η ΕΥΔΑΠ μία προβληματική και ζημιογόνος εταιρεία. 
      Το τιμολόγιο της ΕΥΔΑΠ σημειώνω ότι μέχρι πριν από τρία χρόνια και για τα τελευταία πέντε με έξι χρόνια δεν είχε αναπροσαρμοσθεί. Τα τελευταία τρία χρόνια αναπροσαρμόζεται και η αύξηση του γενικού τιμολογίου ακολουθεί τον ετήσιο δείκτη τιμών καταναλωτή. Σύμφωνα με τα στοιχεία που έχουμε, οι κοινοί καταναλωτές για τους οποίους ισχύει το γενικό τιμολόγιο της ΕΥΔΑΠ, φθάνουν στο 72% της συνολικής κατανάλωσης του νερού στην Αττική. Γι’ αυτήν τη μεγάλη ομάδα η αύξηση που υπήρχε πρόσφατα ήταν 2,5%, δηλαδή κάτω από τον τιμάριθμο. 
      Για το τιμολόγιο της κατηγορίας, που αφορά ενίσχυση δικτύων δήμων και κοινοτήτων, η τιμή καθορίστηκε σε 0,45 ευρώ ανά κυβικό μέτρο από 0,31 που ήταν. Αναφερόμαστε πάντα βεβαίως σε διυλισμένο νερό. Αυτή η κατηγορία συμμετέχει στη συνολική κατανάλωση νερού με ποσοστό της τάξης 14,5%. 
      Θέλω να τονίσω ότι η τιμή των 0,45 ευρώ, με την οποία χρεώνει ο ΕΥΔΑΠ τους δήμους χονδρικά, είναι περίπου το 65% της μέσης τιμής του γενικού τιμολογίου που ισχύει για τους κοινούς καταναλωτές. Σημαίνει δηλαδή ότι η ΕΥΔΑΠ δίνει το νερό στους δήμους που έχουν δικά τους δίκτυα πολύ φθηνότερα από ό,τι στους καταναλωτές που εξυπηρετεί η ΕΥΔΑΠ. Έχουν, δηλαδή, οι δήμοι με τη συντήρηση των δικτύων τους ένα περιθώριο πολύ μεγάλο, ώστε να μπορούν να δίνουν το νερό στους δικούς τους καταναλωτές με τα δικά τους δίκτυα περίπου στην τιμή που το δίνει η ΕΥΔΑΠ. 
      Η τιμή, που είναι 0,45 ευρώ, παραμένει μικρότερη από το μέσο κόστος μεταποίησης του νερού που έχει η ΕΥΔΑΠ. Αυτό σημαίνει ότι οι καταναλωτές της ΕΥΔΑΠ -οι πάσης φύσεως καταναλωτές, τα νοικοκυριά, το δημόσιο, αλλά και άλλοι που παίρνουν νερό από την ΕΥΔΑΠ- πληρώνουν ένα μέρος του νερού που παίρνουν οι δήμοι που έχουν δικά τους δίκτυα. Η τιμή που τους δίνει το νερό η ΕΥΔΑΠ είναι μικρότερη από το κόστος που έχει η ΕΥΔΑΠ με την επεξεργασία του νερού, γι’ αυτό και οι αυξήσεις τελευταία στους δήμους είναι ποσοστιαία μεγαλύτερες απ’ ό,τι στους άλλους καταναλωτές. 
      Πρέπει να τονίσω ότι πάρα πολλοί δήμοι, οι οποίοι έχουν δικά τους δίκτυα και παίρνουν νερό από την ΕΥΔΑΠ, οφείλουν αρκετά δισεκατομμύρια, μιας και δεν  πληρώνουν. Έγιναν προσπάθειες τα τελευταία χρόνια, έγιναν πολύ ευνοϊκές ρυθμίσεις, αλλά, δυστυχώς, πάρα πολλοί δήμοι δεν συμμορφώθηκαν. 
      Εμείς, αλλά και η ΕΥΔΑΠ με τους δήμους, είμαστε διατεθειμένοι να συνεχίσουμε τις συζητήσεις, για να υπάρξουν κάποιες λύσεις. 
      Σημειώνω, επειδή ρωτάει ο κύριος συνάδελφος, ότι το επενδυτικό πρόγραμμα της ΕΥΔΑΠ συνεχίζεται. Το 2002 ήταν 66 εκατομμύρια ευρώ. Το 2003 είναι, κατ’ εκτίμηση, 75 εκατομμύρια ευρώ, κυρίως για τον εξοπλισμό των διυλιστηρίων  και για την επέκταση των δικτύων. 
      Πρέπει να τονίσω ότι το δίκτυο για την ύδρευση που έχει η ΕΥΔΑΠ, είναι επτάμισι χιλιάδες χιλιόμετρα, το δε δίκτυο για την αποχέτευση είναι πεντέμισι χιλιάδες χιλιόμετρα. Η ΕΥΔΑΠ υλοποιεί ένα σημαντικό επενδυτικό πρόγραμμα. 
      Τέλος, εξήντα τρεις είναι οι δήμοι που έχουν δικά τους δίκτυα στην Αττική και εξυπηρετούν πεντακόσιες εβδομήντα χιλιάδες κατοίκους, ενώ η ΕΥΔΑΠ εξυπηρετεί τριάμισι εκατομμύρια κατοίκους. Εάν οι δήμοι με το ισχύον καθεστώς δεν μπορούν να αντεπεξέλθουν στις υποχρεώσεις και στα χρέη τους, η ΕΥΔΑΠ θέλει να συνεργαστεί μαζί τους για να δώσουν τα δίκτυα τα οποία έχουν, τα οποία και θα υπαχθούν στην ΕΥΔΑΠ. Πιστεύω ότι τότε και οι καταναλωτές των δήμων θα πληρώνουν σε χαμηλότερη τιμή το νερό και όλο το κόστος του δικτύου θα αποτιμηθεί και θα συνυπολογιστεί και στα χρέη τα οποία έχουν και στις άλλες υπηρεσίες που εμείς έχουμε ως στόχο να πετύχουμε για να λυθεί αυτό το πρόβλημα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βλάχος έχει το λόγο. 
      ΓΕΩΡΓΙΟΣ ΒΛΑΧΟΣ: Κύριε Πρόεδρε, είχα καταθέσει γραπτή ερώτηση στον κύριο Υφυπουργό και αναγκάστηκα να την κάνω επίκαιρη σήμερα, γιατί πραγματικά πρόκειται για ένα θέμα στο οποίο δεν έχουν δοθεί οι απαραίτητες απαντήσεις. 
      Τελειώνοντας την πρωτολογία του ο κύριος Υφυπουργός ουσιαστικά είπε την αλήθεια. Ο καυγάς είναι για να δοθούν τα δίκτυα των δήμων στην ΕΥΔΑΠ και η ΕΥΔΑΠ να δοθεί κάπου αλλού. 
      ΠΡΟΕΔΡΕΥΩΝ (Κωνσταντίνος Γείτονας): Παλιός ο καυγάς δήμων ΕΥΔΑΠ! Τον θυμάμαι από το 1981…
      ΓΕΩΡΓΙΟΣ ΒΛΑΧΟΣ: Ναι, κύριε Πρόεδρε.
      Εγώ δεν μίλησα για το 2,5% που μας είπατε ότι είναι μικρότερο από τον τιμάριθμο που αυξήθηκε με το τιμολόγιο της Αθήνας. Μιλώ για τα τιμολόγια των δήμων και κοινοτήτων της Περιφέρειας Αττικής, όπου η αύξηση ανέρχεται στο 45,44% για το 2003. Βέβαια αυτή η αύξηση δεν νομίζω ότι μπορεί να έχει σχέση με τον πληθωρισμό και να γίνεται οποιαδήποτε σύγκριση. 
      Πρέπει να σας θυμίσω ότι το 1992 και μέχρι το 2000 η αύξηση ανήλθε συνολικά στο 20% περίπου. Από το 2000 έως το 2001 η αύξηση ήταν 36%. Από το 2002 έως το Μάρτιο του 2003 ήταν 19%. Άρα συνολικά σε αυτήν τη δεκαετία έχουμε μία αύξηση της τάξης του 121,12% για την ακρίβεια. 
      Οι Οργανισμοί Τοπικής Αυτοδιοίκησης που προχωρούν σε συνεχή εκσυγχρονισμό και επέκταση των δικτύων τους, δεν μπορούν να προχωρήσουν σε ανάλογες με αυτές τις αυξήσεις που βάζει η ΕΥΔΑΠ τιμές και δεν το δέχονται κιόλας, αφού δεν έχουν την απαιτούμενη ενίσχυση από την κεντρική διοίκηση. 
     Υπάρχουν βέβαια καθυστερήσεις στην ολοκλήρωση των έργων της ΕΥΔΑΠ για την απρόσκοπτη υδροδότηση της Αττικής. Ουσιαστικά η ΕΥΔΑΠ υποχρεώνει τους δήμους να καταβάλλουν υπέρογκα ποσά, χωρίς να μπορούν να μετακυλίσουν το κόστος αυτό, αλλά και χωρίς να έχουν επαρκείς υπηρεσίες. Τους οδηγούν, λοιπόν, είτε στα χέρια των τραπεζών είτε στην αγκαλιά της ΕΥΔΑΠ, η οποία εποφθαλμιά τα δίκτυα διανομής των δήμων, όπως είναι η περίπτωση της ΔΕΥΑΜ, της Δημοτικής Επιχείρησης Ύδρευσης και Αποχέτευσης των Μεγάρων. Γιατί άραγε; Μήπως για να δοθούν πακέτο, όπως σας είπα και στην αρχή, σε κάποιους, στον επόμενο ιδιοκτήτη της ΕΥΔΑΠ, ο οποίος έτσι μπορεί να αποκτήσει μονοπωλιακή θέση με μία αγορά τεσσάρων εκατομμυρίων καταναλωτών; 
      Όλα αυτά βέβαια θα πρέπει να σας υπενθυμίσω ότι συμβαίνουν σε μια εποχή που κάθε άλλο παρά στέρηση νερού έχουμε. Να σας θυμίσω το σλόγκαν παλαιότερα «Προσέχουμε για να έχουμε» και ακρίβαινε το νερό. Σήμερα -που εν πάση περιπτώσει έχουμε- και πάλι ακριβαίνει το τιμολόγιο του νερού χωρίς να δίνονται οι απαιτούμενες εξηγήσεις.
      Οποιαδήποτε σκέψη υπάρχει από τη μεριά της Κυβέρνησης με αυτόν τον –ας μου επιτραπεί η έκφραση- ύπουλο τρόπο να μεταφερθούν τα δίκτυα των δήμων στην ΕΥΔΑΠ και στη συνέχεια από την ΕΥΔΑΠ σε κάποιον ιδιώτη, ο οποίος θα έχει μονοπωλιακή μεταχείριση, νομίζω ότι είναι μακράν της πραγματικότητος. Τουλάχιστον εμείς δεν θα επιτρέψουμε να υλοποιηθεί. 
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ ήμουν σαφής. Δεν επιδιώκει τίποτα η ΕΥΔΑΠ, αλλά λειτουργεί  με ξεκάθαρους κανόνες. Η ΕΥΔΑΠ είναι ανώνυμη εταιρεία, είναι στο χρηματιστήριο και πουλάει χονδρικά το νερό στους δήμους, που έχουν δικά τους δίκτυα φθηνότερα από ό,τι της κοστίζει. 
      Κάνω ξεκάθαρο ότι αυτό το καθεστώς δεν μπορεί να συνεχιστεί. Δεν εκβιάζουμε κανέναν. Αν θέλουν να δώσουν τα δίκτυά τους στην ΕΥΔΑΠ για να κάνουν μια συμφωνία που θα είναι αμοιβαία συμφέρουσα, έχει καλώς. Αλλιώς η ΕΥΔΑΠ θα αυξάνει τα τιμολόγια στους δήμους μέχρι να πάνε στο κόστος που έχει η ίδια για την επεξεργασία του νερού.
      ΓΕΩΡΓΙΟΣ ΒΛΑΧΟΣ: Δεν έχουν όλοι οι δήμοι ενιαίο τιμολόγιο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Έχουν ενιαίο τιμολόγιο, κύριε συνάδελφε. Δεν ξέρω αν μιλάτε για εκτός σχεδίου περιοχές κλπ. Η διαβεβαίωση που έχω από την ΕΥΔΑΠ, γιατί το ζήτησα και το πήρα και γραπτά, είναι ότι το τιμολόγιο είναι ενιαίο σε όλους τους δήμους. Θα το ξαναελέγξω, αλλά αν θέλετε το έχω να σας το δώσω.
      Από εκεί και πέρα κάνω σαφές ότι θα ανεβαίνουν τα τιμολόγια στους δήμους, που έχουν δικά τους δίκτυα, μέχρι να πάνε σταδιακά στο κόστος που έχει η ΕΥΔΑΠ για το επεξεργασμένο νερό. Τώρα, αν θέλουν οι δήμοι να πουλάνε το νερό όσο το πουλάει η ΕΥΔΑΠ, να κάνουν και έργα, να βελτιώσουν τα δίκτυά τους, έχουν ένα εύλογο περιθώριο. Εάν θελήσουν να ρυθμίσουν τα χρέη που έχουν δίνοντας τα στην ΕΥΔΑΠ με συμφέροντες όρους και για τους ίδιους, ας το κάνουν. Δεν εκβιάζουμε εμείς. 
      Αλλά πέραν αυτού, σας λέω ότι και ανεξάρτητα από το ποια εξέλιξη θα έχει αυτό το θέμα, εμείς ήδη, ως Υπουργείο, σε συνεργασία με την ΕΥΔΑΠ εντάσσουμε για όλες αυτές τις περιοχές μεγάλα ποσά στο Ταμείο Συνοχής για να προχωρήσουμε σε βιολογικούς καθαρισμούς για αυτές τις περιοχές. Δεν υπάρχει καμία αντιπαλότητα ούτε εκβιασμός. Το παιχνίδι είναι καθαρό και σαφές. Το κάνουμε σαφές και στη Βουλή.
      Θέλω να σας πω, κύριε συνάδελφε, ότι το ιδιοκτησιακό καθεστώς της ΕΥΔΑΠ είναι ξεκαθαρισμένο από τον τελευταίο νόμο. Θα παραμείνει στο δημόσιο η πλειοψηφία των μετοχών.
      ΓΕΩΡΓΙΟΣ ΒΛΑΧΟΣ: Μαζεύουμε και προίκα όμως.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Δεν νομίζω ότι σε αυτό μπορείτε να μας κάνετε μαθήματα. Αν κινδυνεύσει η ΕΥΔΑΠ να πουληθεί σε ιδιώτη, θα κινδυνεύσει από άλλες κυβερνήσεις, όχι από τη δική μας.
      ΠΡΟΕΔΡΕΥΩΝ (Κωνσταντίνος Γείτονας): Η τρίτη που θα συζητηθεί είναι η υπ’ αριθμ. 666/27-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Οικονομίας και Οικονομικών, Γεωργίας, σχετικώς με την επιστροφή του συνόλου του Φόρου Προστιθεμένης Αξίας προς τους αγρότες του ειδικού καθεστώτος.
      Η επίκαιρη ερώτηση του κυρίου συναδέλφου έχει ως εξής:
      «Η επιμονή της Κυβέρνησης να μην υπολογίζει το ύψος της επιστροφής του Φόρου Προστιθεμένης Αξίας του ειδικού καθεστώτος των αγροτών και επί των επιδοτήσεων που δίνονται άμεσα στους αγρότες χωρίς τη μεσολάβηση των εμποροβιομηχάνων σε βασικά αγροτικά προϊόντα μετατρέπει ένα ουδέτερο φόρο σε παθητικό φόρο για τους αγρότες επειδή οι συντελεστές είχαν καθοριστεί με βάση και τις επιδοτήσεις, των οποίων ο τρόπος καταβολής άλλαξε εκ των υστέρων.
      Η επίκληση από την Κυβέρνηση εθνικών ή κοινοτικών νομικών εμποδίων αποτελεί πρόφαση για να συγκαλύψει μια αντιλαϊκή εισπρακτική πολιτική σε βάρος των μη «εχόντων και κατεχόντων», η οποία δεν είναι μόνο κοινωνικά άδικη, αλλά και αντισυνταγματική. Αν υπήρχαν τέτοια ανυπέρβλητα νομικά εμπόδια, μπορούσε η Κυβέρνηση να αναπροσαρμόσει  και να διαφοροποιήσει τους συντελεστές ανάλογα με τις αλλαγές που έγιναν στα προϊόντα, έτσι ώστε και στους αγρότες του ειδικού καθεστώτος να επιστρέφεται ολόκληρο το ποσό του Φόρου Προστιθεμένης Αξίας που κατέβαλαν κατά την αγορά των αγροτικών εφοδίων και μηχανημάτων.
      Ερωτώνται οι κύριοι Υπουργοί τι ενέργειες θα κάνουν  για να επιστρέφεται στο σύνολό του ο Φόρος Προστιθεμένης Αξίας και στους αγρότες του ειδικού καθεστώτος;»
      Θα απαντήσει ο Υφυπουργός Οικονομικών κ. Γεώργιος Φλωρίδης.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, το καθεστώς που ρυθμίζει την επιστροφή του ΦΠΑ στους αγρότες, είναι σε ισχύ από το 1988 και στηρίζεται και στην εθνική νομοθεσία, αλλά κυρίως στο άρθρο 25 της 6ης οδηγίας του Ευρωπαϊκού Συμβουλίου. Από τότε μέχρι σήμερα αυτές οι διατάξεις εφαρμόζονται με τον ίδιο ακριβώς τρόπο. Προβλέπουν πώς γίνεται η επιστροφή του ΦΠΑ, τι υπολογίζεται ως βάση για να υπάρξει το τελικό αποτέλεσμα. 
      Νομίζω ότι αυτή η κατάσταση οδηγεί σ’ ένα ικανοποιητικό αποτέλεσμα τους αγρότες. Υπάρχουν, βέβαια, διαφορετικές μορφές επιδοτήσεων στα διάφορα αγροτικά προϊόντα. Εν πάση περιπτώσει τα ζητήματα αυτά είναι ρυθμισμένα από το 1988. 
      Η Κυβέρνηση δεν καταλαβαίνει, γιατί επανέρχεται συνεχώς ένα ζήτημα το οποίο στην πραγματικότητα δεν υφίσταται. Έχουμε δεκαπέντε χρόνια εφαρμογής. Μιλάμε για ένα πρόβλημα το οποίο είναι λυμένο. Υπάρχει σεβασμός στην εθνική και κοινοτική νομοθεσία και βεβαίως, με στόχο την προάσπιση των πραγματικών συμφερόντων των αγροτών και των εισοδημάτων τους.
      Όσον αφορά την αύξηση του συντελεστή επιστροφής, θα πρέπει να πούμε ότι αυτή δεν είναι δυνατόν να γίνει. Είναι προφανές ότι θα υπάρξει σχετικός έλεγχος, αφού γίνονταν ανακοινώσεις πριν την εφαρμογή στα ευρωπαϊκά όργανα, όπου εξετάζεται τι συμβαίνει. Υπάρχει σαφώς ο κίνδυνος, αυξάνοντας τον συντελεστή επιστροφής, να έχουμε τελικά επιστροφές μεγαλύτερες από τις αγορές. Αυτό σημαίνει ένα καθεστώς εθνικής ενίσχυσης που απαγορεύεται, που θα έχει σαν αποτέλεσμα να κληθεί η χώρα να πληρώσει σημαντικές δημοσιονομικές προσαρμογές. 
      Η Κυβέρνηση θεωρεί ότι τα πράγματα εξελίσσονται όπως πρέπει να εξελίσσονται και οι επιστροφές γίνονται όπως πρέπει να γίνονται. Τα υπόλοιπα δεν νομίζω ότι ανταποκρίνονται στην πραγματικότητα.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Στριφτάρης.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, δεν θέλω να πιστεύω ότι ο κύριος Υπουργός δεν ξέρει τι ακριβώς γίνεται. Σωστά είπε ότι ρυθμίστηκε η επιστροφή του ΦΠΑ στους αγρότες το 1988. 
      Εγώ θα θυμίσω ότι το 1988 ο καπνοπαραγωγός έπαιρνε επιστροφή ΦΠΑ και στην εμπορική τιμή και στην επιδότηση. Το ίδιο έπαιρνε και ο ελαιοπαραγωγός. Όταν υπήρξε ο διαχωρισμός, που αυτό έγινε μετά το 1994, και ο παραγωγός παίρνει απευθείας ένα μέρος του πριμ, ο ΦΠΑ επιστρέφεται μόνο στην εμπορική αξία. 
      Ένας καπνοπαραγωγός που είχε δύο τόνους καπνά με βάση το νόμο του 1988, αν πούλαγε περίπου 0,30 ευρώ το κιλό τον καπνό και η επιδότησή του ήταν περίπου 3,00 ευρώ –και υπάρχει μια ποικιλία καπνού τέτοια- θα έπαιρνε μία επιστροφή ΦΠΑ 247,00 ευρώ επιστροφή. Ενώ τώρα, που πουλάει τον καπνό με εμπορική αξία 0,30 ευρώ θα πάρει επιστροφή 21,00 ευρώ. Αυτή είναι η πραγματικότητα, κύριε Υπουργέ.
      Σας λέμε: Γιατί δεν αλλάξατε το νόμο από το 1988 που έτσι γινόταν κι έτσι τέλος πάντων συμφωνήσαμε όλοι να επιστρέφεται ο ΦΠΑ με βάση τα τιμολόγια που παίρνει ο παραγωγός; Τότε ο παραγωγός έπαιρνε τιμολόγιο παραδείγματος χάρη για δύο τόνους καπνά περίπου 2.000.000 δραχμές, ενώ τώρα παίρνει 200.000 δραχμές και φυσικά παίρνει επιστροφή ΦΠΑ ούτε το 1/10.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Θα πρέπει να υπενθυμίσω ότι υπήρχε ένα χρόνιο αίτημα των καπνοπαραγωγών οι επιδοτήσεις να πάψουν να καταβάλλονται σ’ αυτούς μέσω των αγοραστών εμπόρων και να καταβάλλονται απευθείας. Αυτό πράγματι επετεύχθη το 1994. 
      Θέλω όμως να πω ότι ο καθορισμός του τρόπου επιστροφής του ΦΠΑ στους αγρότες υπήρξε από το 1988 και τότε ξεκαθαρίστηκαν και ποιες από τις επιδοτήσεις λαμβάνονται ή δεν λαμβάνονται υπόψη ως βάση επιστροφής.
      Ήταν γνωστό –με μια διευκρίνιση του 1990- ότι από το καθεστώς αυτό, του μη συνυπολογισμού των επιδοτήσεων, εξαιρέθηκαν εκείνες που καταβάλλονταν μέσω των αγοραστών, λόγω του ότι αποτελούσαν μέρος της τιμής. Ο αγοραστής δηλαδή που λάμβανε την επιστροφή, έπρεπε να την συνυπολογίσει στην τιμή και να την επιστρέψει. 
      Το 1994 όταν συνέβη αυτή η αλλαγή, αντιλαμβάνεσθε ότι δημιούργησε αυτό το πρόβλημα. Στην πραγματικότητα δεν υφίσταται κάτι τέτοιο γιατί οι συνυπολογισμοί γίνονται κατά τέτοιο τρόπο που οδηγούν στην  επιστροφή του ΦΠΑ στους καπνοπαραγωγούς όπως και στο παρελθόν ή με τέτοιο τρόπο που να μη δυσκολεύει τα συμφέροντά τους. Είπατε ότι δεν γνωρίζω καλά το θέμα. Το γνωρίζω όμως πολύ καλά και γι’ αυτό καλό θα είναι να μη συζητάμε κάθε τόσο τα ζητήματα αυτά μ’ αυτόν τον τρόπο, γιατί μάλλον τους καπνοπαραγωγούς δεν ωφελεί επειδή αυτά άπτονται μιας νομιμότητας, την οποία προσπαθούμε να εφαρμόσουμε προς όφελος των καπνοπαραγωγών.
      ΣΠΥΡΙΔΩΝ ΣΤΡΙΦΤΑΡΗΣ: Γιατί άλλοι τα παίρνουν και άλλοι δεν τα παίρνουν. Το ξέρετε καλά. 
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στις επίκαιρες ερωτήσεις δεύτερου κύκλου.
      Η με αριθμό 650/26-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευτύχη Δαμιανάκη, προς τον Υπουργό Οικονομίας και Οικονομικών, σχετικώς με τη δημιουργία μνημειακού συγκροτήματος για τη Μάχη της Κρήτης κλπ. καθώς και η με αριθμό 664/27-5-2003 επίκαιρη ερώτηση του Βουλευτή της Νέας Δημοκρατίας κ. Αντωνίου Μπέζα προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, σχετικώς με την καθυστέρηση ένταξης της δεύτερης φάσης των αρδευτικών έργων Μαργαριτίου Θεσπρωτίας στο Γ΄ Κοινοτικό Πλαίσιο Στήριξης, διαγράφονται λόγω κωλύματος των ερωτωμένων Υπουργών.
      Η με αριθμό 640/27-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στο έκτακτο εκπαιδευτικό προσωπικό των Τεχνολογικών Εκπαιδευτικών Ιδρυμάτων κλπ., διαγράφεται λόγω κωλύματος του ερωτώντος Βουλευτή.
      Ολοκληρώθηκε η συζήτηση των επικαίρων ερωτήσεων.
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 65/22-5-2003 επερώτηση της Βουλευτού της Νέας Δημοκρατίας κ. ΄Αννας Μπενάκη-Ψαρούδα, προς τον Υπουργό Πολιτισμού, σχετικώς με τον τρόπο λειτουργίας του Αρχαιολογικού Μουσείου Ηρακλείου και τις συνθήκες συμμετοχής του σε έκθεση στη Γερμανία. 
      Από τη Νέα Δημοκρατία, ορίζεται ως Κοινοβουλευτικός Εκπρόσωπος για τη συζήτηση της επερώτησης αυτής ο Βουλευτής Ηρακλείου κ. Εμμανουήλ Κεφαλογιάννης.
      Η κ. Μπενάκη έχει το λόγο.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, η επερώτησή μου έχει ως αντικείμενο την άρνηση κατάθεσης εγγράφου από τον κύριο Υπουργό Πολιτισμού και αναγκάζομαι να φέρω αυτό το θέμα σε κοινοβουλευτικό έλεγχο, γιατί το θεωρώ ότι είναι ένα γενικότερο θέμα που ενδιαφέρει όλη τη Βουλή. Είναι σοβαρό θέμα κοινοβουλευτικού ελέγχου και η πρόθεσή μου είναι όχι μόνο να επερωτήσω τον κύριο Υπουργό, γιατί δεν μου κατέθεσε το έγγραφο, το οποίο ανεζήτησα, αλλά ζητώ και τη συμβολή του όχι μόνο ως Υπουργού που θα απαντήσει, αλλά και ως Βουλευτού και ως καθηγητού του Δημοσίου Δικαίου.
      Εδώ, κύριε Πρόεδρε, οδηγούμεθα βαθμιαία σε μια συρρίκνωση του κοινοβουλευτικού ελέγχου με τις αρνήσεις των Υπουργών να καταθέτουν έγγραφα με διάφορες καινοφανείς πλέον αιτιολογίες. Στη συγκεκριμένη περίπτωση εγώ, καίτοι δεν με απασχολεί το θέμα ουσίας το οποίο είχα θέσει με την ερώτησή μου, ζήτησα να μάθω τι συνέβη στο Αρχαιολογικό Μουσείο Ηρακλείου, διότι με δημοσιεύματα Τύπου όπου προέβησαν σε ποικίλες δηλώσεις αρχαιολόγοι και μη αρχαιολόγοι, πάντως υπάλληλοι του Υπουργείου Πολιτισμού και μάλιστα του Μουσείου Ηρακλείου, διεσύρθη το κύρος της Αρχαιολογικής Υπηρεσίας και δημιουργήθηκαν σοβαρές υπόνοιες, αν σε κάποιο συγκεκριμένο θέμα το Υπουργείο Πολιτισμού λειτουργεί σωστά.
      Πιο συγκεκριμένα, το Μουσείο Ηρακλείου έλαβε μέρος σε μια έκθεση στη Γερμανία με αρχαιότητες.
Κατηγορήθηκε η διευθύντρια και εμμέσως το Υπουργείο Πολιτισμού ότι συμμετέσχε σε μια έκθεση, στην οποία ταυτοχρόνως εξετίθεντο αρχαία από ιδιωτική συλλογή, τα οποία προήρχοντο από λαθρανασκαφες στην Κρήτη. Έγινε μεγάλη αναστάτωση. Η διευθύντρια τοποθετήθηκε σε άλλη υπηρεσία του δημοσίου. Για να διευκρινιστεί το ζήτημα, ορθώς το Υπουργείο Πολιτισμού διέταξε τη διενέργεια ΕΔΕ.
      Έθεσα το πρόβλημα και ρώτησα τι συνέβη και ποιοι ευθύνονται γι’ αυτόν τον διασυρμό της Αρχαιολογικής Υπηρεσίας και του Μουσείου. Ζήτησα να μου κατατεθεί το πόρισμα της ΕΔΕ για να δούμε, αν υπήρξαν ευθύνες δημοσίων προσώπων και να μάθουμε ποιοι και με ποιες διαδικασίες αποφασίζουν στο Υπουργείο Πολιτισμού για την αποστολή αρχαιοτήτων σε ξένες εκθέσεις, στις οποίες μετέχουν και ιδιωτικές συλλογές.
      Ο κύριος Υπουργός στην πρώτη απάντησή του μου έδωσε διάφορες απαντήσεις για το ουσιαστικό θέμα, τι συνέβη και τι δεν συνέβη, καθόλου ικανοποιητικές. Αυτό όμως είναι ένα άλλο ζήτημα και δεν το συζητάμε σ’ αυτήν την επερώτηση. Αντιπαρήλθε εν σιωπή το αίτημα της κατάθεσης του πορίσματος της Ένορκης Διοικητικής Εξέτασης, το οποίο έχει κατατεθεί από τον Απρίλιο του 2002. Επανήλθα με δεύτερη ερώτηση και παραπονέθηκα, γιατί δεν μου κατετέθη. Μου απήντησε ο κύριος Υπουργός ότι δεν δίνει το πόρισμα της ΕΔΕ, αφού κατά τη γνώμη του «τα στοιχεία της ΕΔΕ είναι απόρρητα διότι αφορούν τα προσωπικά δεδομένα των αναφερομένων υπαλλήλων, μαρτύρων κλπ.».
      Εδώ τίθεται ένα σοβαρό θέμα. Αυτά τα προσωπικά δεδομένα έχουν συρρικνώσει πολύ τον κοινοβουλευτικό έλεγχο. Υπενθυμίζω ότι δεν μπορούμε να πάρουμε στοιχεία από τον «2004» διότι αυτά αφορούν τα προσωπικά δεδομένα κάποιων προσώπων και επιπλέον, διότι ο «2004» είναι εκτός του δημοσίου. Σε ερώτησή μας για την Εθνική Τράπεζα μας είπαν ότι δεν απαντούν διότι ανήκει στον ιδιωτικό τομέα. Με το πρόσχημα ότι ανήκουν στον ιδιωτικό τομέα ορισμένοι οργανισμοί που ασκούν όμως δημοσία εξουσία μας αφαιρούν τη δυνατότητα να τους ελέγξουμε. Το ίδιο γίνεται όταν μας λένε ότι αφορούν προσωπικά δεδομένα. Τι θα γίνει, λοιπόν, με τον κοινοβουλευτικό έλεγχο, κύριε Πρόεδρε; Σε λίγο δεν θα μπορούμε να ελέγχουμε την Κυβέρνηση για τον τρόπο με τον οποίο λειτουργεί η Δημόσια Διοίκηση. 
      Στο κάτω-κάτω της γραφής εγώ δεν ζήτησα τα προσωπικά δεδομένα των εμπλεκομένων σε όλη αυτήν την ιστορία του Μουσείου Ηρακλείου. Δεν ρώτησα ούτε πώς λέγονται ούτε πού υπηρετούν, ούτε πόσο χρονών είναι ούτε πώς λένε τον πατέρα τους και τη μητέρα τους ή εν πάση περιπτώσει όλα αυτά, τα οποία τίθενται στην αρχή των μαρτυρικών καταθέσεων. Δε ζήτησα καν το φάκελο της ΕΔΕ, ο οποίος έχει μέσα μαρτυρικές καταθέσεις. Ζήτησα το πόρισμα, στο οποίο κατέληξε η αρχαιολόγος η οποία διεξήγαγε την ΕΔΕ για να δω, αν υπάρχουν ευθύνες υπαλλήλων, που τα προσωπικά τους στοιχεία δεν με ενδιαφέρουν, και κυρίως αν το Υπουργείο Πολιτισμού και οι εφορείες αρχαιοτήτων κάνουν καλά τη δουλειά τους, όταν στέλνουν αρχαιότητες σε μουσεία του εξωτερικού όπου μετέχουν και ιδιωτικές συλλογές, οι οποίες πολύ πιθανόν να περιέχουν και λαθραία.
      Βέβαια, είναι ενδεχόμενο ο κύριος Υπουργός να πιστεύει, δεδομένου ότι η απάντησή του, καθώς είδατε, είναι αρκετά ασαφής, ότι δεν πρέπει να μου δώσει καμία πληροφορία όσον αφορά μία ένορκη διοικητική εξέταση. Και αυτό αποτελεί ένα δεύτερο και μείζον θέμα, το οποίο είναι θέμα κοινοβουλευτικού ελέγχου. Δηλαδή, όταν διεξάγεται μία ένορκη διοικητική εξέταση για ένα θέμα που έχει γενικότερο αντίκτυπο, δεν μπορούμε να μάθουμε στον κοινοβουλευτικό έλεγχο τι ακριβώς συνέβη και πού κατέληξε η ένορκη διοικητική εξέταση; 
      Βέβαια, ο κύριος Υπουργός μού είπε ότι στη συγκεκριμένη περίπτωση δεν ανέκυψαν ευθύνες υπαλλήλων, αν και μου κάνει φοβερά μεγάλη εντύπωση να μην υπάρχουν ευθύνες υπαλλήλων, δεδομένου ότι συνταράχθηκε ολόκληρο το Ηράκλειο, όλη η Κρήτη με αλλεπάλληλα δημοσιεύματα στις εφημερίδες σύμφωνα με τα οποία το μουσείο και το Υπουργείο εξέθεσε αρχαιότητες μαζί με ιδιωτική συλλογή, η οποία περιλαμβάνει λαθραία από την Κρήτη. 
      Δηλαδή, χάλασε ο κόσμος, βγήκαν επώνυμοι αρχαιολόγοι και δημόσιοι υπάλληλοι στις εφημερίδες να αλληλοκατηγορούνται μεταξύ τους, βρήκαν αφορμή μερικοί να βγάλουν και τα προσωπικά τους απωθημένα, και δεν υπάρχει ευθύνη κανενός; Κάποιος πρέπει να έχει ευθύνη! Αν δεν υπάρχει ευθύνη κανενός εκεί κάτω, υπάρχει ευθύνη της κεντρικής υπηρεσίας και του αρχαιολογικού συμβουλίου που άφησε να δημιουργηθεί μία τέτοια παρεξήγηση, αν πρόκειται για παρεξήγηση. 
      Πάντως, προσωπικά δεν πιστεύω ότι το πόρισμα μιας ένορκης διοικητικής εξέτασης και το πού αυτό καταλήγει, είναι στοιχείο που δεν μπορούμε να το μάθουμε με το ίδιο το πόρισμα. Ας περικοπούν όλα τα προσωπικά στοιχεία, προκειμένου να μη γίνουν δημόσια γνωστά, αλλά το τι διαπιστώθηκε στη συγκεκριμένη περίπτωση και πού καταλήγει εκείνος που διενεργεί την ένορκη διοικητική εξέταση, αυτό νομίζω ότι είναι απαράδεκτο να μην μπορεί να το πληροφορείται ο Βουλευτής με έγγραφα, αλλά αντίθετα θα πρέπει να αρκείται στη διαβεβαίωση του Υπουργού, όπως στη συγκεκριμένη περίπτωση, ότι δεν προέκυψε καμία ευθύνη κανενός. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός για δέκα λεπτά. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, εκτιμώ την πρωτοβουλία της κ. Μπενάκη να θέσει στο Σώμα το ζήτημα των ορίων του κοινοβουλευτικού ελέγχου μέσω των αιτήσεων καταθέσεως εγγράφων, όταν κατά τη γνώμη του Υπουργού που υφίσταται τον έλεγχο τίθενται ζητήματα απορρήτου. 
      Όπως γνωρίζετε καλύτερα από εμένα, ο Κανονισμός της Βουλής εν προκειμένω προβλέπει ότι απαγορεύεται στον Υπουργό να καταθέσει στοιχεία, έγγραφα τα οποία αφορούν τις διεθνείς σχέσεις της χώρας και την εθνική ασφάλεια και του δίνει τη διακριτική ευχέρεια να αρνηθεί την κατάθεση εγγράφων εκεί όπου αυτό προβλέπεται από το νόμο, δηλαδή πρωτίστως από το Σύνταγμα ή από την κοινή νομοθεσία, αιτιολογώντας στην περίπτωση αυτή ρητά τους λόγους για τους οποίους δεν συναινεί στη δημοσιοποίηση αυτών των στοιχείων. 
      Νομίζω ότι η κ. Μπενάκη με πολύ ωραίο τρόπο και πιστή στη δεοντολογία του κοινοβουλευτικού ελέγχου, διαχώρισε το ουσιαστικό ζήτημα από το ζήτημα του βάθους του ελέγχου δια της καταθέσεως εγγράφων. 
      Ως προς την ουσία, θέλω να επαναλάβω για ακόμα μία φορά κάτι που το έχω πει ήδη απαντώντας σε γραπτές ερωτήσεις, ότι όπως απεδείχθη, οι υπηρεσίες και τα συλλογικά όργανα του Υπουργείου Πολιτισμού προστάτευσαν και το κύρος τους και τις ελληνικές αρχαιότητες. 
      Η έκθεση αυτή στην οποία μετείχαν αρχαιότητες από το Μουσείο του Ηρακλείου είχε διοργανωθεί από το Κρατικό Μουσείο της Βάρδης στην Καρλσρούη και ήταν μία έκθεση στην οποία μετείχαν παραπάνω από δέκα σημαντικά διεθνή μουσεία, τα σημαντικότερα μουσεία του κόσμου στο πεδίο του Μινωικού Πολιτισμού. 
      Επιπλέον μετείχαν και ευρήματα από μια ιδιωτική συλλογή η οποία πάντοτε προβληματίζει τη διεθνή βιβλιογραφία, περισσότερο σε επίπεδο ερωτημάτων και υπαινιγμών, παρά με τη μορφή ρητών ενστάσεων ή καταγγελιών. 
      Ωστόσο, σε τελευταία ανάλυση την ευθύνη για τη συμπερίληψη των ευρημάτων αυτής της συλλογής την είχε το μουσείο που οργάνωσε την έκθεση, ένα μουσείο με πολύ μεγάλη παράδοση που εγγράφεται στην παράδοση της γερμανικής αρχαιολογίας στην οποία οφείλουμε σε πολύ μεγάλο βαθμό το ενδιαφέρον για την κλασική αρχαιότητα ή εν πάση περιπτώσει την αναζωογόνηση αυτού του ενδιαφέροντος τους τρεις τελευταίους αιώνες. 
      Το Υπουργείο διερεύνησε διοικητικά το θέμα και δεν βρέθηκε να υπάρχουν ευθύνες. Η τότε διευθύντρια του Αρχαιολογικού Μουσείου Ηρακλείου και προϊσταμένη της Εφορίας Αρχαιοτήτων έκανε όλα όσα όφειλε να κάνει. Λυπάμαι ιδιαιτέρως γιατί ειδικά στο Ηράκλειο ως προς τη Διεύθυνση των Αρχαιολογικών Υπηρεσιών του νομού αυτού έχουμε πολύ σοβαρά προβλήματα, τα οποία όμως οφείλονται απολύτως στην αδυναμία συνεργασίας μεταξύ των παλαιοτέρων υπαλλήλων του κλάδου των αρχαιολόγων, στο γεγονός ότι ο ένας δεν αναγνωρίζει τον άλλον και δεν αναγνωρίζει ούτε στον επιλεγόμενο από τα αρμόδια κατά τον Κώδικα περί Δημοσίων Υπαλλήλων όργανα ούτε στους αρχαιοτέρους του τη δυνατότητα να ασκεί τα καθήκοντα της διεύθυνσης. Για το λόγο αυτό έχουμε λάβει μια σειρά από μέτρα. 
      Ένα από τα μέτρα αυτά είναι να γινόμαστε αυστηρότεροι σε όλους εκείνους τους υπαλλήλους οι οποίοι μετέρχονται οποιοδήποτε πολιτικό μέσο είτε με επίσημη είτε με ανεπίσημη μορφή, σε οποιονδήποτε και αν απευθύνονται οποιασδήποτε πολιτικής ταυτότητας και αν είναι αυτός, γιατί αυτό συμβαίνει και προς τους συναδέλφους μου της Συμπολίτευσης και μέσω κομμάτων της Αντιπολίτευσης, καλοπίστως βέβαια. 
      Άλλο μέτρο το οποίο λάβαμε είναι ο διαχωρισμός των υπηρεσιών με την ίδρυση αυτοτελούς υπηρεσίας, που έχει ως μόνο αντικείμενο το Αρχαιολογικό Μουσείο, έτσι ώστε να είναι απερίσπαστη η ΚΓ΄ Εφορία Προ?στορικών και Κλασικών Αρχαιοτήτων στην άσκηση του έργου της ως προς τους αρχαιολογικούς χώρους.
      Τρίτο προσωρινό μέτρο είναι η ανάθεση των καθηκόντων της διεύθυνσης στην προϊσταμένη της Εφορίας Προϊστορικών και Κλασικών Αρχαιοτήτων Ρεθύμνης και Χανίων η οποία άσκησε τα καθήκοντά της αυτά με πολύ μεγάλη επιμέλεια και καθώς βρισκόταν έξω από το κλίμα της συγκεκριμένης υπηρεσίας μπόρεσε με αποτελεσματικότητα να επιβάλλει μία τάξη και μία ευρυθμία. Βεβαίως περιττεύει να σημειώσω ότι στο Ηράκλειο εδρεύει και άλλη υπηρεσία του Υπουργείου, το Αρχαιολογικό Ινστιτούτο που είναι πολύ σημαντική υπηρεσία. Η τοποθέτηση σε αυτό δεν είναι καθόλου υποτιμητική, το αντίθετο μάλιστα εν όψει του ότι στην Κρήτη εδρεύει και Φιλοσοφική Σχολή, Τμήμα Ιστορίας και Αρχαιολογίας, απαιτείται και η υπηρεσία μας να έχει τη θεσμική υποδομή για την άσκηση ενός σημαντικού ερευνητικού έργου. 
      Το ζήτημα στο οποίο αναφέρεται η αίτηση κατάθεσης εγγράφων επί της ουσίας ετέθη με μία αναφορά η οποία γνωστοποιήθηκε στα μέσα ενημέρωσης του παλαιού στελέχους της υπηρεσίας μας και παλαιού διευθυντή του Μουσείου του Ηρακλείου, του κ. Σακελαράκη, ο οποίος ανέπτυξε τη δική του αντίληψη για τα θέματα αυτά. Δυστυχώς πάντα τα μέσα ενημέρωσης στρέφουν το ενδιαφέρον τους όταν εμφανίζεται να έχει κάποια δραστηριότητα τη μορφή σκανδάλου ή περίπου σκανδάλου και αυτό νομίζω ότι έβλαψε τελικώς ως συζήτηση την εικόνα της χώρας σε ορισμένους διεθνείς αρχαιολογικούς κύκλους οι οποίοι έχουν τους δικούς τους  κώδικες συμπεριφοράς και τη δική τους δεοντολογία. Επί της ουσίας, λοιπόν, ελήφθησαν όλα τα διοικητικά μέτρα. Δεν εντοπίστηκε κάποια ιδιαίτερη ατομική ευθύνη, αλλά κινήθηκε η διαδικασία που προβλέπει ο Υπαλληλικός Κώδικας με την παραγγελία ένορκης διοικητικής εξέτασης. 
      Λέει λοιπόν η νομοθεσία που διέπει τα θέματα αυτά, δηλαδή το άρθρο 127 του ν. 2683/99, ο εν ισχύ Υπαλληλικός Κώδικας, ότι η ένορκη διοικητική εξέταση ενεργείται κάθε φορά που η υπηρεσία έχει σοβαρές υπόνοιες ή σαφείς ενδείξεις για τη διάπραξη πειθαρχικού παραπτώματος και ότι οι διατάξεις των παραγράφων 5, 6 και 7 του άρθρου 128 που αφορά την πειθαρχική ανάκριση καθώς και οι διατάξεις των άρθρων 130 και 132 που αφορούν επίσης την πειθαρχική ανάκριση εφαρμόζονται αναλόγως. 
      Σύμφωνα με την παράγραφο 5 του άρθρου 128, που ισχύει και επί ενόρκων διοικητικών εξετάσεων, η πειθαρχική ανάκριση είναι μυστική, διότι αφορά το υπηρεσιακό καθεστώς και την ενδεχόμενη ευθύνη των ελεγχομένων υπαλλήλων. Είναι λογικό να υπάρχει αυτός ο κανόνας της μυστικότητας της πειθαρχικής προδικασίας, όπως ακριβώς υπάρχει και ο κανόνας της μυστικότητας της ποινικής προδικασίας. Το γεγονός ότι καταλήγει στην άσκηση δίωξης ή στη μη άσκηση δίωξης μια ένορκη διοικητική εξέταση είναι αδιάφορο. 
      Εάν μεν η ένορκη διοικητική εξέταση καταλήξει στην άσκηση πειθαρχικής δίωξης, συνεχίζεται η μυστικότητα της πειθαρχικής διαδικασίας μέχρι της εκδόσεως της αποφάσεως του πειθαρχικού συμβουλίου. Εάν δε η εκτίμηση του πειθαρχικώς προϊσταμένου οργάνου είναι απαλλακτική, δηλαδή όταν δεν ασκείται δίωξη, η δημοσιοποίηση του υλικού –και ιδίως του σώματος, όχι απλώς του πορίσματος, της ένορκης διοικητικής εξέτασης- μπορεί να θίγει χωρίς κανέναν απολύτως λόγο τον ελεγχόμενο υπάλληλο, εναντίον του οποίου δεν ασκήθηκε πειθαρχική δίωξη ή να ανακινεί ζητήματα τα οποία έχουν ήδη ελεγχθεί και τα οποία δεν έχουν οδηγήσει στην απόφαση άσκησης πειθαρχικής δίωξης. 
      Επιπλέον δε αυτών των ρητών διατάξεων, τις οποίες ίσως θα έπρεπε να μνημονεύσω στην απάντησή μου –όμως, τις θεώρησα γνωστές οίκοθεν και γι’ αυτό δεν τις μνημόνευσα- υπάρχει το πρόβλημα των στοιχείων προσωπικού χαρακτήρα, που περιλαμβάνονται εκ των πραγμάτων σε μια οποιαδήποτε ένορκη διοικητική εξέταση. Εάν η κ. Μπενάκη θεωρεί ότι το αίτημα κατάθεσης είχε διαφορετικό περιεχόμενο, δηλαδή εάν θεωρεί ότι έπρεπε να απαλειφθούν όλες οι αναφορές που μπορεί να σχετίζονται με προσωπικά δεδομένα και επιπλέον όλα εκείνα τα στοιχεία τα οποία θα μπορούσαν να είναι βλαπτικά για την προσωπικότητα του ελεγχομένου υπαλλήλου και αυτό που ζητεί είναι μια ενημέρωση για τα συμπεράσματα στα οποία οδηγήθηκε το Υπουργείο, αυτό ευχαρίστως να το εξετάσω και να της δώσω μια ακόμη πιο αναλυτική απάντηση, στην οποία να περιλαμβάνονται και εκτενή αποσπάσματα από το πόρισμα του διενεργήσαντος την ένορκη διοικητική εξέταση. Έτσι θα έχει πλήρη γνώση για όλα όσα είναι δημοσιοποιήσιμα. Όμως, δεν νομίζω ότι μπορεί ο Υπουργός, ως ανώτατος πειθαρχικός προϊστάμενος, μέσω της διαδικασίας του κοινοβουλευτικού ελέγχου να παραβιάσει τη μυστικότητα της πειθαρχικής προδικασίας. 
      Έχει νομολογηθεί και από το Ευρωπαϊκό Δικαστήριο Δικαιωμάτων του Ανθρώπου και από το Συμβούλιο Επικρατείας, ότι όλα τα βασικά συστατικά που εγγυώνται την ποινική δίκη ισχύουν και επί της πειθαρχικής δίκης. Και το δικαίωμα ακροάσεως, η δυνατότητα άσκησης ενδίκων μέσων και το τεκμήριο αθωότητας, όλα ισχύουν και επί των πειθαρχικών δικών. Δηλαδή για την ακρίβεια στην έννοια της αστικής δίκης, όπως την έχει ερμηνεύσει το Δικαστήριο του Στρασβούργου, προκειμένου να διασφαλίσει το δικαίωμα στη δίκαιη δίκη, έχει γίνει αποδεκτό, εδώ και πολλά χρόνια, ότι περιλαμβάνεται και η πειθαρχική δίκη. Άρα, όλα όσα συνδέονται με την έννοια της δίκαιης δίκης, κατά την Ευρωπαϊκή Σύμβαση των Δικαιωμάτων του Ανθρώπου, αφορούν όχι μόνο την ποινική και την αστική δίκη, αλλά και την πειθαρχική δίκη και την πειθαρχική διαδικασία και την προδικασία, ακριβώς κατά τα πρότυπα της προκαταρκτικής εξέτασης, της προανάκρισης, της ανάκρισης και της ακροαματικής διαδικασίας στην ποινική δίκη. Αυτή, εν πάση περιπτώσει, είναι η εκτίμησή μου. 
      Αυτό, βέβαια, δεν σημαίνει ότι επί της ουσία περιορίζεται το δικαίωμα του ελέγχου. Διότι και μέσω της αιτήσεως καταθέσεως εγγράφων και μέσω της ερωτήσεως και μέσω της επερωτήσεως μπορούμε και οφείλουμε επί της ουσίας να γνωστοποιήσουμε όλα εκείνα τα στοιχεία τα οποία θα επιτρέψουν στη Βουλή να ασκήσει πολιτικό, αλλά όχι διοικητικό –και ιδίως όχι πειθαρχικό- έλεγχο, δηλαδή όχι έλεγχο ο οποίος προσομοιάζει προς τον έλεγχο της πειθαρχικής διαδικασίας. Αυτή είναι η εκτίμησή μου και ευχαρίστως να τη συζητήσω, αν έχει αντίλογο η κ. Μπενάκη. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κυρία Μπενάκη. Θέλετε το λόγο; 
	ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Μάλιστα, κύριε Πρόεδρε. Δύο λόγια έχω να πω. 
      Κατ΄ αρχάς, εγώ επιμελώς απέφυγα να μπω στην ουσία της υποθέσεως, αλλά ο κύριος Υπουργός μου έδωσε πολλές διαφωτιστικές απαντήσεις για τα συμβαίνοντα στο Ηράκλειο, τις οποίες δεν μου τις είχε δώσει. Με κάποια μεγαλύτερη ευφράδεια στις απαντήσεις του μπορεί το θέμα να μην έφθανε εδώ. Όμως, όταν δεχόμαστε απαντήσεις –που τις φτιάχνουν, βέβαια, οι υπάλληλοι και όχι οι Υπουργοί- του Τύπου ότι «δεν συμβαίνει τίποτα», «δεν ευθύνεται κανένας» και περίπου «δεν δικαιούστε να ομιλείτε», βεβαίως τότε αντιδρά κανείς. 
      Πάντως, χαίρομαι που εθνική ζημιά και ζημιά γοήτρου στην Ελλάδα δεν έγινε με τη συμμετοχή σε αυτήν την έκθεση. Επίσης χαίρομαι για το γεγονός ότι το Υπουργείο μετά και από την ΕΔΕ έλαβε περισσότερο έντονα μέτρα, ώστε να κατασιγαστούν κάποια πάθη που υπάρχουν στην Αρχαιολογική Υπηρεσία στην Κρήτη και δημιουργούν αυτές τις αναφλέξεις που εκθέτουν όλους μας. 
      Έρχομαι τώρα στο θέμα της ένορκης διοικητικής εξέτασης. Βεβαίως είναι μυστική η ένορκη διοικητική εξέταση και κανείς δεν μπορεί να ζητήσει το φάκελο, κανείς δεν μπορεί να ζητήσει καταθέσεις, εκθέσεις πραγματογνωμόνων και όλα τα αποδεικτικά στοιχεία που συλλέγονται σε μια τέτοια εξέταση. Επίσης, κανείς δεν μπορεί να απαιτήσει προσωπικά δεδομένα, όπως τα ανέφερα και προηγουμένως, τις λεπτομέρειες δηλαδή της προσωπικής κατάστασης των εμπλεκομένων προσώπων.
      Το πόρισμα όμως, δηλαδή τι διαπίστωσε ο υπάλληλος και πού καταλήγει, αυτό πρέπει να το μαθαίνουμε και πιστεύω ότι πρέπει να το μαθαίνουμε όχι μόνο με μια απάντηση του Υπουργού –όπως την έκανε τώρα ο κύριος Υπουργός, όχι όμως στις ερωτήσεις τις οποίες έχω κάνει παλιότερα- αλλά με τα κείμενα ή με παράθεση αυτούσιων κομματιών από το πόρισμα, για να είμαστε σίγουροι και εμείς ότι κάνουμε σωστά τη δουλειά μας.
      Εάν, φέρ’ ειπείν, όχι αυτό, αλλά κάποιο άλλο πόρισμα κατέληγε στο να συνιστά στον Υπουργό να απευθυνθεί στον εισαγγελέα και να θέσει υπόψη…
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα το έστελνα.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Δεν κάνω μομφή σε εσάς, εσείς μπορεί να το στέλνατε, αλλά ένας άλλος Υπουργός, επειδή υπάρχουν πολιτικά συμφέροντα, θα μπορούσε να καταχωνιάσει την ένορκη διοικητική εξέταση και να μη στείλει τίποτα και καμία αναγγελία σε κανέναν εισαγγελέα. Πώς θα το πληροφορηθούμε εμείς για να το ελέγξουμε αυτό το πράγμα;
      Δεν το λέω για τον κύριο Υπουργό. Μην με κοιτάτε έτσι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Σας κοιτώ… έχω χρηματίσει Υπουργός πολλές φορές. Δεν φαντάζομαι ότι μπορεί ένας Υπουργός να αποκρύψει τέτοιο πόρισμα. Τι λέτε; Είναι δυνατόν να μην το διαβάσει στον Εισαγγελέα;
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Είστε πολύ αισιόδοξος, κύριε Πρόεδρε. Πολλά μπορούν να συμβούν και έχουν συμβεί τέτοια.
      Εν πάση περιπτώσει, το φέρνω ως παράδειγμα, για να πω ότι πρέπει να έχουμε πρόσβαση στα πορίσματα των ένορκων διοικητικών εξετάσεων, που διέπονται, βέβαια, από μυστικότητα κατά το σκέλος που εντάσσονται στην πειθαρχική διαδικασία. Ένορκες διοικητικές εξετάσεις γίνονται όμως και εκτός πειθαρχικής διαδικασίας και επομένως πρέπει να έχουμε τη δυνατότητα να πληροφορούμεθα αυτουσίως και χωρίς προσωπικά δεδομένα την κατάληξη των πορισμάτων.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχει ζητήσει το λόγο ο κ. Κεφαλογιάννης. Θα απαντήσετε αφού μιλήσει; Καλώς.
      Ορίστε, κύριε Κεφαλογιάννη, έχετε το λόγο για πέντε λεπτά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, πέρα από το απόρρητο υπάρχει και ο Κανονισμός της Βουλής, ο οποίος είναι σαφής για το πότε μπορεί η Κυβέρνηση ή ένας Υπουργός να επικαλεστεί το απόρρητο. Μάλιστα, το ανέφερε κάποια στιγμή και ο κύριος Υπουργός: ο κανονισμός της Βουλής αναφέρεται μόνο σε διεθνείς σχέσεις της χώρας, λόγοι εθνικής ασφαλείας κλπ.
      Προσωπικά δεν ήθελα να μπω στη συζήτηση επί της ουσίας του συγκεκριμένου θέματος που έθεσε η κ. Μπενάκη. Άλλωστε, δευτερολόγησε και η ίδια και έθεσε τα πράγματα στις σωστές τους διαστάσεις.
      Όμως θέλω να αναφερθώ στο γενικότερο θέμα: η Κυβέρνηση, εδώ και πολύ καιρό, επικαλούμενη τα προσωπικά δεδομένα, το επιχειρηματικό απόρρητο και τον όγκο των ζητουμένων στοιχείων αρνείται να καταθέσει στη Βουλή οποιοδήποτε έγγραφο. Μάλιστα στο Υπουργείο του παριστάμενου Υπουργού θεωρήθηκε επιχειρηματικό απόρρητο: η μισθοδοσία των υπαλλήλων της «ΑΘΗΝΑΣ 2004», ενός οργανισμού που μοναδικός μέτοχος είναι το ελληνικό δημόσιο και 15 μέρες μετά την τέλεση των Ολυμπιακών και των Παραολυμπιακών Αγώνων ο προϋπολογισμός και τα οποιαδήποτε ελλείμματα της «ΑΘΗΝΑΣ 2004» κληροδοτούνται στο Υπουργείο Οικονομικών.
      Επίσης είχα ζητήσει να κατατεθούν στη Βουλή έγγραφα του ΟΠΑΠ. Χρειάστηκε η καλή προσωπική σχέση του ομιλούντος με τον κύριο Υπουργό, για να παρέμβει προσωπικά σε τρίτο βαθμό και να μου παραδοθούν τα έγγραφα μετά από έξι μήνες. Έτσι δεν είναι, κύριε Υπουργέ;
      Πρέπει, λοιπόν, να υπάρχει μια κοινοβουλευτική τάξη. Ο Υπουργός και η Κυβέρνηση, κύριε Πρόεδρε, δεν απαντά στο Βουλευτή. Απαντά στη Δημοκρατία, απαντά στην Εθνική Αντιπροσωπεία. Η κυβέρνηση, λοιπόν οφείλει να καταθέσει τα ζητούμενα έγγραφα στη Βουλή.
      Θα σας πω επίσης ότι εκκρεμεί σχετική με το θέμα ερώτηση στον Πρωθυπουργό. Ελπίζω με τη λήξη της Προεδρίας, ο Πρωθυπουργός που κατά κύριο λόγο δείχνει κατά καιρούς την ευαισθησία του, σε τέτοια θέματα θα απαντήσει. Στην ερώτηση αυτή προς τον Πρωθυπουργό αναφέρονται δεκάδες περιπτώσεις άρνησης κατάθεσης εγγράφων. Πριν δύο χρόνια έγινε μία παρόμοια ερώτηση. Εκκρεμούσαν εξήντα τέσσερις απαντήσεις καταθέσεως εγγράφων για τις οποίες αρνήθηκαν στελέχη της Κυβέρνησης να ενημερώσουν την Εθνική Αντιπροσωπεία. ‘Όταν επέλεξε ο Πρωθυπουργός να απαντήσει δηλαδή από τη Δευτέρα που το ανακοίνωσε ο Πρωθυπουργός μέχρι την Τετάρτη που απάντησε είχαν απαντηθεί στη Βουλή οι πενήντα απ’ αυτές τις ερωτήσεις. Για ποιο λόγο, λοιπόν, οι Υπουργοί δεν απαντούν; 
      Επίσης ο κ. Γιάννης Καψής –και είναι προς τιμή του- έχει καταθέσει επιστολή στην Επιτροπή Θεσμών και Διαφάνειας για το ίδιο θέμα. Γιατί και οι Βουλευτές της Συμπολίτευσης έχουν το ίδιο παράπονο. Ζητούν δηλαδή και αυτοί έγγραφα και δεν κατατίθενται από την Κυβέρνηση στη Βουλή. Άρα εδώ τίθεται ένα γενικό θέμα που το Προεδρείο, ο Πρόεδρος της Βουλής πρέπει να μεριμνήσει, ενδεχομένως και  σε συνεννόηση με την Κυβέρνηση, να δωθεί λύση να τελειώσει αυτό το θέμα. Αλλιώς δημιουργούνται υποψίες ότι τα έγγραφα δεν κατατίθενται στην Εθνική Αντιπροσωπεία για συγκεκριμένους λόγους. 
      Θα σας πω μάλιστα ότι όσον αφορά το Υπουργείο Περιβάλλοντος, Χωροταξίας και Δημοσίων Έργων, είχα προσφύγει ως απλός πολίτης στα τέλη της δεκαετίας 1990 με ένα νόμο του 1986, ζητώντας έγγραφα που αρνήθηκε η Κυβέρνηση να καταθέσει στην Εθνική Αντιπροσωπεία. Η Δικαιοσύνη κατέστησε υπευθύνους τους γενικούς γραμματείς του Υπουργείου και τους αρμόδιους διευθυντές των ΔΕΚΕ και μόνο τότε υποχρεώθηκε η Κυβέρνηση να καταθέσει τα έγγραφα στη Βουλή και στη διάθεση του Βουλευτή. Ε, αυτό δεν είναι κοινοβουλευτικός έλεγχος; Αυτό δεν είναι ώριμη κοινοβουλευτική διαδικασία; Αυτό δεν προωθεί την εμβάθυνση των δημοκρατικών μας θεσμών;
      Θα ήθελα, λοιπόν, με την ευκαιρία της επερώτησης της κ. Μπενάκη να θέσω αυτό το γενικότερο θέμα διότι η άρνηση κατάθεσης εγγράφων στο Ελληνικό Κοινοβούλιο νοθεύει την  ίδια την κοινοβουλευτική διαδικασία και βέβαια το κοινοβουλευτικό μας πολίτευμα.
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, επειδή αναφερθήκατε στο Προεδρείο, και τον Κανονισμό σας υπενθυμίζω την παράγραφο 3 του σχετικού άρθρου 133 του Κανονισμού της Βουλής που αναφέρεται στην κατάθεση εγγράφων. «Ο Υπουργός οφείλει μέσα σε τριάντα μέρες από την παραλαβή της σχετικής αίτησης είτε να αποστείλει στη Βουλή τα ζητούμενα έγγραφα είτε να αναφέρει σ’ αυτήν τους λόγους για τους οποίους η κατάθεση όλων ή ορισμένων ειδικά κατονομαζομένων δεν είναι δυνατή». Η παράγραφος 4 επίσης ορίζει: «Υποχρεούται να μην καταθέσει έγγραφα όταν πρόκειται για θέματα που αφορούν σχετικά με την ασφάλεια του κράτους μυστικό». Άρα στα υπόλοιπα, το αφήνει στην κρίση του Υπουργού που αιτιολογημένα μπορεί να μην κατατεθούν. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Η μισθοδοσία δεν είναι επιχειρηματικό απόρρητο.
    ΠΡΟΕΔΡΕΥΩΝ (Κωνσταντίνος Γείτονας): Είναι άλλο ζήτημα το πραγματικό θέμα... 
    Ορίστε, κύριε Υπουργέ, έχετε το λόγο.
    ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ως προς τον Κανονισμό της Βουλής δώσατε τώρα, κύριε Πρόεδρε, την απάντηση. Είναι άλλο πράγμα η απαγόρευση χορήγησης εγγράφων για τα θέματα που άπτονται του απορρήτου της εθνικής ασφάλειας και της εξωτερικής πολιτικής και άλλο η διακριτική ευχέρεια του Υπουργού να αρνείται αιτιολογημένα σε κάποιες περιπτώσεις, ιδίως όταν αυτό επιβάλλεται από το Σύνταγμα ή από άλλες διατάξεις της κείμενης νομοθεσίας. Διότι ο Κανονισμός της Βουλής δεν είναι νόμος, ο Κανονισμός της Βουλής έχει ένα πεδίο εφαρμογής: τα σχετικά με την εσωτερική οργάνωση τη λειτουργία της Βουλής, δεν τροποποιεί την κείμενη νομοθεσία. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μπορεί και να την τροποποιήσει.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Επί του πεδίου εφαρμογής του. Είναι άλλο το πεδίο εφαρμογής του Κανονισμού, άλλο το πεδίο εφαρμογή του νόμου. Ο νόμος δεν αναμειγνύεται στα του Κανονισμού και ο Κανονισμός στα του νόμου, ισχύει η αρχή της εσωτερικής αυτονομίας της Βουλής. Επί του θέματος της εσωτερικής αυτονομίας, τον κυρίαρχο λόγο τον έχει ο Κανονισμός και επί όλων το Σύνταγμα. Αυτά ως προς τη μείζονα σκέψη, θα λέγαμε. 
         Ως προς το συγκεκριμένο ερώτημα που έθεσε η κ. Μπενάκη, απλώς θέλω να επισημάνω –υπάρχει άλλωστε απάντηση στην αρμόδια υπηρεσία της Βουλής ότι η απάντηση επί της ουσίας ήταν έκτασης μιάμισης σελίδας. 
     Όλα όσα είπα τώρα, προφορικά στο Σώμα, περιλαμβάνονται στην έγγραφη απάντησή μου. Επιπλέον δε, στην έγγραφη απάντησή μου, σημειώνεται ότι πέραν της διοικητικής εξετάσεως έχει συγκροτηθεί ομάδα εργασίας με τη συμμετοχή και του καταγγείλαντος, του κ. Σακελαράκη, προκειμένου να διερευνηθεί αν τα αρχαία αυτής της συλλογής ήταν αποτέλεσμα λαθροανασκαφής που διεξήχθη κάποτε στην Κρήτη. 
     Η κ. Μπενάκη δεν μου ζήτησε όμως το πόρισμα της ομάδας εργασίας, που είναι επιστημονικό και αφορά αυτό το γεγονός. Μου ζήτησε το πόρισμα της ένορκης διοικητικής εξέτασης, που είναι μία τυποποιημένη πειθαρχική διαδικασία, για την οποία ισχύουν όσα είπα προηγουμένως, με βάση τον Υπαλληλικό Κώδικα. 
     Άρα, λοιπόν, πρόκειται για διαφορετικά θέματα. Απαντάμε κάθε φορά με βάση τη συγκεκριμένη αίτηση καταθέσεως εγγράφων. Και η απάντησή μου στη συγκεκριμένη αίτηση είναι αιτιολογημένα αυτή που είπα, επί τη βάσει των διατάξεων του Υπαλληλικού Κώδικα. 
     Οφείλω επίσης μία απάντηση στον κ. Κεφαλογιάννη για το γενικότερο θέμα που έθεσε. Θα σας απαντήσει φυσικά ο Πρωθυπουργός στην ερώτησή σας, κύριε Κεφαλογιάννη. Δεν έχω ούτε γνώση ούτε εξουσιοδότηση…
     ΠΡΟΕΔΡΕΥΩΝ (Κωνσταντίνος Γείτονας): Και πρόθεση! 
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): …να απαντήσω στο θέμα αυτό, αλλά πρέπει να σας πω το εξής. Όταν τα έγγραφα που ζητά ένας συνάδελφος Βουλευτής αφορούν οικονομικές λειτουργίες του κράτους, η πρακτική που τουλάχιστον εγώ εφαρμόζω είναι να χορηγούνται αμέσως τα αιτούμενα έγγραφα, ακόμα και αν υπάρχουν κατά νόμο λόγοι απορρήτου. 
     Όταν όμως πρόκειται για έγγραφα που αφορούν το υπηρεσιακό καθεστώς ενός προσώπου, τότε πραγματικά κατά τη γνώμη μου υπερέχει η ανάγκη προστασίας του προσώπου, διότι δεν υπάρχει άλλος λόγος προστασίας του δημοσίου συμφέροντος. 
     Χαίρομαι γιατί ο κ. Κεφαλογιάννης είπε προηγουμένως ότι μόλις απευθύνθηκε σε μένα και μου είπε ότι ζητάει έναν τεράστιο όγκο εγγράφων από τον ΟΠΑΠ, έδωσα αμέσως εντολή –παρ΄ ότι η αρμοδιότητα αυτή τυπικά ανήκει στο συνάδελφό μου Υφυπουργό Πολιτισμού, τον κ. Λιάνη- να χορηγηθούν όλα τα αντίγραφα των εγγράφων που ζήτησε. Πιστεύω ότι αυτή είναι η πρακτική που πρέπει να ακολουθείται. 
     Ως προς τον Οργανισμό «ΑΘΗΝΑ 2004», την οργανωτική επιτροπή…
     ΓΕΩΡΓΙΟΣ ΟΡΦΑΝΟΣ: Αυτή είναι η πρακτική; 
     ΠΡΟΕΔΡΕΥΩΝ (Κωνσταντίνος Γείτονας): Παρακαλώ, λίγη ησυχία για να απαντήσει ο κύριος Υπουργός. 
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): … η άρνηση χορήγησης στοιχείων θεμελιώνεται σε συγκεκριμένη γνωμοδότηση της Αρχής Προστασίας Προσωπικών Δεδομένων, σε ad hoc γνωμοδότηση. 
     Ίσως πρέπει να συζητήσουμε ξανά για το πλαίσιο μέσα στο οποίο πρέπει να κινούνται οι Ανεξάρτητες Αρχές. Αυτό όμως δεν αφορά την ερμηνεία του σχετικού άρθρου του Κανονισμού ούτε την κακή πρόθεση του Υπουργού, ο οποίος είναι πρόθυμος να διαβιβάσει τα πάντα στη Βουλή, αρκεί να του τα χορηγήσει ο ελεγχόμενος οργανισμός, ο οποίος επικαλείται τη νομοθεσία περί προστασίας του απορρήτου και ad hoc γνωμοδότηση της αρχής προστασίας. 
     Άρα, λοιπόν, πρέπει κάθε περίπτωση να την εξετάζουμε με προσοχή γιατί μπορεί να μοιάζουν αλλά δεν είναι όμοιες.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ένα λεπτό, κύριε Πρόεδρε. 
     ΠΡΟΕΔΡΕΥΩΝ (Κωνσταντίνος Γείτονας): Θέλετε να πείτε κάτι ακόμα σε αυτήν την επερώτηση; Γιατί βλέπω ότι είστε Κοινοβουλευτικός Εκπρόσωπος και στην επόμενη. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα είμαι και στην επόμενη, κύριε Πρόεδρε. Ένα λεπτό θέλω μόνο. 
     Θα καταθέσω για τους συναδέλφους εννιά αρνήσεις καταθέσεως εγγράφων του Υπουργείου Πολιτισμού, δεκαπέντε αρνήσεις καταθέσεως εγγράφων του Υπουργείου Μεταφορών, τρεις αρνήσεις καταθέσεως εγγράφων του Υπουργείου Εθνικής Άμυνας και επτά αρνήσεις καταθέσεως εγγράφων του Υπουργείου Οικονομίας. 
     Ενδεικτικά, επειδή παρίσταται ο Υπουργός, σας διαβάζω μερικές από τις αρνήσεις καταθέσεως εγγράφων του Υπουργείου Πολιτισμού: 8-11-2000, άρνηση κατάθεσης στοιχείων αναλυτικών δαπανών προσώπων που μετέβησαν στους Ολυμπιακούς Αγώνες του Σίδνεϋ. Προς τιμή του ο Υπουργός κ. Πάγκαλος έδωσε αναλυτικό προϋπολογισμό για την Κοινοβουλευτική Αντιπροσωπεία, για τους Βουλευτές δηλαδή που μετείχαν σε αυτήν τη διαδικασία, και μας είπε ότι δαπανήθηκαν για όλα τα έξοδα των Βουλευτών 56.000.000, δηλαδή συγκεκριμένο νούμερο. 
     11-12-2000, μίσθωση γραφείων για τη στέγαση της «ΑΘΗΝΑΣ 2004».
      18/10/2001: Έγγραφα ανάθεσης χορηγίας αυτοκινήτων από την «Αθήνα 2004». 
      20/11/2002: Πόρισμα ελεγκτικής επιτροπής για τις παράνομες προσλήψεις και προαγωγές γενικών διευθυντών.
      Είναι αυτά θέματα εθνικής ασφαλείας; Είναι αυτά θέματα που αφορούν την εξωτερική πολιτική;
      Αυτά, κύριε Πρόεδρε, για τα Πρακτικά. Και για τα άλλα Υπουργεία είναι ανάλογες οι αρνήσεις καταθέσεων εγγράφων κι αυτό δημιουργεί μια δικαιολογημένη υποψία στη Βουλή ότι κάτι έχουν να κρύψουν οι υπουργοί και η Κυβέρνηση.
      (Στο σημείο αυτό ο Βουλευτής κ. Εμμανουήλ Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση  επί της υπ’ αριθμόν 65/22-5-2003 επερωτήσης της Βουλευτού της Νέας Δημοκρατίας κ. Άννας Μπενάκη-Ψαρούδα προς τον Υπουργό Πολιτισμού, σχετικώς με τον τρόπο λειτουργίας του Αρχαιολογικού Μουσείου Ηρακλείου και τις συνθήκες συμμετοχής του σε έκθεση στη Γερμανία.
     Εισερχόμαστε τώρα στη συζήτηση της υπ’ αριθμόν 62/18/19-5-2003 επίκαιρης επερώτησης των Βουλευτών της Νέας Δημοκρατίας κυρίων Φάνης Πάλλη-Πετραλιά, Μάριου Σαλμά, Γεωργίου Ορφανού, Σάββα Τσιτουρίδη, Σταύρου Δαϊλάκη, Γεωργίου Βλάχου, Γεωργίου Δεικτάκη, Αθανασίου Κατσιγιάννη, Αντωνίου Μπέζα, Μιχάλη Παπαδόπουλου, Σπύρου Ταλιαδούρου και Εμμανουήλ Κεφαλογιάννη προς τους Υπουργούς Οικονομίας και Οικονομικών, Πολιτισμού, Περιβάλλοντος, Χωροταξίας και Δημοσίων Έργων, Εργασίας και Κοινωνικών Ασφαλίσεων, σχετικώς με τους Ολυμπιακούς Αγώνες 2004.
     Από τη Νέα Δημοκρατία ορίζεται ως Κοινοβουλευτικός  Εκπρόσωπος ο Βουλευτής Ηρακλείου κ. Εμμανουήλ Κεφαλογιάννης. 
     Το λόγο έχει η πρώτη από τους επερωτώντες, κ. Φάνη Πάλλη- Πετραλιά. 
     ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, κυρίες και κύριοι συνάδελφοι, πριν μπω στο κείμενο της επερώτησης θέλω να σας θυμίσω ότι σε συζήτηση που έγινε στην Επιτροπή Μορφωτικών Υποθέσεων δεσμευθήκατε ότι θα δίνετε όλα τα στοιχεία τα οποία σας ζητούμε, η δε κ. Αγγελοπούλου, η οποία ήταν εκεί παρούσα και ερωτήθηκε, είπε και η ίδια ότι δεν έχει καμία αντίρρηση να δίνει κι εκείνη τα στοιχεία. Διότι θα σας θυμίσω ότι εσείς μας είχατε πει ότι ήταν η κ. Αγγελοπούλου η οποία δεν έδωσε τα στοιχεία των μισθών κάποιων συμβούλων –και μιλάω για τους πέντε διευθύνοντες συμβούλους- και ήταν η μοναδική φορά που υπήρξε η άρνηση με απόφαση ad hoc του κ. Δαφέρμου.
     Άρα έχετε ήδη δεσμευθεί προς εμάς και παρ’ όλα αυτά εξακολουθείτε να μην δίνετε τα στοιχεία τα οποία σας ζητούμε. 
     Κύριε Πρόεδρε, κυρίες και κύριοι συνάδελφοι, την περασμένη εβδομάδα η Νέα Δημοκρατία πήρε μέρος στην εκδήλωση που έγινε στη Θεσσαλονίκη για τους Ολυμπιακούς Αγώνες. Ο κ. Ορφανός κι εγώ μετείχαμε, αποδεικνύοντας στην πράξη ότι εμείς στηρίζουμε τους Ολυμπιακούς Αγώνες του 2004 κι εργαζόμαστε για την επιτυχία τους.  Ήταν η πρώτη και η μόνη φορά που μας προσκάλεσε η Κυβέρνηση, έστω και αν μας προσκάλεσε μόνο για επικοινωνιακούς λόγους. Για να στηρίξουμε το εθνικό εγχείρημα εμείς δώσαμε το «παρών».
     Τα λέω αυτά, κύριε Πρόεδρε, για να προλάβουμε τον κύριο Υπουργό από τις έωλες και εύκολες δικαιολογίες του τύπου «μα, εσείς φραστικά μόνο στηρίζετε, ενώ στην πράξη δεν στηρίζετε ή ακόμη και υπονομεύετε αυτήν την εθνική προσπάθεια» ή να μην ακούσουμε τους κύριους Υπουργούς να μας λένε –γιατί βλέπω εδώ και τον κ. Αλευρά- ότι μας υποκινούν τα συμφέροντα που, καθώς ο Πρωθυπουργός λέει τελευταία, «έχουν  συνωμοτήσει για να «ρίξουν» την Κυβέρνηση». 
     Εμείς, κύριοι Υπουργοί, λέμε καθαρές κουβέντες. Υποστηρίζουμε την διοργάνωση, ελέγχουμε όμως την κυβερνητική διαχείριση, τις μεθοδεύσεις της Κυβέρνησης, την αδιαφάνεια και τη διαπλοκή, τις απίθανες σπατάλες, τις καθυστερήσεις και τις κακοτεχνίες. Δεν στηρίζουμε την προχειρότητα και την αναποτελεσματικότητα, δεν στηρίζουμε την αλαζονική, θα μπορούσα να πω την καθεστωτική αυτή νοοτροπία, που έχει επιβάλει η Κυβέρνηση στη διαχείριση του 2004. Δεν στηρίζουμε αυτήν τη νοοτροπία που έχει μεταβάλει το εθνικό αυτό εγχείρημα, αυτήν τη χρυσή ευκαιρία για τη χώρα μας σε μια κολυμβήθρα τού Σιλωάμ, μέσα στην οποία βαφτίζονται κι εξαγνίζονται τα μεγαλύτερα οικονομικά ατοπήματα των τελευταίων εκατό χρόνων.
      Είναι τελείως ξεκάθαρο ότι η Κυβέρνηση έχει μετατρέψει την ολυμπιακή προετοιμασία σε ένα φερετζέ πίσω από τον οποίο προσπαθεί να κρύψει το πρόσωπο της αυθαιρεσίας, της ανικανότητας και της διαπλοκής. Κύριε Υπουργέ, έχετε χάσει τελείως τον έλεγχο του κόστους του 2004. Δεν είναι ότι δεν ξέρετε μόνο πόσο θα στοιχίσει τελικά η διοργάνωση αλλά δεν ξέρετε καν πόσα μέχρι σήμερα έχετε ξοδέψει. Ο ίδιος ο Πρωθυπουργός πριν λίγες μέρες μιλώντας στην τελετή παράδοσης του κελύφους του κτιρίου του ραδιοτηλεοπτικού κέντρου είπε ότι αυτό στοίχισε 103 εκατομμύρια ευρώ με το ΦΠΑ. Αυτό αναφέρεται και στην επίσημη ανακοίνωση του Μαξίμου. Την ίδια μέρα που ο Πρωθυπουργός έδινε αυτό το κόστος το Υπουργείο Πολιτισμού έδινε επίσημο προϋπολογισμό του έργου 113,3 εκατομμύρια ευρώ χωρίς το ΦΠΑ και σε είκοσι μέρες μετά στην επίσκεψη που κάναμε στον κ. Αλευρά ο κ. Αλευράς μας είπε ότι το έργο έχει προϋπολογισμό 123,8 εκατομμύρια ευρώ με το ΦΠΑ. 
      Και αυτό συνέβη σ΄ ένα έργο που έχει ήδη παραδοθεί. Βεβαίως υποτίθεται ότι έχει παραδοθεί. Διότι δεν παρεδόθη ολόκληρο το έργο, αλλά ένα κομμάτι του. Για να γίνει αυτό το έργο λειτουργικό χρειάζονται ακόμη πολλές δεκάδες εκατομμύρια ευρώ. Και να φαντασθείτε ότι γι’ αυτό το έργο που σήμερα λέγεται ότι στοίχισε 123,8 εκατομμύρια ευρώ, τον Ιούνιο του 2001 η ίδια η Κυβέρνηση και συγκεκριμένα ο κ. Πάχτας είχε δώσει επίσημο προϋπολογισμό 29,3 εκατομμύρια ευρώ! Από το 2001 μέχρι το 2003 ένα ολυμπιακό έργο πήγε τέσσερις φορές επάνω! Και βεβαίως υπάρχουν δικαιολογίες. Δεν αμφιβάλλω. Και βεβαίως φαντάζομαι ότι όλα θα είναι νομότυπα. Σας ερωτώ όμως αν εσείς, κύριοι συνάδελφοι, κάπου διακρίνετε κυβερνητική συνέπεια, κυβερνητικό συντονισμό, σεβασμό στο δημόσιο χρήμα, εν τέλει αν διακρίνετε έναν κοινό νου.
      Άλλη περίπτωση το κόστος της ασφάλειας των Αγώνων. Το οποίο τελικά είχε και ένα θύμα, τον Υφυπουργό Δημόσιας Τάξης. Το κόστος ξεκίνησε στα 100 εκατομμύρια ευρώ. Μετά την 11η Σεπτεμβρίου ανέβηκε στα 235 εκατομμύρια ευρώ. Από το Υπουργείο Δημόσιας Τάξης η ευθύνη για λόγους πονηρούς που μπορεί να αποκαλυφθούν και στη Βουλή –μάλλον θα αποκαλυφθούν- μετατέθηκε στο Υπουργείο Άμυνας, και ω του θαύματος αυτομάτως ο προϋπολογισμός του, μόλις πήγε στο Υπουργείο Άμυνας, εκτινάχθηκε στα 500 εκατομμύρια ευρώ. Ύστερα από το θόρυβο που ξέσπασε, ο διαγωνισμός επιστρέφει στο Υπουργείο Δημόσιας Τάξης και ξανά ω του θαύματος κατεβαίνει στα 370 εκατομμύρια ευρώ. Επισυμβαίνει, όμως, στη συνέχεια και ένα τρίτο θαύμα και τελικά ο διαγωνισμός κατακυρώνεται στα 255 εκατομμύρια ευρώ. Και θέλετε, κύριοι Υπουργοί και κύριοι συνάδελφοι, να μας πείσετε ότι είναι σοβαρή Κυβέρνηση;
      Θέλετε και ένα άλλο παράδειγμα; Στις 30 Ιουνίου του 2002, δηλαδή δύο χρόνια πριν τη διεξαγωγή των Ολυμπιακών Αγώνων η Κυβέρνηση ανακοίνωσε την κατάργηση, την περικοπή δεκαπέντε ολυμπιακών έργων. Χρειασθήκατε δηλαδή πέντε σχεδόν χρόνια προμελετών και μελετών που πληρώθηκαν, για να καταργήσετε τελικά τα έργα αυτά. Έτσι στο Φάληρο καταργήθηκαν δύο από τα πέντε γυμναστήρια που είχαν προγραμματισθεί, στο Ελληνικό καταργήθηκαν δύο γήπεδα, οι μόνιμες κερκίδες στο κανόε καγιάκ όπως και στα γήπεδα του μπέιζμπολ. Περικόπηκε το ξενοδοχείο στο κωπηλατοδρόμιο του Μαραθώνα όπως και οι εγκαταστάσεις, κάποιες κτιριακές υποδομές στον Άγιο Κοσμά. Θα περίμενε, λοιπόν, κανείς ότι μετά από όλες αυτές τις περικοπές θα ανακοινώνονταν και η μείωση του προϋπολογισμού. Έλα όμως που εδώ σημειώθηκε νέο θαύμα. Η περικοπή των έργων έφερε αύξηση των προϋπολογισμών!
      Και για να είμαι απόλυτα συγκεκριμένη: Στο Ελληνικό όπου έγιναν οι περισσότερες περικοπές ο προϋπολογισμός αυξήθηκε κατά 64,6 εκατομμύρια ευρώ! Στο κανόε καγιάκ δε μετά την περικοπή ο προϋπολογισμός αυξήθηκε κατά 18,8 εκατομμύρια ευρώ. Θα μπορούσα βέβαια να συνεχίσω και με άλλα έργα. Πάντως σε όλα τα έργα γίνεται άλλη πονηριά.
Τα έργα κατακερματίζονται σε φάσεις, προκειμένου να υπογραφούν πολλαπλές συμβάσεις. Η ουσία είναι μία. Είτε από ανικανότητα, είτε από σκοπιμότητα -και πιθανότατα και από τα δύο- έχετε χάσει τον έλεγχο του κόστους της ολυμπιακής προετοιμασίας και τρέχετε και δεν φτάνετε! 
      Βεβαίως την Κυβέρνηση δεν την ενδιαφέρουν ούτε οι χρόνοι της παράδοσης, αφού έτσι και αλλιώς δεν θα είναι στην εξουσία. Ενδιαφέρει όμως εμάς, όλα τα κόμματα, όλους τους Έλληνες και όλες της Ελληνίδες που δεν θέλουν να διασυρθεί η χώρα!
      Αναβάλλονται συνεχώς ή ματαιώνονται καθημερινά το ένα μετά το άλλο τα test events, δηλαδή οι αθλητικές συναντήσεις που πρέπει να φιλοξενήσει η χώρα, προκειμένου να δοκιμαστούν οι ολυμπιακές εγκαταστάσεις. Ματαιώθηκε το Παγκόσμιο Πρωτάθλημα Στίβου Νέων, το Παγκόσμιο Πρωτάθλημα Πάλης Νέων. Ματαιώθηκε το «Μπρούνο Ζάουλι», διότι τον Ιούνιο του 2004 το στάδιο του ΟΑΚΑ, η καρδιά των αγώνων, δεν θα είναι έτοιμο! 
      Η περίφημη «μελέτη Καλατράβα» και αυτή ακόμα έχει δημιουργήσει τεράστια προβλήματα και ένα τεράστιο ερωτηματικό για το εάν θα είναι έτοιμο το έργο. Διότι η διάμετρος του κεντρικού σωλήνα, πάνω στην οποία θα στηριζόταν η στέγη -αυτό το τόσο πια διαφημισμένο στέγαστρο- θα ήταν τρία μέτρα. Ο κατασκευαστής που ανέλαβε να το φτιάξει ύστερα από μελέτες έφτιαξε το σωλήνα, αλλά μετά ανακαλύφθηκε ότι ήταν αδύνατο να σηκώσει το βάρος της στέγης. Και σήμερα υπάρχουν νέοι σωλήνες που έχουν διάμετρο 3,60 μέτρα. Και εδώ υπάρχει και ένα θέμα, διότι ο Καλατράβα στην επιστολή που σας έστειλε λέει ότι συμφωνεί με τη νέα μελέτη του κατασκευαστή. Κάτι που ανοίγει ένα νέο μεγάλο κύκλο. Γνωρίζουμε ότι κάνετε συζητήσεις εάν, δηλαδή, θα πληρωθεί ο Καλατράβα εκ νέου, διότι πρόκειται περί νέας μελέτης. 
      Με όλα αυτά που έχετε κάνει έχετε καταφέρει να μεταφέρετε την ολοκλήρωση του ΟΑΚΑ που είναι η «καρδιά» των Ολυμπιακών Αγώνων -εκεί είναι η «καρδιά», στο ΟΑΚΑ- την 1η Ιουνίου 2004 –ημερομηνία παράδοσης- δηλαδή, ενάμιση μήνα πριν την έναρξη των αγώνων. 
      Αλλά σας ερωτώ, κύριε Υπουργέ, γιατί ακόμα και αυτό φοβάστε ότι δεν θα είναι έτοιμο, το εξής: Είναι αλήθεια ή όχι ότι η Κυβέρνηση αρνήθηκε να δεσμευτεί στον κ. Παπαϊωάννου που έχει αναλάβει την τελετή έναρξης ότι θα δώσει το στάδιο για τις πρόβες της τελετής έναρξης ένα μήνα πριν από τους Αγώνες, όπως προβλέπει η σύμβαση που έχετε υπογράψει; 
      Αυτές, οι καθυστερήσεις έχουν πολύ μεγάλες συνέπειες και στην ποιότητα των έργων. Είναι αλήθεια ότι το τετραγωνικό μέτρο του Ολυμπιακού Χωριού κοστίζει τέσσερις φορές περισσότερο από τις κατοικίες που κατασκευάζει ο ΟΕΚ; 
      Θα σας διαβάσω και θα καταθέσω στα Πρακτικά ένα μόνο έγγραφο για την ποιότητα των κατασκευών. Ο Διευθύνων Σύμβουλος του Ολυμπιακού Χωριού ο κ. Παπαντωνίου, σε επιστολή του προς τους κατασκευαστές και τους επιβλέποντες, γράφει: «Κύριοι, μ΄ ένα σύμπλεγμα απορίας και στεναχώριας διατυπώνεται η παρούσα επιστολή που θα δικαιολογείτο μόνο, εάν απευθυνόταν σε τριτοετείς σπουδαστές της αρχιτεκτονικής. Υπάρχει πρόβλημα εάν οι διαστάσεις των κουφωμάτων είναι οι διαστάσεις κτιστών ή εάν πρέπει να αφήνεται αέρας.». Με αυτά ασχολούνται! «Για πρώτη και τελευταία φορά τονίζεται ότι οι διαστάσεις των κουφωμάτων αφορούν έξω-έξω διαστάσεις κάσας-κουφώματος. Για τους τριτοετείς λέμε ότι για να χωρέσει το κούφωμα θέλει δυο πόντους αέρα και διάφορα άλλα.».
      Κυρίες και κύριοι συνάδελφοι, το κόστος της ολυμπιακής προετοιμασίας είναι όχι μόνο πολλαπλάσιο αυτού που υποθέτουμε, αλλά είναι –και αυτό είναι το τραγικό- πρακτικά άγνωστο στην Κυβέρνηση! Όλα τα μέχρι σήμερα στοιχεία τεκμηριώνουν υπερβάσεις σε όλα τα ολυμπιακά έργα.
      Υπάρχει το πολύ μεγάλο θέμα των overlays, των ολυμπιακών προσαρμογών, με το οποίο θα ασχοληθώ περισσότερο στην δευτερολογία μου. 
      Ένα άλλο ζήτημα είναι η μεγάλη περιβαλλοντική καταστροφή που γίνεται εν ονόματι της Ολυμπιάδας. Από το διαβόητο βιβλίο του κ. Λαλιώτη όπου θα είχαμε εκατό εκατομμύρια δέντρα σε όλες τις ολυμπιακές εγκαταστάσεις, δεν έχει τίποτε μέχρι τώρα φυτευθεί. Αντίθετα έχουν κοπεί εκατόν είκοσι έξι πεύκα στο δάσος του Σχοινιά, πλησίον του οποίου κατασκευάζεται το κωπηλατήριο του Μαραθώνα.  Έχουν κοπεί δέντρα στη μαραθώνια διαδρομή. Κόβονται τα δέντρα για τη διέλευση του τραμ. Δημιουργείται μεγάλο πρόβλημα με τη διέλευση του τραμ στο Φάληρο. Πάτε να περάσετε το τραμ μέσα από την Αχιλλέως. Από κάτω υπάρχει ο μεγάλος αποχετευτικός αγωγός που πάει στο Κερατσίνι. Εξέπεμψαν SOS τα συνεργεία σας, διότι σε βάθος 75 εκατοστών υπάρχει ο αγωγός με όλα τα λύματα που φεύγουν για το Κερατσίνι. Είναι αδύνατον τώρα να περάσει από εκεί το τραμ. Δεν μπορεί να σηκώσει το βάρος του τραμ το έδαφος. 
      Έχετε καταστρέψει όλη την παραλία, κόβοντας όλα σχεδόν τα δέντρα εκεί. Το μεγαλύτερο πάρκο της Ευρώπης, που διαφήμιζε ο Πρωθυπουργός, το Ελληνικό έχει γίνει μία «αποθήκη» έργων. Πηγαίνετε να δείτε. Χθες ήμουν στο Ελληνικό. Πραγματικά πόνος ψυχής το Ελληνικό. Καταστροφή παντού. Λέτε ότι θα φυτευθούν δένδρα. Για να διαμορφωθεί όμως ο περιβάλλων χώρος ενός έργου, πρέπει να έχει τελειώσει το έργο. Πού είναι ο περιβάλλων χώρος; Διανύουμε τώρα την τελευταία φυτευτική περίοδο. Τι θα βάλετε; Λουλουδάκια πλαστικά; Τι γκαζόν θα βάλετε; Πράσινο χλοοτάπητα από αυτά που βάζουν στα πανηγύρια; Έχετε χάσει την τελευταία φυτευτική περίοδο.
      Και βέβαια υπάρχει το μεγάλο θέμα των εισιτηρίων, που είδαμε στα πολυτελέστατα αυτά φυλλάδια επιλεκτικά σε κάποιες εφημερίδες. Εδώ συμβαίνει το εξής απίστευτο. Δεν αναφέρετε ποιες θέσεις μπορεί να αγοράσουν οι θεατές. Δεν αναφέρονται οι ζώνες. Δεν ξέρει ο θεατής πού θέλει να αγοράσει εισιτήριο, πού θα είναι η θέση του μέσα στο γήπεδο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Και τελειώνω, κύριε Πρόεδρε, πάρα πολύ γρήγορα…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κυρία Πετραλιά, ολοκληρώστε. 
      ΦΑΝΗ ΠΕΤΡΑΛΙΑ-ΠΑΛΛΗ: … με την ιστορία η οποία έχει δημιουργηθεί με τα «Ολυμπιακά Ακίνητα». Η αμαρτωλή εταιρεία «Ολυμπιακά Ακίνητα» έρχεται τώρα και κουμπώνει με την άλλη αμαρτωλή εταιρεία τα «Τουριστικά Ακίνητα». Επειδή,  η εταιρεία «Ολυμπιακά Ακίνητα» δεν μπορεί να πάρει δάνειο χωρίς εγγύηση του δημοσίου και άρα δίχως να προστεθεί στο δημόσιο χρέος, παραχωρεί τη μεταολυμπιακή χρήση που με τον νόμο έχει στην «Τουριστικά Ακίνητα» και με διάφορες off shore εταιρείες, όπως κάνατε και για άλλα κομμάτια της παραλίας, προχωρείτε, πολύ φοβούμεθα, και στην εκποίηση όλη της παραλίας, από τον Πειραιά μέχρι και το Σούνιο. 
      Βεβαίως, σας έβαλε φρένο σε όλα αυτά τα «κόλπα» το Συμβούλιο της Επικρατείας, το οποίο αμφισβήτησε τις τέσσερις συμβάσεις αυτής της εταιρείας. Αυτή όμως η Λουδοβίκεια νοοτροπία που  έχετε «μετά από μένα η καταστροφή» δεν  συνάδει σε σύγχρονα δημοκρατικά καθεστώτα και σε σύγχρονα δημοκρατικά κόμματα. 
      Οι Ολυμπιακοί Αγώνες για μας είναι μια εθνική υπόθεση από την οποία συναρτάται το κύρος και η φήμη της Ελλάδας. Και αν το χρηματιστήριο κατέστρεψε οικονομικά ενάμισι εκατομμύριο Έλληνες, όπως διαχειρίζεστε εσείς τους Ολυμπιακούς Αγώνες, αυτή η Ολυμπιάδα απειλεί να καταστρέψει την εθνική οικονομία μας για τα επόμενα είκοσι πέντε χρόνια. Ε, αυτήν την απειλή η Νέα Δημοκρατία είναι αποφασισμένη να την αντιμετωπίσει. Και είναι έτοιμη η Νέα Δημοκρατία να την αντιμετωπίσει. 
      (Χειροκροτήματα από την Πτέρυγα της Νέας Δημοκρατίας).
      ΠΡΟΕΔΡΕΥΩΝ (Κωνσταντίνος Γείτονας): Κυρία και κύριοι συνάδελφοι, έχω την τιμή να ανακοινώσω στο Σώμα ότι η συνάδελφος Βουλευτής Πιερίας κ. Μαρία Αρσένη ζητεί ολιγοήμερη άδεια απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας):  Συνεπώς η Βουλή ενέκρινε τη ζητηθείσα άδεια. 
      Το λόγο έχει ο κ. Σαλμάς. 
      ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, θα ξεκινήσω από την τελευταία φράση της κ. Πετραλιά, ότι η Νέα Δημοκρατία από την αρχή αντιμετώπισε την υπόθεση των Ολυμπιακών Αγώνων ως εθνικό στόχο και από την αρχή στήριξε όλο αυτό το εγχείρημα. 
      Όμως, έκανε ένα λάθος. Η Κυβέρνηση εξέλαβε αυτήν τη στάση της Νέας Δημοκρατίας ως «λευκή επιταγή» να διαχειριστεί εκατοντάδες δισεκατομμύρια δραχμές. 
      Η κριτική που θα σας κάνουμε σήμερα θα γίνει με πολύ συγκεκριμένα ερωτήματα και θα θέλαμε πολύ συγκεκριμένες απαντήσεις. Το πρώτο πράγμα, για το οποίο σας εγκαλούμε, είναι ότι όλη σας η προσπάθεια γίνεται μέχρι τον Απρίλιο του 2004, όπου πιθανόν θα παραδοθούν ορισμένα έργα. Καμία δουλειά, βεβαίως, δεν κάνατε για τη λειτουργικότητα των εγκαταστάσεων. Τα περισσότερα προβλήματα θα τα διαχειριστεί η επόμενη κυβέρνηση, η οποία θα κληθεί να αντιμετωπίσει τη λειτουργικότητα των εγκαταστάσεων, είτε αυτό λέγεται ασφάλεια των εγκαταστάσεων είτε λέγονται overlays.
      Κύριε Υπουργέ, τα θέματα για τα οποία σας εγκαλούμε είναι, πρώτον, ότι μέχρι σήμερα δεν έχει προβληθεί ο στόχος, για τον οποίο ανέλαβε η χώρα τους Ολυμπιακούς Αγώνες και για τον οποίο δαπανά τόσα τρισεκατομμύρια δραχμές. Οι Ολυμπιακοί Αγώνες δεν είναι μόνο δεκαπέντε μέρες, αλλά είναι μία διαδικασία, για την οποία η χώρα έπρεπε να προβάλλεται όλο αυτό το διάστημα, πράγμα το οποίο δεν γίνεται.
      Δεύτερον, με τους συνεχείς δανεισμούς που κάνετε μέσω των εταιρειών «Ολυμπιακά Ακίνητα», χρεώνετε τους Έλληνες πολίτες για τις επόμενες γενιές και αυτοί θα κληθούν να πληρώσουν αυτό το δυσβάσταχτο ποσό. Οι αγώνες του μέτρου που υποσχεθήκατε ότι θα κάνουμε στη χώρα μας, δεν υλοποιούνται. Αντί για αγώνες του μέτρου, προβαίνετε σε έργα, τα περισσότερα των οποίων δεν χρειάζονται και για τα οποία οι Έλληνες πολίτες θα κληθούν να πληρώσουν στο μέλλον.
      Το τρίτο πράγμα, για το οποίο σας εγκαλούμε και θέλουμε απάντηση, είναι ότι αντί να μειώνετε το έλλειμμα του εμπορικού ισοζυγίου που αφορά στις αθλητικές δραστηριότητες, διαπιστώνουμε ότι σύμφωνα με μελέτη του ΙΟΒΕ ότι το έλλειμμα αυξάνεται, με αποτέλεσμα τα περισσότερα αθλητικά είδη ή προϊόντα που έχουν σχέση με τις αθλητικές δραστηριότητες, να εισάγονται από το εξωτερικό. 
      Μάλιστα, ενώ μέχρι τώρα είχαμε μόνο αυτήν τη διαπίστωση, πρόσφατα ακούσαμε ότι θα εισάγουμε και φυτά για να φυτέψουμε το πράσινο. Αυτό είναι χαρακτηριστικό παράδειγμα ότι δεν έχετε προνοήσει καθόλου, για να στηριχθούν οι ελληνικές μικρομεσαίες επιχειρήσεις που ασχολούνται είτε με το πράσινο είτε με τις αθλητικές δραστηριότητες.
      Όσον αφορά στην ανεργία, για την οποία είχατε υποσχεθεί ότι θα καταπολεμηθεί με την ευκαιρία της οργάνωσης των Ολυμπιακών Αγώνων, θα ήθελα να σας ρωτήσω το εξής: Πού είναι οι εκατόν πενήντα χιλιάδες θέσεις, κύριε Υπουργέ, των εργαζομένων που είχατε υποσχεθεί; Να μας τις πείτε σήμερα, για να τις ακούσουμε. Πλην ορισμένων εργατών που εργάζονται σε κατασκευαστικές εταιρείες, δεν έχουμε δει μέχρι σήμερα να δημιουργείται καμία θέση εργασίας με την ευκαιρία των Ολυμπιακών Αγώνων.
     Επίσης, τουριστική υποδομή δεν είδαμε. Βασικό κίνητρο για την οργάνωση των αγώνων ήταν ότι θα δημιουργήσουμε τουριστική υποδομή που θα μείνει και μεταολυμπιακά. Όσον αφορά στις τουριστικές, ξενοδοχειακές κλίνες που θα δημιουργούνταν, έχω να πω ότι δεν δημιουργήθηκε καμία και προβαίνετε, βεβαίως, σε φιλοξενία των επισκεπτών με ενοικιαζόμενα δωμάτια που θα δημιουργηθούν εκείνη την περίοδο.
     Όλα αυτά, βεβαίως, έχουν ως παρενέργεια τον πλουτισμό των κατασκευαστικών εταιρειών που με τον τρόπο που διαχειρίζεστε τους αγώνες, συμβάλλετε πάλι στην ανισοκατανομή του εθνικού πλούτου. 
     Βεβαίως, σας καλώ σήμερα να μου απαντήσετε για το μεταολυμπιακό κόστος συντήρησης των έργων του Υπουργείου Πολιτισμού.  Πείτε μου σήμερα για το ετήσιο μεταολυμπιακό κόστος συντήρησης σε οποιοδήποτε από τα έργα, των οποίων την αρμοδιότητα έχει το Υπουργείο σας. Αυτό σας το λέω, για να σας αποδείξω ότι έχετε κάνει πολύ πρόχειρη δουλειά και οι επόμενες κυβερνήσεις θα έχουν να αντιμετωπίσουν την κακοδιαχείριση και την απερισκεψία τη δική σας, διότι πήγατε σε μόνιμες εγκαταστάσεις και τις λυόμενες κατασκευές, αναλόγως με το πού σας έκαναν προσφυγές οι κάτοικοι και πού προλαβαίνατε τα χρονοδιαγράμματα και δεν λάβατε καθόλου υπόψη το κόστος μεταολυμπιακής συντήρησης που βασάνισε και ανάγκασε να γκρεμίσουν στάδια σε άλλες οργανώτριες χώρες και πόλεις.
     Βεβαίως, θα σας πω για το πρόγραμμα «Ελλάδα 2004», για το οποίο γράφτηκαν άπειρα δημοσιεύματα, ουδέποτε όμως απαντήσατε. Το πρόγραμμα «Ελλάδα 2004» βρίσκεται σχεδόν στον αέρα. Ιδιαίτερα το πρόγραμμα των «Προπονητηρίων» βρίσκεται στον αέρα. Θα σας πω ότι στο Νομό Αιτωλοακαρνανίας το 73% των αθλητικών υποδομών στο υποπρόγραμμα «Προπονητήρια» δεν έχει καν ξεκινήσει, αλλά είναι στο στάδιο μελετών. Το καινούργιο στοιχείο, μάλιστα, είναι ότι όταν οι δήμαρχοι πηγαίνουν στην περιφέρεια, για να πάρουν τα χρήματα για τα έργα που εντάσσονται στις ΑΕΠ, τους λένε ότι δεν υπάρχουν χρήματα.
     Θέλουμε, λοιπόν, σήμερα να μας το ξεκαθαρίσετε αυτό. Υπάρχουν χρήματα για να προχωρήσει το υποπρόγραμμα «Προπονητήρια -Ελλάδα 2004» ή δεν υπάρχουν; Πρέπει να ξέρουν και οι δήμαρχοι τι πρόκειται να κάνουν, διότι μέχρι τώρα, η Κυβέρνηση έριχνε τις ευθύνες στους δημάρχους.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Το τελευταίο που θα ήθελα να πω για το γεγονός ότι οι αγώνες θα κριθούν με τα γεμάτα γήπεδα, ούτε γι’ αυτό έχετε προνοήσει. Η ισπανική Κυβέρνηση, όταν οργάνωνε τους αγώνες, επί τρία χρόνια διαφήμιζε τόσο τους αθλητές της σε συνεργασία με την ισπανική τηλεόραση και την Ολυμπιακή Επιτροπή της Ισπανίας και οι πολίτες παρακολουθούσαν αυτήν την προσπάθεια, με αποτέλεσμα να γεμίσουν τα στάδια. Αυτό δεν το έχετε κάνει και φοβούμαστε ότι θα έχουμε πρόβλημα.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, όσο πλησιάζουμε προς τον Αύγουστο του 2004, τόσο αυξάνεται η αγωνία των πολιτών για τις προϋποθέσεις κάτω από τις οποίες θα γίνουν οι Ολυμπιακοί Αγώνες. Αυτή η αγωνία αυξάνεται, γιατί διαπιστώνουμε ότι ένα σύνολο από έργα που καθυστερούν -ενδεικτικά θα αναφέρω το ΟΑΚΑ, τη μαραθώνια διαδρομή, το κτίριο της ξιφασκίας στο Ελληνικό- άλλα δεν έχουν ξεκινήσει, όπως το κλειστό γήπεδο μπάσκετ στο Ελληνικό, έχουμε προβλήματα στο χωριό Τύπου στο Μαρούσι και βέβαια, είναι σαφέστατο ότι υπάρχει ένα σύνολο από έργα, τα οποία έχουν ξεκινήσει και των οποίων η πορεία οδηγείται σε καθυστερήσεις δύο, τριών, πέντε, έξι μηνών, όταν ξέρουμε ότι ο χρόνος πλέον είναι πάρα πολύ κρίσιμος παράγοντας για την επιτυχία των αγώνων. 
      Το δεύτερο στοιχείο το οποίο είναι χαρακτηριστικό είναι το εξής: Εξαιτίας καθυστερήσεων η Ελλάδα επιστρέφει συνεχώς ξένες διοργανώσεις, οι οποίες θα αναδείκνυαν την εικόνα της στο εξωτερικό. Αναφέραμε προηγουμένως το πανευρωπαϊκό κλειστού στίβου, υπενθυμίζουμε τη διοργάνωση του Μπρούνο Ζάουλι, για την οποία βέβαια ο κύριος Υπουργός έχει δηλώσει ότι εμείς ποτέ δεν είπαμε ότι είναι ολυμπιακό γεγονός, αλλά υπάρχει έγγραφο του κ. Κουράκη, ο οποίος είχε αποδεχθεί ότι πρέπει να γίνουν αυτοί οι αγώνες και μάλιστα, κάτω απ’ αυτή τη διαδικασία η Ομοσπονδία Στίβου διεκδίκησε και κέρδισε να γίνει ο τελικός αγώνας της μεγάλης κατηγορίας στο ΟΑΚΑ. Αλλά σκεφτείτε ότι φτάνει ο Ιούνιος και δεν θα είμαστε έτοιμοι. Τον Ιούνιο θα τρέχουμε για τις τελευταίες λεπτομέρειες.
      Πρέπει να υπενθυμίσουμε  ότι οι δύο φάσεις του έργου του Καλατράβα έχουν όριο για να περαιωθούν οι κατασκευές το Μάιο του 2004. Είμαστε, δηλαδή, σε ένα επικίνδυνο σημείο για το κατά πόσο θα το έχουμε ή δεν θα το έχουμε. 
      Όλα αυτά δεν τα λέμε για να κατηγορήσουμε την κυβέρνηση, αλλά απλώς για να την ενεργοποιήσουμε, να κινητοποιήσουμε τις τελευταίες δυνάμεις της -όσες της έχουν απομείνει πριν αποχωρήσει- έτσι ώστε κάποια πράγματα να φτάσουν στο σημείο εκείνο που είναι απαραίτητο, για να γίνουν οι Ολυμπιακοί Αγώνες.
      Βέβαια και αυτά τα έργα τα οποία παραδίδει η κυβέρνηση υπενθυμίζω ότι τα παραδίδει με προβλήματα. Οι εγκαταστάσεις του Αγίου Κοσμά όποτε βρέχει πλημμυρίζουν. Θα υπενθυμίσω ότι στη Θεσσαλονίκη οι αθλητές στίβου έχουν βγει στους δρόμους και διαμαρτύρονται για τις εγκαταστάσεις που έχουν γίνει στη Νεάπολη. Και δεν θα μιλήσω για τις εγκαταστάσεις της Πολίχνης, τις οποίες έχουν υποσχεθεί και κανείς δεν ξέρει πότε θα γίνουν. 
      Βέβαια είναι σαφέστατο ότι και το Διεθνές Κέντρο Ραδιοτηλεόρασης που παραδόθηκε δεν περιέχει εκείνα τα οποία προεβλέπετο και έχει τριπλάσιο κόστος από εκείνο το οποίο οι ίδιοι είχαν πει αρχικά, περίπου το 2000. Και λέω περίπου, γιατί η Κυβέρνηση έχει ένα χαρακτηριστικό. Δεν ανακοινώνει ποτέ συγκεκριμένο κόστος έργων, ποια έργα συμπεριλαμβάνει στον ολυμπιακό προϋπολογισμό, τα μακραίνει, τα κονταίνει, κόβει έργα, ράβει έργα. Πάντως εκείνο που είναι φανερό είναι ότι ούτε η ίδια έχει ένα γνώμονα πάνω στον οποίο θα κινηθεί.
      Είναι σαφέστατο, φίλες και φίλοι, ότι τα έργα τα οποία είχαν οργανωθεί, προχωρούν σε ένα ρυθμό, ο οποίος μας βγάζει σε υψηλότερο κόστος και λιγότερη χρήση. Και επειδή ο συνάδελφος αναφέρθηκε στο κόστος συντήρησης τη μεταολυμπιακή περίοδο, εγώ θα πω κάτι βασικότερο που αφορά τη μεταολυμπιακή χρήση. Έχει γίνει έστω και ένα βήμα για το τι θα κάνουμε με τα συγκεκριμένα έργα; 
      Από την  επίσκεψη την οποία κάναμε σε τρία απ’ αυτά διαπιστώσαμε ότι ο γιγαντισμός είναι το πρώτο χαρακτηριστικό των επιλογών της Κυβέρνησης. Το μέτρο έχει χαθεί. Γήπεδα οκτώ χιλιάδων θεατών δεν ξέρω τι θα τα κάνουμε μετά τους Ολυμπιακούς Αγώνες. Υποθέτουμε ότι θα γεμίσουν και εύχομαι να γεμίσουν και ελπίζω να γεμίσουν, γιατί αυτό σημαίνει ότι θα έχουμε αθλητές με επιτυχίες, αλλά το μετά θα το πληρώσουμε όλοι.
Θα το πληρώσουν τα παιδιά μας, αλλά θα το πληρώσει και η περιφέρεια, η οποία περιμένει από το πρόγραμμα «Ελλάδα 2004».
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Θέλω να υπενθυμίσω ότι έχω έναν πίνακα από τα έργα, που γίνονται στη Θεσσαλονίκη από το «Ελλάδα 2004». Εκτός από ελάχιστα έργα υποδομής, τα οποία είναι συνυφασμένα με τη Σύνοδο Κορυφής, που θα γίνει τον Ιούνιο και τα οποία προχωρούν, όλα τα υπόλοιπα είναι καταχωρημένα με τις ενδείξεις από τον επίσημο πίνακα που έχουμε από την περιφέρεια είτε με την ένδειξη «Μ», δηλαδή υπό μελέτη, είτε δεν έχει ξεκινήσει καθόλου η προσέγγισή τους, καθώς ούτε μελέτες υπάρχουν ούτε οι χώροι στους οποίους θα κατασκευαστούν. Πολύ δε περισσότερο η χρηματοδότηση δεν έχει ξεπεράσει στο σύνολό της το 15% σε όλο το Νομό Θεσσαλονίκης.
      Θα ήθελα ακόμη να υπενθυμίσω ότι και εκεί το πρόγραμμα των προπονητηρίων βρίσκεται σε εμβρυακή κατάσταση. Υπολογίζεται ότι από τα βασικά, τα οποία είχαν προϋπολογίσει, γίνεται το χόκεϊ και η τοξοβολία στον Άγιο Κοσμά, τα οποία είναι έτοιμα. Τα προπονητήρια του ΠΑΟΚ και του ΑΡΗ και ο διαγωνισμός για τα γήπεδα στην Καλαμαριά ψάχνεται. Κανείς δεν ξέρει πού βρίσκεται αυτήν τη στιγμή ο διαγωνισμός. Άλλοι λένε ότι ο διαγωνισμός είναι άγονος και άλλοι λένε ότι τώρα θα ανατεθεί. 
      Πάντως, η ουσία είναι ότι ακριβώς δεκατέσσερις μήνες πριν από τους αγώνες δεν έχουμε προπονητήρια. Το δικό μου ερώτημα είναι το εξής: Πότε θα τα χρησιμοποιήσουμε τα προπονητήρια; 
      Την ίδια ώρα, όλες οι ολυμπιακές ομάδες κλείνουν προπονητήρια στις γειτονικές χώρες. Η χώρα μας ένα πλεονέκτημα που είχε, ότι δηλαδή οι αθλητές θα έρχονταν για να κάνουν προετοιμασία στο συγκεκριμένο χώρο που θα γίνουν οι αγώνες, δεν το εκμεταλλεύτηκε.
      Έχουμε, λοιπόν, καθυστερήσεις, υψηλά κόστη και δεν εκμεταλλευόμαστε τα πλεονεκτήματα, τα οποία έχουμε.
      Κύριοι της Κυβέρνησης, εκείνο το οποίο χρειάζεται, είναι να μας πείτε ποιοι θα πληρώσουν τα δανεικά, που παίρνουμε. Πρόκειται για 1,5 δισεκατομμύριο ευρώ που πήραμε πρόσφατα. Αν κάποιος ξέρει, ο παριστάμενος Υπουργός ή κάποιος άλλος, ας μας πει πόσο θα κοστίσουν οι ολυμπιακές προσαρμογές και από πού θα αντληθούν αυτά τα χρήματα.
       Εμείς ξέρουμε ότι και η περιφέρεια και το κέντρο θα πληρώσουν τους Ολυμπιακούς Αγώνες και θα τους πληρώσουν πολύ ακριβά. Κυρίως, όμως, δεν θα πετύχει όλα εκείνα τα οποία έχουμε υποσχεθεί.
      Κύριε Πρόεδρε, είναι φανερό ότι η Κυβέρνηση έχει χάσει τον έλεγχο. Το καλύτερο, που έχει να κάνει, είναι να συγκεντρώσει όποιες δυνάμεις διαθέτει, για να ολοκληρώσουμε όσα μπορούμε περισσότερα. 
      Η Ελλάδα έχει ανάγκη να πετύχει. Με τέτοιες κινήσεις, όμως, δεν φαίνεται να πετυχαίνει τη διαδικασία της προετοιμασίας. 
      Βέβαια, θα ήθελα να υπενθυμίσω ότι είναι ανάγκη να προετοιμαστούν και οι αθλητές της, που, εκτός από τη βασική δεκαπεντάδα ή εικοσάδα που έχουν τη δυνατότητα να προετοιμάζονται στο εξωτερικό, όλοι οι άλλοι ψάχνουν κατάλληλες εγκαταστάσεις, για να προετοιμαστούν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Δεν ξέρω, αν η Κυβέρνηση έχασε τον έλεγχο, αλλά εσείς χάσατε τη δευτερολογία σας.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, ελπίζω να έχω ένα λεπτό για τη δευτερολογία μου.
      ΠΡΟΕΔΡΕΥΩΝ (Κωνσταντίνος Βρεττός): Σύμφωνοι, θα σας δώσω ένα λεπτό μετά.
      Το λόγο έχει ο κ. Τσιτουρίδης.
      ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ενδεχομένως να χρειαστεί να κάνω, με την άδειά σας, χρήση της δευτερολογίας μου. 
      Κύριε Πρόεδρε, στην εθνική υπόθεση των Ολυμπιακών Αγώνων η Κυβέρνηση κατασπαταλά πολύτιμους πόρους. Τα σαράντα περίπου κατασκευαστικά έργα, προϋπολογισμού ύψους 640 δισεκατομμυρίων δραχμών, έχουν φθάσει ήδη στο 1,4 τρισεκατομμύρια δραχμές, δηλαδή προσεγγίζουν τα 4 δισεκατομμύρια ευρώ. Και βεβαίως δανειζόμαστε. 
      Υπάρχουν νόμοι έκτακτου χαρακτήρα που ναρκοθετούν την κλασική πολεοδομική χωροταξική νομοθεσία, αλλά και τη νομοθεσία για τα δημόσια έργα. Βεβαίως, με την εφαρμογή αυτών των νόμων η Κυβέρνηση ποτίζει το δέντρο της διαπλοκής και της αδιαφάνειας. Αυτό είναι γνωστό σε όλους. Ας μην κρυβόμαστε πίσω από το δάκτυλό μας.
      Μία τρίτη παράμετρος, κύριε Πρόεδρε. Υπάρχουν καταστροφικές επιπτώσεις για το περιβάλλον στην Αττική. Ανοιχτές πληγές παντού. Και όπως είπε η κ. Πετραλιά, διατρέχουμε την τελευταία φυτευτική περίοδο. Πότε και πώς θα κλείσουν αυτές οι πληγές; Υπάρχει εγκατάλειψη της περιφέρειας. Πέραν της μεγάλης προσπάθειας, που γίνεται στην Αθήνα, ούτε αυτή η αντιστάθμιση του προγράμματος «Ελλάδα 2004» προχωρά. 
      Όπως έκανε ο κ. Ορφανός για τη Θεσσαλονίκη, μπορώ να σας παραθέσω μία κατάσταση με πολλά έργα στο νομό μου, στο Νομό Κιλκίς, όπου η πολύ μεγάλη πλειοψηφία αυτών των έργων δεν έχει καν ξεκινήσει. Και μιλάω για τα έργα τα ενταγμένα στο Ελλάδα -2004. 
      Όλα αυτά είναι μεγάλα προβλήματα, αλλά το μεγαλύτερο πρόβλημα είναι ότι τα χρονοδιαγράμματα σε πολλά από τα κατασκευαστικά έργα και ιδίως τα συγκοινωνιακά, σε αυτά που θα έδιναν μία ανάσα στην πρωτεύουσα μετά τους Ολυμπιακούς Αγώνες, είναι αδύνατον πλέον να τηρηθούν. Και αυτό το γνωρίζουν οι σημερινοί κυβερνώντες. Το ότι την κρίσιμη μέρα της αλήθειας οι ίδιοι θα βρίσκονται στην Αντιπολίτευση, δεν τους απαλλάσσει από τις ευθύνες τους, από τις ευθύνες του διασυρμού, που θα παραμείνουν αποκλειστικά δικές τους. 
      Όπως αποκλειστικά ευθύνη της Κυβέρνησης είναι η ευθύνη που η Αθήνα έχασε οριστικά την ευκαιρία για να γίνει, με αφορμή τους Ολυμπιακούς Αγώνες, μία άλλη πόλη. 
      Έχω έναν κατάλογο έργων ευθύνης ΠΕΧΩΔΕ, όπου αποδεικνύεται ότι από τα είκοσι επτά έργα κατασκευαστικά ευθύνης ΠΕΧΩΔΕ τα είκοσι βρίσκονται στο κόκκινο. Στο κόκκινο είναι οι οδικοί άξονες, ολυμπιακός δακτύλιος, έργα πολύ σημαντικά όπως η Λεωφόρος Βάρης-Κορωπίου. Στο κόκκινο βρίσκεται η Λεωφόρος Σταυρού-Ραφήνας, στο κόκκινο βρίσκεται ο εκσυγχρονισμός φωτεινής σηματοδότησης με το κέντρο διαχείρισης και ελέγχου κυκλοφορίας στην Αθήνα, στο κόκκινο βρίσκονται οι αναπλάσεις και η βελτίωση της εικόνας της πόλεως. Στο κόκκινο βρίσκονται πέντε από τα έξι κτιριακά και αθλητικά έργα ευθύνης ΠΕΧΩΔΕ, το δημοσιογραφικό χωριό Τύπου στο Μαρούσι. Μην καμώνεστε ότι δεν το ξέρετε. Στο κόκκινο βρίσκονται έργα στην Πολυτεχνούπολη του Ζωγράφου. 
      Επίσης, στο κόκκινο βρίσκεται ο προαστιακός σιδηρόδρομος και πολλά και μεγάλα προβλήματα υπάρχουν στο τραμ. Και θα αναφερθώ για λίγο σ΄ αυτό το έργο. Εμείς δεν αρνηθήκαμε ποτέ την ανάγκη κατασκευής ενός μέσου σταθερής τροχιάς, όπως είναι το τραμ. Εμείς διαφωνήσαμε και διαφωνούμε με τη συγκεκριμένη χάραξη, η οποία σε ορισμένα σημεία, όπως είναι η παραλιακή οδός και όπως είναι η Αχιλλέως στο Παλαιό Φάληρο, δημιουργεί ανεπανόρθωτες ζημιές στο περιβάλλον. Και στο φυσικό και στο δομημένο περιβάλλον.
      Όλα αυτά γίνονται τη στιγμή που ειδικά στην περιοχή του Παλαιού Φαλήρου υπήρξαν και υπάρχουν εναλλακτικές δυνατότητες χάραξης. Εμείς ως Νέα Δημοκρατία προτείναμε, προτείνουμε και θα συνεχίσουμε να προτείνουμε την αλλαγή χάραξης της γραμμής του τραμ, σε ό,τι αφορά τουλάχιστον τα προαναφερόμενα σημεία. Και μην ακούσουμε πάλι ότι δεν προλαβαίνει η Κυβέρνηση.
      Νομίζω ότι γνωρίζουμε όλοι και γνωρίζει και η Κυβέρνηση ότι το τραμ πολύ λίγο συμβάλλει στην επίλυση κυκλοφοριακών προβλημάτων κατά τη διάρκεια της διεξαγωγής των Ολυμπιακών Αγώνων. Μπορούμε, λοιπόν, να προωθήσουμε τις κατάλληλες λύσεις στο τραμ, χωρίς να έχουμε το άγχος των αγώνων. Εάν το αίτημά μας δεν εισακουστεί, εμείς θα επαναλάβουμε τη θέση και δέσμευσή μας. Η Κυβέρνηση της Νέας Δημοκρατίας θα προχωρήσει άμεσα στην υπογειοποίηση της παραλιακής λεωφόρου στο ύψος του Παλαιού Φαλήρου, όπως δεσμεύτηκε άλλωστε ο κ. Σημίτης να κάνει παρακάτω στο Ελληνικό. Και θα επανεξετάσουμε τη χάραξη της γραμμής του τραμ στην οδό Αχιλλέως, αναζητώντας και δεσμευόμενοι για την ορθολογικότερη λύση.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Θα την ξηλώσετε τη γραμμή του τραμ; 
      ΣΑΒΒΑΣ ΤΣΙΤΟΥΡΙΔΗΣ: Εάν χρειαστεί, θα την πάμε από αλλού, κύριε Αλευρά. Υπάρχουν ορθολογικότερες λύσεις. Έχετε παράδοση να κάνετε έργα, χωρίς να υπολογίζετε την προστασία του περιβάλλοντος.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Έχετε δίκιο…
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σταύρος Δαϊλάκης έχει το λόγο. 
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, οι Ολυμπιακοί Αγώνες βέβαια έχουν πολλά αγωνίσματα, η Κυβέρνησή μας όμως επέλεξε το βάδην. Ίσως της πάει γάντι γιατί βαδίζει αργά και ξέρουμε ότι η αργή κίνηση σημαίνει και σίγουρη ήττα. Εξάλλου σε χθεσινή συνέντευξη ο κ. Σίμιτσεκ είπε ότι έστω και το τελευταίο δευτερόλεπτο θα είμαστε έτοιμοι. Η ανησυχία ενός σοβαρού ανθρώπου σημαίνει πάρα πολλά. 
      Θα ξεκινήσω λίγο διαφορετικά από τους συναδέλφους μου οι οποίοι ανέπτυξαν το όλο σκεπτικό.  Ξεκινώ με το τι είναι Έλληνας. Είναι αυτός που φοράει ιταλικά υποδήματα, ντύνεται με επώνυμα γερμανικά κουστούμια, καπνίζει πούρα Αβάνας, πίνει σκωτσέζικο ουίσκι, οδηγεί γιαπωνέζικο αυτοκίνητο, τρώει σε κινέζικο εστιατόριο και όταν έλθει στο πολύ κέφι ρίχνει και ένα τούρκικο τσιφτετέλι. Έτσι λοιπόν και οι Ολυμπιακοί Αγώνες του 2004 που θα γίνουν στην Ελλάδα, θα έχουν αμερικανική ασφάλεια, ισπανική δενδροφύτευση, σίτιση «Αραμάκ» -είναι αυτή η εταιρεία που χαϊδευτικά αποκαλείται στην Αμερική «Αρατράς» δηλαδή φαγητό για τα σκουπίδια και σιτίζει κολέγια- ενώ παγκοσμίως η ελληνική κουζίνα θεωρείται από τις καλύτερες. Τελικά το μόνο ελληνικό που θα έχουμε, κύριε Πρόεδρε, θα είναι ο λογαριασμός, που ως φιλόξενοι πάντα Έλληνες θα τον πληρώσουμε για πολλά χρόνια.
      Οι Έλληνες έχουν κακή πείρα από τη λέξη «Ολυμπιακή». Πληρώσαμε πολλά, πληρώνουμε και θα πληρώνουμε για την Ολυμπιακή Αεροπορία και έτσι πολλοί φοβούνται τους Ολυμπιακούς Αγώνες.
      Κύριε Υπουργέ, εάν βγείτε μία βόλτα στην επαρχία οι ΄Ελληνες πολίτες της επαρχίας φοβούνται πολύ εάν, πόσο και πώς θα γίνουν αυτοί οι αγώνες. Κατ’ αρχάς πέρα από την περιφερειακή εγκατάλειψη για την οποία μίλησαν οι συνάδελφοι, υπάρχει περιφερειακή εκμετάλλευση, αλλά θα υπάρξει και οικονομική επιβάρυνση. Στην αρχή ξεκίνησε ως εθνικό εγχείρημα και ειπώθηκε πολλάκις μέσα σ΄ αυτήν την Αίθουσα, αλλά εγώ πολύ φοβάμαι  ότι στο τέλος θα έχουμε πανεθνική εγχείρηση. Αυτό θα είναι οι Ολυμπιακοί Αγώνες. 
      Πολλά μπορούμε να πούμε, τηλεγραφικά όμως σας λέω ότι για τον εθελοντισμό θα πρέπει να υπάρξουν και μερικά κίνητρα. Το ξαναείπα, κύριε Υπουργέ, μέσα στη Βουλή ότι θα πρέπει να δοθούν από δύο εργατικές κατοικίες ανά νομό στους συμμετέχοντες με κλήρωση. Νομίζω ότι είναι κάτι που θα δυναμώσει τον εθελοντισμό, αλλά είναι και λογικό. 
      Στην προετοιμασία των αθλητών έχω να τονίσω το εξής: Είναι ανεπίτρεπτο για μία χώρα που θα διοργανώσει τους Ολυμπιακούς Αγώνες, να μην έχει προπονητήρια, όπως είπε και ο κ. Ορφανός. Είναι επίσης ανεπίτρεπτο να γυμνάζονται στη γείτονα Βουλγαρία και να προετοιμάζονται οι ΄Ελληνες Ολυμπιονίκες. Δηλαδή στο ίδιο βουνό που ένθεν και ένθεν υπάρχει η Βουλγαρία και ο νόμος της Δράμας αντίστοιχα, όπου είχαμε πει από την αρχή ότι είναι κατάλληλος χώρος για κέντρο προετοιμασίας, εσείς όμως προτιμήσατε να υπογράψετε μία σύμβαση με τους Βούλγαρους για να γυμνάζονται εκεί οι ΄Ελληνες Ολυμπιονίκες. Άλλοι είναι στη Βουλγαρία, άλλοι είναι στο Μαρόκο κοκ. 
      Βέβαια οι Ολυμπιακοί Αγώνες είναι ένα μεγάλο γεγονός που περιέχει μέσα και την οικονομική πολιτική. Εδώ θα κάνω μία ανάλυση γιατί μας ενδιαφέρει κύρια, αλλά αμφιβάλω εάν αυτό βρίσκεται στο δικό σας σκεπτικό, δηλαδή τι απόδοση θα έχουμε από τους Ολυμπιακούς Αγώνες, εάν θα έχουμε κέρδη και τελικά ποια θα είναι η συνδρομή των Ολυμπιακών Αγώνων στην αύξηση του Ακαθάριστου Εθνικού Προϊόντος. 
      Υπάρχουν τέσσερις περιπτώσεις όπου μπορούνε να πάνε καλά και νομίζω ότι εδώ θα πρέπει να εντείνουμε τις προσπάθειές μας. Είναι ο τουρισμός, είναι η βιομηχανία τροφίμων, είναι ο κλάδος κατασκευών και  ο κλάδος των τηλεπικοινωνιών. Εάν θα δώσουμε μια βαρύτητα σε αυτούς τους τέσσερις τομείς νομίζω ότι θα πετύχουμε σημαντικά. Οι καθυστερήσεις όμως των έργων μας κάνουν να έχουμε μία αμφιβολία για το πόσο μπορούμε να συνδυάσουμε τα οικονομικά αποτελέσματα με την πορεία των έργων. 
      Ήδη το ισπανικό περιοδικό «AS» λέει ότι τελικά ίσως να μη γίνουν εδώ οι Ολυμπιακοί Αγώνες.
      Σε μια ερώτηση, κύριε Υπουργέ, που σας είχα καταθέσει είχα πει ότι οι Τούρκοι ξενοδόχοι έχουν ήδη ξεκινήσει μια εκστρατεία προβολής των ξενοδοχείων σε παγκόσμια κλίμακα. Καλούν τους ξένους τουρίστες να κάνουν κράτηση δωματίων στην Τουρκία για την περίοδο των Ολυμπιακών Αγώνων με δωρεάν καθημερινή μετάβαση με πτήσεις τσάρτερς στην Αθήνα. 
      Επίσης, ανέφερα ότι θα έχουμε και το εξής φαινόμενο: Η Ελλάδα θα έχει τους Ολυμπιακούς Αγώνες και η Τουρκία τον τουρισμό. Εσείς απαντήσατε ότι η Τουρκία μέσω ενός επίσημου πράκτορα θα διαθέσει τα εισιτήρια και ότι λόγω τότε του πολέμου στο Ιράκ δεν έχει εκδηλωθεί ανάλογο μεγάλο ενδιαφέρον. Στη Γερμανία όμως που είχα μεταβεί πριν λίγο καιρό σας πληροφορώ ότι ήδη ξεκίνησε η εκστρατεία και γι’ αυτό ανησύχησα και υπέβαλα τη σχετική ερώτηση. 
      Ας το δούμε αυτό, κύριε Υπουργέ, γιατί ο τουρισμός της Ελλάδας περνά τα δεινά του, αλλά ελπίζει στους Ολυμπιακούς Αγώνες.
      Κατάγομαι, κύριε Πρόεδρε, από επαρχία και ξέρω ότι εμείς αυτήν τη στιγμή δεν έχουμε την πολυτέλεια να κάνουμε σημαντικά έργα υποδομών. Και όμως εν ονόματι των Ολυμπιακών Αγώνων περικόπτονται κονδύλια για την περιφέρεια και μεταφέρονται στο κέντρο για να έχουμε τη συντήρηση των έργων γιατί έχουμε πέσει έξω, υπάρχουν αυξήσεις σ’ αυτά τα έργα κλπ. 
      Πιστεύω ότι και εσείς, κύριε Υπουργέ, με το ρυθμό που πάτε ελπίζετε ότι οι Ολυμπιακοί Αγώνες θα γίνουν το 2008 και όχι το 2004. Οι ρυθμοί σας είναι ρυθμοί χελώνας. Γι’ αυτό, λοιπόν, να ταρακουνηθειτε και να αφήσετε στην επόμενη κυβέρνηση ένα εύλογο χρονικό διάστημα για να προλάβει. Γιατί τα εμπόδια που πάτε να βάλετε στην επόμενη κυβέρνηση περιλαμβάνουν ακόμα και τους Ολυμπιακούς Αγώνες.
      Μ’ αυτά τα λόγια, κύριε Υπουργέ, θέλω να σας πω ότι παρ’ ό,τι είναι κοντά σας, εσείς αδρανείτε δραματικά και όπως ξεκίνησα έτσι θα τελειώσω. Δηλαδή, οι Ολυμπιακοί Αγώνες, ως εθνικό εγχείρημα ξεκίνησαν  και εθνική εγχείρηση θα καταλήξουν. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Πολιτισμού, κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριοι συνάδελφοι, ειλικρινά δυσκολεύομαι να κατανοήσω τον πολιτικό στόχο και την πολιτική πρόθεση των συναδέλφων της Νέας Δημοκρατίας. Αδυνατώ να κατανοήσω για ποιο λόγο υποβλήθηκε αυτή η επερώτηση και μάλιστα επίκαιρη με την οποία εγκαλείται για μια ακόμα φορά το σύνολο της ολυμπιακής προετοιμασίας, ενώ σε πολλές ευκαιρίες η Αξιωματική Αντιπολίτευση με τον πιο επίσημο και πανηγυρικό τρόπο και στο υψηλότερο επίπεδο, αυτό του Αρχηγού της και του εκπροσώπου της, αναλύεται σε ύμνους και επαίνους για την ολυμπιακή προετοιμασία, όταν της δίδεται η ευκαιρία της επαφής με την οργανωτική επιτροπή των Ολυμπιακών Αγώνων δεν θέτει πραγματικά κανένα ζήτημα απ΄ αυτά που με τόσο μελοδραματικό τρόπο τέθηκαν σήμερα. 
      Η ολυμπιακή προετοιμασία είναι το πιο συγκροτημένο, συστηματικό, ταχύρυθμο και αποτελεσματικό πρόγραμμα πραγματικού εκσυγχρονισμού της χώρας. Είναι το πρόγραμμα εκείνο στο οποίο εφαρμόζονται οι πιο συνεκτικές επαγγελματικές και αυστηρές προς τον έλεγχό τους μέθοδοι εργασίας.
      Η ολυμπιακή προετοιμασία είναι ένα από τα σημαντικότερα πράγματα που έχουν γίνει στον τόπο αυτό και αυτό το γνωρίζουν πάρα πολύ καλά όλοι οι Έλληνες πια, γιατί βλέπουν τα έργα της ολυμπιακής προετοιμασίας να ολοκληρώνονται, να παραδίδονται, να είναι μια πραγματικότητα. 
      Ενώ, λοιπόν, είμαστε δεκατέσσερις μήνες πριν τους αγώνες, ενώ έχει αρχίσει η παράδοση των Ολυμπιακών Έργων, ενώ όλοι βλέπουν και διαπιστώνουν ότι το κλίμα είναι εξαιρετικά θετικό για την Ελλάδα και την ολυμπιακή προετοιμασία, στις δηλώσεις που κάνει η ΔΟΕ και όλοι οι εμπλεκόμενοι στο μηχανισμό των ολυμπιακών αγώνων, έρχεται η Νέα Δημοκρατία και μας λέει ότι τα έργα της ολυμπιακής προετοιμασίας καλύπτονται από πέπλο αδιαφάνειας, ότι γίνεται επίδειξη «προχειρότητας, σπατάλης, αδιαφάνειας -και πάλι- στη διαχείριση, περιβαλλοντικής καταστροφής, κομματικής εκμετάλλευσης και ψυχολογικής διαίρεσης των Ελλήνων». Έρχεται να μας πει ότι είναι ορατός πλέον ο κίνδυνος η ολυμπιακή προετοιμασία να αφήσει «δυσβάστακτα δανειακά και άλλα χρέη, πρόσθετη ανεργία και κατεστραμμένο περιβάλλον».
      Ειλικρινά εγώ, δεν μπορώ να καταλάβω γιατί προχωρούμε ως χώρα την ολυμπιακή προετοιμασία και γιατί η Νέα Δημοκρατία αγωνίζεται και αγωνιά να διαδεχθεί την Κυβέρνηση του ΠΑΣΟΚ τους τελευταίους τρεις μήνες της ολυμπιακής προετοιμασίας, όταν η ολυμπιακή προετοιμασία θα είναι ούτως ή άλλως ολοκληρωμένη, εάν το αποτέλεσμα της ολυμπιακής προετοιμασίας θα είναι αυτό. Και ειλικρινά, δεν καταλαβαίνω, κατά ποία λογική οι συνάδελφοι της Νέας Δημοκρατίας, όπως ο αγαπητός κ. Ορφανός, η εξ ίσου αγαπητή κ. Φάνη Πετραλιά συμπράττουν με τους συναδέλφους των άλλων κομμάτων και με τον Υφυπουργό Πολιτισμού στην προώθηση των ολυμπιακών ιδεωδών και στη διατυμπάνιση με τον πιο πανηγυρικό τρόπο της ολυμπιακής προετοιμασίας, όταν υποτίθεται ότι πάμε στους φοιτητές, στους σπουδαστές, στους μαθητές, στην ευρεία κοινή γνώμη και λέμε «ψέματα». Διότι δυοίν θάττερον. Ή η ολυμπιακή προετοιμασία είναι ό,τι σημαντικότερο γίνεται στον τόπο αυτό και αυτό που δίνει ανάταση, όραμα αισιοδοξία, ρυθμό στη χώρα ή είναι μια καταστροφική επιχείρηση την οποία διαχειριζόμαστε εμείς υπό τον έλεγχό σας. 
      Τι από τα δυο συμβαίνει; Γιατί αυτά δεν λέγονται, όταν εμφανιζόμαστε στην κοινωνία των πολιτών, όταν εμφανιζόμαστε στα εκπαιδευτικά ιδρύματα, όταν επισκεπτόμαστε την οργανωτική επιτροπή; Είναι αξιόπιστος, ουσιαστικός ένας τέτοιος πολιτικός λόγος, ο οποίος είναι αιχμάλωτος της πιο παλαιομοδίτικης δημαγωγίας, η οποία εμφανίζεται να έχει πλήρη απώλεια της αίσθησης του μέτρου με το κείμενο της επερώτησης και με τις αποστροφές που άκουσα εδώ προηγουμένως;
      Τι θέλει να πει η Νέα Δημοκρατία με την επερώτηση αυτή; Θέλει να πει ότι υπάρχει αδιαφάνεια. Μα, δεν έχουμε πει κατά κόρον στην Αίθουσα αυτή και στην αρμόδια επιτροπή της Βουλής ότι αυτά τα λέγατε πριν τρία, τέσσερα χρόνια με το πρόσχημα ότι θέλετε να αποτρέψετε την απευθείας ανάθεση μελετών και έργων δηλαδή θέλετε να μας υποστηρίξετε στην προσπάθειά μας και φυσικά δεν έχει κανένα νόημα να τα λέμε αυτά τώρα, όταν έχουν συντελεσθεί τα έργα και έχουμε μπει στην τελική ευθεία της παράδοσης των έργων;
      Κύριοι συνάδελφοι, επαναλαμβάνω για μια ακόμα φορά ότι όλα τα έργα έχουν ανατεθεί, όλα τα έργα εκτελούνται. Όλα τα έργα ανατέθηκαν με διαγωνισμούς σύμφωνα με την εθνική νομοθεσία και το Κοινοτικό Δίκαιο, όλες οι συμβάσεις έχουν ελεγχθεί προληπτικά, κατά τρόπο διεξοδικό και αυστηρό από το Ελεγκτικό Συνέδριο. Για όλες σχεδόν τις συμβάσεις έχει κινηθεί μια δίκη ενώπιον του Συμβουλίου της Επικρατείας. Μόνο το 2002 αναγκαστήκαμε να αντιμετωπίσουμε πενήντα διαφορετικές υποθέσεις ενώπιον του Συμβουλίου της Επικρατείας. Έχει πιστοποιηθεί με τον πιο πανηγυρικό τρόπο και από το Ελεγκτικό Συνέδριο και από το Συμβούλιο της Επικρατείας, ότι η ολυμπιακή προετοιμασία συντελείται απόλυτα νόμιμα επί τη βάσει των πολύ αυστηρών προδιαγραφών και της εθνικής και της κοινοτικής νομοθεσίας. 
      Καμία άλλη χώρα στον κόσμο δεν έχει κληθεί να οργανώσει το εγχείρημα των Ολυμπιακών Αγώνων με τέτοια περίπλοκη, εκλεπτυσμένη και δυσκίνητη στην εφαρμογή της νομοθεσία, όπως είναι η κοινοτική νομοθεσία. Η Ελλάδα είναι η πρώτη χώρα που το πετυχαίνει αυτό. Και το πρώτο χρυσό μετάλλιο που έχει κατακτήσει η χώρα σε Ολυμπιακούς Αγώνες, στον αγώνα της προετοιμασίας, είναι το μετάλλιο της υπέρβασης όλων των νομικών προβλημάτων. Εάν θέλετε να πείτε ότι δεν έχετε εμπιστοσύνη στην ελληνική δικαιοσύνη, στα δύο ανώτατα δικαστήρια, να το πείτε. Αλλά αυτό δεν αφορά προφανώς τους Ολυμπιακούς Αγώνες, αυτό αφορά το θεσμικό σύστημα της χώρας, τη διάκριση των εξουσιών, το κύρος των οργάνων. Αυτό θέτει ένα ευρύτερο πολιτειακό ζήτημα που δεν αφορά την ολυμπιακή προετοιμασία εν τοιαύτη περιπτώσει. Μπορείτε να κάνετε μία συνολική αμφισβήτηση των θεσμών και των διαδικασιών στον τόπο αυτόν. Αλλά κάθε φορά που το κάνατε ηττηθήκατε πολιτικά. Γι’ αυτό σας καλώ να προσέξετε και να αναδιφήσετε στη δική σας μνήμη, στη δική σας θεσμική και πολιτική μνήμη. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μη λέμε και υπερβολές! 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τελειώνει, λοιπόν, το θέμα της αδιαφάνειας. 
      Πάμε τώρα στο δεύτερο μεγάλο ζήτημα.
      ΓΕΩΡΓΙΟΣ ΟΡΦΑΝΟΣ: Κύριε Υπουργέ …
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Βρεττός): Κύριε Ορφανέ, παρακαλώ μη διακόπτετε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Υπάρχει, λέει, η Ν.Δ., περιβαλλοντική καταστροφή. Πού υπάρχει περιβαλλοντική καταστροφή, κύριοι συνάδελφοι; Περιβαλλοντική καταστροφή όταν είναι γνωστό ότι οι Ολυμπιακοί Αγώνες έχουν ελεγχθεί κυρίως από πλευράς νομιμότητας και ευαισθησίας περιβαλλοντικής από εκείνο το δικαστήριο που στην Ευρώπη επιδεικνύει ακραία ευαισθησία στα θέματα αυτά, όπως είναι το ελληνικό Συμβούλιο της Επικρατείας; Δεν βλέπετε την Επίτροπο Περιβάλλοντος κ. Βάλστρομ να επισκέπτεται το Σχοινιά και να πανηγυρίζει για την αποκατάσταση της οικολογικής ισορροπίας, για την αποκατάσταση της σχέσης μεταξύ γλυκών και αλμυρών νερών, για την επαναφορά των πτηνών, για την αναβίωση του οικοτόπου; 
      Δεν αντιλαμβάνεστε ότι η Αθήνα θα αποκτήσει άλλη σχέση με τη θάλασσα; Θα πάψει να έχει στραμμένα τα νώτα της προς τη θάλασσα και πλέον θα την αντιμετωπίζει κατά πρόσωπο, κατά μέτωπο με μία αναμόρφωση εκτάσεως τετρακοσίων και πλέον στρεμμάτων η οποία είναι τετραπλάσια της επέμβασης που έγινε στη Βαρκελώνη; Δεν αντιλαμβάνεστε ότι αυτό που συμβαίνει στο Ολυμπιακό Χωριό με την κατασκευή μιας νέας, πρότυπης πόλης, γίνεται προς όφελος των απλών ανθρώπων της εργασίας, των δικαιούχων του Οργανισμού Εργατικής Κατοικίας που θα ζήσουν εκεί με αναβαπτισμένες προϋποθέσεις και συνθήκες; Δεν μπορείτε να παρακολουθήσετε τη μεγάλη αλλαγή που γίνεται στο μέτωπο της παραλίας από το Φαληρικό Δέλτα μέχρι τον Άγιο Κοσμά; Δεν μπορείτε να συνεκτιμήσετε στο σκεπτικό σας τη σημασία που έχει η απελευθέρωση του Ελληνικού και η ένταξή του ως Μητροπολιτικού Πάρκου; 
      Υπάρχει κάποιο έργο το οποίο να σας τρομάζει, να σας φοβίζει ή να σας ενοχλεί από πλευράς περιβαλλοντικής ευαισθησίας ή οικολογικής ευαισθησίας; Ποιο συγκεκριμένα; Δεν άκουσα ούτε μία συγκεκριμένη αναφορά. Και όμως, χωρίς να κάνετε μία συγκεκριμένη αναφορά, έρχεστε και λέτε ότι υπάρχει πρόβλημα. 
      ΣΑΒΒΑΣ ΤΣΙΤΟΥΡΙΔΗΣ: Το τραμ …
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το τραμ. Πού προσβάλλει το περιβάλλον το τραμ; Το τραμ εγώ πήρα την απόφαση να το απομακρύνω από την Πύλη του Αδριανού για την προστασία των αρχαιοτήτων και όταν υπέστην ραδιοφωνική επίθεση επειδή πήραμε την πρωτοβουλία αυτή, δεν άκουσα κανέναν από σας να υψώνει τη φωνή του για να υπερασπιστεί τις επιλογές της Κυβέρνησης, οι οποίες είναι επιλογές υπερβαλούσης ευαισθησίας από πλευράς αρχαιολογικής κληρονομιάς …
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Βρεττός): Γιατί διακόπτετε, κύριοι συνάδελφοι; 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δεν αντιλαμβάνεστε ότι η χώρα, η πρωτεύουσα έστω, αποκτά ένα οικολογικό, ήπιο, σύγχρονο μέσο μεταφοράς, αλλάζει ο χάρτης των Μέσων Μαζικής Μεταφοράς, προστίθεται μία ακόμη διάσταση, αυτή του τραμ, η οποία μαζί με τον προαστιακό σιδηρόδρομο και το μετρό, αλλάζει ριζικά τα δεδομένα της κυκλοφορίας; Υπάρχει καμιά πιο σημαντική διάσταση και καμιά πιο σημαντική κατάκτηση από την άποψη αυτή; Αυτό διευκολύνει τους πολίτες, αυτό διευκολύνει τις μετακινήσεις, αυτό επιτρέπει τη χρήση των μέσων σταθερής τροχιάς που είναι αυτά που ξοδεύουν τη μικρότερη ενέργεια και προσβάλουν λιγότερο το περιβάλλον.
      ΦΟΙΒΟΣ ΙΩΑΝΝΙΔΗΣ: Θα χάσουν και το τραμ το τελευταίο! 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Επανέρχεστε συνεχώς στο ζήτημα του προϋπολογισμού. 
      Σας έχουμε πει κατ’ επανάληψη ότι κανένα άλλο εγχείρημα των διαστάσεων του προγράμματος της oλυμπιακής προετοιμασίας δεν είχε προϋπολογισμό τόσο πολύ διασφαλισμένο και οριστικοποιημένο και τόσο «κλειδωμένο» όσο ο προϋπολογισμός της ολυμπιακής προετοιμασίας. Έχουμε πει σε όλους τους τόνους ότι ο προϋπολογισμός της προετοιμασίας είναι 4,6 δισεκατομμύρια ευρώ, ότι ο συνολικός αυτός προϋπολογισμός δεν πρόκειται να ξεπεραστεί, ότι όλες οι επιμέρους αλλαγές γίνονται πάντα μέσα σ΄ αυτό το ανώτατο όριο. Και αυτό εξακολουθεί να ισχύει. 
      Τώρα, κατασκευάζεται μία νέα γενιά κινδυνολογίας που είναι τα δάνεια. Δεν υπάρχουν ειδικά δάνεια της ολυμπιακής προετοιμασίας. Υπάρχουν τα εγκεκριμένα από τη Βουλή προγράμματα δανειοδότησης του ελληνικού δημοσίου μέσα στο πλαίσιο πάντοτε του ψηφισμένου προϋπολογισμού της χώρας. Οι δανειακές ανάγκες του δημοσίου δεν έχουν αυξηθεί βεβαίως. Το τι ποσά θα δανειστεί συνολικά το δημόσιο είναι σε γνώση της Βουλής και εγκεκριμένο από τη Βουλή και, όπως συμβαίνει με όλα τα μεγάλα δημόσια έργα, η Ευρωπαϊκή Τράπεζα Επενδύσεων χρηματοδοτεί με προνομιακά δάνεια το ελληνικό δημόσιο για το επενδυτικό αναπτυξιακό του πρόγραμμα. Αυτό που έγινε για την ανανέωση της γραμμής του ΟΣΕ, αυτό που έγινε για την Εγνατία, αυτό που έγινε για τον ΠΑΘΕ και το Ρίο-Αντίρριο γίνεται και για ορισμένα μεγάλα έργα που σχετίζονται με τους Ολυμπιακούς Αγώνες, όπως είναι για παράδειγμα το τραμ. Μακάρι να μπορούσαμε να πάρουμε και άλλα τέτοια δάνεια από την Ευρωπαϊκή Τράπεζα Επενδύσεων. Αυτό δεν συνιστά ούτε αύξηση των δανειακών αναγκών, ούτε ανατροπή του τακτικού προϋπολογισμού του κράτους, ούτε «αιχμαλωσία» της χώρας η οποία δήθεν θα πρέπει να ξεπληρώνει τα ολυμπιακά δάνεια με τον κόπο των μελλοντικών γενεών των Ελλήνων. Αυτά είναι μία μυθολογία ευτελέστατη. 
      Η ολυμπιακή προετοιμασία στην Ελλάδα είναι μία μεγάλη δημόσια επένδυση, μία επένδυση που γίνεται επί τη βάσει μεταολυμπιακών κριτηρίων, μια επένδυση που δεν γίνεται για τις δεκαπέντε ημέρες των Ολυμπιακών Αγώνων. Είναι μια επένδυση που γίνεται με κριτήρια τις επόμενες πολλές δεκαετίες. Είναι μία επένδυση σε υποδομές που ούτως ή άλλως τις είχε ανάγκη η χώρα και απλώς λόγω των Ολυμπιακών Αγώνων η χώρα αποκτά τις υποδομές αυτές με ένα πολύ γρήγορο χρονοδιάγραμμα, μία αποτελεσματική μέθοδο σχεδιασμού και εκτέλεσης των έργων και πρέπει να είμαστε υπερήφανοι γι’ αυτό.
      ΚΙΜΩΝ ΚΟΥΛΟΥΡΗΣ: Και με εθνικούς πόρους.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Βεβαίως όπως πολύ ορθά λέει ο κ. Κουλούρης, το σύνολο της ολυμπιακής προετοιμασίας, όπως το έχουμε ορίσει και προϋπολογίσει, δηλαδή τα 4,6 δισεκατομμύρια ευρώ είναι εθνικοί πόροι. Διασταυρώνεται όμως αυτή η μεγάλη προσπάθεια με την άλλη πολύ μεγαλύτερη, δέκα φορές μεγαλύτερη, από πλευράς ύψους προϋπολογισμού, που είναι το Γ΄ Κοινοτικό Πλαίσιο Στήριξης, το Εθνικό Σχέδιο Ανάπτυξης. Η χώρα έχει το μεγάλο προνόμιο και τη μοναδική δυνατότητα να διαχειρίζεται την ίδια χρονική στιγμή δύο μεγάλα προγράμματα. Βεβαίως είναι άνισα μεταξύ τους, γιατί ο όγκος του Κοινοτικού Πλαισίου Στήριξης είναι, όπως σας είπα και το επαναλαμβάνω, δέκα φορές μεγαλύτερος από τον όγκο του ολυμπιακού προϋπολογισμού. 
      Γιατί όμως έχει ιδιαίτερο ενδιαφέρον ο ολυμπιακός προϋπολογισμός και το Πρόγραμμα Ολυμπιακής Προετοιμασίας; Λόγω του αυστηρού και ανεπίδεκτου οποιασδήποτε αναβολής χρονοδιαγράμματος και λόγω της εξαιρετικά αποτελεσματικής μεθόδου εργασίας. Γιατί αυτό ανανεώνει η ολυμπιακή προετοιμασία. Τη νοοτροπία, την παραγωγικότητα, την αποτελεσματικότητα του δημόσιου τομέα πρωτίστως, ο οποίος έρχεται στη συνέχεια να κινητοποιήσει και να συμπαρασύρει και τον ιδιωτικό τομέα της ελληνικής οικονομίας. Πρέπει να είναι υπερήφανη η Βουλή για τη Δημόσια Διοίκηση και τις επιδόσεις της για τον ευρύτερο δημόσιο τομέα και για το γεγονός ότι τα έφερε έτσι η τύχη, ώστε ο δημόσιος τομέας να παρακινεί και να προτρέπει τον ιδιωτικό τομέα στην εφαρμογή ολυμπιακών ρυθμών, ολυμπιακών μεθόδων και ολυμπιακών αποδόσεων. Αυτή είναι η κατάσταση.
      Έρχεσθε, λοιπόν, και θέτετε τώρα και πρόσθετα ζητήματα, ότι θα προκύψει ανεργία από τους Ολυμπιακούς Αγώνες! Όλες οι μελέτες που έχουν γίνει και τώρα γίνονται και επιβεβαιώνονται εκ του πεδίου, δείχνουν ότι έχουμε σαράντα οκτώ με πενήντα χιλιάδες νέες θέσεις εργασίας το χρόνο κατά τη διάρκεια της ολυμπιακής προετοιμασίας. 
      Τα βασικά μεγέθη της Ολυμπιακής προετοιμασίας είναι γνωστά. Έχουμε μία αύξηση του Ακαθάριστο Εθνικό Προϊόν κατά 0,45% έως 0,55% κατά έτος πριν από το 2004, 0,93% έως 1,3% το 2004 και περίπου 0,1% με 0,5% για τα επόμενα έτη μετά το 2004. Θα αυξηθεί το Ακαθάριστο Εγχώριο Προϊόν κατά 3,6 τρισεκατομμύρια δραχμές, σταθερές τιμές 2000. Θα έχουμε μία συνολική θετική επιρροή στον ελληνικό τουρισμό, όχι μόνο λόγω ή κυρίως της αύξησης των αφίξεων, αλλά επειδή θα έχει αναβαθμιστεί το προϊόν μας. 
      Και απορώ πώς είναι δυνατόν τη στιγμή που ανοίγουν συνεχώς ξενοδοχεία ριζικά ανακαινισμένα, όπως η Μεγάλη Βρετανία ή το Χίλτον ή το Λαγονήσι, να έρχεται εδώ συνάδελφος από τους επερωτώντες και να ρωτάει ποια νέα επένδυση έγινε στον τουρισμό. Δεν είναι αυτό νέα επένδυση στον τουρισμό; Τι είναι η νέα επένδυση στον τουρισμό; 
      ΜΑΡΙΟΣ ΣΑΛΜΑΣ: Με τις κλίνες να μας πείτε τι έγινε.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μα, το μεγάλο ζήτημα, κύριε Σαλμά, το μεγάλο ερώτημα ήταν αν χρειάζονται νέες κλίνες ή αν χρειάζονται νέες κλίνες πέντε αστέρων. Εάν θέλουμε έναν τουρισμό ιταλικού τύπου ή έναν τουρισμό ισπανικού τύπου. Εάν θέλουμε την Αθήνα αυτοτελή προορισμό με πολιτιστικό και συνεδριακό τουρισμό ή αν θέλουμε τη χώρα να βαυκαλίζεται με την ετήσια αύξηση του αριθμού των αυξήσεων, ενώ το κρίσιμο γεγονός, ο κρίσιμος δείκτης είναι η μέση ημερήσια κατά κεφαλήν κατανάλωση που κάνει ο τουρίστας που έρχεται στην Ελλάδα. 
      Δεν αντιλαμβάνεσθε ότι κάνουμε μια τεράστια επένδυση στη μεγαλύτερη βιομηχανία της χώρας, που είναι η τουριστική βιομηχανία; Δημιουργούμε νέους προορισμούς. Επεκτείνουμε την τουριστική περίοδο. Προσκαλούμε στην Ελλάδα νέες μορφές τουρισμού και τουριστών. Αλλάζει ριζικά η εικόνα του ελληνικού τουρισμού. Αυτή είναι η πιο σημαντική διαρθρωτική επέμβαση που γίνεται στη χώρα, στην εθνική οικονομία, λόγω των Ολυμπιακών Αγώνων. 
      ΓΕΩΡΓΙΟΣ ΟΡΦΑΝΟΣ: Πότε μεγάλωσε η περίοδος και δεν το ξέρει κανένας;
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, σας παρακαλώ. 
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Έρχεσθε, λοιπόν, και εμφανίζεσθε δυσαρεστημένοι από την πρόοδο της ολυμπιακής προετοιμασίας. Το πολιτικό ζήτημα είναι αυτό. Το πολιτικό ζήτημα είναι η αμηχανία και η δυσαρέσκεια των εντεταλμένων εκπροσώπων της Νέας Δημοκρατίας, οι οποίοι έρχονται εδώ «ανήσυχοι» για την πρόοδο της ολυμπιακής προετοιμασίας. Αυτό είναι το θέμα. Αυτό είναι το πολιτικό ζήτημα το οποίο τίθεται σήμερα. 
      Και επ’ αυτού η Νέα Δημοκρατία οφείλει να δώσει επισήμως μια απλή και καθαρή απάντηση. Πιστεύετε στην ολυμπιακή προετοιμασία; Πιστεύετε στην προσπάθεια αυτή που γίνεται; Είστε ειλικρινείς όταν στρατεύεσθε μαζί μας σε προσπάθειες όπως η ολυμπιακή εκεχειρία, η ολυμπιακή παιδεία, ο ολυμπιακός εθελοντισμός; Λέτε αλήθεια στον ελληνικό λαό όταν του ζητάτε να επιδείξει ένα φρόνημα συμμετοχής και φιλοξενίας; Πιστεύετε ότι αυτό είναι ένα γεγονός ωφέλιμο για τη χώρα;
      Εάν τα πιστεύετε όλα αυτά, τότε δεν είναι δυνατόν να έρχεσθε εδώ και να λέτε, δεκατέσσερις μήνες πριν τους Ολυμπιακούς Αγώνες, με όλα τα ολυμπιακά έργα υπό κατασκευή και ολοκλήρωση, αυτά τα οποία λέτε. 
      Και στην περιπτωσιολογία, όμως, ατυχείτε. Δεν αληθεύει ότι έχουμε πρόβλημα με τα δοκιμαστικά γεγονότα, με τα περιβόητα «test events». Ο ίδιος ο κ. Ρογκ έχει τονίσει κατ’ επανάληψη σε συνεντεύξεις του κι εδώ και στο εξωτερικό, ότι στο Σίδνεϋ το 50% των δοκιμαστικών γεγονότων έγινε εκτός ολυμπιακών εγκαταστάσεων. Κι εμείς δεν θα κάνουμε ούτε μία δοκιμαστική διοργάνωση εκτός ολυμπιακών εγκαταστάσεων.
      Χρονοδιάγραμμα παράδοσης των έργων: Το χρονοδιάγραμμα είναι απολύτως συγκρίσιμο με αυτό του Σίδνεϋ την αντίστοιχη χρονική περίοδο πριν τους αγώνες. Σε πολλά έργα μάλιστα έχουμε προπόρευση. Πουθενά δεν υπάρχει ανησυχία. Όπου εμφανίζεται πρόβλημα, αυτό επιλύεται αμέσως. Όλα τα έργα τα οποία σημειώσατε, είναι έργα τα οποία τελούν υπό απόλυτο έλεγχο. Η αισθητική αναβάθμιση, σύμφωνα με τα σχέδια του Σαντιάγο Καλατράβα, ελέγχεται καθημερινά στη φάση της εργοστασιακής προετοιμασίας του υλικού –καθημερινά!- και από εμάς και από την Οργανωτική Επιτροπή και από τη Διεθνή Ολυμπιακή Επιτροπή. 
      Προσωρινές κατασκευές: Η μεγάλη σας αντίφαση και το μεγάλο σας πρόβλημα. Θα προτιμούσατε τελικά να κάνουμε περισσότερες προσωρινές ή περισσότερες μόνιμες κατασκευές; Εγώ αδυνατώ να καταλάβω ποια είναι η θέση σας απ’ αυτά που είπατε. Θα θέλατε να έχουμε επενδύσει δισεκατομμύρια από τον Κρατικό Προϋπολογισμό για να κάνουμε προσωρινές κατασκευές χωρίς καμία μεταολυμπιακή χρήση και αξιοποίηση; Δεν το πιστεύω αυτό. 
      Εμείς κάναμε όλες τις αναγκαίες προσπάθειες, όλες τις προσαρμογές ώστε να έχουμε τις μικρότερες δυνατές προσωρινές κατασκευές. Και αποδεχθήκαμε τελικά προσωρινές κατασκευές μόνον εκεί όπου δεν υπάρχει προοπτική μεταολυμπιακής χρήσης. Πού δηλαδή μειώσαμε τις μόνιμες κατασκευές και τις αντικαταστήσαμε από προσωρινές; Στο χόκεϊ, στο μπέϊζμπολ και στο σόφτμπολ. Σε τρία αγωνίσματα, τα οποία δεν έχουν παράδοση στην Ελλάδα. Κι εν πάση περιπτώσει δημιουργούμε και γι’ αυτά πολύ σημαντικές υποδομές. Δεν θα είχε νόημα όμως να κάνουμε έναν γιγαντισμό υποδομών σε αθλήματα που δεν έχουν καμία απήχηση στην Ελλάδα. 
      Μόνο σε τρία δευτερεύοντα από την άποψη αυτήν αθλήματα έχουμε μειώσει τον αρχικό σχεδιασμό των μονίμων κατασκευών, υπέρ προσωρινών κατασκευών, ακριβώς επειδή το κριτήριό μας είναι η μεταολυμπιακή αξιοποίηση. Πουθενά αλλού. Αντιθέτως, όλες οι άλλες επεμβάσεις που έγιναν είχαν, ως στόχο την ενίσχυση της μεταολυμπιακής χρήσης, δηλαδή ουσιαστικά την ακόμη μεγαλύτερη εκλογίκευση του σχεδιασμού. Γι’ αυτό μεταφέραμε το ολυμπιακό κέντρο του μπόξινγκ, της πυγμαχίας, από το Φάληρο στο Περιστέρι, προκειμένου να εξοπλίσουμε έναν από τους μεγαλύτερους δήμους της χώρας με μία μόνιμη αθλητική υποδομή, η οποία γίνεται με τα χρήματα της ολυμπιακής προετοιμασίας, βεβαίως όμως θα έχει μία λαμπρά μεταολυμπιακή προοπτική.
      Κατασκευάζετε εδώ τώρα το επόμενο μύθευμα, το οποίο είναι ο ρόλος της εταιρείας Ολυμπιακών Ακινήτων, η δήθεν σχέση με off shore εταιρείες που ιδρύει το ελληνικό δημόσιο και η εκποίηση των υποδομών. Μα υπάρχει ειδικός νόμος του κράτους που προβλέπει ότι σε καμία περίπτωση η εταιρεία των Ολυμπιακών Ακινήτων δεν έχει την αρμοδιότητα και τη δυνατότητα να προβεί σε πώληση, μεταβίβαση ή ανταλλαγή. 
      Δεν έχετε διαβάσει το νόμο; Δεν σας αρκεί το γεγονός ότι δεν υπάρχει ούτε πώληση ούτε ανταλλαγή;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σύμβαση πενήντα χρόνων.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Σύμβαση πενήντα χρόνων για να δώσεις τι; Την έδρα της ομοσπονδίας ή το γυμναστήριο του δήμου; Επί ποίου ακινήτου θα γίνει αυτό; Επί του ακινήτου που διεκδικεί η ομοσπονδία κάθε αγωνίσματος ως μόνιμη έδρα του; Ή επί του ακινήτου, δηλαδή επί της αθλητικής υποδομής, που ανήκει στο δήμο ή στη Γενική Γραμματεία Αθλητισμού; Ή που ανήκει στο ελληνικό δημόσιο απευθείας, αλλά διεκδικεί ο κάθε οργανισμός Τοπικής Αυτοδιοίκησης να το χρησιμοποιεί για τις δικές του ανάγκες;
      Ποια ολυμπιακή υποδομή είναι αυτή που θα εκποιηθεί; Η Νίκαια, το Γαλάτσι, το Περιστέρι, τα Λιόσια; Και τι είναι αυτό που σας νομιμοποιεί να λέτε αυτά τα πράγματα και να δημιουργείτε αυτό το κλίμα, το οποίο υποτιμά τη χώρα, υποτιμά τις προθέσεις των πάντων, υποτιμά το κλίμα μέσα στο οποίο οφείλουμε να συνεργαζόμαστε για την ολυμπιακή προετοιμασία;
      Πιάνεστε τώρα από προσχήματα και λεπτομέρειες που δεν έχουν καμία απολύτως σημασία, προκειμένου να διατυπώσετε έναν πολιτικό ισχυρισμό που είναι ακατανόητος. Ποιο είναι το πολιτικό νόημα των ισχυρισμών της κ. Πετραλιά για το συνολικό κόστος του Διεθνούς Κέντρου Ραδιοτηλεόρασης; Ότι ενώ είχαμε συμβατικό προϋπολογισμό 133,5 εκατομμύρια ευρώ, τελικά μέσα από την καλή διαχείριση του έργου και τις εκπτώσεις έχουμε τελικό κόστος 123,8 εκατομμύρια ευρώ; Αυτό είναι το πρόβλημα;
      ΓΕΩΡΓΙΟΣ ΟΡΦΑΝΟΣ: Είναι 73,5 όχι 123 εκατομμύρια. Τα εκατό τα βρήκατε μετά.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κάνετε λάθος.
      ΠΡΟΕΔΡΕΥΩΝ (Κωνσταντίνος Βρεττός): Κύριε Ορφανέ, σας παρακαλώ. Να μην γράφεται καμία διακοπή στα Πρακτικά.
      ΓΕΩΡΓΙΟΣ ΟΡΦΑΝΟΣ:…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού):…
      ΠΡΟΕΔΡΕΥΩΝ (Κωνσταντίνος Βρεττός): Κύριε Αλευρά, αν είναι δυνατόν! Εσείς γιατί απαντάτε; Είναι ο Υπουργός εδώ, διακόπτει ο κ. Ορφανός και απαντάτε εσείς από εκεί; Σας παρακαλώ. Σταματήστε και εσείς, κύριε Ορφανέ και εσείς, κύριε Αλευρά.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ακούστε, κύριοι συνάδελφοι της Νέας Δημοκρατίας: Υποτίθεται ότι κόπτεστε για την πρόοδο του Προγράμματος Διάθεσης Εισιτηρίων, ότι κόπτεστε για την εφαρμογή και την επιτυχία του Προγράμματος Εθελοντισμού. Και έρχεσθε εδώ, δηλαδή έρχεσθε ενώπιον του ελληνικού λαού και λέτε αυτά τα οποία λέτε, με το ύφος με το οποίο τα λέτε, θέλοντας προφανώς να υπονομεύσετε και το Πρόγραμμα Εισιτηρίων και το Πρόγραμμα Εθελοντισμού. Έρχεσθε εδώ για να υπερασπιστείτε -υποτίθεται- το κύρος της χώρας σε σχέση με την ασφάλεια των Ολυμπιακών Αγώνων, που είναι το μεγαλύτερο πρόβλημα που αντιμετωπίζει όλος ο κόσμος και φυσικά το μεγαλύτερο πρόβλημα που αντιμετωπίζει η ολυμπιακή διοργάνωση ως διεθνές γεγονός, και αντί να πείτε ευθαρσώς ότι είστε στο πλευρό της Κυβέρνησης, προκειμένου να γίνουν όλες οι αναγκαίες ενέργειες για τη θωράκιση των Ολυμπιακών Αγώνων, που πρέπει να είναι οι ασφαλέστεροι Ολυμπιακοί Αγώνες στην ιστορία του διεθνούς ολυμπιακού κινήματος, απλώς δημιουργείτε την αίσθηση ότι κάτι συμβαίνει στο Πρόγραμμα Ασφάλειας. Ενώ είναι γνωστό από τα στοιχεία που έχουν δοθεί στη δημοσιότητα ότι, έχει επιτευχθεί με βάση τις πολύ υψηλές αξιώσεις μας το καλύτερο δυνατό τίμημα, ένα τίμημα το οποίο προσεγγίζει μόλις το 50% των αρχικών αξιώσεων των κοινοπραξιών που μετείχαν στη σχετική διαδικασία.
      ΓΕΩΡΓΙΟΣ ΟΡΦΑΝΟΣ:….
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όταν ο εισαγγελέας….
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, μην απαντάτε, διότι δεν καταγράφηκε η ερώτηση.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): .. θα έρθουμε στη Βουλή να δούμε αναλυτικά τι λέει ο καθένας.
      ΠΡΟΕΔΡΕΥΩΝ (Κωνσταντίνος Βρεττός): Μην απαντάτε, κύριε Υπουργέ, γιατί δεν καταγράφεται η ερώτηση.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα δούμε στη Βουλή πώς λειτουργεί ως εκπρόσωπος ποιων συμφερόντων.
      ΠΡΟΕΔΡΕΥΩΝ (Κωνσταντίνος Βρεττός): Δεν με ακούτε, κύριε Υπουργέ. Και εσείς, κύριε συνάδελφε, μην ερωτάτε.
      ΓΕΩΡΓΙΟΣ ΟΡΦΑΝΟΣ: …
      ΠΡΟΕΔΡΕΥΩΝ (Κωνσταντίνος Βρεττός): Εάν είναι δυνατόν! Σας παρακαλώ, κύριε Ορφανέ.
      Κύριε Υπουργέ, μην απαντάτε, διότι έχω δώσει εντολή να μην καταγράφονται οι διακοπές στα Πρακτικά. Συνεπώς πού απαντάτε; Στο πουθενά; Θα εμφανιστεί μια ομιλία που δεν θα έχει υπόβαθρο. Δεν υπάρχει ερώτηση. Πώς απαντάτε;
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Με συγχωρείτε, κύριε Πρόεδρε, αλλά δεν με πειράζει. Εμένα δεν με ενοχλούν οι διακοπές.
      ΠΡΟΕΔΡΕΥΩΝ (Κωνσταντίνος Βρεττός): Ενοχλούν εμένα.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Οι διακοπές δηλώνουν μια αμηχανία των συναδέλφων της Νέας Δημοκρατίας, οι οποίοι αναγκάζονται να υποστηρίζουν αντιφατικά πράγματα. Η πολιτική τους στάση απέναντι στο γεγονός είναι αντιφατική. Πρέπει να επεξεργαστούν μια πιο ισορροπημένη και ενιαία στάση.
      Θα σας απαντήσω και στα άλλα θέματα, όπως στις φυτεύσεις για παράδειγμα. Έρχεται η κ. Πετραλιά, ως γεωπόνος ομιλεί από του βήματος και λέει ότι έχουμε μια τελευταία φυτευτική περίοδο, η οποία πέρασε και δεν φυτεύσαμε, ή θα φυτέψουμε ισπανικά προϊόντα. 
      Υπάρχουν άλλες τρεις φυτευτικές περίοδοι. Υπάρχει στενή συνεργασία με όλες τις εμπλεκόμενες ελληνικές επιχειρήσεις και φυσικά υπάρχει στενή συνεργασία με το Γεωπονικό Πανεπιστήμιο και με τις άλλες σχολές των ελληνικών πανεπιστημίων που έχουν κάποιο λόγο στα θέματα αυτά, προκειμένου να γίνει η καλύτερη δυνατή προετοιμασία. Στη δευτερολογία του ο κ. Αλευράς θα σας δώσει στοιχεία, αριθμούς δένδρων, αριθμούς θάμνων, κονδύλια τα οποία επενδύονται.
      ΜΑΡΙΟΣ ΣΑΛΜΑΣ: …
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα σας πούμε ονομαστικά για κάθε δένδρο με ποιο διαβατήριο θα έρθει από κάθε χώρα. Κάθε δένδρο και κάθε θάμνος θα έχει τόπο προέλευσης, ονοματεπώνυμο.....Θα ξέρετε τα πάντα. Θα μπορείτε να ελέγχετε κάθε φυτό πού βρίσκεται.
      ΠΑΝΑΓΙΩΤΗΣ Ν. ΚΡΗΤΙΚΟΣ:….
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα μπορούσαμε επί ώρες να μιλάμε για κάθε ένα κεφάλαιο της προετοιμασίας.
      ΠΡΟΕΔΡΕΥΩΝ (Κωνσταντίνος Βρεττός): Γι’ αυτό είμαι σίγουρος.
      ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ούτως ή άλλως, όταν οι επερωτώντες πετούν μια κουβέντα, μια λέξη, ένα όνομα, αναφέρονται σε ένα έργο έτσι επιγραμματικά, ανοίγουν μια συζήτηση, η οποία για την Κυβέρνηση μπορεί να  σημαίνει την ανάγκη μιας εκτενούς απάντησης. Δεν νομίζω, όμως, ότι χρειάζεται. Από ένα σημείο και μετά, πιστεύω ότι αυτό δημιουργεί μια παρεξήγηση, αλλοιώνει την εικόνα. Διότι τι ψάχνουμε να βρούμε επί των λεπτομερειών, όταν η Νέα Δημοκρατία οφείλει να εξηγήσει τη γενική πολιτική της στάση σε σχέση με την ολυμπιακή προετοιμασία;
      Ακούστε, κύριοι συνάδελφοι: Εδώ οφείλετε να εξηγήσετε σήμερα, ή εν πάση περιπτώσει όποτε μπορέσετε, ποια είναι αυτή η γενική σας στάση σε σχέση με την ολυμπιακή προετοιμασία. Την πιστεύετε; Την υποστηρίζετε; Ή θέλετε να την υπονομεύετε και επιχαίρετε κάθε φορά που εμφανίζεται πρόβλημα;
     Οφείλετε με συνέπεια και ευθύτητα να πείτε ποια είναι η άποψή σας. Εγώ, αν μου επιτρέπετε να σας κάνω μία πρόταση –όχι σύσταση- για τις πολιτικές σας επιλογές, θα σας έλεγα να υιοθετήσετε τη στάση της συστράτευσης και της υποστήριξης. 
     Η Κυβέρνηση χειρίζεται ένα πολύ μεγάλο εθνικό θέμα. Όποιος χειρίζεται ένα μεγάλο εθνικό θέμα με επιτυχία, βεβαίως έχει και πολιτικά οφέλη. Έτσι λειτουργεί η δημοκρατία. Έτσι λειτουργεί ένα δημοκρατικό, ανοιχτό πολιτικό σύστημα. Αλλά και εκείνος που δεν το χειρίζεται αλλά καλείται να ασκήσει τα ελεγκτικά του καθήκοντα την περίοδο αυτή, μπορεί επίσης να ωφεληθεί τουλάχιστον ως προς το συντελεστή σοβαρότητας και αξιοπιστίας, όταν δεν κάνει μία ατέρμονα και στείρα κριτική αλλά με θάρρος, με ευθύτητα, με ανδρισμό -όχι βιολογικό αλλά πολιτικό- λέει τα πράγματα με το όνομά τους, δηλαδή λέει ότι η υπόθεση αυτή είναι πολύ μεγάλη και αξίζει τον κόπο.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Μανώλης Κεφαλογιάννης. 
     Παρακαλώ να μην διακόπτει ο κ. Αλευράς, διότι οι νεολαίοι έχουν την τάση να διακόπτουν ο ένας τον άλλο.
     ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, θα ήθελα επίσης να πω ότι έχω μια υποχρέωση με την κ. Μουμπάρακ, στην οποία πρέπει οπωσδήποτε να παραστώ. Ζητώ συγγνώμη από τους συναδέλφους που δεν θα τους ακούσω, είναι όμως ο κ. Αλευράς ο οποίος με καλύπτει πλήρως σε όλα. 
     ΓΕΩΡΓΙΟΣ ΟΡΦΑΝΟΣ: Θα τα ακούσει για εσάς.
     ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κεφαλογιάννη, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, κατανοούμε το θέμα ανωτέρας βίας που έχει ο κύριος Υπουργός. Άλλωστε είναι γνωστό ότι δεν τρέπεται εύκολα σε άτακτο φυγή και κυρίως για το θέμα των Ολυμπιακών Αγώνων 
     Κύριε Πρόεδρε, αυτό που ήθελα να πω είναι ότι έχει απόλυτο δίκιο ο κύριος Υπουργός, όταν λέει ότι πρέπει να υπάρχει τεκμηριωμένη θέση και ενιαία στάση. Κατηγόρησε βέβαια ότι δεν έχει η Νέα Δημοκρατία τεκμηριωμένη θέση και ενιαία στάση. Αυτό δεν είναι μεγάλο πρόβλημα, δεν είναι μεγάλη ζημιά. Το πρόβλημα είναι όταν η Κυβέρνηση που διαχειρίζεται αυτό το μεγάλο φάκελο, αυτή τη μεγάλη ευκαιρία των Ολυμπιακών Αγώνων δεν έχει ενιαία στάση, δεν έχει ενιαίο «μπούσουλα», δεν έχει ενιαία γραμμή και ουσιαστικά παρουσιάζεται να έχει πρόχειρα στοιχεία τα οποία καταθέτει στη Βουλή, έτσι για να ξεφύγει από την πίεση της Αντιπολίτευσης.
     Είπε ο κύριος Υπουργός -και ξεκινάω από αυτό- ότι το Διεθνές Κέντρο Ραδιοτηλεόρασης είχε προϋπολογισμό 130 εκατομμυρίων ευρώ. Η αλήθεια είναι ότι το έργο αυτό δεν συμπεριλαμβανόταν στο φάκελο διεκδίκησης, ότι η Κυβέρνηση, όταν αποφάσισε το 2001 να γίνει αυτό το έργο και για να περάσει -αν θέλετε- έτσι και χωρίς πολλές αντιδράσεις, μίλησε για έναν προϋπολογισμό 30 εκατομμυρίων ευρώ. Ο κύριος Πρωθυπουργός πριν μερικές εβδομάδες, τον Μάιο του 2003, κατά τη διάρκεια των εγκαινίων του Διεθνούς Κέντρου Ραδιοτηλεόρασης, μίλησε για κόστος τρεις έως τρεισήμισι φορές παραπάνω, δηλαδή για 103 εκατομμύρια ευρώ και μάλιστα με ΦΠΑ. Ο κ. Αλευράς δύο εβδομάδες αργότερα, στις 20.5.2003, μίλησε για 123 εκατομμύρια ευρώ, 104 περίπου δισεκατομμύρια δραχμές και μάλιστα χωρίς ΦΠΑ. Αυτό στη συνάντηση που είχατε με τους Βουλευτές της Νέας Δημοκρατίας και στις απαντήσεις σας στη Βουλή.
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι 104 δισεκατομμύρια ευρώ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Έχετε δίκιο. Είναι 123 εκατομμύρια ευρώ. Είναι 42 δισεκατομμύρια δραχμές, χωρίς το ΦΠΑ όμως.
     Κυρίες και κύριοι συνάδελφοι, αναρωτήθηκε ο κ. Βενιζέλος εάν είμαστε ευχαριστημένοι από την ολυμπιακή προετοιμασία. Και βέβαια δεν είμαστε. Και γι’ αυτό λίγο πριν κλείσει η Βουλή θέλαμε να χτυπήσουμε το τελευταίο καμπανάκι. Και από την τοποθέτησή του είμαστε περισσότερο ανήσυχοι γιατί δείχνει με ποια προχειρότητα η Κυβέρνηση αντιμετωπίζει αυτό το θέμα. Αυτή η μακαριότητα την οποία δείχνει, ο εφησυχασμός, είναι μια στάση που μας οδηγεί στο συμπέρασμα ότι η Κυβέρνηση βρίσκεται εκτός πραγματικότητας.
      Η στάση της Νέας Δημοκρατίας  είναι στάση συναίνεσης, είναι μία στάση η οποία θέλει να γίνουν οι καλύτεροι Ολυμπιακοί Αγώνες που έγιναν ποτέ. Γι’ αυτό μάλιστα από πολύ νωρίς είχαμε αναλάβει την πρωτοβουλία να ιδρυθεί μια επιτροπή υπό τον Πρόεδρο της Δημοκρατίας και με τη συμμετοχή των Αρχηγών των κομμάτων που θα χειρίζεται την εξέλιξη των Ολυμπιακών Αγώνων. Είχαμε ζητήσει την αναβάθμιση της Εθνικής Ολυμπιακής Επιτροπής, το μόνο όργανο στο οποίο μετέχουν τα κόμματα και άλλοι φορείς. Βεβαίως είχαμε ζητήσει να γίνεται συζήτηση στην Ολομέλεια της  Βουλής κάθε έξι μήνες. 
      Καμία από τις προτάσεις αυτές της Νέας Δημοκρατίας, δεν έκανε δεκτή η Κυβέρνηση. 
      Ανησυχούμε διότι η Κυβέρνηση δεν είναι σε θέση ακόμη και σήμερα, λίγους μήνες, δεκατέσσερις μήνες πριν από την έναρξη των Ολυμπιακών Αγώνων, να μας δώσει έναν δεσμευτικό προϋπολογισμό. 
      Μπορείτε κύριε Αλευρά στη δευτερολογία σας να μας πείτε ποιος θα είναι ο συνολικός προϋπολογισμός των Ολυμπιακών Αγώνων;
      Κύριε Πρόεδρε, διαπιστώνουμε επίσης ότι άλλα λέει ο ένας Υπουργός, άλλα λέει ο άλλος Υπουργός γι’ αυτό το μεγάλο θέμα. Θα σας διαβάσω μερικές δηλώσεις. 
      Ο κ. Χυτήρης ο οποίος είναι και ο αρμόδιος εκπρόσωπος της Κυβέρνησης και της διυπουργικής επιτροπής όταν ανέλαβε τα καθήκοντά του μας είπε ότι, ο αρχικός προϋπολογισμός ήταν εικονικός και η Κυβέρνηση θεωρεί αναπόφευκτες τις υπερβάσεις. 
      Για ποιες υπερβάσεις μιλάμε. Ο προϋπολογισμός του 1997 ήταν 850 δισεκατομμύρια δραχμές, του 1999 ήταν 1,1 τρισεκατομμύρια, του 2000 ήταν 1,3 τρισεκατομμύρια, του 2001 ήταν 1,4 τρισεκατομμύρια και του 2002 ήταν 1,7 τρισεκατομμύρια. 
      Μα είναι αυτός προγραμματισμός της Κυβέρνησης; Και παρ’ ότι η Κυβέρνηση έχει προκληθεί όλο αυτό το διάστημα να μας δώσει ένα δεσμευτικό αναλυτικό προϋπολογισμό, δεν έχουμε καμιά τέτοια ενημέρωση. Δεν τολμάει η Κυβέρνηση να δεσμευτεί ακόμη και δεκατέσσερις μήνες πριν από τους Ολυμπιακούς Αγώνες ακόμα και τώρα που έχουν ξεκινήσει όλα τα έργα. 
      Κύριε Πρόεδρε, η Κυβέρνηση προσπαθεί να κρύψει το χρέος κάτω από το χαλί, προσπαθεί να το κληροδοτήσει στις επόμενες γενιές. Μα αυτός είναι ακριβώς ο λόγος για τον οποίο οδηγήθηκε στο να ζητήσει δάνειο από την Ευρωπαϊκή Τράπεζα Επενδύσεων, ύψους 1,5 δισεκατομμυρίων ευρώ, περίπου 500 δισεκατομμύρια δραχμές και μάλιστα χωρίς να ενημερώσει τη Βουλή, χωρίς να ενημερώσει τα κόμματα της Αντιπολίτευσης, χωρίς να το πει στην Επιτροπή Μορφωτικών Υποθέσεων, χωρίς να το πει στην Εθνική Ολυμπιακή Επιτροπή. Και μάλιστα ανακαλύφθηκε ότι έχει ζητήσει το δάνειο με μοναδικό ή κύριο τέλος πάντων αιτιολογικό την περάτωση των Ολυμπιακών Αγώνων. Και καλείται ο ελληνικός λαός, να πληρώσει τα επόμενα είκοσι πέντε χρόνια το κόστος αυτό των 500 επιπλέον δισεκατομμυρίων δραχμών για την περάτωση των ολυμπιακών έργων.
      Είχαμε και την άλλη διένεξη μεταξύ Κυβέρνησης και «Αθήνα 2004» για το ποιος θα πληρώσει τα «over lays», ποιος θα πληρώσει δηλαδή τα μερεμέτια των Ολυμπιακών Αγώνων, ποιος θα πληρώσει εκείνες τις ολυμπιακές εφαρμογές, τις δαπάνες που πρέπει να γίνουν στα στάδια που είναι σε εξέλιξη η κατασκευή τους για την τέλεση των Ολυμπιακών Αγώνων. 
      Ποιος είναι ο προϋπολογισμός λοιπόν; Ξεκινήσαμε από 280 δισεκατομμύρια δραχμές. Όταν το θέμα αυτό είδε το φως της δημοσιότητας, όταν φάνηκε η διένεξη μεταξύ του Υπουργού Πολιτισμού και της κ. Αγγελοπούλου, προέδρου της «Αθήνα 2004» ανακοινώθηκε έτσι με μια μονοκονδυλιά με έναν αυθαίρετο τρόπο ότι το κόστος των Ολυμπιακών προσαρμογών είναι 190 δισεκατομμύρια δραχμές.
      Γνωρίζουμε όμως όλοι ότι δεκατέσσερις μήνες πριν τους Ολυμπιακούς Αγώνες, στη σπουδή της Κυβέρνησης να ολοκληρωθούν τα έργα που εκκρεμούν, θα πληρωθούν σε τιμές διπλάσιες, τριπλάσιες, πολλαπλάσιες από το πραγματικό κόστος τους. Εμείς υπολογίζουμε ότι αυτό το κόστος θα ξεπεράσει τα 400-450 δισεκατομμύρια δραχμές. Έτσι δημιουργείται μία μαύρη τρύπα 1 τρισεκατομμυρίου δραχμών.
      Επίσης όπως παραδέχθηκε και ο Υπουργός Πολιτισμού ο κ. Βενιζέλος πολλά από τα έργα θα γίνουν με πρόχειρες κατασκευές οι οποίες θα συναρμολογηθούν λίγες μέρες πριν από τους Ολυμπιακούς Αγώνες και θα αποσυναρμολογηθούν αμέσως μετά. 
      Αλλά και γι’ αυτά τα έργα δεν μας είπε «ναι θα γίνουν οι πρόχειρες, προκάτ κατασκευές, αλλά το κόστος μειώθηκε». Ποιά είναι η πραγματικότητα; Ότι μειώνεται το συμβατικό έργο, αλλά το κόστος πολλαπλασιάζεται. Έλεγε ο φάκελος διεκδίκησης ότι σε δεκαεπτά λεπτά θα υπάρχει επικοινωνία μεταξύ της Καλογρέζας και του άλλου ολυμπιακού πόλου που είναι η περιοχή του παλαιού αεροδρομίου, του Ελληνικού. Μα, για να γίνει αυτή η σύνδεση σε δεκαεπτά λεπτά, έπρεπε να γίνουν τέσσερις κόμβοι στην παραλία. Πού είναι αυτοί, δεκατέσσερις μήνες πριν από την έναρξη των Ολυμπιακών Αγώνων; Θα έπρεπε να γίνουν άλλοι τέσσερις κόμβοι στη Λεωφόρο Κηφισίας; Πού είναι αυτοί με εξαίρεση τον κόμβο στο Φάρο του Ψυχικού; Θα έπρεπε τα έργα να είχαν ολοκληρωθεί σήμερα, να ξέρουμε και το τελικό κόστος; Πού είναι όλα αυτά; Γι’ αυτό ανησυχούμε, γι’ αυτό φοβόμαστε ότι δυστυχώς επιβεβαιώνεται καθημερινά ο πρωθυπουργικός σύμβουλος κ. Σπράος, ο οποίος τον Οκτώβριο του 1997 έλεγε για την ανάθεση των Ολυμπιακών Αγώνων του 2004 «οι κίνδυνοι από χαλαρή διαχείριση, υπερβάσεις  προϋπολογισμών, πελατειακές σχέσεις, είναι σοβαροί. Αν δεν αποφευχθούν αυτά, οι συνέπειες θα είναι επώδυνες για την ελληνική οικονομία». Αυτή είναι η κληρονομιά που θα αφήσετε. Και η πραγματικά μεγάλη ευκαιρία που θα έπρεπε να είναι οι Ολυμπιακοί Αγώνες του 2004 για την Ελλάδα, κινδυνεύει να γίνει εφιάλτης για τις ερχόμενες γενιές.
      Ανησυχούμε επίσης για την ολοκλήρωση των έργων. Σύμφωνα με απαντήσεις του Υπουργείου Πολιτισμού το Καλλιμάρμαρο θα είναι έτοιμο στις 31 Ιουλίου του 2004. Δεκατρείς μέρες πριν από την τέλεση των Ολυμπιακών Αγώνων. Δηλαδή, εκεί που θα γίνει η τελετή έναρξης και η τοξοβολία…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Η τοξοβολία είναι άλλο έργο και θα ολοκληρωθεί.  Η τελετή έναρξης θα γίνει στο ΟΑΚΑ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα γίνουν και κάποιες άλλες εκδηλώσεις. Πάντως, θα είναι έτοιμο δεκατρείς ημέρες πριν τους αγώνες. Είστε ευτυχής διότι το σημείο αναφοράς των Ολυμπιακών Αγώνων το Καλλιμάρμαρο, εκεί που έγινε η τελετή έναρξης των Ολυμπιακών Αγώνων του 1896 θα παραδοθεί την τελευταία στιγμή, χωρίς να έχετε κάνει κανένα τεστ όσον αφορά τη λειτουργία του; Είστε ευτυχής που αναβάλατε το Μπρούνο Ζάουλι ένα παγκόσμιας φήμης πρωτάθλημα στίβου που θα γινόταν μερικές εβδομάδες πριν τους Ολυμπιακούς Αγώνες τον Ιούνιο του 2004. Επειδή το ΟΑΚΑ δεν θα είναι έτοιμο, αναγκάστηκε ο ΣΕΓΑΣ να παραδώσει την εντολή στην Πανευρωπαϊκή Ομοσπονδία Στίβου. Είστε ευτυχής, όταν για έργα που έπρεπε να είχαν ξεκινήσει το 1998 και να έχουν παραδοθεί το 2002 μας λέει το Υπουργείο σας ότι, θα είναι έτοιμα στις αρχές του 2004; Μάλιστα το ΥΠΕΧΩΔΕ λέει ότι θα είναι έτοιμα στα τέλη Μαΐου του 2004.
      Θα σας διαβάσω τι είχατε ανακοινώσει τον Οκτώβριο του 2001 για να δείτε ποια είναι η συνέπειά σας, όσον αφορά τα “test events”, δηλαδή τις δοκιμές που πρέπει να γίνουν στα στάδια πριν τους Ολυμπιακούς Αγώνες. Στην τοξοβολία θα γίνει το “test event” τον Αύγουστο του 2003; Στο μπέιζμπολ θα γίνουν οι ευρωπαϊκοί αγώνες τον Αύγουστο του 2003; Στο μπάσκετμπολ θα γίνουν τον Αύγουστο του 2003 και το Δεκέμβριο του 2003 τα “test events”;  Στο κανόε-καγιάκ θα γίνει το “test event” τον Αύγουστο του 2003; Στην ιππασία θα γίνει το “test event” τον Αύγουστο του 2003; Θα γίνει το «test event» στο χόκεϋ τον Αύγουστο του 2003; Στο μοντέρνο πένταθλο θα γίνει το παγκόσμιο πρωτάθλημα νέων τον Αύγουστο του 2003; Το παγκόσμιο πρωτάθλημα νέων στην κωπηλασία θα γίνει τον Αύγουστο του 2003; Το σόφτμπολ θα γίνει τον Αύγουστο του 2003; Το τένις θα γίνει το Σεπτέμβριο του 2003; Το παγκόσμιο πρωτάθλημα στο τρίαθλο θα γίνει τον Αύγουστο του 2003; Θα γίνει το παγκόσμιο πρωτάθλημα νέων ελληνορωμαϊκής πάλης τον Αύγουστο του 2003; 
      Κύριε Πρόεδρε, θα σας καταθέσω για τα Πρακτικά της Βουλής την ανακοίνωση των αρμοδίων Υπουργών για τους Ολυμπιακούς Αγώνες. Δεν αναφέρομαι σε άλλες πολύ μεγάλες διοργανώσεις που έπρεπε να γίνουν το Δεκέμβριο του 2003, τον Ιανουάριο του 2004 και μέχρι το Μάιο του 2004. Αυτός είναι ο προγραμματισμός σας και γι’ αυτό ανησυχούμε. Ανησυχούμε για το κόστος, ανησυχούμε για την προετοιμασία των Ολυμπιακών Αγώνων.
      (Στο σημείο αυτό ο Βουλευτής κ. Εμμανουήλ Κεφαλογιάννης  καταθέτει για τα Πρακτικά την προαναφερθείσα ανακοίνωση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αν οι Ολυμπιακοί Αγώνες του 2004 είναι να γίνουν με εφέ, με εικονική πραγματικότητα και μόνο για την τηλεόραση, δεν χρειαζόταν να υποστεί η Ελλάδα αυτή τη μεγάλη οικονομική θυσία. 
      Σας ευχαριστώ. 
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σαλμάς για να δευτερολογήσει. 
      ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, σήμερα είχαμε την πρώτη απονομή μεταλλίου των Ολυμπιακών Αγώνων του 2004. Ο Υπουργός, κ. Βενιζέλος, απένειμε το χρυσό μετάλλιο στη χώρα μας για την οργάνωση. Αποτελεί χαρακτηριστικό παράδειγμα αλαζονείας ετούτης εδώ της Κυβέρνησης! Αφήστε, κύριε Υφυπουργέ, να το δώσει κανείς άλλος αυτό εδώ το μετάλλιο. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Στη χώρα μας το απονείμαμε. Κακό είναι αυτό; 
	ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, τρία λεπτά έχει να μιλήσει. Μην το διακόπτετε, σας παρακαλώ πάρα πολύ!  
	ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Με συγχωρείτε, κύριε Πρόεδρε. 
      ΜΑΡΙΟΣ ΣΑΛΜΑΣ: Δεν πειράζει, κύριε Πρόεδρε. Ο κ. Αλευράς διακόπτει γενικά.
      Κύριε Πρόεδρε, αυτό που θα ήθελα να σας πω είναι το εξής: Όση ώρα μιλούσε ο κύριος Υπουργός προσπάθησα να καταλάβω αν απαντάει στην επερώτησή μας ή στα ερωτήματα που θέσαμε ή αν ρητορεύει. Αλλά σε τελική ανάλυση εάν η ρητορική είναι λόγος κενού περιεχομένου και ασύνδετος με τα πραγματικά γεγονότα και τα πραγματικά ερωτήματα, τότε το καταλαβαίνω. Ρητορική όμως, είναι να απαντάει κανείς με ωραίο τρόπο, κάνοντας χρήση του λόγου πάνω σε πραγματικά ερωτήματα. Επιτρέψτε μου να σας πω ότι τίποτα από αυτά που ρωτήσαμε δεν απαντήθηκε. Είναι επανάληψη του ίδιου έργου που ζούμε με αυτή την Κυβέρνηση. Τζάμπα ρωτάμε σε τούτη τη Βουλή. Απαντήσεις δεν παίρνουμε ποτέ και γι’ αυτό είναι άδεια πάντα τα έδρανα.
      Εμείς ρωτάμε αν πήρανε δάνεια, όντες συνεπείς στην πρακτική τους για αγώνες του μέτρου ή όχι. Η απάντηση είναι ότι πήραν δάνεια. Τώρα, αν είναι ευνοϊκοί οι όροι ή όχι, εμείς δεν μπήκαμε σε τέτοιες λεπτομέρειες. 
      Εμείς ξέρουμε ότι οι επόμενες γενιές των Ελλήνων θα πληρώνουν τα δάνεια που συνάπτει ετούτη η Κυβέρνηση, γιατί αποφάσισε να μην κάνει αγώνες του μέτρου. Αυτή είναι και η πρώτη μας ένσταση. 
      Βέβαια, πάλι δεν μας απάντησε η Κυβέρνηση για το μετα-ολυμπιακό κόστος συντήρησης. Εμείς όσον αφορά τις προσωρινές και τις μόνιμες κατασκευές είπαμε ότι οποιονδήποτε τεχνοκράτη και αν βάζαμε να διαχειριστεί αυτό το εγχείρημα των Ολυμπιακών Αγώνων στην απόφασή του για το αν θα κάνει λυόμενες ή προσωρινές κατασκευές και πού θα τις κατασκευάσει, θα λάμβανε υπόψη και έναν ακόμη παράγοντα, δηλαδή το κόστος μετα-ολυμπιακής συντήρησης. 
      Εμείς, λοιπόν, καταγγέλλουμε ότι αυτή η Κυβέρνηση δεν έχει λάβει καθόλου υπόψη της αυτόν τον παράγοντα. Άρα, λοιπόν, όλοι οι υπολογισμοί είναι στον αέρα. Μάλιστα, έχουμε και παραδείγματα. Σας είπε ο κ. Κεφαλογιάννης τι έγινε στο Μόντρεαλ και άλλες διοργανώσεις, όπου οι επόμενες γενιές εκλήθησαν να πληρώνουν. Η χώρα μας δεν έχει εκείνα τα οικονομικά μεγέθη για να καλύπτουν οι επόμενες γενιές τα δάνεια, το υπέρογκο κόστος και τις υπερκοστολογήσεις έργων. 
      Ακούστε, λοιπόν, ένα χαρακτηριστικό παράδειγμα, δεδομένου ότι το ζήτησε επίμονα ο κύριος Υπουργός. Μαραθώνιος διαδρομή είκοσι επτά χιλιόμετρα δρόμος, διαπλάτυνση τριάντα δύο μέτρα πλάτος, προϋπολογισμός είκοσι ένα δισεκατομμύρια δραχμές. Με πράξη νομοθετικού περιεχομένου τα τριάντα δύο μέτρα πλάτος έγιναν είκοσι δύο μέτρα πλάτος. Άρα, για είκοσι επτά χιλιόμετρα και είκοσι δύο μέτρα πλάτος, τα είκοσι ένα δισεκατομμύρια δραχμές παραμένουν.  Γιατί, λοιπόν, να μην απορούμε και να μην ρωτάμε για το γεγονός ότι το φυσικό αντικείμενο των έργων μειώνεται, ενώ ο προϋπολογισμός αυξάνεται. Μα, δεν δέχεται κριτική αυτή η Κυβέρνηση; Εμείς ως Αντιπολίτευση δεν πρέπει να θέτουμε όλα αυτά τα ερωτήματα; 
      Τελειώνοντας, θα ήθελα να πω τα εξής. Βεβαίως, η Νέα Δημοκρατία στηρίζει το εγχείρημα των Ολυμπιακών Αγώνων και βεβαίως θέτει συγκεκριμένα ερωτήματα τα οποία γνωρίζουν και οι Υπουργοί, αλλά και η Κυβέρνηση. Ωστόσο, αρνούνται να παραδεχτούν την πραγματικότητα στη Βουλή. 
      Τέλος πάντων, επίδειξη ανδρισμού και κοινοβουλευτικού ήθους θα ήταν να παραδεχτούν έστω και μία φορά μία παράλειψη. Εγώ είμαι τρία χρόνια Βουλευτής και δεν άκουσα μία φορά έναν Υπουργό να παραδεχτεί ένα λάθος και να ζητήσει συγγνώμη. 
      Σας ευχαριστώ. 
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ορφανός για ένα λεπτό. 
      ΓΕΩΡΓΙΟΣ ΟΡΦΑΝΟΣ: Ομιλών ως από καθ’ έδρας και κατέχων τη μοναδική αλήθεια ο κ. Βενιζέλος φάνηκε να συγχέει την κακοδιαχείριση με την ιδέα των Ολυμπιακών Αγώνων. Και ενώ είναι εγκαλούμενη η Κυβέρνηση, ζήτησε διαπιστευτήρια από την Αξιωματική Αντιπολίτευση! 
      Πρέπει, λοιπόν, να ξεκαθαρίσουμε ότι εμείς συνειδητά στηρίζουμε το όραμα και το εγχείρημα των Ολυμπιακών Αγώνων. Δεν δίνουμε σε κανέναν το δικαίωμα να μας βάλει φίμωτρο και κυριότερα δεν απεμπολούμε τα δικαιώματα που μας δίνει η παρουσία μας στη Βουλή και έξω απ’ αυτήν, έτσι όπως οι πολίτες μας έστειλαν εδώ. Πρέπει να έχει ξεκάθαρο στη σκέψη του ο κ. Βενιζέλος ότι, εάν πρέπει κάποιος να απολογηθεί, είναι ο ίδιος και η Κυβέρνηση την οποία εκπροσωπεί. Και για να δούμε αν θα υπάρχει ή όχι αύξηση, θα πρέπει να μας ξεκαθαρίσει τι περιέχει αυτός ο προϋπολογισμός των 4,6 δισεκατομμυρίων ευρώ, ποια έργα, ποιες ενέργειες και ποιές κινήσεις ακριβώς περιέχει. 
      Το δεύτερο σημείο είναι το εξής δίλημμα που μας θέτει: Λέει ότι το 2002 υπήρχαν πενήντα υποθέσεις στο Συμβούλιο της Επικρατείας. Ξέρετε τι κόπος είναι αυτός; Πρέπει η Νέα Δημοκρατία να τοποθετηθεί. Αποδέχεται τα ανώτατα δικαστήρια; Μιλάμε, όμως, για ψευτοδιλήμματα, για κινήσεις που δεν έχουν σχέση με την πραγματικότητα. Το λογικό θα ήταν από το 1997 που πήραμε τους αγώνες να τους έχουμε οργανώσει και το 2002 που έφθασαν στο Συμβούλιο της Επικρατείας να έχουμε τα έργα τελειωμένα και όχι να πάμε στο Συμβούλιο της Επικρατείας και να ρωτάμε αν θα γίνει ή όχι το τάδε έργο, όπως έχει συμβεί και με το χωριό Τύπου. 
      Και, βέβαια, λέει: «Θέλετε προσωρινές ή μόνιμες εγκαταστάσεις;» Τι μεγάλο δίλημμα! Όπου είναι απαραίτητο θέλουμε μόνιμες. Όπου δεν τις χρειαζόμαστε μετά θέλουμε προσωρινές. Αυτό άλλωστε έκανε κάθε χώρα που έχει διοργανώσει αγώνες μέχρι σήμερα. 
      Βέβαια -είναι σαφέστατο- εμείς δεν είμαστε υπέρ των γηπέδων των οκτώ χιλιάδων θέσεων! Κανείς δεν ξέρει τίποτα για την μεταολυμπιακή χρήση τους. Η Κυβέρνηση δεν έχει ασχοληθεί καθόλου με κανένα γήπεδο των οκτώ χιλιάδων θέσεων. Θα το γυρίσουμε μετά στα πανηγύρια! Το είπα και στον παριστάμενο Υπουργό, όταν επισκεφθήκαμε τη Νίκαια. Θέλω να μας πει εδώ αν έχει σκεφθεί η Κυβέρνηση τι θα κάνουμε όλους αυτούς τους χώρους. Δεν μιλάω μόνο για το κόστος. Ερωτώ τι θα τους κάνουμε. Κανένας τους δεν ξέρει! Απλώς λένε: «Ξέρετε, εμείς κάνουμε μόνιμες εγκαταστάσεις, ώστε να αφήσουμε πολιτιστική κληρονομιά και υποδομές.» Όμως, δεν αφήνουμε υποδομές. Χρέη αφήνουμε και ευθύνες στην Τοπική Αυτοδιοίκηση, επειδή κάποιοι μεγαλομανείς αποφάσισαν να φτιάξουν γήπεδα επτά χιλιάδων θέσεων εκεί που δεν χρειάζονται. 
      Κλείνοντας, θέλω να τονίσω ότι είναι πλέον φανερό πως οι Ολυμπιακοί Αγώνες του 2004 θα μας κοστίσουν πολύ ακριβά. Τα δανεικά θα τα πληρώσουν και τα παιδιά μας. Η δε περιφέρεια, στην οποία το πολυδιαφημιζόμενο πρόγραμμα «ΕΛΛΑΣ 2004» περπατά με δεκανίκια και απορροφήσεις της τάξεως του 15-20%, θα πληρώσει για μια ακόμη φορά το «μάρμαρο». Εμείς στηρίζουμε τους αγώνες. Όμως, δεν στηρίζουμε αυτούς οι οποίοι ξοδεύουν και δεν θέλουν έλεγχο. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σάββας Τσιτουρίδης. 
      ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός, κύριε Πρόεδρε, μας έθεσε ενώπιον δήθεν διλημμάτων ως προς το τι θέλει η Νέα Δημοκρατία, αν θέλει ή δεν θέλει τους αγώνες. Θα πούμε για μια ακόμη φορά ότι η ολυμπιακή προετοιμασία –εδώ είναι οι αιτιάσεις της Νέας Δημοκρατίας- από εθνική προσπάθεια και εθνικός στόχος έγινε εργαλείο συγκέντρωσης πλούτου από κατασκευαστές και προμηθευτές. Μέσα απ’ αυτές τις διαδικασίες επιχειρεί η Κυβέρνηση να αποκτήσει πολιτική δύναμη. 
      Μη μας μέμφεται, λοιπόν, ο Υπουργός ότι επιχειρούμε να αποδώσουμε πρόθεση κομματικοποίησης στην Κυβέρνηση. Ο κ. Βενιζέλος δεν είπε ακόμη και σήμερα, όπως και στο πρόσφατο παρελθόν ότι, με τους Ολυμπιακούς Αγώνες θα κατέβουν στην προεκλογική ατζέντα; Εσείς βάλατε τους Ολυμπιακούς Αγώνες στην προεκλογική ατζέντα, κύριε Υπουργέ! Μη μας λέτε, λοιπόν, ότι εμείς επιχειρούμε να κομματικοποιήσουμε αυτούς τους αγώνες!
      Και να πω και κάτι άλλο: σε τέτοια σημαντικά ζητήματα, μαθήματα ευθύνης και ανάγκης για εθνική συνεννόηση δεν δεχόμαστε από ένα κόμμα και μία Κυβέρνηση, της οποίας ο Πρωθυπουργός μέσα από ένα επικίνδυνο παραλήρημα, απευθυνόμενος σε όσους δεν τον χειροκροτούν, τους χαρακτηρίζει υπονομευτές και συνωμότες. Μομφές λοιπόν για έλλειψη ευθύνης σε αυτόν τον τόπο όχι σε μας.
      Από κει και πέρα, επεχείρησε ο κ. Βενιζέλος να απαξιώσει το ζήτημα της προέλευσης των φυτών. Μέσα από ένα σωστό προγραμματισμό χιλιάδες θέσεις εργασίας θα μπορούσαμε να έχουμε στα ελληνικά φυτώρια, αν προχωρούσατε αλλιώς.
      Επεχείρησε ο κ. Βενιζέλος να μας πει εδώ ότι αποκαθίσταται η σχέση της Αθήνας με τη θάλασσα. Αυτός ήταν ο στόχος. Το αντίθετο κάνατε. Επεχείρησε να μας πει ότι το Ελληνικό γίνεται μητροπολιτικό πάρκο. «Ελληνικό Μητροπολιτικό Πάρκο», το πιο σύντομο ανέκδοτο. Μας μάλωσε εδώ ο κ. Βενιζέλος γιατί δεν χειροκροτήσαμε το «ξήλωνε» του τραμ στους Στύλους του Ολυμπίου Διός. Τι θέλατε; Να χειροκροτήσουμε το «ράβε-ξήλωνε»; Ε, δεν θα το χειροκροτήσουμε.
      Επεχείρησε εδώ ο κ. Βενιζέλος να μας πει κάτι το πρωτοφανές: ότι τα δάνεια και οι «μαύρες τρύπες» αποτελούν μία νέα γενιά ολυμπιακής κινδυνολογίας για τη Νέα Δημοκρατία. Και μας είπε και το πρωτόγνωρο: ότι τα δάνεια δεν συνιστούν αύξηση των δανειακών υποχρεώσεων της χώρας. Αυτό είναι μια καινούργια οικονομική θεωρία και ελπίζω να μην την ασπάζεται ο κύριος Υφυπουργός εδώ.
      Μας μάλωσε ο κ. Βενιζέλος ότι εμείς ήρθαμε εδώ και ανησυχούμε για την πρόοδο των ολυμπιακών έργων, της ολυμπιακής προετοιμασίας. Για το αντίθετο ανησυχούμε. Ανησυχούμε για τη μη πρόοδο. Και εδώ απόψε, κύριε Πρόεδρε, ο Υπουργός του Πολιτισμού επικύρωσε την αίσθηση, η οποία υπάρχει με όλο και μεγαλύτερη ένταση, ότι στην Κυβέρνηση δεν πολυνοιάζονται για το τι θα γίνει τον Αύγουστο του 2004 και για το τι θα γίνει μετά, γιατί ξέρουν ότι δεν θα είναι Κυβέρνηση. Ε, εμείς που θα είμαστε, νοιαζόμαστε.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Νέας Δημοκρατίας κ. Κώστας Καραμανλής και οι Βουλευτές του κόμματός του, με την από 2.6.2003 πρότασή τους προς τον Πρόεδρο της Βουλής, αναφέρονται στην από 29 Μαΐου 2003 δικογραφία που διαβιβάστηκε στη Βουλή από την Εισαγγελέα Πρωτοδικών Αθηνών κ. Έλλη Τουμπάνου, που περιλαμβάνει το υλικό το οποίο συγκεντρώθηκε από την ίδια κατά τη διάρκεια προκαταρτικής εξέτασης που διενήργησε, κατ’ εφαρμογή των διατάξεων του άρθρου 86 του Συντάγματος και του ν. 3126/2003 «περί ευθύνης Υπουργών» και ζητούν τη σύσταση εξεταστικής επιτροπής κατά τις διατάξεις των άρθρων 144 και επομένων του Κανονισμού της Βουλής, με αντικείμενο την πλήρη διερεύνηση των όσων εκτίθενται στην πρότασή τους.
      Η πρόταση αυτή θα καταχωρισθεί στα Πρακτικά της σημερινής συνεδρίασης, θα διανεμηθεί στους κυρίους συναδέλφους και θα συζητηθεί σε ημέρα κοινοβουλευτικού ελέγχου, όπως προβλέπει ο Κανονισμός.
      (Η προαναφερθείσα πρόταση καταχωρίζεται στα Πρακτικά και έχει ως εξής:
      «ΠΡΟΣ ΤΟΝ
      ΠΡΟΕΔΡΟ ΤΗΣ ΒΟΥΛΗΣ ΤΩΝ ΕΛΛΗΝΩΝ
      Κύριο Απόστολο ΚΑΚΛΑΜΑΝΗ
      ΠΡΟΤΑΣΗ
      ΓΙΑ ΤΗ ΣΥΣΤΑΣΗ ΕΞΕΤΑΣΤΙΚΗΣ ΕΠΙΤΡΟΠΗΣ
      (κατά τις διατάξεις των άρθρων 144 επ. του Κανονισμού της Βουλής)
      Στις 29.5.2003, και με αρ. πρωτ. 47383, το Προανακριτικό Τμήμα της Εισαγγελίας Πρωτοδικών Αθηνών διαβίβασε στη Βουλή των Ελλήνων (αρ. πρωτ. της Ειδικής Γραμματείας του Προέδρου της Βουλής 1918/29.5.2003) δικογραφία, κατ’ εφαρμογή των διατάξεων του άρθρου 86 παρ. 1 και 2 του Συντάγματος και των άρθρων 1 παρ. 1, 2 παρ. 1 και 4 παρ. 1, 2 του ν. 3126/2003 «περί ευθύνης Υπουργών».
      Ι. Η ως άνω δικογραφία περιλαμβάνει το υλικό, που συγκεντρώθηκε αρμοδίως κατά τη διάρκεια προκαταρκτικής εξέτασης, η οποία διενεργήθηκε από την Εισαγγελέα Πρωτοδικών κα Έλλη Τουμπάνου, με αφορμή ιδίως δημοσιεύματα του γραπτού τύπου σχετικά με συγκεκριμένες ύποπτες χρηματιστηριακές συναλλαγές, που αφορούν και πολιτικά πρόσωπα. Το όλο ζήτημα άγεται ενώπιον της Βουλής, με βάση τις διατάξεις του νόμου «περί ευθύνης Υπουργών», επειδή, πάντοτε σύμφωνα με την ως άνω δικογραφία, συγκεκριμένες μαρτυρικές καταθέσεις, οι οποίες ελήφθησαν κατά τη διάρκεια της προαναφερόμενης προκαταρκτικής εξέτασης, αναφέρονται και στον πρώην Υφυπουργό Δημόσιας Τάξης κ. Ευάγγελο Μαλέσιο.
      ΙΙ. Στοιχειώδης έρευνα του υλικού, το οποίο αφορά τόσο την αφετηρία όσο και την ως τώρα πορεία της κατά τ’ ανωτέρω προκαταρκτικής εξέτασης, αποδεικνύει με ενάργεια ότι το όλο ζήτημα εν μέρει και μόνο αφορά τον κ. Μαλέσιο και την όλη δράση του ως Υφυπουργού κατά την εξέλιξη του διαγωνισμού που σχετίζεται την ασφάλεια των Ολυμπιακών Αγώνων του 2004. Όλως αντιθέτως το ζήτημα που θίγει η προκαταρκτική εξέταση, πριν φθάσει στη δράση του κ. Μαλέσιου, αφορά το θεσμικό πλαίσιο των χρηματιστηριακών συναλλαγών και τις εντός αυτού δραστηριότητες συγκεκριμένων πολιτικών προσώπων και συγκεκριμένων επιχειρήσεων, σε μια κρίσιμη περίοδο, η οποία ανάγεται στο χρόνο κατά τον οποίο εξελίχθηκε το μέγα σκάνδαλο του Χρηματιστηρίου. Σκάνδαλο το οποίο, όπως είναι γνωστό, κάτω από πρωτοφανώς αδιαφανείς και ύποπτες διαδικασίες, κόστισε σε 1,5 εκ. μικροεπενδυτών πάνω από 90 δισ. ΕΥΡΩ. Πραγματικά, αν διεξέλθει κανείς τις καταθέσεις των μαρτύρων, οι οποίοι κατέθεσαν κατά τη διάρκεια της ως άνω προκαταρκτικής εξέτασης, ευχερώς αντιλαμβάνεται ότι πριν από την εμπλοκή του ονόματος του προμνημονευόμενου Υφυπουργού τίθεται πρωτίστως το ζήτημα των θεσμικών κενών και του τρόπου εφαρμογής της γενικότερης χρηματιστηριακής νομοθεσίας ως προς τη δράση συγκεκριμένων εταιριών, που εμπλέκονται τόσον ως προς την είσοδό τους στο Χρηματιστήριο όσο και ως προς τις εν γένει χρηματιστηριακές τους συναλλαγές στη συνέχεια, στους ευαίσθητους τομείς των κρατικών προμηθειών και των ηλεκτρονικών, κυρίως, ΜΜΕ.
      ΙΙΙ. Υπό τα ως άνω δεδομένα η δικογραφία που διαβιβάσθηκε στη Βουλή αφορά κατά κύριο λόγο την διαφάνεια των χρηματιστηριακών συναλλαγών κατά την περίοδο του πρωτοφανούς σκανδάλου του Χρηματιστηρίου, ιδίως τις παραμονές των εκλογών της 9ης Απριλίου 2000. Ειδικότερα η δικογραφία αυτή, σε συνδυασμό με άλλες παραμέτρους της που παραμένουν ακόμη σ’ εκκρεμότητα, αναδεικνύει:
      Α. Ότι η χρηματιστηριακή νομοθεσία εμφανίζει σημαντικά κενά, κυρίως σε ό,τι αφορά τη διαφάνεια σχετικά με την είσοδο και τη δραστηριότητα ιδιαιτέρως κρίσιμων, για την ποιότητα του δημόσιου βίου, εταιριών στο πεδίο των χρηματιστηριακών συναλλαγών. 
      Β. Ότι οι ελεγκτικοί και, ειδικότερα, οι κυρωτικοί μηχανισμοί στον τομέα των χρηματιστηριακών συναλλαγών, πρωτίστως δε η Επιτροπή Κεφαλαιαγοράς, δεν λειτουργούσαν αλλά και δεν λειτουργούν υπό όρους ικανούς να εξασφαλίσουν τη διαφάνεια των χρηματιστηριακών συναλλαγών.
      IV. Κατόπιν τούτων περιορισμός της όλης έρευνας, εκ μέρους της Βουλής, στο ζήτημα μόνο της εμπλοκής του τέως Υφυπουργού Δημόσιας Τάξης κ. Μαλέσιου στους όρους προκήρυξης και διεξαγωγής του διαγωνισμού για την ασφάλεια των Ολυμπιακών Αγώνων του 2004, θ’ αποτελούσε αφενός μερική και μονομερή ανταπόκριση του κοινοβουλευτικού ελέγχου στο αίτημα της Δικαιοσύνης. Και, αφετέρου, θα έδινε την αίσθηση στην κοινή γνώμη ότι η Βουλή παραγνωρίζει τις συνθήκες υπό τις οποίες εξελίχθηκε το μέγα σκάνδαλο του Χρηματιστηρίου πριν και μετά τις εκλογές της 9ης Απριλίου του 2000. Συνεπώς ο στοιχειώδης σεβασμός ανταπόκρισης της Βουλής στο κατά τ’ ανωτέρω αίτημα της εισαγγελικού λειτουργού επιβάλλει συνολική έρευνα των συνθηκών, θεσμικών, πολιτικών και οικονομικών, υπό τις οποίες εξελίχθηκε το προμνημονευόμενο σκάνδαλο του Χρηματιστηρίου. Στο πλαίσιο δε της έρευνας αυτής πρέπει να ελεγχθεί, ως ειδικότερο πλην επίσης άκρως σημαντικό ζήτημα, το αν και κατά πόσο τίθεται θέμα ευθύνης και του πρώην Υφυπουργού Δημόσιας Τάξης κ. Μαλέσιου κατά τις διατάξεις του άρθρου 86 παρ. 1 και 2 του Συντάγματος και των άρθρων 1 παρ. 1, 2 παρ. 1 και 4 παρ. 1 και 2 του ν. 3126/2003 και συγκεκριμένα αν συντρέχει λόγος υποβολής πρότασης άσκησης δίωξης κατ’ αυτού κατά τις διατάξεις του άρθρου 86 παρ. 3 του Συντάγματος.
      V. Επισημαίνεται ότι η κατά τ’ ανωτέρω ανάγκη έρευνας των θεσμικών, πολιτικών και οικονομικών πτυχών του σκανδάλου του Χρηματιστηρίου ενισχύεται και από το ότι κατά το παρελθόν η κυβερνητική πλειοψηφία αρνήθηκε να στέρξει στο αίτημα για σύσταση Εξεταστικής Επιτροπής για το σκάνδαλο του Χρηματιστηρίου, μολονότι στις 27-8-2001, και με αρ. πρωτ. 53877, το Προανακριτικό Τμήμα της Εισαγγελίας Πρωτοδικών Αθηνών διαβίβασε στη Βουλή των Ελλήνων (αρ. πρωτ. της Ειδικής Γραμματείας του Προέδρου της Βουλής 2728/27.8.2001) δικογραφία, κατ’ εφαρμογή των διατάξεων του άρθρου 86 παρ. 2 εδ. β΄ του Συντάγματος, για την έρευνα της όλης χρηματιστηριακής δράσης της ΔΕΚΑ Α.Ε. Με άλλες λέξεις η παρούσα συγκυρία δίδει στη Βουλή την ευκαιρία να επιδείξει τον προσήκοντα στη Δικαιοσύνη σεβασμό – πράγμα που δεν συνέβη στο παρελθόν – ανταποκρινόμενη στο αίτημά της για έρευνα των συνθηκών του σκανδάλου του Χρηματιστηρίου. Πολλώ μάλλον που στη συγκεκριμένη περίπτωση, την οποία αφορά η παρούσα πρόταση, η πρωτοβουλία για έρευνα σε βάθος του σκανδάλου του Χρηματιστηρίου έχει αναληφθεί, ύστερα από συγκεκριμένα και συγκλονιστικά δημοσιεύματα του τύπου, και από τον Υπουργό Δικαιοσύνης, με εντολή του Πρωθυπουργού και με παρέμβαση, στη συνέχεια, του Εισαγγελέα του Αρείου Πάγου. Συνεπώς η αποδοχή της πρότασής μας αυτής συνιστά για την Κυβέρνηση δοκιμασία ευθύνης ως προς την ειλικρίνεια των προθέσεών της για πλήρη και χωρίς όρους και προϋποθέσεις διαλεύκανση του σκανδάλου του Χρηματιστηρίου.
      VI. Από τα όσα ήδη εκτέθηκαν προκύπτει ότι το συγκεκριμένο ζήτημα, το οποίο θίγει η παρούσα, αφορά ευθέως το κράτος δικαίου, την αρχή της νομιμότητας και της διαφάνειας, τη διάκριση των εξουσιών, τη δικαιοσύνη και την εθνική οικονομία. Άρα συνιστά μείζον θέμα δημόσιου συμφέροντος και, κατόπιν τούτων, προτείνουμε τη σύσταση Εξεταστικής Επιτροπής κατά τις διατάξεις των άρθρων 144 επ. του Κανονισμού της Βουλής, με αντικείμενο την πλήρη διερεύνηση των όσων εκτίθενται ανωτέρω υπό I, II, III, IV, και V.
      Η παρούσα πρόταση υπογράφεται από τον προβλεπόμενο, κατά τις διατάξεις του άρθρου 144 παρ. 2 του Κανονισμού της Βουλής, αριθμό Βουλευτών και παρακαλούμε να προβείτε στις προβλεπόμενες ενέργειες για τη συζήτησή της στην Ολομέλεια του Σώματος.
      Αθήνα, 2 Ιουνίου 2003
      Οι προτείνοντες Βουλευτές
       Καραμανλής Κώστας      Μητσοτάκης Κων/νος      Έβερτ Μιλτιάδης      Τζαννετάκης Τζανής      Βαρβιτσιώτης Ιωάννης        Σιούφας Δημήτρης      Παυλόπουλος Προκόπης      Μεϊμαράκης Ευάγγελος      Μπενάκη Άννα      Δήμας Σταύρος      Κεφαλογιάννης Ιωάννης      Καραμανλής Αχιλλέας      Ανδρεουλάκος Απόστολος        Καλαντζής Γεώργιος       Λεονταρίδης Θεόφιλος  Παπανικολάου Ελευθέριος      Χαλκίδης Μιχάλης       Νεράντζης ΑναστάσιοςΠαπαληγούρας Αναστάσιος
            Αλογοσκούφης Γεώργιος      Κακλαμάνης ΝικήταςΚεφαλογιάννης Εμμανουήλ      Μολυβιάτης Πέτρος      Πολύδωρας Βύρων      Σαλαγκούδης Γεώργιος      Αγγελής Ανέστης      Αγγελόπουλος Νικόλαος      Αγγελούσης Ευστάθιος       Αδρακτάς Παναγιώτης      Αναγνωστόπουλος Θεόδωρος      Βαρβιτσιώτης Μιλτιάδης       Βαρίνος Αθανάσιος       Βασιλείου Θεόφιλος       Βλάχος Γεώργιος        Βουλγαράκης Γεώργιος      Γαρουφαλιάς Γεώργιος       Γιακουμάτος Γεράσιμος        Γιαννάκου-Κουτσίκου Μαριέττα      Γιαννόπουλος Αθανάσιος        Γκελεστάθης Νικόλαος        Δαβάκης Αθανάσιος        Δαϊλάκης Σταύρος        Δεικτάκης Γεώργιος        Δημοσχάκης Θεοφάνης       Ζώης Χρήστος        Καλαντζάκου Σοφία        Καλαφάτης Σταύρος      Καλλιώρας Ηλίας        Καλογιάννης Σταύρος       Καλός Γεώργιος        Καμμένος Παναγιώτης      Καρά Μαρία       Καραμπίνας Κων/νος        Καρασμάνης Γεώργιος      Καρράς Κων/νος        Κασσίμης Θεόδωρος      Κατσαρός Νικόλαος        Κατσιγιάννης Αθανάσιος        Κατσίκης Θεόδωρος       Κιλτίδης Κων/νος       Κόλλια-Τσαρουχά Μαρία       Κοντός Αλέξανδρος        Κορκολόπουλος Βασίλειος      Κορτσάρης Νικόλαος       Κωνσταντόπουλος Γεώργιος       Κωστόπουλος Δημήτριος      Λαμπρόπουλος Ιωάννης       Λέγκας Νικόλαος       Λιάπης Μιχάλης        Λιάσκος Αναστάσιος        Λυκουρέζος Αλέξανδρος        Λυμπερακίδης Λεωνίδας       Μακρή-Θεοφίλου Ζωή       Μαντούβαλος Πέτρος      Μαρκογιαννάκης Χρήστος        Μελάς Παναγιώτης       Μιχαλολιάκος Βασίλειος       Μπασιάκος Ευάγγελος        Μπέζας Αντώνιος        Μπούρας Αθανάσιος      Νάκος Αθανάσιος      Νικολόπουλος Νικόλαος      Ορφανός Γιώργος      Παναγιωτόπουλος Γιώργος      Παναγιωτόπουλος Παναγιώτης      Παπαγεωργόπουλος Ελευθέριος      Παπαδημητρίου Έλσα      Παπαδόπουλος Μιχάλης      Παπαδόπουλος Σταύρος      Παπαθανασίου Ιωάννης      Παπακώστα Αικατερίνη      Πάππας Βασίλειος      Παυλίδης Αριστοτέλης      Πετραλιά Φάνη      Πολύζος Ευάγγελος      Ρεγκούζας Αδάμ      Σαλμάς Μάριος      Σκανδαλάκης Παναγιώτης       Σκρέκας Θεόδωρος        Σπηλιόπουλος Αναστάσιος       Σπηλιωτόπουλος Άρης      Σπηλιωτόπουλος Σπήλιος        Σπύρου Σπύρος        Στυλιανίδης Ευριπίδης        Ταλιαδούρος Σπυρίδων       Τασούλας Κων/νος        Τατούλης Πέτρος       Τζαμτζής Ιορδάνης        Τρυφωνίδης Γεώργιος      Τσιαρτσιώνης Νικόλαος        Τσιπλάκης Κων/νος       Τσιπλάκος Αριστείδης      Τσίπρας Βασίλειος      Τσιτουρίδης Σάββας      Τσούρνος Γεώργιος        Φλωρίνης Αθηναίος        Φουντουκίδου Παρθένα       Φωτιάδης Ηλίας        Χαϊτίδης Ευγένιος       Χατζηγάκης Σωτήριος        Χωματάς Ιωάννης»       ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Υφυπουργός Πολιτισμού κ. Αλευράς.
      Ορίστε, κύριε Υπουργέ. Θα σας δώσω λίγο παραπάνω.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ευχαριστώ, αλλά δεν χρειάζεται. Με μαλώσατε…
      ΠΡΟΕΔΡΕΥΩΝ (Κωνσταντίνος Βρεττός): Σας συμπαθώ ιδιαιτέρως, γι’ αυτό.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): …αλλά ομολόγησα πως το νεανικό πάθος με παρέσυρε ακούγοντας υπερβολές από τους συναδέλφους της Αντιπολίτευσης.
      Νομίζω ότι ο κύριος Υπουργός έχει δώσει αρκετά αναλυτικές απαντήσεις και εγώ θα προσπαθήσω να περιοριστώ σε πολύ λίγα θέματα. Τα έχουμε πει αρκετές φορές με τους κυρίους συναδέλφους. Πρόσφατα είχα την ευκαιρία να τους συναντήσω και στο γραφείο μου και να κάνουμε μια πιο ανοιχτή συζήτηση.
      Θέλω να τονίσω ότι στην Κυβέρνηση εξακολουθούμε να πιστεύουμε ότι η υπόθεση είναι εθνική και είναι εθνική γιατί στην ουσία, όπως ανέλυσε και ο κύριος Υπουργός, αποτελεί τη διαχείριση ενός σημαντικού επενδυτικού προγράμματος σε υποδομές της χώρας, το οποίο μπορεί να συμβάλει καθοριστικά και ουσιαστικά στην ανάπτυξη, στην απασχόληση και στην ευημερία των πολιτών.
      Η ολυμπιακή προετοιμασία προφανώς δεν είναι ένας κατακλυσμός υποχρεώσεων, ευθυνών, αδυναμιών, τον οποίο η χώρα δεν μπορεί να αντιμετωπίσει. Είναι μια μεγάλη ευκαιρία. Αυτό αποδεικνύει το γεγονός ότι οι υποψήφιες πόλεις και χώρες για τους Ολυμπιακούς Αγώνες του 2012 είναι πάνω από δέκα, πράγμα που σημαίνει ότι όλες οι χώρες αξιολογούν θετικά τα πλεονεκτήματα της διοργάνωσης των Ολυμπιακών Αγώνων. Και πιστεύω ότι αυτά τα θετικά τα αξιολογήσαμε και στο παρελθόν στη χώρα μας, όταν η συντριπτική πλειονότητα και των κοινωνικών και των πολιτικών δυνάμεων αποφάσισε ότι έπρεπε να στηρίξει μία προσπάθεια, την προσπάθεια διεκδίκησης της διοργάνωσης των Ολυμπιακών Αγώνων.
      Αυτή τη δουλειά κάνουμε. Και βεβαίως δεν μπορεί παρά να παρατηρήσει κανείς ότι αυτήν τη γιγαντιαία προσπάθεια μιας μικρής χώρας προσπαθούμε να φέρουμε σε πέρας με επιτυχία, όχι προφανώς για το καλό του κόμματός μας αλλά για το καλό της χώρας, των πολιτών, γιατί αυτοί είναι εκείνοι που θα αντλήσουν τα οφέλη αυτής της μεγάλης προσπάθειας. 
      Τι συμβαίνει στην πραγματικότητα και η Νέα Δημοκρατία όσο πλησιάζουμε προς τις εκλογές ανεβάζει τους τόνους σ’ αυτό το θέμα; Είναι κάτι το οποίο κανένας μπορεί να αιτιολογήσει μονάχα από προεκλογικές σκοπιμότητες ή λογικές. Δεν καταλαβαίνει κανένας αν ο μη γένοιτο, θα έλεγα εγώ, η Νέα Δημοκρατία το Μάϊο του 2004 γινόταν κυβέρνηση τι θα έλεγε στους ανθρώπους της ΔΟΕ, στα διεθνή μέσα ενημέρωσης με όλα αυτά τα οποία έχει κατά καιρούς καταμαρτυρήσει στην ολυμπιακή προετοιμασία της χώρας. Είναι για μένα πραγματικά απορίας άξιο αν το Μάϊο του 2004 ο συμπαθής κατά τα άλλα κ. Κεφαλογιάννης γινόταν Υπουργός Ολυμπιακών Αγώνων και έρχονταν από τα διεθνή ραδιοτηλεοπτικά μέσα και του έλεγαν: «Κύριε Κεφαλογιάννη, να σας ρωτήσουμε τώρα να μας πείτε μερικά πράγματα γιατί θα πετύχουν αυτοί οι Ολυμπιακοί Αγώνες της χώρας σας» και άρχιζαν και διάβαζαν τι έχει πει η Νέα Δημοκρατία όλους αυτούς τους μήνες; Αυτά  εγώ τα συγκεντρώνω σε ένα αρχείο για να τα έχω καλού-κακού και να μην μπορέσει κανείς να θριαμβολογήσει στην επιτυχία, αν δεν έχει συμβάλει σ’ αυτή. Τι θα πει ο κ. Κεφαλογιάννης, τι θα πει ο κ. Ορφανός αν είναι Υπουργός, τι θα πει η κ. Πετραλιά, τι θα πουν άλλοι αγαπητοί συνάδελφοι. Ειλικρινά απορώ, και το επεσήμανε σωστά και ο Υπουργός, όταν στην επερώτησή σας και στις τοποθετήσεις σας μιλάτε για προχειρότητα, για σπατάλη, για αδιαφάνεια, για περιβαλλοντική καταστροφή, για τόνους τσιμέντο. Οι τόνοι τσιμέντο δεν θα έπεφταν για να γίνουν αθλητικά έργα; Δεν μπορούμε να δούμε ότι στην παραλία αυτήν τη στιγμή γίνεται μία τεράστια ανάπλαση; Γίνεται η Εσπλανάδα στο Φάληρο, ο Ιππόδρομος, διακόσια πενήντα στρέμματα θα αποδοθούν στο πράσινο τον Αύγουστο του 2003; Θα γίνει μία ουσιαστική ανάπλαση όλης της περιοχής προς όφελος των πολιτών. Σημαντικά έργα ανάπλασης γίνονται σε όλες τις περιοχές της χώρας και ας μας κατηγορείτε πολλές φορές για το κόστος. Και πράγματι υπήρξαν επιλογές που ήταν δύσκολες και το έχω αναφέρει στις δημόσιες τοποθετήσεις μου. Ένα παράδειγμα είναι η Νίκαια. Θα μπορούσε κανείς να μη χωροθετήσει στη Νίκαια, θα μπορούσε να πάει γύρω από το ΟΑΚΑ, όπως έκαναν άλλες πόλεις, άλλες χώρες σε άλλους Ολυμπιακούς Αγώνες, να κάνει έναν ολυμπιακό δακτύλιο με τις αθλητικές εγκαταστάσεις γύρω-γύρω και να αντιμετωπίσει πολλά προβλήματα του Ολυμπιακού σχεδιασμού. Δεν το κάναμε αυτό, γιατί βλέπουμε τη μεταολυμπιακή χρησιμότητα αυτών των εγκαταστάσεων. Ο παριστάμενος συνάδελφος κ. Κρητικός ξέρει καλά τα προβλήματα που αντιμετωπίζει η συγκεκριμένη περιοχή στη Νίκαια όπου γίνεται και ολοκληρώνεται το Κέντρο της Άρσης Βαρών. Εκεί για να κάνουμε τις οδικές προσβάσεις, έχουμε ένα κόστος 2-2,5 δισεκατομμυρίων δραχμών, ενώ το κόστος των απαλλοτριώσεων πήγε στα 7,5 δισεκατομμύρια. Αυτό ποιος θα μας το καταμαρτυρήσει ως πολιτική ευθύνη, ως πολιτική αδυναμία, ως πολιτικό λάθος; Έπρεπε να πάμε στη λογική ενός Κέντρου της Άρσης Βαρών γύρω από το ΟΑΚΑ ή ήταν σωστό ότι πήγαμε σε μία από τις λιγότερο ανεπτυγμένες περιοχές, όπως πήγαμε στα Λιόσια, όπως πήγαμε δύο αθλητικά έργα στο Μαρκόπουλο, όπως πήγαμε στο Μαραθώνα…
      ΓΕΩΡΓΙΟΣ ΟΡΦΑΝΟΣ:  Μιλάμε για το κόστος.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επί του κόστους. Αν για κάτι αυτήν τη στιγμή θα έπρεπε να ήμασταν ευτυχισμένοι όλοι είναι η ομαλή εξέλιξη του κόστους των έργων και η ομαλή εξέλιξη του χρόνου κατασκευής. Δεν λέω ότι δεν υπήρξαν καθυστερήσεις. Είπε ο κ. Κεφαλογιάννης ότι δεν έχουν ξεκινήσει τα έργα από το 1998. Δεν συμφωνώ μαζί του, ήταν αδύνατον να ξεκινήσουν τα έργα από το 1998, θα του εξηγήσω, αν προλάβω, παρακάτω. Θα μπορούσαν ίσως ορισμένα έργα να είχαν ξεκινήσει νωρίτερα. Δεν το αμφισβητώ. Και ο ίδιος ο Πρωθυπουργός το έχει παραδεχθεί, και η Κυβέρνηση το έχει παραδεχθεί αλλά μην καταλήγουμε στο ότι η βάση αναφοράς είναι η αναφορά στο φάκελο διεκδίκησης, γιατί αυτό δεν είναι ορθό. Μου λέτε για παράδειγμα ότι το IBC θα έπρεπε να γίνει με τριάντα εκατομμύρια ευρώ.
      ΓΕΩΡΓΙΟΣ ΟΡΦΑΝΟΣ: Υπάρχει ανακοίνωση.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δεν υπάρχει τέτοια ανακοίνωση, κύριε Ορφανέ. Ένα κέντρο ραδιοτηλεόρασης –θα σας το απαντήσω με την κοινή λογική- ένα κτίριο εκατόν τριάντα χιλιάδες τετραγωνικών μέτρων, με μηχανολογικές εγκαταστάσεις τεράστιες και πολύπλοκες, δεν μπορεί να γίνει με 10.000.000.000, όποια μαγικά και να κάνει κανείς! Αν αυτό που σας λέω σας φαίνεται λογικό….
      ΓΕΩΡΓΙΟΣ ΟΡΦΑΝΟΣ: (Δεν ακούστηκε)
      ΠΡΟΕΔΡΕΥΩΝ (Κωνσταντίνος Βρεττός): Κύριε Ορφανέ, μη διακόπτετε. Δεν καταγράφονται οι διακοπές. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): … και πιστεύω ότι απευθύνομαι στην κοινή λογική, σημαίνει ότι η αφετηρία σας και αυτό για το οποίο προσπαθείτε να μας κατηγορήσετε είναι λάθος. 
      Εγώ τι λέω, κύριε Ορφανέ; Μισό λεπτό, γιατί τα στοιχεία που επικαλούμαι είναι το ότι στο συγκεκριμένο προϋπολογισμό του ΥΠΕΘΟ, όπου υπήρχαν οι συγκεκριμένες αναφορές στις πιστώσεις, είχαμε 25.000.000.000 δραχμές για το Κέντρο Ραδιοτηλεόρασης και 10.000.000.000 δραχμές για τον υπόγειο σταθμό. 
      Σας επαναλαμβάνω, αν θέλουμε να εκτιμήσουμε την εξέλιξη του κόστους ενός έργου, ποια είναι η αφετηρία; Η αφετηρία είναι η σύμβασή του. Από εκεί έχουμε μία σταθερή οικονομική βάση για να κρίνουμε αν ένα έργο γίνεται με υπερκοστολόγηση, με υπερτιμολόγηση, με αύξηση του κόστους. Διότι αν πάμε σε οτιδήποτε άλλο, αυτό είναι αυθαίρετο. 
      Η σύμβαση απεικονίζει την αποτίμηση της μελέτης και τη διάθεση της αγοράς να κάνει αυτό το έργο. Δεν κάνουμε διαγωνισμούς οι οποίοι είναι κλειστοί. Δεν φωνάξαμε τρεις εργολάβους και τους είπαμε «δώστε μία τιμή». Κάνουμε διαγωνισμούς ανοιχτούς σε όλη την Ευρωπαϊκή Ένωση, με ανταγωνισμό υψηλό και μπορεί κανείς να εκτιμήσει αν τον συμφέρει να κάνει αυτό το έργο ή να μην το κάνει μία ξένη ή μία ελληνική εταιρεία. Άρα, λοιπόν το σημείο αναφοράς είναι το συμβατικό κόστος. Με βάση αυτό κρίνουμε αν εξελίσσεται ένα έργο θετικά οικονομικά ή αρνητικά. 
      Πάω λοιπόν σε ένα δεύτερο επιχείρημα που άκουσα. Αναφέρθηκαν οι συνάδελφοι της Νέας Δημοκρατίας, όπως ο κ. Σαλμάς, στη μαραθώνια διαδρομή. Πώς, λέει, από τριάντα δύο μέτρα έγινε εικοσιδύο μέτρα και δεν άλλαξε το κόστος; Θέλω να σας διαβεβαιώσω –δεν γνωρίζω αν η συγκεκριμένη παρατήρηση είναι υποδηλωτική απειρίας- και να εξηγήσω ότι οι συμβάσεις των δημοσίων έργων δεν διαχειρίζονται ως προς το οικονομικό τους αντικείμενο από τον Υπουργό, ή από κάποιον Υπουργό ο οποίος κατά το δοκούν αποφασίζει, τροποποιεί τα φυσικά ή οικονομικά χαρακτηριστικά ενός έργου ή μίας σύμβασης και δίνει χρήμα ή δεν δίνει. Αυτό δεν υπάρχει πουθενά στη διοίκηση. 
      Η κάθε σύμβαση έργου διοικείται από τη διευθύνουσα υπηρεσία και την προϊστάμενη αρχή με βάση το νόμο. Υπάρχουν τεχνικά συμβούλια. Είναι αδιανόητο να αλλάξει το φυσικό αντικείμενο ενός έργου. Είναι τόσο γνωστό αυτό. Δεν ξέρω το συγκεκριμένο έργο, όπως έχει εξελιχθεί, αλλά …
      ΓΕΩΡΓΙΟΣ ΟΡΦΑΝΟΣ: ….
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): …. ξέρω ότι όταν αλλάζει το φυσικό αντικείμενο του έργου, αμέσως γίνεται αυτή η αλλαγή αντικείμενο μίας εισήγησης της διευθύνουσας υπηρεσίας προς το τεχνικό συμβούλιο. Το οικείο τεχνικό συμβούλιο -το οποίο δεν είναι ένα κομματικό όργανο, αλλά ένα όργανο στο οποίο μετέχει το Τεχνικό Επιμελητήριο, η Τοπική Ένωση Δήμων και Κοινοτήτων και υπηρεσιακοί παράγοντες- συζητάει πάνω σε αυτήν την εξέλιξη και αποφασίζει αν αυτή η διαφοροποίηση του φυσικού αντικειμένου έχει το άλφα ή το βήτα οικονομικό τίμημα. 
      ΣΩΤΗΡΙΟΣ ΚΟΥΒΕΛΑΣ: ….
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Στο συγκεκριμένο δεν το ξέρω, αλλά …
      ΠΡΟΕΔΡΕΥΩΝ (Κωνσταντίνος Βρεττός): Μην απαντάτε. Δεν καταγράφονται οι ερωτήσεις. Η απάντηση που δίνετε δεν λέει τίποτα πλέον. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Θέλω να πω ότι δεν υπάρχει κάποιο κρυμμένο μυστικό στη ντουλάπα ή το συρτάρι μας που προσπαθούμε να κρύψουμε. 
      Το είπα και στους συναδέλφους, όταν συναντηθήκαμε, ότι είμαστε στην διάθεσή τους για κάθε παρατήρηση. Αλίμονο αν ο Υπουργός κάνει την οικονομική αποτίμηση των διαφορών μίας σύμβασης. Αλίμονο! Αλίμονο αν γίνει ο μηχανικός ή ο τεχνικός, ο οποίος θα αποτιμά κάθε φορά κυριαρχικά τις διαφορές στο φυσικό αντικείμενο ή στην αλλαγή των συμβάσεων. 
      ΣΩΤΗΡΙΟΣ ΚΟΥΒΕΛΑΣ: ….
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ασφαλώς, το μαθαίνει. Αλλά αυτά τα στοιχεία –και με καλόπιστο τρόπο το λέω- είναι στη διάθεση πάντα των συναδέλφων. Γιατί όπως είπε νωρίτερα με άλλη αφορμή ο Υπουργός, τα οικονομικά στοιχεία πρέπει να είναι προσβάσιμα με κάθε τρόπο και σε όλη τους την έκταση στους συναδέλφους της Αντιπολίτευσης, διότι πραγματικά θέλουμε και το μάτι της Αντιπολίτευσης και το μάτι του ελεγκτικού –αν θέλετε- κομματιού του Κοινοβουλίου να υπάρχει, έτσι ώστε να υπάρχει πλήρης εικόνα και πλήρης διαφάνεια. Αλίμονο αν είχαμε κάτι να κρύψουμε, αν υπήρχαν κρυμμένοι σκελετοί στις ντουλάπες, για να χρησιμοποιήσω μία έκφραση της εποχής. 
      Όσον αφορά ορισμένα άλλα ζητήματα, αναφέρθηκε από το συνάδελφο κ. Κεφαλογιάννη το ζήτημα του Παναθηναϊκού Σταδίου. 
      Το Παναθηναϊκό Στάδιο θα έχει ολοκληρωθεί μέσα στο φθινόπωρο του 2003. Στο Παναθηναϊκό Στάδιο έχουμε δύο έργα. Το ένα έργο αφορά τις εγκαταστάσεις για την τοξοβολία, που είναι οι εγκαταστάσεις που είναι στην πίσω μεριά του Παναθηναϊκού Σταδίου που δεν φαίνονται από το Στάδιο. Είναι τα παλιά κτίρια προς την οδό Αρχιμήδους, όπου ήταν διάφοροι χώροι προθέρμανσης, εκγύμνασης, τα οποία ανακαινίζονται και είναι και οι εγκαταστάσεις του Εθνικού που θα είναι προπονητικές εγκαταστάσεις για το άθλημα της τοξοβολίας. Αυτά όλα θα είναι έτοιμα εγκαίρως, μέσα στα χρονοδιαγράμματά τους.
      Το έργο τώρα της αναβάθμισης του Παναθηναϊκού Σταδίου –αν και δεν είναι καλαίσθητος ο όρος- αποτελεί μια παρέμβαση για τον καλλωπισμό του μνημείου εν όψει των Αγώνων, ανεξάρτητα από οποιαδήποτε αθλητική δραστηριότητα και υποκείμενο έργου, σε όλες τις απαιτήσεις των έργων αυτής της κατηγορίας. Διότι είναι ένα ειδικό μνημείο, απαιτεί χρήση συγκεκριμένων μέσων για την ανακαίνισή του κι έχει και μια σειρά από άλλα προβλήματα. 
      Όσον αφορά τώρα το θέμα του Ολυμπιακού Σταδίου με το «Μπρούνο Ζάουλι» αυτό το οποίο είπα και στον ΣΕΓΑΣ –το είπαμε σε όλους τους τόνους- είναι ότι η Ελλάδα δεν έχει κανέναν λόγο δύο μήνες πριν από τους Αγώνες στην κεντρική ολυμπιακή εγκατάσταση να κάνει το τουρνουά του «Μπρούνο Ζάουλι». Αυτό είναι το πρώτο. 
      Δεύτερον, στο ΟΑΚΑ -το οποίο είναι ένας τεράστιος αθλητικός χώρος και ο κεντρικός αθλητικός χώρος για τους Αγώνες- έχουμε όχι μόνο το στίβο που θα γίνει στο κεντρικό στάδιο, αλλά έχουμε και την κολύμβηση, έχουμε την αντισφαίριση, το τένις, κι έχουμε και το μπάσκετ-μπωλ στο κλειστό του ΟΑΚΑ. Σε όλον αυτόν το χώρο κάποια στιγμή, περίπου δύο μήνες πριν από τους Αγώνες, πρέπει να αρχίσουν να γίνονται οι εγκαταστάσεις για τα overlays, για τις ολυμπιακές προσαρμογές από τον ανάδοχο. Επίσης πρέπει να περιφραχθεί και να απομονωθεί για λόγους ασφαλείας, να εξοπλιστεί με όλα τα συστήματα ασφαλείας και πρέπει να ετοιμαστεί για την τελετή έναρξης. Αυτό είπαμε στον ΣΕΓΑΣ, το βρήκε απόλυτα φυσικό και λογικό ότι δεν μπορούσε δύο μήνες πριν, όταν θα είναι σε εξέλιξη αυτή η ολυμπιακή εικόνα του ΟΑΚΑ, εμείς να κάνουμε μία εκδήλωση η οποία απαιτεί είκοσι δύο χιλιάδες θεατές, σύμφωνα με τις υποχρεώσεις οι οποίες υπήρχαν. Κανένας λόγος δεν υπήρχε.
      ΓΕΩΡΓΙΟΣ ΟΡΦΑΝΟΣ:…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Το ζήτησε ο ΣΕΓΑΣ.
      ΓΕΩΡΓΙΟΣ ΟΡΦΑΝΟΣ:…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κανένας δεν το υποσχέθηκε.
      ΓΕΩΡΓΙΟΣ ΟΡΦΑΝΟΣ:…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι, κύριε Ορφανέ. Ο κ. Κουράκης είπε ότι δεν έχουμε αντίρρηση…
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, αν θέλετε να σοβαρευτούμε. Έχω πει να μην καταγράφεται καμία διακοπή. Απαντάτε σε κάτι που δεν υπάρχει. Τι απαντάτε; Σας παρακαλώ πάρα πολύ. Ολοκληρώστε τη συζήτησή σας. Ή θα πειθαρχήσετε ή σταματήστε. Τι να σας πω!
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, για να είναι πιο ζωντανή η συζήτηση!
      Για να κλείσω, κύριε Πρόεδρε –υπάρχουν πολλά βέβαια θέματα- και για τα θέματα τα οικονομικά ο κ. Κεφαλογιάννης έχει μια δική του αριθμητική ικανότητα. Ανέβασε το κόστος των Αγώνων στο 3,6 τρισεκατομμύρια. Εγώ βεβαίως δεν μπορώ να το παρακολουθήσω, γιατί γνωρίζω πολύ καλά πόσο σημαντικά και ουσιαστικά είναι τα θέματα τα οικονομικά και πόσο σκληρή και αποφασιστική είναι η γραμμή που έχει δώσει ο Πρωθυπουργός για την τήρηση του ολυμπιακού προϋπολογισμού και αυτό κάνουμε.
       Όσον αφορά, τέλος, τα θέματα του τραμ, για τα οποία άκουσα και από την κ. Πετραλιά ότι υπάρχει πρόβλημα με την Αχιλλέως ή ο κ.Τσιτουρίδης είπε για την κοπή δένδρων, θα ήθελα να πω ότι όλα αυτά δυστυχώς δεν έχουν σχέση με την πραγματικότητα. Νομίζω λοιπόν -και με αυτό κλείνω, κύριε Πρόεδρε- ότι υπάρχει η δυνατότητα οι συνάδελφοι να γνωρίσουν από κοντά την ολυμπιακή προετοιμασία, με καλόπιστο τρόπο να συζητήσουμε πάνω σε όλα τα θέματα. Κανένας δεν έχει διάθεση ούτε να κρύψει ούτε να αρνηθεί οτιδήποτε, αρκεί βεβαίως αυτή η συζήτηση να γίνεται με έναν καλόπιστο τρόπο. Νομίζω ότι η υπόθεση αφορά όλους τους Έλληνες, αφορά τη χώρα μας, μπορούν οι συνάδελφοι να την γνωρίσουν από κοντά, να την στηρίξουν. Κανένας δεν ισχυρίζεται ότι είναι αλάθητος, ότι δεν έχει αδυναμίες, ότι δεν έχει παραλείψεις ή ότι δεν υπάρχουν προβλήματα, αλλά δεν θέλουμε -και δεν είναι σωστό- τα προβλήματα να μας τα επιστρέφετε ως καταγγελίες.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Με καλή πρόθεση συζητούμε με την Κυβέρνηση, κύριε Πρόεδρε. Απλώς πήρα το λόγο για να αναφερθώ σε τρία θέματα. Πρώτον, δεν δεσμεύθηκε ούτε και σήμερα, δεκατέσσερις μήνες πριν από την έναρξη των Ολυμπιακών Αγώνων, η Κυβέρνηση για τον προϋπολογισμό των Ολυμπιακών Αγώνων του 2004.
      Δεν δεσμεύθηκε να μας πει ένα νούμερο. Να μας πει, θα σας καταθέσω τελικό προϋπολογισμό. Δεσμεύεστε στη Βουλή ότι θα καταθέσετε τελικό προϋπολογισμό; Είστε σε θέση να καταθέσετε; Πότε; Πείτε τώρα πότε και πού. 
      Δεν δεσμεύτηκε για τις ολυμπιακές προσαρμογές. Δεν δεσμεύτηκε, η Κυβέρνηση για κόστος του κάθε έργο. Γι’ αυτό μιλάμε για μαύρη τρύπα ενός τρισεκατομμυρίου δραχμών.
      Για τα test events δεν μας είπατε τίποτα.. Εγώ σας ανέφερα ανακοίνωση δική σας του 2001 για το πότε θα γίνουν οι δοκιμές για τους Ολυμπιακούς Αγώνες του 2004. Για το ποδόσφαιρο βλέπω εδώ ότι έχετε προγραμματίσει  τα “test events”από τον Ιανουάριο του 2004 μέχρι το Μάρτιο του 2004. Δεν απαντήσατε για κανένα απ’ αυτά. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού):  Τα έχω πει στην κ. Πετραλιά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ:  Εμείς μιλούμε καλοπροαίρετα. Θα αναφερθώ τώρα στα περιβαλλοντικά θέματα, για το πράσινο.
      Τι φταίμε εμείς αν ο κ. Λαλιώτης στις 11 Σεπτεμβρίου του 2001 τότε Υπουργός ΠΕΧΩΔΕ δήλωνε ότι το πρόγραμμα 2001-2004, η «άλλη Αττική», όπως το ονόμαζε, και μάλιστα με πολύ δαπανηρές καμπάνιες σε ραδιόφωνα και τηλεοράσεις, θα φυτέψει εκατό εκατομμύρια δένδρα και φυτά; Επαναλαμβάνω εκατό εκατομμύρια δένδρα και φυτά. Μιλάμε για τρία εκατομμύρια τριακόσιες χιλιάδες δένδρα, για δεκατέσσερα εκατομμύρια φυτά, θάμνους! 
      Πού είναι; Πρέπει να φυτεύετε δέκα χιλιάδες δένδρα ημερησίως από σήμερα και πρέπει να φυτεύετε σαράντα χιλιάδες θάμνους. Δεν το λέμε εμείς, το είπε ο κ. Λαλιώτης.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Μα, το έχουμε ξεκινήσει…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τι έχετε φυτέψει; 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού):  Πηγαίνετε στο Αιγάλεω…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ:  Μα, αν αυτά που λέτε είναι αλήθεια, αν δηλαδή όπως λέτε και για τα Σπάτα ότι θα φυτεύατε και εκεί τρία εκατομμύρια δένδρα και φυτά, εγώ στα Σπάτα που ταξιδεύω κάθε Σαββατοκύριακο δεν θα μπορούσα να περάσω γιατί θα νόμιζα πως είμαι στη ζούγκλα του Αμαζονίου! 
      Εγώ βλέπω κρανίου τόπο. Κάθε Σαββατοκύριακο καλώς ή κακώς είμαι εκεί και είναι κρανίου τόπος. Κρανίου τόπος, κύριε Υπουργέ.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ε, όχι, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Επαναλαμβάνω, κρανίου τόπος, κύριε Υπουργέ! 
      Εσείς ανακοινώσατε ότι θα φυτέψετε σε δεκαέξι χιλιάδες στρέμματα τρία εκατομμύρια τριακόσια χιλιάδες δένδρα και φυτά για τους Ολυμπιακούς Αγώνες. Τι θέλετε να κάνουμε τώρα; Και δεν σας διαψεύδω εγώ. Σας διαψεύδει η ίδια η διάδοχος Υπουργός η κ. Παπανδρέου. Τι είπε στις 8 Μαρτίου 2002. Θα φυτευθούν είπε ογδόντα χιλιάδες δένδρα και πεντακόσιες χιλιάδες 500.000 θάμνοι! 
      Πείτε μου τώρα σας παρακαλώ, κύριε Πρόεδρε, ένας μέσος πολίτης εάν διαβάσει τις δύο αυτές δηλώσεις οι οποίες έγιναν μέσα σε έξι μήνες, Σεπτέμβριος 2001-Μάρτιος 2002, τι πρέπει να καταλάβει; Πείτε μου σας παρακαλώ εσείς. Ας μου πει ο οποιοσδήποτε καλοπροαίρετος, ο πιο φανατικός οπαδός του κυβερνώντος κόμματος, αν διαβάσει αυτές τις δύο δηλώσεις τι θα πρέπει να βγάλει σαν συμπέρασμα. 
      Τι έγινε; Εκατόν εξήντα αιωνόβια δένδρα σε σαράντα στρέμματα στη λεωφόρο Κηφισίας εξαφανίστηκαν….
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού):  Άλλαξε αυτό. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Άλλαξε; Εγώ πηγαίνω κάθε μέρα εκεί. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κόπηκε κανένα δένδρο στην Κηφισίας; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πηγαίνω κάθε μέρα εκεί και κόπηκαν σαράντα στρέμματα εκατόν εξήντα αιωνόβια δένδρα. Τι να κάνουμε; 
Εάν δεν επέμεναν οι Δήμοι της Φιλοθέης και του Ψυχικού, θα είχατε κόψει καμιά πεντακοσαριά ακόμα! Αυτή είναι η πραγματικότητα! 
      Πηγαίνετε στους δήμους. Πολιτεύεστε στην Α’ Αθηνών, αλλά, εάν πάτε προς την παραλία, θα δείτε ότι και εκεί έχει γίνει το ίδιο! 
      Επίσης, ανησυχούμε για τη μαραθώνια διαδρομή. Ξέρουμε ότι είναι ένας πνεύμονας πρασίνου. Τι να κάνουμε; Πώς θα περάσει ο δρόμος; Εναερίως θα περάσει; Αυτά, λοιπόν, είναι που μας ανησυχούν.
      Τώρα, επειδή είμαστε καλοπροαίρετοι, δεν αμφισβητήσατε αυτό που σας είπα για το Παναθηναϊκό Στάδιο, διότι εγώ έχω εδώ την απάντηση του κυρίου Υπουργού, του κ. Βενιζέλου, 4-12-2001. Ξέρετε τι μου λέει ο κ. Βενιζέλος; Λέει ότι σε ό,τι αφορά τα χρονοδιαγράμματα εργασιών κατασκευής των έργων κατατίθεται σχετικό τεύχος -και αναφέρει το τεύχος. Τι λέει αυτό; «Παναθηναϊκό Στάδιο, Μελέτη-Κατασκευή: Έναρξη εργασιών 30-05-2003, Τέλος εργασιών 31-07-2004». Τι να κάνω τώρα; Αφού μου το λέει; Τουλάχιστον, εάν οι υπηρεσίες σας δεν κάνουν καλά τις δουλειές σας…
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Είναι τυπογραφικό λάθος!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Α, είναι τυπογραφικό λάθος! Α, τώρα είναι τυπογραφικό λάθος! 
      Για σκεφτείτε τώρα, κύριε Πρόεδρε! Διπλό τυπογραφικό λάθος με τη φαρδιά, πλατιά υπογραφή του Υπουργού Πολιτισμού! Το ένα τυπογραφικό λάθος έχει την ημερομηνία «Έναρξη εργασιών 30-05-2003» -και αυτό είναι τυπογραφικό λάθος!- και στην επόμενη σελίδα υπάρχει δεύτερο τυπογραφικό λάθος «Τέλος εργασιών 31-07-2004»! 
      Μα, είμαστε σοβαροί σε αυτόν τον τόπο; Είμαστε σοβαροί; Έχει σοβαρότητα αυτή η Κυβέρνηση να απαντά εγγράφως στη Βουλή και να δικαιολογεί με τον τρόπο που δικαιολογεί τα πράγματα; 
      ΓΕΩΡΓΙΟΣ ΟΡΦΑΝΟΣ: …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ωραία! Αυτό είναι τυπογραφικό λάθος. Εγώ να δεχθώ την άποψή σας. 
      Όμως για εξηγήστε μου τώρα εσείς το εξής: Σεπτέμβριος 2001, Υπουργείο Περιβάλλοντος, Χωροταξίας και Δημοσίων Έργων –στο οποίο ήσασταν κι εσείς τότε Υπουργός- μου δίνεται ένας πίνακας και λέει ότι όλα τα έργα του ΥΠΕΧΩΔΕ θα είναι έτοιμα το μήνα Μάιο του 2004. Είναι, δηλαδή,  τυπογραφικό λάθος ότι το Ολυμπιακό Κέντρο Κανό & Καγιάκ -σύμφωνα με τον πίνακα του ΥΠΕΧΩΔΕ- θα είναι έτοιμο το Μάιο του 2004; Είναι τυπογραφικό λάθος ότι το Ολυμπιακό Κέντρο Ιστιοπλοΐας στον Άγιο Κοσμά θα είναι έτοιμο το Μάιο του 2004; Είναι τυπογραφικό λάθος ότι το Ολυμπιακό Κέντρο Beach-Volley θα είναι έτοιμο το Μάιο του 2004; Είναι τυπογραφικό λάθος, όταν οι ολυμπιακές εγκαταστάσεις στο Ελληνικό θα είναι έτοιμες το Μάιο του 2004; 
      Δεν τα λέω εγώ αυτά! Είναι απαντήσεις του ΥΠΕΧΩΔΕ το Σεπτέμβριο του 2001. Τι να κάνουμε τώρα; Αυτή είναι η Κυβέρνησή σας! Παραδεχθείτε το! Και εάν δεν μπορείτε να σηκώσετε το βάρος, διευκολύνετε τον ελληνικό λαό! Διευκολύνετέ τον! Αλλιώς, ζητήστε βοήθεια! Φαίνεται ότι δεν επαρκείτε! Όχι, προσωπικά, μια χαρά άνθρωποι είστε! Σαν Κυβέρνηση, σαν σύστημα εξουσίας οι προτεραιότητές σας δεν είναι τα έργα! Οι προτεραιότητές σας είναι οι ισορροπίες τρόμου ανάμεσα στα διαπλεκόμενα συμφέροντα! Αυτή είναι η πραγματικότητα! Τι να κάνουμε τώρα; 
      Εάν ένας εργολάβος-προμηθευτής του δημοσίου σας ασκήσει λίγη πίεση, τρέμετε! Πού είναι η άρχοντες που βλέπαμε κι εμείς το ’80, της κοινωνίας κυρίως αλλά και των στελεχών –θα το πω- του ΠΑΣΟΚ που είχαν μια λεβεντιά, βρε αδελφέ; Είχαν μια λεβεντιά! Πού είναι αυτή η λεβεντιά; Πού είναι; Πού ήσαστε; Τουλάχιστον σε αυτά που λέγατε είχατε ένα ηθικό υπόστρωμα. Οικονομική συνεπαγωγή, βέβαια, δεν είχατε. Γιατί κακέκτυπα εφαρμόζετε και σήμερα το φιλελευθερισμό. Λέγαμε τότε «οικονομικά δεν ξέρουν, αλλά έχουν μια ηθική στη βάση της σκέψης». Σήμερα τι είστε, Πού βρίσκεστε;
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώσατε, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ευχαριστώ, κύριε Πρόεδρε, για την ανοχή σας και συγγνώμη για τον τόνο της φωνής. Δεν έχει να κάνει τίποτα με τον παριστάμενο Υπουργό και βέβαια με τη Βουλή, αλλά είναι η αγανάκτηση από μία κυβέρνηση που δεν έχει το κουράγιο να αντιμετωπίσει όχι μόνο τα προβλήματα αλλά και τα αυτονόητα. 
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, ο κ. Κεφαλογιάννης μας κατηγόρησε ότι δεν μας πάει για Κυβέρνηση, εγώ αντιθέτως θα του απευθύνω ένα κοπλιμάν ότι τους πάει για Αντιπολίτευση. Τα καταφέρνετε μια χαρά στο ρόλο της Αντιπολίτευσης και νομίζω ότι αυτό το αξιολογεί και ο ελληνικός λαός με αρκετή συνέπεια τα τελευταία χρόνια, γι’ αυτό και σας έχει τάξει σε αυτό το συγκεκριμένο ρόλο, χωρίς να εμπιστεύεται κάτι περισσότερο από εσάς. 
      Βεβαίως η δεύτερη ευχάριστη έκπληξη της τοποθέτησης του κ. Κεφαλογιάννη ήταν ότι με καθυστέρηση είκοσι ετών άρχισε να παραδέχεται και να αναγνωρίζει το ΠΑΣΟΚ της δεκαετίας του 1980. Ευελπιστούμε ότι η αναγνώριση του ΠΑΣΟΚ του 21ου αιώνα δεν θα του πάρει είκοσι χρόνια, θα κάνει κάτι λιγότερο και αυτό θα ήταν ευχής έργο για όλους μας, για το πολιτικό μας σύστημα, για την κοινωνία μας γιατί βεβαίως ο κ. Κεφαλογιάννης έχει μείνει σε μία εποχή στην οποία οι συμβάσεις των δημοσίων έργων και των προμηθειών κινούνταν στη σφαίρα της αδιαφάνειας ή στη σφαίρα των ερωτηματικών, χωρίς να υπάρχει επαρκής δημόσιος έλεγχος. Δεν γνωρίζει ή δεν έχει παρακολουθήσει…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): … ότι τα έργα στα οποία αναφέρθηκε είναι έργα τα οποία έχουν περάσει από αλλεπάλληλους ελέγχους –οι συμπληρωματικές τους συμβάσεις- δικαστικών αρχών, του Ελεγκτικού Συνεδρίου και υπάρχει όριο 50% για την αύξηση του κόστους. Όλα τα πράγματα δηλαδή, αυτά τα οποία δεν υπήρχαν …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): … και τα οποία καθιέρωσε η Κυβέρνηση του ΠΑΣΟΚ, ακριβώς γιατί ήθελε και πίστευε και πιστεύει ότι η διαφάνεια στα δημόσια έργα και τις προμήθειες δεν είναι υπόθεση των κομμάτων ή συνεννόησης των κομμάτων, αλλά είναι υπόθεση που αφορά ολόκληρο το πολιτικό σύστημα, ολόκληρο το θεσμικό μας σύστημα και γι’ αυτόν ακριβώς το λόγο καθιέρωσε από ανεξάρτητη δικαστική αρχή, όπως είναι το Ελεγκτικό Συνέδριο –κατοχυρωμένη από το Σύνταγμα- αυστηρότατο έλεγχο της νομιμότητας, των διαδικασιών και των συμβάσεων…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Βεβαίως, έλεγχος σκοπιμότητας, κύριε Κεφαλογιάννη …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Κεφαλογιάννη. Εγώ τα ξέρω αυτά. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Αφήστε με να ολοκληρώσω, κύριε Κεφαλογιάννη, αν και φοβάμαι ότι οι έννοιες έχουν τόσο μεγάλη σύγχυση σε αυτά τα οποία λέτε, που αδυνατεί κανείς να τα παρακολουθήσει.
      Ο έλεγχος νομιμότητας είναι ο μοναδικός έλεγχος ο οποίος πρέπει να ασκείται από τη δικαιοσύνη και από τα θεσμικά όργανα. Τον έλεγχο σκοπιμότητας τον κάνει η Κυβέρνηση, τον κάνουν τα κόμματα, υπάρχει δημοκρατία στον τόπο και αλίμονο αν δεν αποφασίζει τη σκοπιμότητα του άλφα ή του βήτα έργου η Κυβέρνηση. Τι κάνει η Κυβέρνηση; Στέλνει κάθε σύμβαση που υπογράφει…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Δεν καταγράφονται οι διακοπές.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κάθε σύμβαση που υπογράφει την στέλνει στο Ελεγκτικό Συνέδριο, το οποίο κοιτάζει αν είναι νόμιμη η όλη διαδικασία. Αυτό πρέπει να κάνει μία σωστή κυβέρνηση. Αλλά επειδή εσείς έχετε ανακαλύψει όλα αυτά…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επειδή έχετε ανακαλύψει αυτές τις νομιμοφανείς, κατά τη δικιά σας εκδοχή, διαδικασίες, γιατί δεν τις κάνατε, κύριε Κεφαλογιάννη, το 1990-93 όταν είχατε για τριάμισι χρόνια τη διακυβέρνηση της χώρας και είχατε την ευχέρεια να κάνετε όλες αυτές τις διαδικασίες; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δυστυχώς δεν τις κάνατε και δυστυχώς τώρα εκ των υστέρων έρχεσθε και μας λέτε διάφορες παραδοξότητες ότι κατασκευάζουμε το δρόμο με 17 δισεκατομμύρια δραχμές το χιλιόμετρο ή ότι κατασκευάζουμε κτίρια, με πόσα δισεκατομμύρια, είπατε, το τετραγωνικό μέτρο; Αυτά δεν μπορούν να απαντηθούν και νομίζω ότι όπως ακούει κάποιος πολίτης ότι κατασκευάζετε το τάδε έργο με υπέρβαση 500% -έχω ακούσει με όχι απλώς έκπληξη, αλλά με σηκωμένες τις τρίχες της κεφαλής μου, για να χρησιμοποιήσω μία λαϊκή έκφραση…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ακούγοντας ότι κατασκευάζετε έργο με 500% υπέρβαση. Δεν υπάρχει λογική σε αυτό, διότι όταν υπάρχει αυστηρή διάταξη νόμου για το ότι δεν μπορεί να αυξηθεί ο προϋπολογισμός πάνω από 50% και όταν δεν έχουμε φθάσει ούτε καν το 50% ούτε το 10% ούτε το 20% και μας κατηγορείτε παίρνοντας ως αφετηρία κάτι το οποίο αναγράφηκε στο φάκελο διεκδίκησης ή ειπώθηκε οποτεδήποτε, πριν από οκτώ χρόνια, ε, αυτός δεν είναι λογικός διάλογος. Δεν είναι συζήτηση ουσίας αυτό.
      Αυτό είναι μια κριτική, έτσι απλώς για να γίνεται, για να πετάμε κάποια νούμερα δεξιά και αριστερά, όπως τα δεκαεπτά δισεκατομμύρια που είπατε για την Αττική Οδό και μια σειρά από άλλα θέματα. Εγώ σας επαναλαμβάνω ότι στα θέματα των οικονομικών είμαστε στη διάθεσή σας να σας δώσουμε όλα τα στοιχεία. 
      Αναφερθήκατε στο θέμα του προϋπολογισμού και είπατε ότι δεν δεσμευτήκαμε. Μα, έχουμε απαντήσει σε εκατοντάδες ερωτήσεις -είτε γραπτές ερωτήσεις είτε επερωτήσεις- στη Βουλή ή σε επιτροπές για το κόστος των αγώνων. Έχουμε πει για τα 46 δισεκατομμύρια ευρώ. Αν υπάρξει οποιαδήποτε μεταβολή, θα την πληροφορηθείτε. Έχουμε αυστηρές οδηγίες και εντολές από τον Πρωθυπουργό να μην υπάρξει αυτή η υπέρβαση, αυτό προσπαθούμε να κάνουμε και πιστεύω ότι μέχρι  στιγμής το έχουμε καταφέρει. Αν υπάρξει οποιαδήποτε υπέρβαση, θα το πληροφορηθείτε εγκαίρως, για να μη θεωρείτε ότι υπάρχει κάτι κρυφό.
      Δεύτερον, ως προς τα overlays, αυτήν τη στιγμή γίνεται μια αποτίμηση, ορισμένοι από τους διαγωνισμούς που αφορούν τα overlays βρίσκονται σε εξέλιξη και γι’ αυτά τα θέματα μόλις ολοκληρωθεί η αποτίμησή τους, θα σας δώσουμε πλήρως τα στοιχεία, για να μη θεωρείτε ότι υπάρχει κάτι παράξενο, κάτι σκοτεινό, κάτι αδιαφανές που εκτινάσσει το κόστος των αγώνων, το οποίο θα φέρει δήθεν την εθνική καταστροφή. Δεν θα φέρουν την εθνική καταστροφή οι Ολυμπιακοί Αγώνες.
      Η θέση του κόμματός σας μέχρι  πριν από λίγο καιρό ήταν σύμφωνη με αυτήν τη βασική κατεύθυνση, ότι δηλαδή οι Ολυμπιακοί Αγώνες όχι μόνο δεν θα φέρουν την εθνική καταστροφή αλλά θα φέρουν και οφέλη. Πιστεύω ότι αυτήν τη θέση θα συνεχίσετε να έχετε στο μέλλον και θα βοηθήσετε, έτσι ώστε να τελειώσουμε εγκαίρως την ολυμπιακή προετοιμασία, με σκοπό να είναι έτοιμη η χώρα να υποδεχτεί τους Αγώνες.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, μπορώ να μιλήσω;
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κεφαλογιάννη, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, εμπαίζετε τη Βουλή ή πραγματικά είστε εκτός τόπου και χρόνου, διότι αν εσείς περάσατε από το ΥΠΕΧΩΔΕ και λέτε αυτά τα πράγματα στη Βουλή, τότε φοβάμαι ότι είστε μια επικίνδυνη Κυβέρνηση. 
      Πρώτον, πρέπει να ξέρετε ότι ο έλεγχος νομιμότητας κοιτάζει τα νομικά θέματα μιας σύμβασης. Εάν για παράδειγμα εσείς από το ΥΠΕΧΩΔΕ, κατασκευάζετε ένα λιμάνι και εργολάβος είμαι εγώ –για να μην πω κάποιου άλλου συναδέλφου το όνομα- και βάλετε μέσα στη σύμβαση ότι το μοναδικό μηχάνημα που υπάρχει στην Ελλάδα και το κατέχω εγώ θα κατασκευάσει αυτό το έργο, όπως έχετε κάνει σε πάρα πολλές συμβάσεις, αυτό είναι νόμιμο για τον έλεγχο νομιμότητας του Ελεγκτικού Συνεδρίου. Αυτό είναι νόμιμο. Έχει γίνει για το λιμάνι της Αλεξανδρούπολης.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): ...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σας το λέω και ελέγξτε το. Έχει γίνει συζήτηση εδώ. Εάν, λοιπόν, εσείς περάσατε για δύο χρόνια από το ΥΠΕΧΩΔΕ ή εμπαίζετε τη Βουλή ή είστε εκτός πραγματικότητας.
      Το δεύτερο θέμα είναι το πώς αυτό επιβεβαιώνεται. Κύριε Πρόεδρε, η Βουλή –και πάμε βέβαια σε μια παρεμφερή συζήτηση- ψήφισε δύο συμβάσεις, της Αττικής Οδού και των Σπάτων. Πώς δηλαδή, κύριε Πρόεδρε, για την Αττική οδό η Βουλή ψήφισε το 1996 ότι σε εξήντα μήνες θα ήταν έτοιμη -σε εξήντα μήνες, δηλαδή, τέλος του 1999- και θα στοίχιζε τετρακόσια πενήντα δισεκατομμύρια και μέχρι τώρα με ανακοίνωση της Υπουργού ΠΕΧΩΔΕ, της κ. Παπανδρέου, έχει στοιχίσει 1,2 τρισεκατομμύρια και δεν έχει τελειώσει ακόμα; Μπορείτε να μου το πείτε εσείς; 
      Κύριε Υπουργέ, εσείς έχετε διαβάσει ποτέ μια έκθεση του Ελεγκτικού Συνεδρίου; Αν είχατε διαβάσει, θα κατανοούσατε ότι τα έργα στην Ελλάδα παίρνονται με έκπτωση έως 70% και στην αποπληρωμή του έργου είναι μέχρι και 600% της αρχικής μελέτης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γι’ αυτό η Νέα Δημοκρατία με μια ομάδα δέκα Βουλευτών –είχα την τιμή να μετέχω σ’ αυτήν την ομάδα, όπως και ο κ. Καραμανλής, Βουλευτής τότε- καταθέσαμε την πρόταση να μην μπορεί το κόστος  ενός έργου να υπερβαίνει το 150% της αρχικής μελέτης. 
      Αυτά δεν τα γνωρίζετε ως πρώην Υπουργός ΠΕΧΩΔΕ; Μα, να γιατί ανησυχούμε. Να γιατί πιστεύουμε ότι είναι πλασματικοί οι προϋπολογισμοί σας. Να γιατί πιστεύουμε περισσότερο τον αρμόδιο Υπουργό για τους Ολυμπιακούς Αγώνες, τον κ. Χυτήρη, ο οποίος λέει ότι ο προϋπολογισμός είναι 2,3 τρισεκατομμύρια δραχμές, παρά εσάς, διότι εσείς τα κρύβετε κάτω από το χαλί, τα κληροδοτείτε στις επόμενες γενιές, όπως κάνετε με τα θέματα της Εθνικής Οικονομίας γενικότερα. 
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο για δύο λεπτά.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, ειλικρινά, παρ’ ότι ο κ. Κεφαλογιάννης με μέμφεται ότι δεν έχω καταλάβει τίποτα από το ΥΠΕΧΩΔΕ, φοβάμαι ότι ο ίδιος δεν έχει κανένα στοιχείο. 
      Θα πω ένα παράδειγμα, γιατί είναι αδύνατο να συνεννοηθεί κανείς. Κατ’ αρχάς επικαλείται ως κόστος κατασκευής της Αττικής Οδού 1,2 τρισεκατομμύρια δραχμές. Για να φτάσει σ’ αυτό το νούμερο, συστηματικά εντάσσει μέσα στο κόστος του έργου τη δαπάνη της απαλλοτρίωσης. Αν η δαπάνη απαλλοτρίωσης έχει καμία σχέση με το κατασκευαστικό κόστος, αυτό μόνο στη λογική του κ. Κεφαλογιάννη θα μπορούσε να είναι.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, μη διακόπτετε. Να μη γράφεται καμία διακοπή στα Πρακτικά.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δυστυχώς, κύριε Κεφαλογιάννη, με αυτόν τον τρόπο, σας έχω πει και άλλοτε, με αφορμή την ίδια συζήτηση για το αεροδρόμιο και το κόστος…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Αφήστε με να ολοκληρώσω, κύριε Κεφαλογιάννη. Θα δούμε πόσο είναι οι απαλλοτριώσεις. Σας παρακαλώ, όμως, εφεξής να μη συγχέετε το κόστος ενός έργου, που είναι το κόστος κατασκευής, με τη δαπάνη της απαλλοτρίωσης. Είναι άλλα τα πορτοκάλια και άλλα τα μήλα. Αυτό, για να μπορούμε να συνεννοούμαστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επειδή κάνατε τις ίδιες συζητήσεις για το λιμάνι της Αλεξανδρούπολης –το έχετε πει εκατό φορές- και δεν ισχύει, επειδή οι διαδικασίες των διαγωνισμών είναι διαδικασίες που υπόκεινται στην κοινοτική νομοθεσία και η κοινοτική νομοθεσία έχει απόλυτα αυστηρούς κανόνες, επειδή την τήρηση των κανόνων της κοινοτικής νομοθεσίας, όσον αφορά τις προκηρύξεις και τη νομιμότητα των προκηρύξεων την ελέγχει και αυτή το Ελεγκτικό Συνέδριο, είναι ευκόλως και ανέτως προσβλητή ενώπιον των δικαστηρίων της χώρας και των ευρωπαϊκών αρχών για τον ανταγωνισμό από οιαδήποτε ελληνική ή ξένη εταιρεία, επειδή το Ελεγκτικό Συνέδριο ουδέποτε έχει κάνει παρατήρηση τα τελευταία χρόνια για τα έργα του ΥΠΕΧΩΔΕ και επικαλείσθε τις παρατηρήσεις του Ελεγκτικού Συνεδρίου για τα έργα των δήμων και κοινοτήτων, για να κατηγορήσετε την Κυβέρνηση και το ΥΠΕΧΩΔΕ, λυπάμαι αλλά με αυτόν τον τρόπο δεν μπορεί να γίνεται διάλογος, διότι αυτά δεν είναι στοιχεία.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 62/18/19.5.2003 επερώτησης Βουλευτών της Νέας Δημοκρατίας προς τους Υπουργούς Οικονομίας και Οικονομικών, Πολιτισμού, Περιβάλλοντος, Χωροταξίας και Δημοσίων Έργων και Εργασίας και Κοινωνικών Ασφαλίσεων, σχετικώς με τους Ολυμπιακούς Αγώνες του 2004. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 22.15΄, λύεται η συνεδρίαση για αύριο ημέρα Τρίτη 3 Ιουνίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: i) συζήτηση και ψήφιση συμβάσεων ii) ψήφιση στο σύνολο του σχεδίου νόμου του Υπουργείου Δικαιοσύνης: Επιτάχυνση της ποινικής διαδικασίας και άλλες διατάξεις και ιιι) συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ομολογιακά δάνεια, τιτλοποίηση απαιτήσεων και απαιτήσεων από ακίνητα και άλλες διατάξεις», σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



417

ΣΥΝΕΔΡΙΑΣΗ 2-6-2003


