ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΜΘ΄
Τετάρτη 13 Ιουνίου 2007
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Α. Γιαννόπουλου, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Νέας Ερυθραίας και το 133ο Δημοτικό Σχολείο Αθηνών, σελ.
4. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Απαντήσεις Υπουργών σε ερωτήσεις Βουλευτών, σελ.
2. Ανακοίνωση του δελτίου επικαίρων ερωτήσεων της Πέμπτης 14 Ιουνίου 2007, σελ.

Γ. ΝΟΜΟΘΕΤΙΚΗΣ ΕΡΓΑΣΙΑ
Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού Θέματος:
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΛΙΑΣΚΟΣ Α., σελ.
ΣΓΟΥΡΙΔΗΣ Π., σελ.
ΣΟΥΡΛΑΣ Γ., σελ.
ΤΡΑΓΑΚΗΣ Ι., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΒΑΣΙΛΕΙΟΥ Γ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΔΡΑΓΑΣΑΚΗΣ Ι., σελ.
ΚΑΡΑΜΑΡΙΟΣ Α., σελ.
ΚΟΡΚΑ-ΚΩΝΣΤΑ Α., σελ.
ΛΙΑΣΚΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΚΡΥΠΙΔΗΣ Α., σελ.
ΜΠΕΖΑΣ Α., σελ.
ΠΑΠΑΓΕΩΡΓΙΟΥ Α., σελ.
ΣΓΟΥΡΙΔΗΣ Π., σελ.
ΣΠΗΛΙΟΠΟΥΛΟΣ Κ., σελ.
ΤΑΣΟΥΛΑΣ Κ., σελ.
ΤΡΑΓΑΚΗΣ Ι., σελ.
ΤΣΙΠΛΑΚΗΣ Κ., σελ.
ΦΛΩΡΙΔΗΣ Γ., σελ.
ΦΩΤΙΑΔΗΣ Α., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΜΘ΄
      Τετάρτη 13 Ιουνίου 2007
      
      Αθήνα, σήμερα στις 13 Ιουνίου 2007, ημέρα Τετάρτη και ώρα 10.59΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12 Ιουνίου 2007 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΜΗ΄ συνεδριάσεώς του, της Τρίτης 12 Ιουνίου 2007, σε ό,τι αφορά την ψήφιση στο σύνολό των σχεδίων νόμων: 1. «Πώληση και ταυτόχρονη μίσθωση ακινήτων του Δημοσίου, μακροχρόνιες και χρηματοδοτικές μισθώσεις του Δημοσίου και άλλες διατάξεις», 2. «Κύρωση της Συμφωνίας μεταξύ των συμβαλλόμενων Κρατών Μελών στη Συνθήκη για την Ίδρυση του Ευρωπαϊκού Οργανισμού Διαστήματος και του Ευρωπαϊκού Οργανισμού Διαστήματος για την προστασία και ανταλλαγή διαβαθμισμένων πληροφοριών» και 3. «Προστασία του περιβάλλοντος, αγροτική ασφάλεια και άλλες διατάξεις.») 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 14 Ιουνίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής).
      1. Η με αριθμό 642/11-6-2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αντωνίας Αντωνίου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή τυφλού κόμβου στην περιοχή Φραντζή Λαμίας κ.λπ..
      2. Η με αριθμό 649/11-6-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον  Υπουργό Υγείας και Κοινωνικής Αλληλεγγύης, σχετικά με τον πρόσφατο θάνατο νεογνού στο Τζάνειο Νοσοκομείο, τη δημιουργία μονάδας νεογνών κ.λπ..
      3. Η με αριθμό 647/11-6-2007 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τις απολύσεις προσωπικού στα Ναυπηγεία Σκαραμαγκά κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 640/11-6-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με το πρόσφατο περιστατικό στο Νοσοκομείο Μεταξά με τη διακοπή του ηλεκτρικού ρεύματος, τη λήψη μέτρων ασφαλούς λειτουργίας των εγκαταστάσεων στα νοσοκομεία κ.λπ..
      2. Η με αριθμό 648/11-6-2007 επίκαιρη ερώτηση του Βουλευτή του Κομμουνιστικού Κόμματος Ελλάδας  κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με την απόφαση του Πρωτοδικείου Πολυγύρου να κατοχυρώσει έκταση 4.400 στρεμμάτων στην Ιερά Μονή Κουτλουμουσίου Αγίου Όρους κ.λπ..
      3. Η με αριθμό 646/11-6-2007 επίκαιρη ερώτηση του Βουλευτή του  Συνασπισμού της Ριζοσπαστικής Αριστεράς κ. Αθανασίου Λεβέντη  προς τους Υπουργούς  Εθνικής Παιδείας και Θρησκευμάτων και Εσωτερικών, Δημόσιας Διοίκησης και Αποκέντρωσης, σχετικά με την καταδίκη σχολείου για ηχορύπανση των περιοίκων κ.λπ..
      Κυρίες και κύριοι συνάδελφοι, εισερχόμαστε στην ημερησία διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις».
      Η Διάσκεψη των Προέδρων αποφάσισε στη συνεδρίασή της στις 7 Ιουνίου 2007 τη συζήτηση του νομοσχεδίου σε δύο συνεδριάσεις. Σήμερα θα συζητήσουμε το νομοσχέδιο επί της αρχής και αύριο επί των άρθρων.
      Να ανακοινώσω επίσης ότι ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει Κοινοβουλευτικό Εκπρόσωπο τον κ. Τασούλα και ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ ορίζει Κοινοβουλευτικό Εκπρόσωπο τον κ. Γκατζή.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Γείτονα, αν και πρέπει να παίρνουν το λόγο οι Κοινοβουλευτικοί Εκπρόσωποι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μπορώ να εκπροσωπήσω το κόμμα μου ως εισηγητής. 
      ΠΡΟΕΔΡΕΥΩΝ (Γεώργιος Σούρλας): Ως εισηγητής για την εισήγηση όμως. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Θα μιλήσω για το νομοσχέδιο, ασφαλώς. Δεν θα αναφερθώ σε γενικότερα πολιτικά ζητήματα, αν και η επικαιρότητα έχει πολλά και ενδιαφέροντα.
      ΠΡΟΕΔΡΕΥΩΝ (Γεώργιος Σούρλας): Όταν πάρετε το λόγο πάντοτε από το επίσημο Βήμα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, έχουν κατατεθεί στο νομοσχέδιο τρεις υπουργικές τροπολογίες. Η μία είναι σχετική με το νομοσχέδιο. Αναφέρομαι στη με γενικό αριθμό 1054. Οι άλλες δύο -η μία με γενικό αριθμό 1057 αναφέρεται στην αναστολή επ’ αόριστον κατεδαφίσεων αυθαιρέτων στα δάση και στις δασικές εκτάσεις και η δεύτερη συνιστά κεντρική αρχή στο Υπουργείο Δικαιοσύνης για την προώθηση της ηλεκτρονικής διασύνδεσης των υπηρεσιών αρχείου- είναι παντελώς άσχετες με το νομοσχέδιο. Εγώ δεν κατάλαβα τι σχέση έχει ο Τελωνειακός Κώδικας, κύριε Πρόεδρε, με τα αυθαίρετα στα δάση. Το μόνο σημείο που βρίσκω κοινό είναι την αυθαιρεσία της κυβερνητικής πολιτικής. Όμως, με βάση το Σύνταγμα και τον Κανονισμό αυτές οι δύο τροπολογίες είναι άσχετες και δεν μπορούν να συζητηθούν.
      Δεν με εκπλήσσει, κύριε Πρόεδρε, η ανευθυνότητα της Κυβέρνησης! 
      ΠΡΟΕΔΡΕΥΩΝ (Γεώργιος Σούρλας): Μην εισέλθουμε σε χαρακτηρισμούς.
      ΚΩΝΣΤΑΝΤΙΝΟΣ ΓΕΙΤΟΝΑΣ: Επικαλούμαι όμως την υπευθυνότητα και την ευθύνη του Προεδρείου. Δεν μπορούν να συζητηθούν και πρέπει να αποσυρθούν αυτές οι διατάξεις ως παντελώς άσχετες με το νομοσχέδιο. 
      Σε περίπτωση που επιμείνει η Κυβερνητική Πλειοψηφία να συζητηθούν, τότε η απόφαση της Διάσκεψης των Προέδρων για δύο ημέρες δεν μπορεί να δεσμεύει το Σώμα. Θα πρέπει να δούμε με βάση την πορεία της συζήτησης μήπως χρειαστούμε και τρίτη μέρα. 
      Και το επισημαίνω από την αρχή κύριε Πρόεδρε, διότι και στην επιτροπή πάλι αιφνιδιάστηκε η Βουλή. Το νομοσχέδιο κατατέθηκε Παρασκευή, έχει εκατό σελίδες, έχει περίπου εκατό διατάξεις-τροποποιήσεις του Κώδικα, είναι εξόχως τεχνικό και δύσκολο νομοσχέδιο και δεν δόθηκε ο απαραίτητος χρόνος στους Βουλευτές.
      ΠΡΟΕΔΡΕΥΩΝ (Γεώργιος Σούρλας): Πρώτον, το νομοσχέδιο γράφει: «Αναμόρφωση του Εθνικού Τελωνειακού Κώδικα και άλλες διατάξεις». Δεν γράφει μόνο για Εθνικό Τελωνειακό Κώδικα. Δεύτερον, απ’ ό,τι βλέπω, κύριε Γείτονα, τις τροπολογίες τις συνυπογράφει και ο Υπουργός Οικονομίας και Οικονομικών κ. Αλογοσκούφης, καθώς έχουν να κάνουν και με τη δική του αρμοδιότητα. Μπορεί να πει κάποιος ότι είναι το επισπεύδον Υπουργείο. 
      Όσο γι’ αυτό που προτείνετε και έχετε δίκιο, ότι η Διάσκεψη των Προέδρων αποφάσισε δύο συνεδριάσεις και ενδεχομένως να χρειαστεί και τρίτη συνεδρίαση, από το Προεδρείο υπάρχει και η διάθεση και η πρόθεση να δοθεί η δυνατότητα και για μια ακόμα συνεδρίαση, αν από την πορεία της συζήτησης προκύψει αυτή η αναγκαιότητα.
      Επομένως, να προχωρήσουμε στον εισηγητή της Νέας Δημοκρατίας …
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε …
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, διατελέσατε Αντιπρόεδρος της Βουλής για πολλά χρόνια. Γνωρίζετε ότι υπάρχει η ανάγκη πολλές φορές να εισάγονται τροπολογίες. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν αντιδικώ μαζί σας. Δεν έχω κανένα λόγο. Απλώς θέλω να ακούσω την εκτίμηση του Προεδρείου για το θέμα και αυτό έχει σημασία για την Κοινοβουλευτική διαδικασία. 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, το επισημάνετε. Κατεγράφη. Είναι θέμα της Κυβέρνησης και του Σώματος. Θέσατε με πολύ κατανόηση το ενδεχόμενο να χρειαστεί και τρίτη συνεδρίαση. Εμμέσως πλην σαφώς λέτε: «Αφού αυτό μπορεί να προκύψει, εμείς θα θέλαμε και τρίτη συνεδρίαση». Και για να μην καθυστερούμε, γιατί καθυστέρησε η έναρξη της συνεδριάσεως, θα παρακαλέσω άλλη φορά να είναι όλοι εδώ παρόντες και οι Υπουργοί και οι εισηγητές, διότι δεν μπορεί να χρεώνεται το Προεδρείο την καθυστέρηση έναρξης της συνεδριάσεως. 
      Το λόγο έχει τώρα ο εισηγητής της Νέας Δημοκρατίας, κ. Λιάσκος.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μία ώρα σηκώνω το χέρι μου. Κοιτάτε όλο δεξιά. Κοιτάξτε και αριστερά! 
      ΠΡΟΕΔΡΕΥΩΝ (Γεώργιος Σούρλας): Κοιτάζω και αριστερά και δεξιά.
      Ορίστε, έχετε το λόγο. Να είστε σύντομος. 
      ΝΙΚΟΛΑΟΣ ΓΚΑΤΖΗΣ: Κοιτάξτε, κύριε Πρόεδρε, δεν είναι θέμα της Κυβέρνησης –νομίζω- να επιβάλλει τελικά τροπολογία για συζήτηση, που δεν έχει καμμία σχέση με το νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Είναι θέμα του Σώματος και της Κυβέρνησης.
      ΝΙΚΟΛΑΟΣ ΓΚΑΤΖΗΣ: Υπάρχει μια κακώς ή καλώς -για εμάς καλώς- παράδοση αυτής της Βουλής, που άσχετες τροπολογίες που έρχονται στα νομοσχέδια τις βγάζει απ’ έξω με απόφαση του Προεδρείου. Δεν μπορεί σήμερα να επικαλούμαστε την Κυβέρνηση και το Σώμα. Υπάρχει αυτή η συγκεκριμένη δέσμευση όλων των κομμάτων και ιδιαίτερα του Υπουργείου. Δεν μπορεί να συζητάμε για τα δάση και για τα αυθαίρετα στη συζήτηση του Τελωνειακού κώδικα, ούτε για το ευρωπαϊκό φακέλωμα πάλι μέσα στον Τελωνειακό Κώδικα. Τι σχέση μπορεί να έχουν αυτά; Ανεξάρτητα αν το υπογράφει ο Υπουργός Οικονομίας ή ο Υπουργός Δημόσιας Τάξης. Εμείς ζητάμε να αποσυρθούν. 
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, το Προεδρείο τοποθετήθηκε. Εγώ θέλω απλώς να πω ότι, όταν καμμά φορά έρχονται τροπολογίες εντελώς άσχετες με το νομοσχέδιο και ένα κόμμα ή μία παράταξη τη βρίσκει θετική αυτή τη ρύθμιση, το αποδέχεται. Εσείς δηλαδή έχετε θεσπίσει αυτήν την κατ’ εξαίρεση εισαγωγή των τροπολογιών. 
       Έχουμε όλοι χρόνια στο Κοινοβούλιο και το έχουμε ζήσει. Αν έλθει κάποια τροπολογία, η οποία δεν έχει σχέση με το νομοσχέδιο, αλλά επί παραδείγματι το Κομμουνιστικό Κόμμα Ελλάδος συμφωνεί με αυτή, το δέχεστε αυτό. 
      ΝΙΚΟΛΑΟΣ ΓΚΑΤΖΗΣ: Όχι εμείς, κύριε Πρόεδρε! Και το ΠΑ.ΣΟ.Κ. και εσείς, όταν ήσασταν αντιπολίτευση το ίδιο ζητούσατε! Δεν το δεχόμαστε και δεν παζαρεύουμε με άλλες συνεδριάσεις!
      ΠΡΟΕΔΡΕΥΩΝ (Γεώργιος Σούρλας): Λοιπόν, να προχωρήσουμε τώρα. Το Σώμα θα αποφανθεί.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και τρεις συνοδοί δάσκαλοι από το 1ο Δημοτικό Σχολείο Νέας Ερυθραίας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει τώρα ο εισηγητής της Νέας Δημοκρατίας κ. Αναστάσιος Λιάσκος.
      ΑΝΑΣΤΑΣΙΟΣ ΛΙΑΣΚΟΣ: Κυρίες και κύριοι συνάδελφοι, καμμιά φορά θορυβούμε για το τίποτα. Επειδή εδώ είμαστε αρκετά χρόνια, τις πρακτικές που υιοθετούσαμε χθες τις καταδικάζουμε σήμερα, κύριε Γείτονα, γιατί είναι γεγονός ότι σε ατελείωτα νομοσχέδια, αυτά που καταγγέλλετε σήμερα εδώ εσείς ως Πρόεδρος από εδώ -σας θυμούμαι πολύ καλά εγώ- τα εισηγείσθο.
      ΠΡΟΕΔΡΕΥΩΝ (Γεώργιος Σούρλας): Ελάτε στο νομοσχέδιο, κύριε Λιάσκο.
      ΑΝΑΣΤΑΣΙΟΣ ΛΙΑΣΚΟΣ: Το ζήτημα, λοιπόν, είναι ότι η πρακτική αυτή -και όλοι γνωρίζουμε σ’ αυτήν την Αίθουσα ότι πάντοτε υπάρχουν κάποιες τροπολογίες στα νομοσχέδια- είναι διαμορφωμένη, αν θέλετε, πρακτική που πηγάζει από αναγκαιότητα, κύριε Γείτονα. 
      ΠΡΟΕΔΡΕΥΩΝ (Γεώργιος Σούρλας): Μπείτε στο νομοσχέδιο, παρακαλώ. Εξαντλήθηκε αυτή η συζήτηση.
      ΑΝΑΣΤΑΣΙΟΣ ΛΙΑΣΚΟΣ: Πρέπει να μένουμε στην ουσία των πραγμάτων. Άλλωστε, κύριε Πρόεδρε, το νομοσχέδιο το εξαντλήσαμε στην επιτροπή. Είναι ένα νομοσχέδιο, το οποίο ουσιαστικά δεν έχει –να το πω έτσι- σημεία τριβών. Είναι ένα πάρα πολύ καλό νομοσχέδιο, δεν χρειάζεται να εξαντλούμεθα, «να διυλίζουμε τον κώνωπα και να καταπίνουμε καμήλες» σε ορισμένα ζητήματα.
      Με το παρόν σχέδιο νόμου επιχειρείται η αναμόρφωση του Εθνικού Τελωνειακού Κώδικα και άλλων διατάξεων και είναι γνωστό ότι, μετά από απόφαση του αρμοδίου Υπουργού, συνεστήθη επιτροπή και υπέβαλε μία συνολική πρόταση για να τροποποιηθεί ο ισχύων Εθνικός Τελωνειακός Κώδικας, ο οποίος διαμορφώθηκε με το ν. 2690/2001, που αντικατέστησε τον μέχρι τότε ισχύοντα ν. 1165/1918, παρά το γεγονός -και αυτό οφείλουμε να το επισημαίνουμε- ότι με τον προηγούμενο Εθνικό Τελωνειακό Κώδικα υπήρχε μία αποφασιστική συμβολή στην ταχύτερη διεξαγωγή των εργασιών στα τελωνεία και στη διευκόλυνση των συναλλαγών. Όμως, επειδή από το 2001 μέχρι σήμερα έχουν επέλθει σημαντικές τροποποιήσεις σε κοινοτικές διατάξεις με τις οποίες θα πρέπει να εναρμονιστούμε ως χώρα και από την άλλη μεριά υπάρχει ανάγκη για επικαιροποίηση των διατάξεων και Προσαρμογή της Τελωνειακής Νομοθεσίας σε αποφάσεις και γνωμοδοτήσεις τόσο των ανωτάτων διοικητικών δικαστηρίων αλλά και του Νομικού Συμβουλίου του Κράτους, καθώς επίσης και διορθώσεις λαθών που είχαν παρεισφρήσει στο νόμο, όπως και η υποχρέωση που έχει η χώρα για ακόμα μεγαλύτερη προώθηση του εισαγωγικού και κυρίως του εξαγωγικού εμπορίου, καθώς και να διαμορφώσει το πεδίο ανταγωνισμού σε τέτοια επίπεδα έτσι ώστε να μπορούν να λειτουργούν πολύ καλύτερα οι ελληνικές επιχειρήσεις, κρίθηκε αναγκαία η αναμόρφωση του Εθνικού Τελωνειακού Κώδικα.
      Ακόμα, πρέπει να αντιμετωπιστούν προβλήματα που έχουν σχέση με διαδικασίες σε όλες τις τελωνειακές υπηρεσίες της χώρας. Εκτός των άλλων, αυτό το νομοσχέδιο εισάγει τροποποιήσεις για την καλύτερη λειτουργία της τελωνειακής υπηρεσίας, την αύξηση της αποδοτικότητας των υπαλλήλων της και τη βελτίωση της Ελληνικής Τελωνειακής Διοίκησης ως χρηστής διοίκησης ενός κράτους-μέλους της Ευρωπαϊκής Ενώσεως. Αυτό είναι σε άμεση συνάρτηση με την ευνοϊκότερη αντιμετώπιση αιτημάτων ευαίσθητων κοινωνικών ομάδων, τις οποίες με συγκεκριμένες διατάξεις το παρόν νομοσχέδιο ανακουφίζει, αλλά και επαγγελματικές τάξεις, των οποίων λύνει χρόνια προβλήματα και ταυτόχρονα διαμορφώνει καλύτερες συνθήκες ανταγωνισμού μέσα από συγκεκριμένες ρυθμίσεις.
      Στα δύο αυτά ζητήματα θα ήθελα να τονίσω ότι η ανακούφιση κοινωνικών ομάδων, οι οποίες έχουν αιτήματα, τα οποία είναι αποδεκτά από ολόκληρη την ελληνική κοινωνία αφ’ ενός και αφ’ ετέρου δίνουν τη δυνατότητα στην ελληνική πολιτεία να παρουσιάζει το ευαίσθητο πρόσωπό της, είναι για τη Βουλή των Ελλήνων -και θέλω εδώ να ευχαριστήσω προσωπικά τον Υφυπουργό και το Υπουργείο- επιβεβλημένη πρακτική. Θεωρώ, κύριε Υπουργέ, ότι η σημερινή επιτυχημένη οικονομική πολιτική δίνει τη δυνατότητα επιτέλους να ανακουφιστούν τέτοιου είδους ομάδες με αιτήματα τα οποία ήταν χρόνια και -αν θέλετε- όλοι σ’ αυτήν την Αίθουσα τα έχουμε θεωρήσει δίκαια.
      Πρώτα απ’ όλα, θα ήθελα να πω ότι το νομοσχέδιο έχει πέντε άρθρα. Στο άρθρο 1 υπάρχουν εξήντα εννιά παράγραφοι που ουσιαστικά είναι οι αλλαγές του Τελωνειακού Κώδικα, είναι η εναρμόνιση με την κοινοτική νομοθεσία, τις κοινοτικές οδηγίες καθώς και με τις αποφάσεις των Ανωτάτων Διοικητικών Δικαστηρίων αλλά και με τις γνωμοδοτήσεις του Νομικού Συμβουλίου του Κράτους. Στο άρθρο 2 είναι οι μεταβατικές διατάξεις. Στα άρθρα 3 και 4 είναι οι διατάξεις που αφορούν ζητήματα και διαδικασίες των εκτελωνιστών. Το κεφάλαιο Γ΄ του άρθρου 5, δηλαδή το τελευταίο άρθρο του νομοσχεδίου, αφορά διοικητικές κυρώσεις για παραβάσεις περί προδρόμων ουσιών. Έτσι περίπου διαμορφώνεται το νομοσχέδιο. Ακόμα, υπάρχουν τρεις τροπολογίες που προαναφέρθηκαν.
      Κυρίες και κύριοι συνάδελφοι, θα ήθελα να προσέξετε αυτό που είπα προηγουμένως, ότι με το παρόν νομοσχέδιο επέρχονται ουσιαστικές τροποποιήσεις με τις οποίες ανακουφίζονται κοινωνικές ομάδες αλλά και επαγγελματικές τάξεις. Και θα ήθελα να μου επιτρέψετε να αναφερθώ σε ορισμένες από αυτές.
      Με το άρθρο 1 παράγραφος 38 έχουμε ένα πάρα πολύ σημαντικό μέτρο, ένα μέτρο το οποίο δίνει πραγματικά τη δυνατότητα της ανανέωσης του στόλου των επιβατικών αυτοκινήτων δημοσίας χρήσεως και ταυτόχρονα είναι ένα κατ’ εξοχήν περιβαλλοντικό μέτρο. Με αυτό το άρθρο λοιπόν, τα ταξί, για να το πούμε εκλαϊκευμένα, αποχαρακτηρίζονται από τα δέκα χρόνια που ήταν μέχρι σήμερα στα πέντε χρόνια. Αντιλαμβάνεστε ότι αυτού του είδους τα αυτοκίνητα, τα οποία έχουν υπέρμετρη χρήση, τα οποία ρυπαίνουν το περιβάλλον, τα οποία ως εκ της κυκλοφορίας τους θα πρέπει να ανανεώνονται πολύ γρηγορότερα από τα υπόλοιπα επιβατικά αυτοκίνητα, έχουμε πλέον τη δυνατότητα και να ανακουφίσουμε αυτήν την επαγγελματική ομάδα και ταυτόχρονα να δώσουμε τη περιβαλλοντική διάσταση την οποία σας προανέφερα, διαμορφώνοντας και καλύτερες συνθήκες ζωής για το σύνολο των συμπολιτών μας που εξυπηρετούν αυτά τα αυτοκίνητα.
      Προβλέπονται, επίσης, βασικές ρυθμίσεις για τους αγρότες. Παραχωρείται η δυνατότητα χρήσης αγροτικού πετρελαίου και στα αυτοκίνητα τα οποία είχαν χαρακτηριστεί ως αγροτικά μηχανήματα πολλαπλής χρήσης μέχρι το 1992 και κυκλοφορούν έως σήμερα. Μιλάμε δηλαδή για τα αυτοκίνητα Α.Μ.Π.Χ.. Για τα συγκεκριμένα αίρονται οι ποινικές κυρώσεις και τα πρόστιμα για την παράνομη χρήση αυτού του πετρελαίου, οι οποίες είχαν διαπραχθεί για τα αυτοκίνητα που συνέχιζαν να κυκλοφορούν, το ξανατονίζω, από το 1992 μέχρι σήμερα. Είναι πολύ περιορισμένος ο αριθμός. Και ταυτόχρονα θα έλεγα, για όλα τα αγροτικά μηχανήματα τα οποία με νόμο από τις 16/10/2003 χρησιμοποιούν αυτό το πετρέλαιο, για το διάστημα πριν από το νόμο της 16/10/2003, απαλείφονται οι κυρώσεις και τα πρόστιμα εφόσον και στις δύο κατηγορίες που προανέφερα και στα Α.Μ.Π.Χ. δηλαδή και στα υπόλοιπα, καταβληθεί μόνο η διαφορά του Φόρου Κατανάλωσης μεταξύ πετρελαίου θέρμανσης και πετρελαίου κίνησης. Αυτό είναι ένα πολύ σημαντικό μέτρο για τον αγροτικό κόσμο. Γιατί, παρά το γεγονός ότι η διαφορά του Φόρου Κατανάλωσης θα ήταν πολύ μικρή, δηλαδή Φόρου Κατανάλωσης μεταξύ πετρελαίου θέρμανσης και κίνησης, τα πρόστιμα και οι κυρώσεις ήταν υπέρογκα και ταλάνιζαν τον αγροτικό κόσμο της χώρας.
      Σε ό,τι αφορά τους μετοικούντες στην Ελλάδα, υπάρχει μία σειρά διατάξεων που ανακουφίζουν πάγια προβλήματα των Αποδήμων Ελλήνων. Δίνεται η πλήρης κατάργηση με το άρθρο 1 παράγραφος 48 στο τέλος ταξινόμησης των αυτοκινήτων των μετοικούντων. Το τέλος ταξινόμησης αυτό, πριν τη διάταξη ήταν το ένα πέμπτο του κανονικού τέλους και το πλήρωναν όλοι όσοι εισήγαγαν αυτοκίνητο με πιστοποιητικό μετοικεσίας. Τώρα, λοιπόν, δεν πληρώνουν τίποτα. Και ακόμα επιλύεται με το άρθρο 2 παράγραφος 13 το πρόβλημα των πρόωρα συνταξιοδοτημένων μετοικούντων Ελλήνων, οι οποίοι, ενώ μπορούσαν να πάρουν στις χώρες που βρίσκονταν, πρόωρη συνταξιοδότηση, παρήρχετο η διετία που προβλεπόταν από το νόμο και δεν είχαν το δικαίωμα με το πιστοποιητικό μετοικεσίας να εκτελωνίσουν το αυτοκίνητο τους με τον παρόντα νόμο. Θα μπορούν δηλαδή πλέον και αυτοί, με την επιμήκυνση που προβλέπεται σ’ αυτό το άρθρο της τριετίας, να κάνουν χρήση του δικαιώματος τους της πλήρους συνταξιοδότησης, σίγουροι ότι θα μπορούν και να ταξινομήσουν το αυτοκίνητο τους όπως και οι υπόλοιποι.
      Σε ό,τι αφορά τους πολύτεκνους, με τις ισχύουσες διατάξεις μπορούν να αγοράζουν αυτοκίνητα με απαλλαγή από το τέλος ταξινόμησης στο οποίο να μεταβιβάζουν μετά την παρέλευση τριετίας. Με προτεινόμενη στο νομοσχέδιο διάταξη δίνεται η δυνατότητα, εάν μεταβιβάσουν το αυτοκίνητο τους μετά την τριετία, να μπορούν να παραλάβουν ατελώς, για δεύτερη φορά, αυτοκίνητο, δηλαδή να ξαναγοράσουν αυτοκίνητο εφόσον η οικογένεια τους έχει τέσσερα ανήλικα τέκνα. Και θα πρέπει εδώ, να σημειώσουμε ότι με αυτό το σημαντικό μέτρο δίνεται η δυνατότητα αγοράς αυτοκινήτου για δεύτερη φορά στους πολυτέκνους. Και αξίζει να σημειωθεί ότι για τις οικογένειες με τρία ανήλικα τέκνα, έχει ήδη διαμορφωθεί η απαλλαγή στο τέλος ταξινόμησης στο 70% το 2007 μέχρι 2000 κυβικά και από το 2008 η απαλλαγή αυτή είναι πλήρης.
      Επίσης, υπάρχει μία σημαντική διάταξη που ανακουφίζει τα άτομα με κινητική αναπηρία όπου με την τροπολογία που καταθέτει ο Υπουργός επιμηκύνεται και στα άτομα τα οποία έχουν μεταμόσχευση νεφρού. Εδώ επεκτείνεται το δικαίωμα των ατόμων αυτών να παραλάβουν, όταν έχουν 80% κινητική αναπηρία, να παραλάβουν αυτοκίνητο ατελώς μέχρι 2650 κυβικά από 1650 που ήταν και σε άτομα με 100% έως 3650 κυβικά από 2000 κυβικά που ήταν. Αυτό βέβαια γίνεται για να μπορούν να χρησιμοποιούν αυτοκίνητα μεγάλου κυβισμού, που να μπορούν να δεχθούν ανυψωτικά μηχανήματα αναπηρικών αμαξιδίων. Είναι δηλαδή, πάγιο αίτημα της κατηγορίας αυτής των πασχόντων συμπολιτών μας. 
      Παράλληλα, μειώνεται το χρονικό διάστημα για τον αποχαρακτηρισμό των αναπηρικών αυτοκινήτων από δεκαετία σε επταετία. Και βέβαια, εδώ μιλάμε για όλα ανεξαιρέτως τα αναπηρικά αυτοκίνητα και όχι μόνο για τα αυτοκίνητα των κινητικά αναπήρων. Δηλαδή για όλα τα άτομα με αναπηρία, πλέον υπάρχει αυτή η δυνατότητα. Αυτό σημαίνει ότι μετά την επταετία τα άτομα αυτά μπορούν να μεταβιβάσουν ελεύθερα το αυτοκίνητο τους και να παραλάβουν άλλο αυτοκίνητο με απαλλαγή. 
      Υπάρχουν ακόμα σημαντικές διατάξεις σε ό,τι αφορά τη βελτίωση της λειτουργίας, όπως είπα, των τελωνειακών υπηρεσιών της χώρας και την απλοποίηση των διατάξεων του Κώδικα προς την κατεύθυνση αυτή. Θα έλεγα ότι έχει ουσιαστικές παρεμβάσεις αυτό το νομοσχέδιο. Υπάρχουν επίσης σημαντικές διατάξεις για επαγγελματικές τάξεις οι οποίες χρόνια ολόκληρα είχαν θέματα που παρεμπόδιζαν τη λειτουργία τους. Για παράδειγμα, σε ό,τι αφορά τα εμπορεύματα απομίμησης και παραποίησης, δηλαδή η παραποίηση που γνωρίζουμε όλοι σε γνωστές μάρκες προϊόντων, γνωστών εμπορικών οίκων, τα οποία είναι πάρα πολύ φθηνά και κατακλύζουν την αγορά.
      Όσον αφορά αυτά τα εμπορεύματα, τα «πειρατικά» δηλαδή εμπορεύματα, εισάγονται για πρώτη φορά διατάξεις διοικητικού χαρακτήρα, δηλαδή διοικητικών κυρώσεων. Ενώ μέχρι σήμερα, όταν ανακαλύπτονταν τέτοια εμπορεύματα, υπήρχε μόνο διαδικασία κατάσχεσης και καταστροφής τους. Όταν λοιπόν, θα διαπιστώνεται ότι παραβιάζονται τέτοια δικαιώματα, πνευματικής ιδιοκτησίας ή ότι υπάρχουν προϊόντα παραποίησης ή απομίμησης, θα επιβάλλεται πλέον πρόστιμο διοικητικό από 2.000 έως 20.000 ευρώ, ανάλογα με τη σοβαρότητα της περίπτωσης. Το ίδιο πρόστιμο θα επιβάλλεται κατά του κυρίως υποχρέου και του μεταφορέα και όποιου άλλου βέβαια συμβάλλει προς την κατεύθυνση αυτή. Αντιλαμβάνεστε ότι αυτό το μέτρο συμβάλλει στην πάταξη του παραεμπορίου και στην ενίσχυση του υγιούς εμπορίου. 
      Υπάρχει, επίσης, ένα σημαντικό μέτρο, το οποίο ενισχύει την εγχώρια κατασκευαστική βιομηχανία με την παροχή δυνατότητας παραλαβής φορτηγών αυτοκινήτων και των βάσεων τους, με αναστολή καταβολής του τέλους ταξινόμησης, όταν πρόκειται να μεταποιηθούν και να επανεξαχθούν.
      Επίσης, μειώνονται στο ήμισυ τα δικαιώματα υπερημερίας που επιβάλλονται για τα εμπορεύματα που εναποτίθενται σε τελωνειακούς χώρους. Απαλλάσσονται ακόμη από το Φόρο Κατανάλωσης ορισμένα ενεργειακά προϊόντα όπως το φωτιστικό πετρέλαιο, το ελαφρύ πετρέλαιο και τα ελαφριά λάδια, όταν χρησιμοποιούνται ως πρώτες ύλες για τη βιομηχανία. Με τον τρόπο αυτό ενισχύουμε την ανταγωνιστικότητα της εγχώριας βιομηχανίας αφού μειώνουμε το κόστος λειτουργίας των μονάδων.
      Ακόμη, ένα άλλο σημαντικό ζήτημα που έχει να κάνει με τον αγροτικό κόσμο, είναι η δίκαιη ρύθμιση της ταξινόμησης των διπλοκάμπινων φορτηγών αυτοκινήτων, έτσι ώστε να χαρακτηρίζονται ποια είναι πραγματικά επιβατικά και ποια είναι πραγματικά αγροτικά, για να μπορεί ο αγρότης να πάει και την οικογένεια του με ένα τέτοιο αυτοκίνητο, εκτός από το να πραγματοποιεί τις δουλειές του.
      Θεσμοθετείται για πρώτη φορά στις τελωνειακές υπηρεσίες διαδικασία διαγραφής χρεών και απαιτήσεων που είχαν παραγραφεί. 
      Με τις διατάξεις των άρθρων 3 και 4 λύνονται σημαντικά ζητήματα των εκτελωνιστών και ρυθμίζονται θέματα των διαγωνισμών αυτού του κλάδου. Τέλος με το άρθρο 5 έχουμε διοικητικές κυρώσεις για παραβάσεις περί προδρόμων ουσιών. Μιλάμε δηλαδή για τις χημικές ουσίες που μπορούν να χρησιμοποιηθούν ως βάση κατασκευής ναρκωτικών και οι οποίες μέχρι σήμερα δεν ήταν υπό στενή παρακολούθηση. Θα παρακολουθούνται και θα υπάρχουν βαρύτατα πρόστιμα. Δίνουμε τη δυνατότητα να υπάρξει λύση σ’ αυτό το ζήτημα.
      Κλείνοντας θέλω να πω ότι θεωρώ αυτό το νομοσχέδιο πάρα πολύ καλό και στην επιτροπή το είδαμε όλοι. Οι φορείς, οι ίδιοι μας απέδειξαν με τις τοποθετήσεις τους ότι είναι ένα πάρα πολύ καλό νομοσχέδιο. Δηλαδή, έχουμε εναρμόνιση με τις κοινοτικές οδηγίες και κατά συνέπεια την ανακούφιση κοινωνικών ομάδων. Και θέλω να ξανατονίσω ότι εισηγούμαι για άλλη μια φορά την ψήφιση του από την Ολομέλεια.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, θέλω να πω στον εισηγητή της Νέας Δημοκρατίας  ότι όταν συζητάμε για την εφαρμογή του Συντάγματος και του Κανονισμού της Βουλής δεν μιλούμε για «κώνωπα». Είναι η κάμηλος. Και εξακολουθώ να επιμένω ότι οι δυο τροπολογίες από τις τρεις κατατεθείσες είναι παντελώς άσχετες με το νομοσχέδιο. Έτσι εγκαινιάζετε, μάλλον συνεχίζετε, μια κακή τακτική. Η δε τροπολογία για την αναστολή επ’ αόριστον της κατεδάφισης των αυθαιρέτων στα δάση και σε δασικές εκτάσεις δεν έπρεπε να εισαχθεί και για έναν άλλο λόγο. Δεν φέρει τις υπογραφές συναρμόδιων Υπουργών, του Υπουργού Δικαιοσύνης και του Υπουργού ΠΕ.ΧΩ.Δ.Ε.. Δεν ξέρω γιατί δεν υπογράφει ο κ. Σουφλιάς αυτή την αναστολή κατεδάφισης. Εγώ από αυτό το Βήμα σε κάθε περίπτωση θέλω να καταγγείλω αυτή την τροπολογία, «ντροπολογία» θα έλεγα. Αποκαλύπτει και τις προθέσεις σας για την αναθεώρηση του άρθρου 24 του Συντάγματος για τα δάση. Δεν πέρασε αυτό. Και τώρα με το κόλπο της αναστολής ουσιαστικά δίνετε συγχωροχάρτι και ανοίγετε την όρεξη και σε νέους καταπατητές. Σκόπιμα καθυστερείτε τόσον καιρό και δεν προωθείτε τους δασικούς χάρτες.
      ΑΝΑΣΤΑΣΙΟΣ ΛΙΑΣΚΟΣ: Ενώ εσείς είχατε κάνει και Κτηματολόγιο και Δασολόγιο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Θέλετε να πάτε την κύρωσή τους στις ελληνικές καλένδες έτσι ώστε να δρουν ανενόχλητοι οι δασοκτόνοι.
      Με το συζητούμενο νομοσχέδιο τροποποιούνται διατάξεις του ν. 2690/2001 για τον Τελωνειακό Κώδικα. Πρόκειται για επιμέρους ζητήματα τεχνικού κυρίως χαρακτήρα για την εναρμόνιση με τις κοινοτικές οδηγίες και με αποφάσεις ανωτάτων δικαστηρίων. Αλλά και για να αντιμετωπιστούν προβλήματα που ανέκυψαν στην πράξη κατά την εφαρμογή του Κώδικα. Ο Εθνικός Τελωνειακός κώδικας θεσμοθετήθηκε από την Κυβέρνηση του ΠΑ.ΣΟ.Κ. και κατά γενική παραδοχή –το παραδέχεται στην εισηγητική έκθεση η Κυβέρνηση- απετέλεσε μια εκσυγχρονιστική τομή μια όντως θετική παρέμβαση στο πλαίσιο του Ευρωπαϊκού Τελωνειακού Κώδικα για τη διευκόλυνση και των εμπορικών συναλλαγών αλλά κυρίως για την προάσπιση του δημοσίου συμφέροντος. Στο νομοσχέδιο περιλαμβάνονται και ρυθμίσεις που δήθεν ανακουφίζουν ευαίσθητες κοινωνικές ομάδες και επαγγελματικές τάξεις. Ουσιαστικά πρόκειται για αποσπασματικά «μέτρα–ασπιρίνες» που αφορούν ελάχιστους. Αν θέλετε να το πω διαφορετικά είναι το κερασάκι στην τούρτα της προεκλογικής υποσχεσιολογίας και παροχολογίας που εγκαινίασε η Κυβέρνηση. Τελικά είναι στάχτη στα μάτια για να κρύψει η Κυβέρνηση την ανυπαρξία πολιτικής για αυτές τις ομάδες και την αθέτηση όλων των υπεσχημένων προς αυτές. Σε αυτό θα επανέλθω.
      Στόχος των αλλαγών στον Κώδικα κατά την Κυβέρνηση είναι η ενίσχυση του εισαγωγικού και εξαγωγικού εμπορίου. Για να δούμε τι συμβαίνει σε αυτό τον τομέα. Εδώ τα αποτελέσματα της κυβερνητικής πολιτικής είναι εξόχως αρνητικά.
      Κυρίες και κύριοι συνάδελφοι, το εμπορικό ισοζύγιο δείχνει και τη δυναμική ή μη της ελληνικής οικονομίας και παραγωγής. Στην τριετία της Κυβέρνησης το έλλειμμα εκτινάχτηκε στα ύψη. Σύμφωνα με τελευταία στοιχεία της Τράπεζας της Ελλάδας το έλλειμμα στο τρίμηνο Ιανουαρίου-Μαρτίου είναι αυξημένο κατά 1.000.000.000 ευρώ. Θυμίζω ότι πέρυσι το έλλειμμα έκλεισε σε επίπεδο ρεκόρ 12.1% του Α.Ε.Π. δηλαδή στα 23,6 δισεκατομμύρια ευρώ.
      Αυτό αποτυπώνει τη ζοφερή εικόνα της παραγωγής που φθίνει και της ανταγωνιστικότητας της οικονομίας που πέφτει. Όσο δε για τα δημοσιονομικά επιτεύγματα της Κυβέρνηση που κραδαίνει συνήθως ο κ. Αλογοσκούφης –ο κ. Αλογοσκούφης δεν λέει μόνο ανακρίβειες παραποιώντας την αλήθεια αλλά τον είδα από προχθές να εξελίσσεται και σε υβριστή. Σημειώνω ένα απλό νούμερο. Επί των ημερών υμών των νοικοκύρηδων της Νέας Δημοκρατίας  το δημόσιο χρέος αυξήθηκε κατά 53%. 
      Ας έρθω και σε ένα άλλο σοβαρό ζήτημα, στην αντιμετώπιση του λαθρεμπορίου. Έχουμε έξαρση του λαθρεμπορίου και στα καύσιμα και στα τσιγάρα και σε άλλα είδη. Η Κυβέρνηση δεν έχει λάβει μέτρα. Ο κύριος Υπουργός μας είπε στην επιτροπή ότι θα τα δούμε «προσεχώς» όταν θα φέρει το νομοσχέδιο για την επιτροπή αντιμετώπισης της φοροδιαφυγής. Είναι όμως εμφανής και αποκαλύφθηκε και από τις ακροάσεις των φορέων η έλλειψη συντονισμένης δράσης και η αποδυνάμωση των ελεγκτικών μηχανισμών. Με την αναξιοκρατία και με τον κομματισμό. Στα τρία χρόνια με καμουφλάζ την επανίδρυση του κράτους το αποδιοργανώνετε παντού. Το ίδιο έγινε και στα τελωνεία. Αλλάξατε όλους τους προϊσταμένους που είχαν γνώσεις, ικανότητες και εμπειρία για να τους αντικαταστήσετε με βαθιά «γαλάζιους», στο 99,2%. Κρίσιμα τελωνεία δυσλειτουργούν και όλοι θυμόμαστε τι έγινε -τότε που είχαμε και αλλαγή Υφυπουργού- με τα αμαρτωλά τελωνεία της Νίκης και της Δοϊράνης.
      Στα τελωνεία, κύριε Υπουργέ, συσσωρεύονται προβλήματα. Μας το είπαν και οι τελωνειακοί στην ακρόαση. Καμμία βελτίωση δεν έχει γίνει στον οργανισμό και είναι τεράστιες οι ελλείψεις στον προϋπολογισμό και στα μέσα. Το ολοκληρωμένο πληροφοριακό σύστημα που ξεκίνησε επί ΠΑ.ΣΟ.Κ. δεν αναβαθμίζεται με τους ρυθμούς που χρειάζεται. Και κυρίως αυτό που θέλω να επισημάνω είναι ότι καθυστερεί η προετοιμασία για το «ηλεκτρονικό τελωνείο και για την απλούστευση των διαδικασιών», κάτι που αν δεν προλάβουμε θα το πληρώσουμε με εκτροπή του εμπορίου σε άλλα κράτη-μέλη της Ευρωπαϊκής Ένωσης. 
      Κύριε Πρόεδρε, το νομοσχέδιο περιλαμβάνει τρία κεφάλαια. Το πρώτο με τα άρθρα 1 (με 69 παραγράφους) και 2 αφορά κυρίως στις μεταβολές του Τελωνειακού Κώδικα. Το δεύτερο κεφάλαιο με τα άρθρα 3 και 4 περιέχει ρυθμίσεις που αφορούν τους εκτελωνιστές τροποποιώντας το ν. 718/77. Το τρίτο κεφάλαιο με ένα άρθρο μόνο το 5 αφορά τροποποίηση των διατάξεων του ν.1729/87. Γίνεται για εναρμόνιση με την κοινότητα όσον αφορά διοικητικές κυρώσεις και την παρακολούθηση για παραβάσεις της νομοθεσίας περί πρόδρομων ουσιών. Εννοώ τα ναρκωτικά και τα ψυχότροπα. Μιλάμε για παραβάσεις από επιχειρήσεις του κλάδου. Είναι μια θετική διάταξη για την Ευρώπη και σωστά γίνεται η εναρμόνιση.
      Για τα δυο πρώτα κεφάλαια θέλω να επισημάνω κάτι που είχαμε πει στην επιτροπή και το επισημαίνει και η Επιστημονική Επιτροπή της Βουλής. Υπάρχει μια ανάμειξη μεταβατικών διατάξεων με τις διατάξεις του κώδικα και αυτό θα ήταν καλό νομοτεχνικά να ξεκαθαριστεί. Ίσως το δούμε στη συζήτηση επί των άρθρων.
      Εμείς, όπως είπα και στην επιτροπή, ψηφίζουμε το νομοσχέδιο επί της αρχής, γιατί αφορά αναγκαίες μικροαλλαγές στον Κώδικα που ψηφίστηκε επί των κυβερνήσεων του ΠΑ.ΣΟ.Κ.. Κρατάμε όμως συγκεκριμένες επιφυλάξεις για διατάξεις που μας δημιουργούν ερωτηματικά. Κάναμε ευρεία συζήτηση στην επιτροπή. Δεν πήραμε τις απαντήσεις που θέλαμε, γι' αυτό επανέρχομαι και θα περιμένω και από τον κύριο Υπουργό απαντήσεις σήμερα. 
      Αναφέρομαι, κύριε Υπουργέ, σε τρία κυρίως ζητήματα. Πρώτον, στις ρυθμίσεις για τα Jeep, άρθρο 1 παράγραφος 21 και άρθρο 2 παράγραφος 7. Μας κρύβει η Κυβέρνηση ποιος ζήτησε αυτή τη ρύθμιση. Η ΠΑ.Σ.Ε.Γ.Ε.Σ. μιλάει για εξυπηρέτηση των περίφημων «αγροτών Κολωνακίου» και ότι κανένας πραγματικός αγρότης δεν ωφελείται από αυτήν τη ρύθμιση. Όταν μιλάμε για πραγματικό αγρότη, μιλάμε για αγρότες κατά κύριο επάγγελμα και όχι αγρότες του ειδικού κανονισμού. 
      Δεύτερον, οι ρυθμίσεις για τα διπλοκάμπινα, στο άρθρο 1 παράγραφος 39. Προβλέπεται νέος τρόπος ταξινόμησης. Η Κυβέρνηση μας μιλά –σήμερα το είπε και ο εισηγητής- για δήθεν ευνοϊκή μεταχείριση των αυτοκινήτων που χρησιμοποιούν οι αγρότες. 
      ΑΝΑΣΤΑΣΙΟΣ ΛΙΑΣΚΟΣ: Εγώ είπα...
      ΚΩΝΣΤΑΝΤΙΝΟΣ ΓΕΙΤΟΝΑΣ: Όμως, κύριε συνάδελφε, από αυτή την ταξινόμηση, όπως αναγράφεται στην έκθεση του Γενικού Λογιστηρίου, προκύπτουν πρόσθετα έσοδα 2.000.000 ευρώ στο δημόσιο. 
      ΑΝΑΣΤΑΣΙΟΣ ΛΙΑΣΚΟΣ: Δικαιότερη κατανομή.
      ΚΩΝΣΤΑΝΤΙΝΟΣ ΓΕΙΤΟΝΑΣ: Άρα, ποιος ωφελείται; Θα σας πω ποιος. Το μόνο σίγουρο που καταφέραμε να αντιληφθούμε είναι ότι υπάρχει ευνοϊκή μεταχείριση για αυτοκίνητα που δεν χρησιμοποιούν αγρότες και που θα κατατάσσονταν με την παλιά ταξινόμηση σίγουρα στα επιβατικά. Αυτοί ωφελούνται. Γι' αυτό και η ΠΑ.Σ.Ε.Γ.Ε.Σ. υποστηρίζει ότι πρόκειται για τη δημιουργία μιας νέας γενιάς «αγροτών Κολωνακίου». 
      Η τρίτη παρατήρηση αφορά το άρθρο 1 παράγραφος 7. Γίνεται διαγραφή χρεών από παραγεγραμμένες τελωνειακές παραβάσεις. Ουδείς ψόγος. Όμως, η Κυβέρνηση δεν μας λέει ποιοι είναι οι οφειλέτες και αν πρόκειται για μεγαλοοφειλέτες. Σε κάθε περίπτωση, κύριε Υπουργέ, όπως ειπώθηκε και από τον κ. Φωτιάδη, η παραγραφή προβλέπεται κατά το δημόσιο λογιστικό και όχι κατά τον Φορολογικό Κώδικα. Αυτό δημιουργεί μεγάλη διαφορά και θα πρέπει να το δούμε. 
      Έρχομαι τώρα στις άλλες διατάξεις, τις λεγόμενες «ανακουφιστικές», που αφορούν ανάπηρους, πολύτεκνους, μετοικούντες, αγρότες, επαγγελματίες. Κυρίες και κύριοι συνάδελφοι, πρόκειται για υπερτιμημένα μέτρα και από το Γενικό Λογιστήριο, υπερτιμημένα για λόγους εντυπώσεων. Αποσπασματικά μέτρα μερικής ικανοποίησης κάποιων αιτημάτων. Αφορούν λίγους και εντάσσονται, όπως προείπα, στην προεκλογική παροχο-υποσχεσιολογία της Κυβέρνησης.
      Και τώρα ας έρθω σ’ αυτά . Για τους κινητικά αναπήρους διορθώθηκε κύριε Υπουργέ, με την τροπολογία το θέμα των ανηλίκων. Τώρα θα καλύπτει ηλικίες από τεσσάρων ετών και άνω, όχι από δεκαοκτώ, όπως ήταν στη ρύθμιση. Στους κινητικά αναπήρους δίνεται η δυνατότητα να αποκτήσουν αυτοκίνητο μεγαλύτερου κυβισμού.  
      Θα έλεγε κάποιος, γιατί όχι; Όμως, δεν ξέρουμε πραγματικά πόσοι από τους βαριά κινητικά αναπήρους έχουν τις οικονομικές δυνατότητες να αποκτήσουν αυτό το αυτοκίνητο και να το κυκλοφορήσουν. Είναι πολυέξοδο ένα τέτοιο αυτοκίνητο.
      Δεν μας εξηγήθηκε επίσης πώς ακριβώς προσδιορίστηκαν τα συγκεκριμένα κυβικά, 2650,3650ώστε να μην υπάρχουν υποψίες ότι ευνοούνται συγκεκριμένες μάρκες αυτοκινήτων. Σε κάθε περίπτωση, όμως, μ' αυτό το μέτρο δεν μπορεί η Κυβέρνηση να καλύψει πραγματικά την αβελτηρία της πολιτικής της για τους αναπήρους. Στα τρία χρόνια, παρά τις υποσχέσεις, κανένα ουσιαστικό μέτρο δεν πάρθηκε ούτε για τις οικογένειες με ανάπηρα παιδιά. 
      Τι έγινε αλήθεια, κυρίες και κύριοι συνάδελφοι της Νέας Δημοκρατίας, το Παρατηρητήριο Αναπηρίας που είχατε υποσχεθεί, η πλήρης αναδιοργάνωση του Εθνικού Ιδρύματος Αποκατάστασης Αναπήρων, τα Κέντρα Αναπτυξιακής Αποκατάστασης; Ούτε τα Κ.Ε.Κ.Υ.Κ.Α.Μ.Ε.Α. που σας τα παραδώσαμε έτοιμα, δεν μπορέσατε να λειτουργήσετε. 
      Οι ρυθμίσεις για τους πολύτεκνους. Αναφέρομαι στο άρθρο 1 παράγραφος 49 και στο άρθρο 2 παράγραφος 11. Αφορούν στην απόκτηση δεύτερου αυτοκινήτου χωρίς τέλος ταξινόμησης υπό την προϋπόθεση να έχουν τέσσερα ανήλικα τέκνα και να έχει παρέλθει πενταετία από την απόκτηση του πρώτου. 
      Και εδώ προσπαθείτε μ’ αυτά τα μέτρα να θολώσετε τα νερά, όσον αφορά την κύρια δέσμευσή σας, την οποία αθετήσατε, την εξομοίωση τριτέκνων και πολύτεκνων οικογενειών. Η ίδια η υπόσχεση και η μη τήρησή της πυροδότησε διαμάχη η οποία συνεχίζεται μέχρι και σήμερα -τη βλέπουμε στις τηλεοράσεις- μεταξύ τριτέκνων και πολυτέκνων οικογενειών. 
      Επειδή, πολλές φορές κόπτεσθε για τους πολυτέκνους –σας ακούω και εδώ στο Βήμα της Βουλής και στις τηλεοράσεις- θέλω να θυμίσω στους συναδέλφους και τους πολίτες ότι από τα εβδομήντα έξι μέτρα που ισχύουν για τους πολυτέκνους τα εξήντα έχουν παρθεί επί κυβερνήσεων ΠΑ.ΣΟ.Κ.. 
      Πολιτική για τους πολυτέκνους δεν υπάρχει. Έχουμε δημογραφικό πρόβλημα, κύριε Υπουργέ. Χρειάζεται συντονισμένη πολιτική, όπως χρειάζεται να ενισχύσουμε την οικογένεια και το παιδί, να ασχοληθούμε και με το πρώτο και με το δεύτερο παιδί. Το ΠΑ.ΣΟ.Κ. στις νέες του προτάσεις προβλέπει ρεαλιστικό συνολικό πρόγραμμα στήριξης και της οικογένειας και του παιδιού, είτε ένα είναι είτε δύο, είτε τρία ή τέσσερα. Ενισχύει τα μέτρα για την οικογένεια, και τις κοινωνικές υποδομές που εξυπηρετούν την οικογένεια. Μόνο μια τέτοια πολιτική μπορεί να μας δώσει λύσεις.
      Και όσον αφορά τους αγρότες –για να κλείσω με τις κατηγορίες των ευαίσθητων κοινωνικών ομάδων- εδώ κορυφώνεται ο εμπαιγμός. Αναφέρομαι στο άρθρο 2 παράγραφος 6 και 7. Απαλλάσσονται αγρότες από πρόστιμα, οι οποίοι είχαν χρησιμοποιήσει πετρέλαιο θέρμανσης αντί κίνησης και συμπεριλαμβάνονται σ’ αυτή την ευεργετική διάταξη και οι «αγρότες» με τα Jeep του Κολωνακίου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σε δύο λεπτά, κύριε Πρόεδρε, θα τελειώσω.
      Κυρίες και κύριοι συνάδελφοι της Νέας Δημοκρατίας, είχατε τάξει φθηνό πετρέλαιο. Φθηνό πετρέλαιο ζήτησαν προχθές στον κάμπο από τον κύριο Πρωθυπουργό οι αγρότες. Με την πολιτική σας τους έχετε φέρει σε δεινή θέση. Η τιμή των καυσίμων αλλά και ο Ειδικός Φόρος Κατανάλωσης αυξήθηκαν. Είχατε τάξει Φ.Π.Α. 8% και αντ’ αυτού τώρα το αυξήσατε στο 19%. Το κόστος παραγωγής έχει φθάσει στα ύψη και το αγροτικό εισόδημα στον πάτο. Άξιος ο μισθός σας ως προς τους αγρότες! 
      Κυρίες και κύριοι της Κυβέρνησης, προεκλογικά, αποσπασματικά, διευκολυντικά για λίγους μέτρα δεν συνιστούν κοινωνική πολιτική, ούτε οι μικροαλλαγές στον Τελωνειακό Κώδικα, πολλές από τις οποίες όπως είπα είναι θετικές, μπορούν να ενισχύσουν το εξαγωγικό εμπόριο. Αφήστε λοιπόν τα μεγάλα λόγια. Αφήστε τις βαρύγδουπες εκφράσεις. Δεν «μασάνε» πια οι πολίτες, οι παραγωγοί, οι επαγγελματίες, οι αγρότες, οι ανάπηροι. 
      Όλοι πια στη χώρα αντιλαμβάνονται ότι ο τόπος έχει ανάγκη από μια άλλη σοβαρή πολιτική, τον άλλο δρόμο που οδηγεί στη δίκαιη κοινωνία, τη δυνατή Ελλάδα, την Ελλάδα της δημιουργίας και της παραγωγικότητας. Ευτυχώς, οσονούπω κλείνει ο κύκλος σας και η χώρα γρήγορα, με κυβέρνηση του ΠΑ.ΣΟ.Κ., θα επανέλθει σε τροχιά ανάπτυξης και προόδου και οι πολίτες σε τροχιά ασφάλειας για τη ζωή τους.
      Να είστε καλά για τα έδρανα της Αντιπολίτευσης! 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα. 
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ειδικό αγορητή τον κ. Δραγασάκη.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κυρίες και κύριοι Βουλευτές, η προηγούμενη Κυβέρνηση έφερε μια αλλαγή στον Τελωνειακό Κώδικα, η οποία συνεχίζεται και με τη σημερινή. Στο διάστημα αυτό έγιναν πολλές συμπληρώσεις με αποφάσεις δικαστηρίων. Άλλες διατάξεις, οι οποίες κρίθηκαν άδικες, καταργήθηκαν. Έχουμε μια διαδικασία συμπλήρωσης και τώρα ουσιαστικά γίνεται μια πλήρης εναρμόνιση του Εθνικού Τελωνειακού Κώδικα με τον Κοινοτικό Κώδικα. 
      Αυτή η κωδικοποίηση του Τελωνειακού Κώδικα, κύριοι Βουλευτές, κατά την άποψή μας, δεν προοιωνίζεται τίποτε θετικό για τον ελληνικό λαό και ιδιαίτερα για τα  συμφέροντα της χώρας, παρά το γεγονός ότι είναι μια θετική προσπάθεια για την καλύτερη εξυπηρέτηση των συναλλασσομένων, τη λειτουργία των Υπηρεσιών των τελωνείων και παρέχει και κάποιες διευκολύνσεις σε ειδικές κατηγορίες συνανθρώπων μας. Κυρίως όμως γίνεται εναρμόνιση του Εθνικού Τελωνειακού Κώδικα και με τον Κοινοτικό Τελωνειακό Κώδικα, που δεν έχει κανένα άλλο στόχο παρά την πλήρη εναρμόνιση με τις αποφάσεις, ιδιαίτερα των τεσσάρων ελευθεριών του Μάαστριχτ, ώστε να υπάρχει πλήρης απελευθέρωση της διακίνησης των εμπορευμάτων, των μεγάλων μονοπωλίων ιδιαίτερα, που είδαμε πόσο κατασταλτικά επέδρασε στον πρωτογενή και δευτερογενή τομέα της χώρας μας.
      Η εναρμόνιση του Τελωνειακού Κώδικα με τον Κοινοτικό κρίνεται βέβαια ως αναγκαία από τα κράτη-μέλη της καπιταλιστικής Ευρωπαϊκής Ένωσης, η οποία όμως δεν αγγίζει, κατά την δική μας άποψη, την ουσία των προβλημάτων, τόσο της εθνικής οικονομίας όσο και της βελτίωσης της ζωής των Ελλήνων εργαζομένων. Και όχι μόνον της Ελλάδας, αλλά και των εργαζομένων των λαών όλης της Ευρώπης. 
      Το τελωνειακό θεσμικό σύστημα, όπως και το φορολογικό σύστημα, δεν έχουν την ανάγκη μόνο μιας κωδικοποίησης. Άλλωστε το θεσμικό πλαίσιο του Τελωνειακού Κώδικα είναι κομμένο και ραμμένο, όπως και το φορολογικό, στην εξυπηρέτηση των συμφερόντων των μονοπωλίων και της νέας τάξης πραγμάτων. Αυτός ο προσανατολισμός πηγάζει από τη νεοφιλελεύθερη πολιτική της Κυβέρνησης της Νέας Δημοκρατίας αλλά και του ΠΑ.ΣΟ.Κ., που και προηγούμενα, όπως και σήμερα, συμφωνεί στο ίδιο πλαίσιο της ίδιας πολιτικής. Το είδαμε και με τον προηγούμενο νόμο αλλά και σήμερα. Είναι ένας νόμος, ένας Κώδικας του οποίου τη βελτίωση και εναρμόνιση με τον Κοινοτικό Κώδικα που συζητάμε και παρουσιάζεται μάλιστα ως ευεργετικός για πάσχοντες Έλληνες συνανθρώπους μας. 
      Κύριοι Βουλευτές, ο Τελωνειακός Κώδικας με το Ευρωπαϊκό Δασμολόγιο, όπως εναρμονίζεται και διαμορφώνεται, εξυπηρετεί –το είπαμε και θα το ξαναπούμε- συγκεκριμένα μονοπωλιακά και πολυεθνικά συμφέροντα των ισχυρών κρατών και λειτουργεί σε βάρος των μικρών και φτωχότερων χωρών της Ευρωπαϊκής Ένωσης. Και όχι μόνον. Και όταν αυτό δεν επιτυγχάνεται μέσω της Ευρωπαϊκής Ένωσης ή από τους διάφορους οργανισμούς, όπως τον Παγκόσμιο Οργανισμό Εμπορίου, μέσα από διάφορες συμφωνίες των Υπουργών κ.λπ. της Ευρωπαϊκής Ένωσης, αλλά και των αρχηγών των κρατών, και εάν ακόμη -επαναλαμβάνω- δεν επιβάλλεται μέσα από τέτοιες συμφωνίες τότε έχουμε και πολεμικές επιχειρήσεις, όπως έγινε στη γειτονική μας χώρα, τη Γιουγκοσλαβία. Έχουμε τον πόλεμο στο Ιράκ, το Αφγανιστάν κ.λπ. Και υπάρχουν και οι απειλές για άλλες χώρες.
      Τα περί ελεύθερης επιλογής των κρατών, που ακούγεται στην Ευρωπαϊκή Ένωση και τα περί ελευθεριών που δήθεν ισχύουν και που μάλιστα παίρνονται και σαν κατηγορίες, αξίες, τις οποίες σέβονται οι λαοί και οι κυβερνήσεις των ευρωπαϊκών κρατών, τα περί ελευθερίας λοιπόν και ελεύθερης διακίνησης της αγοράς και τα παρόμοια είναι έξω από τη λογική των μονοπωλιακών ομίλων και των πολιτικών τους εκπροσώπων που βλέπουν μόνο κέρδος, πλούτο και κυριαρχία οικονομική και γεωστρατηγική στην ελεύθερη διακίνηση και την κατάργηση των δασμών. Το ελεύθερο εμπόριο το εννοούν μόνο για τα δικά τους συμφέροντα και τότε μόνον ισχύει. Διαφορετικά επιβάλλεται και δια των όπλων. 
      Όμως, κύριοι Βουλευτές, αναρωτηθήκατε όλοι εσείς οι «ευρωλάτρεις» αν η χώρα μας με τις ελεύθερες εμπορικές δοσοληψίες κέρδισε ή ζημιώθηκε από την ένταξή της στην ΕΟΚ, από το 1982 και μετέπειτα; Να σας φέρω στη μνήμη ορισμένα νούμερα; 
      Το 1982 είχαμε εισαγωγές 7,3 δισεκατομμύρια δολάρια και εξαγωγές 3,5 δισ. ευρώ. Την ίδια χρονιά το αγροτικό ισοζύγιο της χώρας μας ήταν αρκετά πλεονασματικό. Σήμερα ξέρουμε ότι το αγροτικό ισοζύγιο είναι γύρω στα 2.200.000.000 ευρώ ελλειμματικό. Το 1992 το έλλειμμα στο εμπορικό ισοζύγιο της χώρας έφθασε τα 13.893 εκατομμύρια δολάρια. Το 2006 τα 35.286.000.000 δολάρια και στις αρχές του 2007 έφθασε τα 40.000.000 και μετατρεπόμενα αυτά σε ευρώ είναι περίπου στα 33.000.000.000 ευρώ το έλλειμμα. Να μην πούμε ιδιαίτερα το τι ζημιές επέφερε στην εθνική οικονομία, στον πρωτογενή, όπως είπα, και στο δευτερογενή τομέα. Εργοστάσια έκλεισαν, οι αγρότες εξαθλιώνονται, η ανεργία έχει πολλαπλασιαστεί, οι μικρομεσαίοι έχουν χτυπηθεί από τα μεγάλα μονοπώλια και τα πολυκαταστήματα. Είναι μια κατάρα, θα έλεγα, για τον ελληνικό λαό και τους εργαζόμενους, για τους αυτοαπασχολούμενους. Το εμπορικό ισοζύγιο στις δοσοληψίες που είχαμε –να τελειώσω και με αυτό- της Ελλάδας με την  Ευρωπαϊκή Ένωση το 1990 ήταν στο 68%, αλλά μετά από δέκα χρόνια –για να δούμε και τέτοιες συγκρίσεις κατευθείαν με την Ευρωπαϊκή Ένωση, γιατί το άλλο είναι συνολικό- έπεσε, κύριε Υπουργέ, στο 51% η σχέση των εισαγωγών με εξαγωγές. Και σήμερα μάλιστα είναι γύρω στο 45%, όπως λένε οι διάφορες στατιστικές. Καταλαβαίνετε, κύριοι Βουλευτές , ότι στις εμπορικές συναλλαγές δεν υπάρχει όφελος των χωρών-μελών που συναλλάσσονται, ιδιαίτερα όταν οι ισχυροί επιβάλλουν  έτσι ή αλλιώς τα συμφέροντά τους στις μικρότερες χώρες και λαούς. 
      Υπάρχει ένα μεγάλο εμπορικό έλλειμμα, κύριοι Βουλευτές, που το πληρώνει ο ελληνικός λαός. 
      Επίσης είναι γνωστό ότι από τη δεκαετία του 1980 η αύξηση των εξαγωγών ήταν υψηλότερη από αυτήν του Α.Ε.Π.. Από το 1990 παρατηρείται μια υστέρηση του ρυθμού ανάπτυξης εξαγωγών σε σχέση με το Α.Ε.Π. που τα τελευταία χρόνια γίνεται εντονότερη. Οι συναλλαγές της χώρας μας με τις χώρες τις εκτός Ευρωπαϊκής Ένωσης έρχονται ευτυχώς να μειώσουν το ελλειμματικό εμπορικό ισοζύγιο γιατί με αυτές τις χώρες έχουμε πλεονασματικό, είμαστε κερδισμένοι. 
      Αυτά, εν ολίγοις, είναι τα αποτελέσματα των εμπορικών συναλλαγών μας με την Ευρωπαϊκή Ένωση της ενοποιημένης αγοράς, της ελεύθερης αγοράς, της οποίας λάτρεις είστε όλα τα υπόλοιπα κόμματα της Βουλής. Και όσο, κύριοι Βουλευτές, θα προχωράει και θα εμβαθύνει αυτή η ενοποίηση με την ομοσπονδοποίηση το εμπορικό μας ισοζύγιο θα χειροτερεύει σε πολύ άσχημους ρυθμούς. 
      Ο Τελωνειακός Κώδικας που συζητάμε συντελεί προς αυτή την κατεύθυνση σε βάρος της οικονομίας της χώρας και του ελληνικού λαού. Εμείς για κάθε θεσμική αλλαγή, κάθε μεγάλο έργο, κάθε συμφωνία εμπορικής συναλλαγής της χώρας με άλλες χώρες, για κάθε συμμετοχή μας ή όχι στους διεθνείς οργανισμούς ως κριτήριο έχουμε το εάν οι συμφωνίες αυτές, η συμμετοχή μας, οι συναλλαγές, βοηθάνε στη λύση των κοινωνικών προβλημάτων του λαού και της χώρας, εν προκειμένω όπως ο συζητούμενος Τελωνειακός Κώδικας που κρίνουμε ότι όχι απλώς δεν βοηθάει, αλλά είναι ένας δυνάστης ουσιαστικά της οικονομίας και των λαϊκών συμφερόντων. 
      Θα ήθελα τώρα να επισημάνω και τον ταξικό χαρακτήρα του νομοσχεδίου. Συγκεκριμένα, στο άρθρο 2 παράγραφο 8 δίνει νέα προνόμια στο εφοπλιστικό κεφάλαιο. Λέει συγκεκριμένα: «Επεκτείνεται και στα αναλώσιμα είδη, καύσιμα και τροφοδοσία, με τα οποία εφοδιάζονται τα πλοία που εκτελούν επί κέρδη εργασίες, η απαλλαγή από τους αναλογούντες δασμούς». 
      Φυσικά συμφωνούμε με τις διευκολύνσεις που γίνονται στους συνανθρώπους μας με ειδικές ανάγκες για την απόκτηση αυτοκινήτων, όπως και για τους πολύτεκνους. Ρωτώ όμως τον κύριο Υπουργό, αλλά και την προηγούμενη κυβέρνηση, τους Βουλευτές της Αξιωματικής Αντιπολίτευσης σήμερα, που συμφωνούν με όλα αυτά. Πόσοι Α.με.Α., κύριε Υπουργέ, είναι σε θέση να αγοράσουν ένα αυτοκίνητο των τριών χιλιάδων εξακοσίων πενήντα κυβικών εκατοστών; Πόσοι από τους Α.με.Α. γνωρίζετε ότι είναι σε αυτή τη θέση; Οι περισσότεροι από αυτούς, το 95% από ό,τι λένε, να μην πω και παραπάνω, ζουν με το προνοιακό επίδομα.
      Λύνονται τα μεγάλα κοινωνικά προβλήματα που έχουν οι άνθρωποι αυτοί με το να τους δίνετε τη δυνατότητα να πάρουν ένα μεγαλύτερο αυτοκίνητο; Γι’ αυτούς που έχουν, ναι, είναι μια διευκόλυνση. Τι γίνεται, όμως, γι’ αυτούς που δεν έχουν να ζήσουν, γι’ αυτούς που ζουν μόνο με αυτό το επίδομα, το οποίο δεν φτάνει ουσιαστικά να πληρώσουν έναν άνθρωπο να τους εξυπηρετήσει; 
      Λύνονται, λοιπόν, τα μεγάλα κοινωνικά προβλήματα, όταν η πρόνοια και μέσα από τον προϋπολογισμό χτυπιέται μαζί με την υγεία, όταν και την πρόνοια ακόμα η Κυβέρνηση την ωθεί στην εμπορευματοποίηση;
      Λύνονται τα προβλήματα των παιδιών των ανθρώπων αυτών και γενικότερα των οικογενειών με το να τους δώσετε τη δυνατότητα αυτή, όταν δεν έχουν άλλες κοινωνικές δαπάνες –δωρεάν υγεία, δωρεάν παιδεία- για τα παιδιά τους, όταν δεν έχουν προνοιακή μέριμνα;
      Είναι, λοιπόν, προβλήματα και το ταξικό σας πολιτικό σύστημα και η πολιτική σας όχι απλώς δεν βοηθά αυτούς τους ανθρώπους, αλλά τους ρίχνει στάχτη στα μάτια με το να τους δίνεται η δυνατότητα να αγοράζουν ένα αυτοκίνητο και μάλιστα τριών χιλιάδων εξακοσίων πενήντα κυβικών εκατοστών.
      Λύνεται, κύριε Υπουργέ και κύριοι Βουλευτές, το πρόβλημα των εκατόν ογδόντα χιλιάδων νέων με ειδικά μαθησιακά και άλλα προβλήματα που βρίσκονται έξω από τα εξειδικευμένα ιδρύματα –στο δρόμο και στα σπίτια των γονιών τους- και επιβαρύνεται ο γονιός, για να λύσει τα προβλήματα των παιδιών αυτών; Να, πού βρίσκεται τελικά η κοινωνική σας πολιτική! Βρίσκεται έξω από τον πόνο, έξω από τα βάσανα του ελληνικού λαού. 
      Κύριοι Βουλευτές, αναφέρεστε και στα προβλήματα των πολυτέκνων και δίνετε και σε αυτούς τη δυνατότητα να αγοράσουν αυτοκίνητα. Λύνονται τα προβλήματα των πολυτέκνων μόνο με το να πάρουν ένα αυτοκίνητο; Εγώ σας λέω ότι είναι αρκετοί που μπορούν να το πάρουν, είναι υγιείς τουλάχιστον οι άνθρωποι και πολλοί απ’ αυτούς μπορεί να έχουν τη δυνατότητα να πάρουν αυτό το αυτοκίνητο. 
      Λύνονται, όμως, τα μεγάλα κοινωνικά λαϊκά προβλήματα που αντιμετωπίζουν σήμερα οι οικογένειες των πολυτέκνων; Λύνονται τα προβλήματα όταν η υγεία, η παιδεία, ο αθλητισμός, ο πολιτισμός, γενικότερα η ζωή έχει περάσει αυτά τα αγαθά –που λέμε ότι τελικά είναι πλεονέκτημα και είναι αγαθά που πρέπει να δίνονται δωρεάν- στην εμπορευματοποίηση; 
      Πώς θα λυθούν αυτά τα μεγάλα κοινωνικά προβλήματα της παιδείας; Πώς ο πολύτεκνος με τρία, τέσσερα, πέντε παιδιά θα μπορέσει να μορφώσει τα παιδιά του, να τους δώσει βασική μόρφωση, αλλά και αν έχει τις δυνατότητες το παιδί με τις γνώσεις να πετύχει και στα ανώτερα ιδρύματα;  Με ποιες διευκολύνσεις θα γίνει αυτό για να πάει το παιδί, με το πλαίσιο ουσιαστικά που φέρνετε, αλλά και με τις διατάξεις που έρχονται κατά διαταγή της Ευρωπαϊκής Ένωσης, με τις οδηγίες της Μπολόνια και τις διακηρύξεις εδώ των δύο κομμάτων περί της αποκέντρωσης της παιδείας; Αυτό σημαίνει τελικά τέλος και στην πρωτοβάθμια και στη δευτεροβάθμια εκπαίδευση; 
      Λύνονται, λοιπόν, τα προβλήματα και των πολυτέκνων με το να πάρουν ένα αυτοκίνητο ή μήπως λύνονται τα προβλήματα των αγροτών για αυτοκίνητα, τα οποία είναι πριν από το 1992; Και ξέρουμε ότι μόνο αυτά τα αυτοκίνητα είναι εκείνα που χρησιμοποιούν οι αγρότες για πολλαπλές εργασίες. Λύνεται το πρόβλημα με το να τους απαλλάσσετε από τα πρόστιμα, ενώ θα πρέπει να πληρώσουν τους δασμούς της διαφοράς που υπάρχει μεταξύ του πετρελαίου κίνησης και θέρμανσης; 
      Κύριε Υπουργέ και οι αγρότες είναι και αυτοί μία τάξη αναξιοπαθούντων, όπως είναι και οι εφοπλιστές. Γιατί, λοιπόν, δεν εφαρμόζετε αυτό που κάνετε και στους εφοπλιστές; Να τους δώσετε πετρέλαιο δωρεάν για τις πραγματικές ανάγκες της καλλιέργειας που έχουν. Είναι αναξιοπαθούντες και αυτοί, όπως και οι εφοπλιστές. Δώστε, λοιπόν! Μην έρχεστε να μας πείτε τώρα προεκλογικά να κάνουμε και αυτό, γιατί όλο το νομοσχέδιο έχει προεκλογικό χαρακτήρα! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΑΓΓΕΛΟΣ ΤΖΕΚΗΣ: Ο εφοπλιστής είναι προστατευόμενο είδος. 
      ΝΙΚΟΛΑΟΣ ΓΚΑΤΖΗΣ: Τελειώνω, κύριε Πρόεδρε. 
      Κύριοι Βουλευτές, έχω εδώ δεχθεί δύο έγγραφα, το ένα από τον Προϊστάμενο της Τελωνειακής Υπηρεσίας του Υπουργείου Οικονομικών. Είναι ο Προϊστάμενος της ΔΙ.Π.Ε.Α.Κ., της Γενικής Διεύθυνσης Τελωνείων και Διεύθυνσης Παρακολούθησης Ελέγχου Ανασταλτικών Καθεστώτων κ.λπ.. Εδώ μιλά για ορισμένες τροπολογίες που φέρνετε στον Κώδικα. Επίσης, υπάρχει και ένα άλλο έγγραφο. Συνολικά είναι δύο τα έγγραφα, τα οποία θα καταθέσω. 
      Ποιο είναι το πρόβλημα; Το ένα είναι ότι με τους δασμούς, τους οποίους βάζετε, αίρετε την υποχρέωση αυτή να πηγαίνουν στις Δ.Ο.Υ. να πληρώνονται με τη διαδικασία που ίσχυε μέχρι σήμερα και τους φορτώνετε στο τελωνείο, το οποίο έχει λίγο προσωπικό και δεν έχει τη δυνατότητα να μπορέσει να εισπράξει αυτά τα χρήματα. Ζητούν, λοιπόν, αυτό. 
      Το δεύτερο είναι ότι για όλη αυτή τη διαδικασία της έλλειψης προσωπικού κ.λπ. για τυχόν παραβάσεις που γίνονται, γίνεται εμφανής από τον προηγούμενο νόμο φυσικά –γι’ αυτό ζητούν να αλλάξει- και η εχθρική διάθεση που υπάρχει για τους υπαλλήλους, όταν τελικά θεωρούνται υπεύθυνοι –το είχαμε επισημάνει και στον προηγούμενο Κώδικα- για λαθρεμπορία κ.λπ.. Σας τα καταθέτω, λοιπόν, για να τα δείτε. 
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Να αλλάξουμε το άρθρο 159; 
      ΝΙΚΟΛΑΟΣ ΓΚΑΤΖΗΣ: Να το δείτε, κύριε Υπουργέ. 
      Εγώ προτείνω εκεί όπου γίνεται η πρόβλεψη για πραγματικές παραβάσεις, τελικά να είναι πραγματικές. Όμως, όταν δεν είναι πραγματικές, για κάθε παράβαση να μην θεωρείται ο υπάλληλος υπεύθυνος. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Να τροποποιήσουμε δηλαδή το άρθρο 159.
      ΝΙΚΟΛΑΟΣ ΓΚΑΤΖΗΣ: Όχι να θεωρείται εκ των προτέρων υπεύθυνος ο υπάλληλος. Αυτό ζητούν οι εργαζόμενοι, οι οποίοι μου το μετέφεραν και πιστεύω ότι θα το έχετε πάρει και εσείς. Πρέπει να το δείτε, αν τελικά μέσα στη γενικότερη διάταξη επιβάλλονται για οποιαδήποτε παράβαση και στους εργαζόμενους οι διατάξεις περί λαθρεμπορίας κ.λπ..
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κύριοι Βουλευτές, εμείς θα καταψηφίσουμε το νόμο που έρχεται για την κωδικοποίηση, θεωρώντας ότι είναι και προεκλογικού χαρακτήρα με τις παροχές-«ψίχουλα» που δίνει και να θολώσει τελικά το τοπίο της αντιλαϊκής πολιτικής, μια και βρισκόμαστε σε προεκλογική περίοδο, να πούμε στους εργαζόμενους ότι αυτή η πολιτική είναι η πολιτική, η οποία αν επιβραβεύσει τα κόμματα του δικομματισμού, τις επόμενες μέρες των εκλογών θα υπάρχουν πολύ χειρότερα μέτρα εις βάρος τους τόσο στα εργασιακά, αλλά και στα οικονομικά τους. 
      Θα ήθελα να πω δυο λόγια για την τροπολογία για τα δάση. Κύριοι Βουλευτές, αυτή η τροπολογία…
      ΠΡΟΕΔΡΕΥΩΝ (Ιωάννης Τραγάκης): Αυτά θα τα πούμε αύριο. 
      ΝΙΚΟΛΑΟΣ ΓΚΑΤΖΗΣ: Αύριο; 
      ΠΡΟΕΔΡΕΥΩΝ (Ιωάννης Τραγάκης): Βέβαια αύριο. Αφήστε το. Ούτως ή άλλως δεν συζητούνται οι τροπολογίες τώρα. 
      Ευχαριστούμε πολύ. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πρώτον, ήθελα να πω ότι είναι εκτός του περιεχομένου του νομοσχέδιου και δεν έχει καμμία σχέση με το νομοσχέδιο. Εδώ μιλάτε για τα δάση. Τι δουλειά έχουν τα τελωνεία με τα δάση; Το ένα είναι αυτό. 
      Δεύτερον, έρχεται μια άλλη τροπολογία, η οποία και αυτή δεν έχει σχέση με το νομοσχέδιο. Πρόκειται για ένα ευρωπαϊκό φακέλωμα που γίνεται πλέον σε όσους έχουν καταδικαστεί για τον άλφα ή βήτα λόγο. Και εδώ πρόκειται και για αγωνιστές που έχουν καταδικαστεί. 
      Λέμε, λοιπόν, ότι αυτές οι δύο τροπολογίες πρέπει να αποσυρθούν. 
      ΠΡΟΕΔΡΕΥΩΝ (Ιωάννης Τραγάκης): Ωραία, ευχαριστούμε πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι ΄Ελληνες στη Διασποράς 15ος -21ος» καθώς και στους λοιπούς χώρους του Μεγάρου της Βουλής, είκοσι έξι μαθητές και μαθήτριες καθώς και δύο συνοδοί -διδάσκαλοι από το 133ο Δημοτικό Σχολείο Αθηνών. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Το λόγο έχει ο συνάδελφος, ειδικός αγορητής του Συνασπισμού Ριζοσπαστικής Αριστεράς, κ. Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, το νομοσχέδιο αυτό το συζητάμε σε ένα πολιτικό κλίμα, το οποίο ασχολείται όχι με τα μεγάλα προβλήματα της κοινωνίας, αλλά με διαξιφισμούς, με χαρακτηρισμούς, με υβρεολόγιο, με απαξίωση αμοιβαία των δύο μεγάλων κομμάτων. 
      Ζούμε έναν παρακμιακό πολιτικό ανταγωνισμό με αρνητικό περιεχόμενο, αφού το ζητούμενο του ανταγωνισμού αυτού δεν είναι ποιος μπορεί να απαντήσει στα κοινωνικά προβλήματα, αλλά ποιος είναι πιο ανήθικος και πιο ανίκανος από τον άλλο. 
      Ωστόσο και αυτό το νομοσχέδιο, παρ’ όλο που έχει φαινομενικά τεχνικό χαρακτήρα, μας θυμίζει ότι ζούμε σε μια κοινωνία με μεγάλα και διαχρονικά προβλήματα. 
      Τα θέματα που θα έπρεπε να συζητούμε σήμερα, με αφορμή τον Τελωνιακό Κώδικα, θα έπρεπε να είναι από τη μια πλευρά το μεγάλο έλλειμμα στο ισοζύγιο εξωτερικών πληρωμών, το οποίο αντανακλά, όμως, την παραγωγική δομή της χώρας -είναι παραγωγικό το έλλειμμα αυτό το οποίο εκδηλώνεται τελικά ως έλλειμμα του εμπορικού ισοζυγίου- θα έπρεπε να συζητάμε το διαχρονικό πρόβλημα του λαθρεμπορίου στα καύσιμα, στο οινόπνευμα, στα τσιγάρα, σε διάφορα εμπορεύματα, το οποίο κατά καιρούς γίνεται πρωτοσέλιδο στις εφημερίδες για να ξεχαστεί την επομένη, θα έπρεπε να συζητάμε τα μεγάλα προβλήματα των ευπαθών κοινωνικών ομάδων τις οποίες αναφέρει το νομοσχέδιο, όπως είναι οι αγρότες, όπως είναι οι ανάπηροι, όπως είναι οι πολύτεκνοι, όπως είναι οι παλιννοστούντες. 
      Και ευτυχώς, τουλάχιστον στην Αίθουσα αυτή, μπορούμε να το κάνουμε πιστεύω αυτό, έστω και με δυσκολίες, αλλά σίγουρα δεν είναι εκείνο το οποίο κυριαρχεί στη συνολικότερη πολιτική αντιπαράθεση. Και αυτό το βλέπει ο κόσμος από τα κανάλια, από τις εφημερίδες, από αυτά που ακούει.
      Για μια δεύτερη εισαγωγική παρατήρηση που θα ήθελα να κάνω, την αφορμή μου τη δίνουν τα σχόλια που έκανε ο Υφυπουργός, κ. Μπέζας, στην επιτροπή -πιστεύω ότι θα τα πει κι εδώ- και γενικότερα η Κυβέρνηση που προσπαθεί εν όψει των εκλογών να δημιουργήσει ένα κλίμα ευφορίας, λέγοντας «παραλάβαμε χάος, χάρη στην πολιτική μας, όμως, έγιναν πολλά τα οποία μας επιτρέπουν να λύνουμε και προβλήματα, αλλά βέβαια η προσπάθεια πρέπει να συνεχιστεί».
      Τι διαφέρει αυτό από εκείνα που έλεγε ο κ. Σημίτης παλαιότερα; Αυτό είναι το μοτίβο το οποίο οι επικοινωνιολόγοι προτείνουν κάθε φορά στην εκάστοτε κυβέρνηση, δηλαδή, «παρέλαβα χάος, αλλά έκανα πολλά, έλυσα κάποια προβλήματα, ψηφίστε με για να συνεχίσω την ίδια πολιτική και την άλλη φορά».
      Αν πείθουν αυτά τον κόσμο που έχει τα προβλήματα «με γεια σας, με χαρά σας». Έχω την εντύπωση ότι δεν τον πείθουν πια και αντίθετα όλο αυτό μετατρέπεται σε μια δυσπιστία και απόρριψη, δυστυχώς όμως του συνόλου του πολιτικού συστήματος, συνολικά της πολιτικής. Ακούμε «όλοι τα ίδια είστε, όλοι φταίνε» και ίσως αυτό ικανοποιεί κατά κάποιο τρόπο και όσους εμπνέονται από αυτήν την πολιτική. 
      Εκείνο το οποίο εγώ θα ήθελα να παρατηρήσω -και νομίζω ότι έχει σημασία- είναι ότι η περιβόητη άρση της επιτήρησης δεν σημαίνει ότι μπαίνουμε σε μια νέα πολιτική. Πρώτο, διότι αυτό που στην Ευρωπαϊκή Ένωση ονομάζουν διαρθρωτικό έλλειμμα -το έλλειμμα δηλαδή το οποίο υπάρχει αν εξαιρέσουμε τα έκτακτα μέτρα, τα έκτακτα έσοδα- παραμένει στην Ελλάδα 3,6%, ενώ στη Γερμανία, που και αυτή ήταν στην επιτήρηση, έχει πέσει στο 0,8%. Ακριβώς γι’ αυτό η άρση της επιτήρησης συνοδεύεται από υποδείξεις «πρέπει να κάνετε αυτό, πρέπει να κάνετε εκείνο», εννοείται μετά τις εκλογές.
       Δεύτερον, πρέπει να λάβουμε υπ’όψιν μας ότι από το φθινόπωρο θα αρχίσει μια συζήτηση στην Ευρωπαϊκή Ένωση, με σκοπό τη λήψη μέτρων για χώρες που έχουν υπερβολικό, όχι δημόσιο έλλειμμα πια, αλλά υπερβολικό εμπορικό έλλειμμα και έλλειμμα ισοζυγίου πληρωμών.
      Τρίτον, πρέπει να λάβουμε υπ’όψιν μας ότι οι διεθνείς οργανισμοί χρησιμοποιούν το καρότο, αλλά χρησιμοποιούν και το μαστίγιο. Όσοι, λοιπόν, επαίρονται και λένε ότι η Ευρωπαϊκή Ένωση αναγνωρίζει στην Κυβέρνηση ότι τα πήγε καλά, ότι το Διεθνές Ταμείο, ότι ο Ο.Ο.Σ.Α., όλοι, μας επαινούν, πρέπει να βρουν το θάρρος να πουν στον κόσμο ότι αυτοί οι ίδιοι οργανισμοί ζητούν την κατάργηση των συλλογικών συμβάσεων, την περαιτέρω ελαστικοποίηση των σχέσεων εργασίας, την απελευθέρωση των απολύσεων, τη μείωση των συντάξεων, την αύξηση των εισφορών. Οι ίδιοι οργανισμοί λένε και τα μεν και τα δε. Αν, λοιπόν, η Κυβέρνηση θέλει τα εύσημα, να πει στον κόσμο ότι τα εύσημα συνοδεύονται και από αυτά τα αγκάθια τα οποία θα τα βρούμε μπροστά μας μετά τις εκλογές.
      Το τελευταίο που θέλω να πω εισαγωγικά είναι ότι το κρίσιμο ερώτημα είναι σ’ αυτά τα θέματα, ποιος πλήρωσε για να μπούμε στην επιτήρηση, ποιος πλήρωσε για να βγούμε από την επιτήρηση, ποιος θα πληρώσει από εδώ και πέρα για να έχουμε αυτό που εμφανίζεται ως ο νέος στόχος, δηλαδή ισοσκελισμένο προϋπολογισμό. Αν κανείς δει την κατανομή των φορολογικών βαρών, θα διαπιστώσει ότι ο κόσμος, τα χαμηλά και τα μεσαία εισοδήματα, κυρίως μέσω του Φ.Π.Α., πληρώνουν σήμερα περισσότερους φόρους και αντίθετα οι μεγάλες επιχειρήσεις, τα μερίσματα, όσοι ζουν από μερίσματα, από κέρδη κ.λπ. πληρώνουν λιγότερους φόρους. Άρα, έχουμε μία άνιση κατανομή των φορολογικών βαρών. 
      Αν κάποιος συγκρίνει επίσης τους μισθούς και τα κέρδη θα διαπιστώσει ότι έχουμε μια σημαντική, ραγδαία σε ορισμένους κλάδους αύξηση των κερδών, ενώ έχουμε μια καθήλωση των μισθών στα όρια του πληθωρισμού και σε ορισμένους τομείς, ιδιαίτερα των δημοσίων υπαλλήλων, κάτω από τον πληθωρισμό. Επομένως κι εδώ έχουμε μια συνολικότερη άνιση διανομή του παραγόμενου πλούτου. Αυτό είναι το γεγονός. Τα άλλα είναι μάχη εντυπώσεων.
      Έρχομαι τώρα στο νομοσχέδιο που, παρά τον τεχνικό του χαρακτήρα, έχει τη σημασία του. Έχει κατ’ αρχήν μερικά θέματα, όπως είπα, σημαντικά, ανεξάρτητα αν θίγονται ή όχι. Όπως είπα ήδη, θα έπρεπε με το νομοσχέδιο αυτό να αντιμετωπίζονται προβλήματα και να προβλέπονται μέτρα, όπως είναι αυτά που έχουν να κάνουν με το λαθρεμπόριο και με τη διαφθορά.
      Ο Υπουργός έφερε ένα επιχείρημα εδώ ότι αυτά τα προβλήματα είναι υπαρκτά, αλλά δεν αφορούν μόνο τα τελωνεία. Αφορούν και άλλους τομείς και άλλες υπηρεσίες και υποσχέθηκε να φέρει τέτοια μέτρα, με επόμενο νομοσχέδιο που θα αφορά στην πάταξη της φοροδιαφυγής. Εμείς περιμένουμε με ενδιαφέρον αυτό το νομοσχέδιο και από τώρα λέμε ότι θα είναι άδικο να ετοιμαστεί ένα τέτοιο νομοσχέδιο και να προβλέπει απλώς διαδικασίες, επιτροπές και να μην μπει και στην ουσία του θέματος.
      Εκείνο το οποίο θα ήθελα να παρατηρήσω είναι το εξής: Στην επιτροπή που επεξεργαστήκατε το νομοσχέδιο ήρθαν και εκπρόσωποι φορέων των εκτελωνιστών, των τελωνειακών και εκπρόσωπος της Ένωσης Εξαγωγέων. Επιχείρησα και εγώ και άλλοι συνάδελφοι να ανοίξουμε αυτά τα θέματα, να δούμε τι γίνεται σήμερα με το λαθρεμπόριο και με όλα αυτά. Διαπίστωσα μία μεγάλη δυσκολία να συζητηθεί το θέμα. Ίσως διότι εκπρόσωποι των φορέων, κυρίως των εργαζομένων, θεωρούν ότι η συζήτηση αυτών των θεμάτων υπονοεί ότι οι ίδιοι είναι μέσα στα κυκλώματα κ.λπ.. 
      Εδώ, όμως, πρέπει να προφυλαχθούμε από έναν κίνδυνο, τον κίνδυνο της ωραιοποίησης και της συγκάλυψης των προβλημάτων. Διότι αυτό που ακούσαμε κυρίως είναι ότι το πρόβλημα είναι παγκόσμιο, ότι οι αρχές κάνουν ό,τι μπορούν. Σύμφωνοι, αλλά εδώ έχουμε πρόβλημα ή δεν έχουμε; Χάνονται δισεκατομμύρια μέσω του λαθρεμπορίου, πέραν των άλλων επιπτώσεων ή δεν χάνονται; Επομένως, πρέπει να υπάρξει μια συνεννόηση σε ό,τι αφορά τη διαπίστωση του προβλήματος και από κει και πέρα βεβαίως, ο καθένας μπορεί να έχει την άποψή του για το πώς πρέπει να αντιμετωπιστεί.
      Βεβαίως, αναφέρθηκε μετά από συζήτηση ότι υπάρχουν ελλείψεις προσωπικού, ότι υπάρχουν ελλείψεις σκαφών και υλικών μέσων, ότι υπάρχει έλλειμμα εκπαίδευσης και μάλιστα προτείνουν οι τελωνειακοί υπάλληλοι -κάνουν μια πρόταση που εγώ την ακούω σωστή- να υπάρξει σχολή. Λένε ότι υπάρχει πρόβλημα συνεννόησης και συνεργασίας των διαφορετικών υπηρεσιών, όπως τελωνειακών αρχών με Λιμενικό Σώμα ή με Αστυνομία ή με οτιδήποτε. Άρα και τα προβλήματα τελικά αποκαλύπτεται ότι υπάρχουν, αλλά και κατευθύνσεις-δράσεις νομίζω ότι διαφαίνονται.
      Εμείς αυτό που είπαμε και το επαναλαμβάνουμε είναι ότι πρέπει να υπάρξει ένα ολοκληρωμένο στρατηγικό σχέδιο για τον εκσυγχρονισμό και την ανάπτυξη των τελωνείων και γενικά όλου αυτού του θέματος του ελέγχου, διότι και λόγω της απελευθέρωσης των αγορών και λόγω της παγκοσμιοποίησης με τις μορφές που παίρνει, παραδοσιακά προβλήματα τα οποία υπήρχαν έτσι και αλλιώς στην Ελλάδα, σήμερα εντείνονται. Και αυτό γίνεται μια τεράστια πηγή και πληγή φοροδιαφυγής και απώλειας εσόδων.
      Σε ό,τι αφορά ειδικότερα το θέμα της διαφθοράς και το άρθρο 159 που υποτίθεται ότι θέλει να αντιμετωπίσει, εμείς ακούσαμε με προσοχή τις διαφορετικές απόψεις, έχουμε διαμορφώσει μία άποψη και θα θέλαμε να καταθέσουμε και ένα ερώτημα. Το ερώτημα είναι τι αποτελεσματικότητα τελικά έχει η ρύθμιση του άρθρου 159. Δηλαδή, έχει αντιμετωπίσει το πρόβλημα στην περίπτωση των τελωνείων; Απ’ ό,τι φαίνεται, όχι. 
      Το θέμα δεν αφορά μόνο τα τελωνεία. Πρόσφατα, υπήρξε η δημοσιοποίηση της έκθεσης του Γενικού Επιθεωρητή Δημόσιας Διοίκησης. Για να μη σας κουράσω, θα σας πω ότι ο Επιθεωρητής κ. Ρακιτζής αφού ανακαλύπτει ότι στην Αττική υπάρχουν τριακόσιες χιλιάδες αυθαίρετα, αφού ανακαλύπτει τεράστια προβλήματα σε διάφορους τομείς της Δημόσιας Διοίκησης, αναρωτιέται «είναι κράτος αυτό;». 
      Η απάντηση είναι «αυτό είναι κράτος που εξυπηρετεί πελατειακές σχέσεις και συμφέροντα και που δεν αντιμετωπίζει τα διαχρονικά προβλήματα».
       Όμως, επισημαίνει –και αυτό νομίζω ότι έχει αξία για το νομοσχέδιο- ότι σημαντικά προβλήματα διαφθοράς υπάρχουν στις εφορίες, στις πολεοδομίες σε συστήματα υγείας και πρόνοιας, σε τομείς μεταφορών και επικοινωνιών και σε άλλους τομείς, στους οποίους υποθέτω ότι ανήκουν και τα τελωνεία.
      Επομένως, κύριε Υπουργέ, η άποψη που εμείς διαμορφώσαμε είναι η εξής: Πρέπει να αντιμετωπιστεί το πρόβλημα συνολικά σε επίπεδο Δημοσιοϋπαλληλικού Κώδικα. Δηλαδή, δεν είδαμε πώς δικαιολογείται μια ειδική ρύθμιση, ένα ειδικό καθεστώς για τους τελωνειακούς υπαλλήλους, όταν μάλιστα αυτό το καθεστώς δεν είναι καθόλου αποτελεσματικό. Αντίθετα, νομίζω ότι πρέπει το πρόβλημα να αναγνωριστεί στην ευρύτητά του και να αναζητηθούν μέσα από το διάλογο λύσεις συγκροτημένες, απαιτητικές και αποτελεσματικές στα πλαίσια του Δημοσιοϋπαλληλικού Κώδικα. Αυτή είναι η γνώμη που διαμορφώσαμε. 
      Το δεύτερο κεφάλαιο του νομοσχεδίου, όπως ήδη αναφέρθηκε, αφορά σε διάφορες κοινωνικές ομάδες με σοβαρά προβλήματα, δηλαδή αγρότες, ανάπηρους, παλιννοστούντες, πολύτεκνους με τέσσερα παιδιά. Τι επιδιώκει η Κυβέρνηση; Φοβόμαστε ότι η Κυβέρνηση επιδιώκει επικοινωνιακούς στόχους. Δηλαδή, θέλει να δείξει «δείτε εγώ ως Κυβέρνηση με τι ασχολούμαι, ασχολούμαι με τους αγρότες, με τους ανάπηρους, με τους παλιννοστούντες, με τους πολύτεκνους». «Και με τους φτωχούς θα ασχοληθώ αργότερα», μας έχει πει ο κ. Αλογοσκούφης. 
       (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα ολοκληρώσω, κύριε Πρόεδρε, σε ένα-δύο λεπτά αν μου το επιτρέψετε. 
      Επιδιώκει, λοιπόν, να δείξει το ενδιαφέρον της γι’ αυτές τις ομάδες που όντως έχουν προβλήματα. Τι το αποδεικνύει αυτό; Το αποδεικνύει το γεγονός ότι τα όποια μέτρα είναι αποσπασματικά και το συνολικό κόστος όλων αυτών των μέτρων δεν υπερβαίνει τα 10.000.000 ευρώ. Περί αυτού πρόκειται.
      Παρ’ όλα αυτά, εμείς λέμε ότι δεν είμαστε αντίθετοι στα όποια μέτρα επιλύουν προβλήματα. Κάθε άλλο! Όμως, σημειώνουμε, πρώτον, τον προεκλογικό χαρακτήρα των μέτρων, δεύτερον, τον αποσπασματικό τους χαρακτήρα και, τρίτον, την ανάγκη να υπάρξει επιτέλους μια συγκροτημένη πολιτική που να μη τη θυμόμαστε κάθε παραμονή εκλογών, αλλά να υπάρχει διαχρονικά, σταθερά και στη  βάση του ότι οι άνθρωποι αυτοί έχουν δικαιώματα. Δεν είναι δηλαδή απλώς μια φιλανθρωπία που πρέπει να επιδεικνύουμε κάθε τόσο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και εκτός του ότι αυτοί οι άνθρωποι έχουν δικαιώματα, έχουμε ως χώρα και ένα πρόβλημα που λέγεται «δημογραφικό πρόβλημα», το οποίο συνδέεται και με το ασφαλιστικό και με πολλά άλλα. 
      Πρόσφατα, το Εθνικό Κέντρο Κοινωνικών Ερευνών εξέδωσε μια πάρα πολύ σοβαρή μελέτη επί του θέματος. Καλό θα ήταν, κύριοι συνάδελφοι, να τη δούμε, διότι εκεί θα διαπιστώσουμε όχι αυτά τα αποσπασματικά μέτρα που υπάρχουν εδώ, αλλά πολύ σοβαρότερα και ουσιαστικότερα μέτρα που πρέπει να ληφθούν για όλες αυτές τις κοινωνικές ομάδες και αρκετές άλλες, αν θέλουμε να αντιμετωπίσουμε και το δημογραφικό πρόβλημα.
      Τέλος, επειδή θα συζητήσουμε αύριο για τις τροπολογίες, όσον αφορά τη μία τροπολογία που αφορά στην ουσία την παράταση της παρανομίας με τα αυθαίρετα, εγώ απλώς θέλω να καταθέσω στη Βουλή μία επιστολή που δεχτήκαμε όλοι, νομίζω, από το Τεχνικό Επιμελητήριο Ελλάδος, το οποίο αρχικά δηλώνει την έκπληξή του για μια ακόμη φορά επειδή ούτε ρωτήθηκε ούτε υπήρξε κανένας διάλογος. Δεύτερον, μας επισημαίνει τους κινδύνους απ’ αυτή την τροπολογία εφόσον ψηφιστεί. Στην ουσία είναι νομιμοποίηση αυθαιρέτων, καταστροφή του περιβάλλοντος και μία προσπάθεια από το παράθυρο να κάνει η Κυβέρνηση ό,τι θα ήθελε και δεν μπόρεσε να κάνει με την αλλαγή του άρθρου 24 του Συντάγματος κ.λπ..
      (Στο σημείο αυτό ο Βουλευτής κ. Ιωάννης Δραγασάκης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, θέλω να καταθέσω στα Πρακτικά της Βουλής ακόμα ένα δελτίο τύπου από το Πανελλήνιο Δίκτυο Οικολογικών Οργανώσεων, μία ανακοίνωση που και μας επισημαίνει και αυτή τους κινδύνους. Και τα δύο αυτά απευθύνονται σε όλους τους Βουλευτές. 
      (Στο σημείο αυτό ο Βουλευτής κ. Ιωάννης Δραγασάκης καταθέτει για τα Πρακτικά το προαναφερθέν δελτίο τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επειδή, λοιπόν, δεν τα πήρατε, γι’ αυτό θέλω να τα καταθέσω και να πω το εξής: Το επιχείρημα που επικαλείται η τροπολογία και η Κυβέρνηση είναι μια παράταση μέχρι να γίνουν οι δασικοί χάρτες. Αυτοί οι δασικοί χάρτες δεν έχουν γίνει από το 1976. Γιατί δεν έγιναν; Τυχαίο είναι; Ό,τι δεν γίνεται δεν είναι τυχαίο. Υποκρύπτει σκοπιμότητες και συμφέροντα. Να αποσυρθεί η τροπολογία λοιπόν. Σας παρακαλώ να διαβάσετε αυτά τα δύο κείμενα. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα κάνω κάτι που δεν το συνηθίζω. Θα τοποθετηθώ για δύο λεπτά πάνω στο θέμα που έθεσε ο κύριος συνάδελφος, κ. Δραγασάκης, για το θέμα της απόσυρσης της τροπολογίας με αριθμό 1057 που αφορά τους δασικούς χάρτες.
      ΙΩΑΝΝΗΣ ΔΡΑΓΑΣΑΚΗΣ: Για ουσιαστικούς λόγους, κύριε Πρόεδρε, όχι για διαδικαστικούς.
      ΠΡΟΕΔΡΕΥΩΝ (Ιωάννης Τραγάκης): Για ουσιαστικούς. Εσείς δεν το θέσατε διαδικαστικά. Άλλοι συνάδελφοι το έθεσαν διαδικαστικά. 
      ΙΩΑΝΝΗΣ ΔΡΑΓΑΣΑΚΗΣ: Επί της ουσίας, είπαμε εμείς.
      ΠΡΟΕΔΡΕΥΩΝ (Ιωάννης Τραγάκης): Εσείς θέσατε την ουσία. Γι’ αυτό και θα ήθελα να απαντήσω επί της ουσίας. Τα διαδικαστικά έχουν απαντηθεί.
      Θα ήθελα, λοιπόν, να σας πω ότι την ευθύνη της πολιτείας –διότι η πολιτεία είχε την ευθύνη για τη μη ανάρτηση των δασικών χαρτών- δεν μπορεί να την πληρώνουν οι πολίτες, διότι παρουσιάζεται το εξής φαινόμενο: Το θέμα αφορά περίπου διακόσιες πενήντα χιλιάδες οικογένειες σε όλη την Ελλάδα, για να ξέρετε. Όταν, λοιπόν, δεν έχουν αναρτηθεί οι δασικοί χάρτες με ευθύνη της πολιτείας, δεν είναι σωστό να σέρνονται οι πολίτες στα δικαστήρια με υπέρογκα πρόστιμα, μάλιστα με πρόστιμα τα οποία πλησιάζουν τις 150.000 ευρώ ή τις 200.000 ευρώ. Φανταστείτε στη Σαλαμίνα έναν φτωχό επαγγελματία να είναι υποχρεωμένος να σέρνεται στα δικαστήρια με πρόστιμο της τάξεως των 200.000 ευρώ! 
      Νομίζω ότι η τροπολογία ήταν επιβεβλημένη, διότι αυτό λέει η τροπολογία, «μέχρι την ανάρτηση των δασικών χαρτών». Επειδή όλες αυτές οι διαδικασίες είναι δικαστικές και χρονοβόρες, αλλά και πολυδάπανες για τους πολίτες –γιατί οι περισσότεροι έχουν προσφύγει στα διοικητικά πρωτοδικεία και στα εφετεία, ακόμα και στο Συμβούλιο της Επικρατείας έχουν φθάσει μερικοί- αντιλαμβάνεσθε ότι η πολιτεία ήταν υποχρεωμένη –και το εννοώ, υποχρεωμένη- να φέρει αυτή την τροπολογία. 
      ΙΩΑΝΝΗΣ ΔΡΑΓΑΣΑΚΗΣ: Με συγχωρείτε, κύριε Πρόεδρε. Αν η πολιτεία δεσμεύσει τον εαυτό της και πει «εγώ σε τόσους μήνες θα έχω τους χάρτες», οι άνθρωποι που έχουν το πρόβλημα –το οποίο το κατανοώ- θα δείξουν ανοχή. Το πρόβλημα δημιουργείται από την αοριστία και την αναπαραγωγή του προβλήματος επί δεκαετίες. 
      ΠΡΟΕΔΡΕΥΩΝ (Ιωάννης Τραγάκης): Θα κάνω και μία ιστορική αναδρομή. Το 1975, μία από τις πρώτες ομιλίες που είχα κάνει στη Βουλή αφορούσε τη μη ύπαρξη Κτηματολογίου στη χώρα μας. Είχα πει τότε ότι δεν μπορούμε να προχωρήσουμε σε χωροταξικούς και πολεοδομικούς σχεδιασμούς και στον αποτερματισμό των δασών –διότι από εκεί ξεκινάνε όλα, πρέπει να γίνει αποτερματισμός των δασών, αυτοί είναι οι δασικοί χάρτες- χωρίς δασικούς χάρτες. 
      Οι δασικοί χάρτες, λοιπόν, δεν έγιναν όλα αυτά τα χρόνια. Επειδή φθάσαμε πολύ κοντά στο να αποκτήσουμε Κτηματολόγιο, αλλά τελικά δεν το αποκτήσαμε, θα ήθελα να παρακαλέσω τους κυρίους συναδέλφους απ’ όλα τα κόμματα να σκεφθούν ότι η τροπολογία επιλύει ένα σοβαρότατο πρόβλημα και είναι παραίνεση του Προεδρείου προς όλους να την αντιμετωπίσουμε με κατανόηση.
      Τώρα θα δώσω το λόγο στο συντοπίτη μου, συνάδελφο και φίλο κ. Βασιλείου, ο οποίος είναι σίγουρο ότι θα αναφερθεί στη συγκεκριμένη τροπολογία.
      Ορίστε, κύριε Βασιλείου, έχετε το λόγο.
      ΓΕΩΡΓΙΟΣ ΒΑΣΙΛΕΙΟΥ: Σας ευχαριστώ πάρα πολύ, κύριε Πρόεδρε και συγχαρητήρια για το θαυμάσιο πρόλογό σας. Βεβαίως θα αναφερθώ στην τροπολογία, ως οφείλω και ως έχω υποχρέωση. Συγχαρητήρια για την άρτια τοποθέτησή σας επί της αρχής της τροπολογίας και δηλώνω απ’ αυτό το Βήμα ότι και εγώ, όπως και εσείς, κάναμε έναν αγώνα από το καλοκαίρι του 2004 για να κατατεθεί η τροπολογία.
      ΠΡΟΕΔΡΕΥΩΝ (Ιωάννης Τραγάκης): Ακριβώς τρία ολόκληρα χρόνια περιοδεύαμε τη Σαλαμίνα από σπίτι σε σπίτι γι’ αυτήν την τροπολογία, παρακαλώ. Αλλά και την Κορινθία, επειδή βλέπω την κ. Κώνστα που κουνάει το κεφάλι της, καθώς και το Υπόλοιπο Αττικής.
      ΓΕΩΡΓΙΟΣ ΒΑΣΙΛΕΙΟΥ: Πιστεύω ότι ύστερα από αυτόν τον καλό πρόλογο που έκανα θα μου δώσετε και δύο λεπτά να ολοκληρώσω την τοποθέτησή μου.
      Κυρίες και κύριοι συνάδελφοι, μια από τις βασικές προτεραιότητες της Κυβέρνησης της Νέας  Δημοκρατίας είναι και η αναμόρφωση του Ελληνικού Τελωνειακού Κώδικα, ένα ομολογουμένως δύσκολο εγχείρημα αφού ο βασικός στόχος ήταν διπλός. Αφ’ ενός μεν να εκσυγχρονίσει το ομολογουμένως ανεπίκαιρο σύστημα τελωνειακών διατάξεων και αφ’ ετέρου να συμπεριλάβει όλες τις υπάρχουσες βασικές αρχές αλλά και σύγχρονες προσεγγίσεις και ερμηνείες που δόθηκαν τόσο από δικαστήρια και αρχές όσο και από κοινοτικά όργανα.
      Είναι αλήθεια ότι ο ν. 2960 του 2001 που θέσπισε τον Εθνικό Τελωνειακό Κώδικα είχε  πολλά κενά, κενά που εστιάζονται στην έλλειψη επικυροποίησης αφού ουσιαστικά ήταν ένας κωδικοποιητικός νόμος, δηλαδή συμπεριέλαβε σε ενιαίο κείμενο όλες τις μέχρι τότε ισχύουσες διατάξεις με ελάχιστες αλλαγές. Αυτά τα κενά πλέον έρχεται να καλύψει το νομοσχέδιο του Υπουργείου Οικονομικών για ένα ιδιαίτερα σημαντικό θέμα της δημόσιας οικονομίας και του εμπορίου, ιδίως όταν οι τάσεις δείχνουν το διεθνές εμπόριο στη χώρα μας να αυξάνεται, ιδίως με χώρες που δεν ανήκουν στην κοινοτική ζώνη, με συνέπεια να καθίσταται όσο ποτέ άλλοτε επιτακτική η ανάγκη επανεξέτασης του τελωνειακού κώδικα.
      Παράλληλα με το παρόν σχέδιο νόμου δίνεται η ευκαιρία να ρυθμιστούν και άλλα θέματα ιδιαίτερα μείζονος κοινωνικής σημασίας όσο και αν κάποιοι θέλουν να τα κατακρίνουν. Θεωρούμε όμως ως κόμμα, με κορωνίδα την κοινωνική ευαισθησία ότι πρέπει να ακούμε την πλειοψηφία του λαού, να ακούμε με προσοχή τα προβλήματά του και να προσπαθούμε για λύσεις δίκαιες και κοινωνικά αποδεκτές. Ξέρετε, είναι αυτά τα στοιχεία όπως και κάποια άλλα που το ΠΑ.ΣΟ.Κ. είχε διαγράψει από τον κοινωνικό του χάρτη. Βλέπω όμως ότι όχι μόνον το ΠΑ.ΣΟ.Κ. συνεχίζει να υποπίπτει στα ίδια λάθη αλλά δε μαθαίνει κιόλας από αυτά.
      Θεωρούμε δίκαιη τη λύση για το πετρέλαιο που αφορά τους αγρότες και είναι ένα παλαϊκό αίτημα. Θεωρούμε δίκαιη τη λύση για τους πολύτεκνους. Θεωρούμε δίκαιη τη λύση για τους μετοικούντες από το εξωτερικό. Θεωρούμε δίκαιη τη λύση για τους αναπήρους. 
      Εσείς, κυρίες και κύριοι συνάδελφοι του ΠΑ.ΣΟ.Κ., δεν τις θεωρείτε δίκαιες; Πριν αποφασίσετε, ρωτήστε τους γιατί μάλλον δεν τους ρωτήσατε. Αν τους είχατε ρωτήσεις θα είχατε λάβει τη δέουσα απάντηση και το χειροκρότημά τους για τις παρούσες ρυθμίσεις. 
      Περισσότερο όμως θέλω να σταθώ στην τροπολογία που αφορά ρυθμίσεις στο δασικό θέμα. 
      Κάποιοι στο ΠΑ.ΣΟ.Κ. δεν έχουν καταλάβει ποιες είναι οι πραγματικές ανάγκες αυτού του τόπου, όταν μάλιστα κοινωνικές αδικίες προέρχονται από νομοθετικές παρεμβάσεις του ίδιου του κόμματός τους. Τι εννοώ; Εννοώ ότι προβαίνουν σε δηλώσεις με τις οποίες προσβάλουν όχι μόνον τη νοημοσύνη των Ελλήνων, αλλά και θεσμικά κρατικά όργανα.
      Κυρίες και κύριοι συνάδελφοι, το νομοσχέδιο έχει τροπολογία με την οποία ορίζεται ότι αναστέλλονται οι πολύ σύντομες προθεσμίες άσκησης προσφυγών και ενδίκων μέσων κατά αποφάσεων που αφορούν την κατεδάφιση κτισμάτων, κατά τη νομοθεσία περί προστασίας του περιβάλλοντος και κατά αποφάσεως ορισμού ειδικής αποζημίωσης έως κατάρτισης και κύρωσης των δασικών χαρτών.
      Να σας θυμίσω ότι το ΠΑ.ΣΟ.Κ. όρισε με διάταξή του και μιλάω για την παράγραφο 15 του άρθρου 21 του ν. 3208 του 2003, ότι αναστέλλεται η βεβαίωση, εκτέλεση και είσπραξη των πρωτοκόλλων έως κύρωσης δασικών χαρτών; 
      Να σας θυμίσω ότι με το ν. 2664 του 1998, που το ΠΑ.ΣΟ.Κ. ψήφισε, θεσπίστηκε η υποχρέωση του κράτους να καταρτίσει ειδικούς χάρτες και να οριστικοποιηθεί και επιλυθεί άπαξ και δια παντός το δασικό ζήτημα; Τι κάνατε για το θέμα αυτό; Το προχωρήσατε; Το ξεκινήσατε; Το ολοκληρώσατε; Και βέβαια όχι, γιατί με άλλο νόμο δημιουργήσατε αντισυνταγματικότητα και αναφέρομαι στο ν. 3208. Δεν το κάνατε, όπως δεν το κάνατε και για το Εθνικό Κτηματολόγιο.
      Από την άλλη μεριά αφήσατε ένα τεράστιο κενό στη νομοθεσία και ιδίως –προσέξτε, κυρίες και κύριοι συνάδελφοι, είναι σοβαρά τα πράγματα, απευθυνόμαστε στον ελληνικό λαό- για το πώς θα αντιμετωπίσουν αυτά τα ζητήματα οι δασικές υπηρεσίες, οι οποίες με σκοπό την προστασία των δασών εφαρμόζουν την αυστηρή νομοθεσία σε βάρος των πολιτών και ενδεχομένως καλά κάνουν, αλλά κάποιους τους αδικούν. Δηλαδή, δημιουργήσατε, κληροδοτήσατε προβλήματα. Ούτε δασικούς χάρτες καταρτίσατε έξι χρόνια μετά την ψήφιση του νόμου, ούτε ρυθμίσατε το θέμα της αναστολής, βεβαίωσης και είσπραξης αποζημιώσεων. Και το θέμα τέθηκε ενώπιον των δικαστηρίων. Το ξεχνάτε; Και με δικαστικές αποφάσεις κρίθηκε ότι για να γίνουν κατεδαφίσεις πρέπει να τελειώσει η διαδικασία κατάρτισης και κύρωσης δασικών χαρτών. Ξέρετε τι σημαίνει αυτό; Σημαίνει ότι το κράτος θα διατάζει, όπως οφείλει, κατεδαφίσεις και όλες αυτές θα παγώνουν με αποφάσεις δικαστηρίων έως ότου οριστικοποιηθεί το θέμα των δασικών χαρτών. Φάσκετε και αντιφάσκετε και την πληρώνει ο ελληνικός λαός. 
      Ξέρετε, όμως, και τι παραπάνω σημαίνει αυτό; Σημαίνει ότι οι πολίτες θα μπαίνουν σε μια πολυδάπανη άνευ λόγου και αιτία διαδικασία και ταλαιπωρία, ηθική και οικονομική και πάνω απ’ όλα χωρίς να αποδίδεται το δίκαιο. Φαίνεται ότι έχετε συνηθίσει να στοιβάζετε ομήρους. Αυτό κάνατε με τους συμβασιούχους, αυτό κάνατε και με το δασικό θέμα. Θέλετε να ταλαιπωρείτε τους πολίτες; Ή μήπως θεωρείτε και εδώ ότι οι αποφάσεις των δικαστηρίων είναι εσφαλμένες; Μήπως και εδώ σας φταίνε οι δικαστές; Και το λέω αυτό γιατί ακούστηκαν δηλώσεις από στέλεχος του ΠΑ.ΣΟ.Κ. που μίλησε για φωτογραφική προεκλογική διάταξη. 
      Η Νέα Δημοκρατία, κυρίες και κύριοι συνάδελφοι του ΠΑ.ΣΟ.Κ., δεν ξέρει από φωτογραφικές διατάξεις. Αυτήν την έννοια τη μάθαμε επί ΠΑ.ΣΟ.Κ.. Μήπως πρέπει να σας θυμίσω την πολύκροτη υπόθεση τροπολογίας Πάχτα που σύσσωμος ο Τύπος έγραφε τότε για φωτογραφική διάταξη και ψάχναμε να βρούμε τι σημαίνει αυτό; 
      Πέραν, όμως τούτων, θεωρώ θεσμικά επικίνδυνη αυτή τη δήλωση γιατί ουσιαστικά βάλλει κατά των αποφάσεων των δικαστηρίων που παγώνουν τη διαδικασία κατεδάφισης και ακόμη πιο επικίνδυνη, όταν αυτή η δήλωση προέρχεται και από στόματα ανθρώπων που είναι γνώστες των θεμάτων αυτών, καθηγητές, συνταγματολόγοι. Τότε γίνεται ακόμα πιο επικίνδυνη. 
      Η Νέα Δημοκρατία, κυρίες και κύριοι συνάδελφοι, έχει ως μοναδικό γνώμονα το δημόσιο συμφέρον και το κοινωνικό συμφέρον των πολιτών. Όπου μπορεί έρχεται να ρυθμίσει με δίκαιο και νόμιμο τρόπο διαδικασίες οι οποίες ταλαιπωρούν τους πολίτες και που διαιωνίζονται επί μακρόν. Εάν κάποιοι υιοθετούν την πρακτική να ταλαιπωρούν τους πολίτες, τουλάχιστον ας το δηλώσουν και δημόσια. Ας μην κρύβονται μπροστά στους πολίτες.
      Κύριε Πρόεδρε, ζητώ την ανοχή σας για δύο λεπτά, να ολοκληρώσω.
      Και το λέω αυτό, μεταφέροντας την αγωνία και ζώντας επί έτη αυτήν την καθημερινή ταλαιπωρία χιλιάδων πολιτών, ιδίως στη Σαλαμίνα όπου ζω και ιδιαίτερα της Β΄ Περιφέρειας Πειραιά. Και δε μιλάω για τη Σαλαμίνα των σαράντα χιλιάδων πολιτών. Μιλάω για τη Σαλαμίνα των τριακοσίων χιλιάδων πολιτών, γιατί οι οικιστές που ζουν στη Σαλαμίνα είναι άνθρωποι του μόχθου που ζουν στη Β’ Περιφέρεια του Πειραιά και όχι μόνον.
      Μήπως θέλετε να σας πω ότι αυτή η τροπολογία αγκαλιάστηκε από όλους τους πολίτες, μακριά από κομματικές ταμπέλες και παρατάξεις; Από συλλόγους δηλαδή με δεκάδες χιλιάδες μέλη που επίμονα ζητούσαν τέτοια ρύθμιση, τουλάχιστον για να επωμίζονται το κόστος προσφυγής στα δικαστήρια. Θέλετε να σας το πω αυτό; Γιατί έρχονται τώρα κάποιοι και αντιδρούν καθαρά και μόνο για συντεχνιακούς λόγους; Μήπως κάποιοι χάνουν την πίτα; Αυτή η πίτα μας έχει φάει σ’ αυτόν τον τόπο! 
      ‘Όταν ένα μέτρο επικροτείται από το σύνολο των Ελλήνων πολιτών -και νομίζω ότι όλοι συνάδελφοι θα συμφωνείτε με αυτό, γιατί ζείτε τα προβλήματά τους- δε νομίζω ότι είναι κακό. Ή μήπως για κάποιους είναι κακό πολιτικά, αφού τόσα χρόνια το ίδιο ήθελαν αλλά δεν τόλμησαν να το κάνουν διότι φοβήθηκαν το πολιτικό κόστος; 
      Και ξέρετε, κυρίες και κύριοι συνάδελφοι του ΠΑ.ΣΟ.Κ., για να κλείσω, ποιοι ήταν οι πρώτοι που χειροκρότησαν αυτήν την τροπολογία; Ήταν οι δικοί σας ψηφοφόροι, τα δικά σας τα στελέχη που μου είπαν με μια λέξη επιτέλους, δικαιοσύνη! Νομίζω ότι αν κάνετε και εσείς το ίδιο, θα είναι προς όφελός σας. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΓΕΩΡΓΙΟΣ  ΒΑΣΙΛΕΙΟΥ: Τελειώνω, κύριε Πρόεδρε.
      Πριν κλείσω, θα ήθελα να καταθέσω στα Πρακτικά προτάσεις του Συλλόγου Ενότητα και Δράση στη Σαλαμίνα που αγωνίζεται για την επίλυση του δασικού προβλήματος και της Ομοσπονδίας Εξωραϊστικών Εκπολιτιστικών Συλλόγων …
      (Θόρυβος – γέλια από την πτέρυγα του ΠΑ.ΣΟ.Κ.)
      Γελάτε, ας τα ακούν όμως οι Έλληνες πολίτες. Αναφέρομαι στην Ομοσπονδία Εξωραϊστικών Συλλόγων που απαρτίζεται από περισσότερους από εξήντα συλλόγους και εκατόν πενήντα χιλιάδες πολίτες. Γελούσατε ως κυβέρνηση και εξακολουθείτε να γελάτε και ως Αντιπολίτευση. Πλησιάζουν οι εκλογές και θα κατεβείτε στον Πειραιά να ζητήσετε ψήφο και τότε θα τα πούμε. 
      Καταθέτω, λοιπόν, για τα Πρακτικά τις τοποθετήσεις της Ομοσπονδίας Εξωραϊστικών Συλλόγων…
      ΠΡΟΕΔΡΕΥΩΝ (Ιωάννης Τραγάκης): Είναι εκατόν δέκα τέσσερις σύλλογοι.
      Ολοκληρώστε, παρακαλώ γιατί διαμαρτύρονται οι συνάδελφοι.
      ΓΕΩΡΓΙΟΣ ΒΑΣΙΛΕΙΟΥ: Τελειώνω, κύριε Πρόεδρε.
      Τα καταθέτω για τα Πρακτικά της Βουλής για να τα διαβάσετε, να ενημερωθείτε λίγο γιατί είχα ενημέρωση από τους δικούς σας νόμους. Καταθέτω, επίσης, και το δελτίο τύπου που εξέδωσε η Ομοσπονδία στις 11 του μηνός, αμέσως μετά την κατάθεση της τροπολογίας.
      (Στο σημείο αυτό ο Βουλευτής κ. Γεώργιος Βασιλείου καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Κύριε Πρόεδρε, κλείνω αυτήν τη στιγμή. 
      Από τη στιγμή που οι συμπολίτες μου μου έδωσαν το δικαίωμα από το Βήμα αυτό να καταθέτω το λόγο μου, ο οποίος είναι και δικός τους λόγος, οφείλω να πω το εξής. Πρέπει κάποια στιγμή και η πολιτεία να μην απαιτεί μόνο από τους πολίτες, αλλά αυτή να τηρεί τις νόμιμες υποχρεώσεις της. Πρέπει να μάθει η πολιτεία πρώτη να εφαρμόζει τη νομιμότητα και ιδίως να εφαρμόζει πρώτη τις αρχές της χρηστής διοίκησης και να μην ταλαιπωρεί τους Έλληνες πολίτες. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ζητώ συγγνώμη από το Σώμα, αλλά αντιλαμβάνεστε ότι η ιδιαιτερότητα του θέματος, αλλά και η ανοχή και η φιλία προς το συνάδελφο, με έκαναν να παρεκκλίνω του Κανονισμού. Βλέπω τον κ. Γείτονα που διαμαρτύρεται.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Δεν διαμαρτύρομαι. Ίσα, ίσα.
      ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Είναι γεγονός ότι χρειάστηκε έντεκα λεπτά ο κύριος συνάδελφος, για να μας πείσει ότι πρέπει να ψηφίσουμε τη συγκεκριμένη τροπολογία που αφορά συγκεκριμένη πελατεία του. Δεν χρειάζεται να μας αποδείξετε ότι μπαίνουμε σε περίοδο εκλογών και μάλιστα πολύ σύντομα, για να καταθέσετε συγκεκριμένα υπομνήματα φορέων ψηφοφόρων σας. Γιατί νομίζω ότι τρία χρόνια και πλέον αυτή η Κυβέρνηση έτσι λειτουργεί. Δεν υπήρξε ποτέ σχέδιο και πρόγραμμα για τη χώρα, για το λαό. Ευκαιριακά λειτουργούσε, ευκαιριακά νομοθετούσε, ευκαιριακά πορεύεται. Και γι’ αυτό είναι πολύ σύντομο το χρονικό διάστημα για το οποίο θα παραμείνει ακόμα στη διακυβέρνηση της χώρας. 
      ΗΛΙΑΣ ΦΩΤΙΑΔΗΣ:  Κύριε Μακρυπίδη..
      ΑΝΔΡΕΑΣ ΜΑΚΡΥΠΙΔΗΣ:  Έχει μάθει η Δεξιά, κύριε Φωτιάδη, να κυβερνά με παρένθεση στη χώρα μας. Παρένθεση ήσασταν το 1990-1993, παρένθεση και το 2004-2007. 
      Συζητάμε το νομοσχέδιο για τον Τελωνειακό Κώδικα και είναι γεγονός ότι με το ν. 2601/2001 υπήρξε όντως μία σοβαρή προσπάθεια εκσυγχρονισμού και αναμόρφωσης του Τελωνειακού Κώδικα, γιατί όντως ευρισκόμασταν σε ένα καινούργιο οικονομικό περιβάλλον τότε –ήταν μετά την ένταξη της χώρας μας στην Ο.Ν.Ε.- και έπρεπε να εκσυγχρονίσουμε τον Τελωνειακό Κώδικα στα πλαίσια της Ευρωπαϊκής Ένωσης πλέον. Σήμερα έρχεται η Κυβέρνηση και φέρνει ξανά ένα νομοσχέδιο που προσπαθεί όντως να αναμορφώσει τον Τελωνειακό Κώδικα. Γι’ αυτό είπαμε ότι επί της αρχής συμφωνούμε. 
      Τι περιλαμβάνει, όμως, μέσα; Δεν διαγράφει καινούργιο οικονομικό περιβάλλον, αλλά μέσα εκεί περιλαμβάνει κάποιες οδηγίες της Ευρωπαϊκής Ένωσης και δικαστικές και διοικητικές αποφάσεις. Γι’ αυτό και επί της αρχής εμείς είμαστε υπέρ.
      Όμως, βλέπουμε ότι το νομοσχέδιο έρχεται να τακτοποιήσει και επιμέρους προβληματάκια μικρών κατηγοριών πολιτών. Και βλέπουμε όψιμο το ενδιαφέρον σας, κύριοι της Κυβέρνησης, για τους αγρότες. Για τους αγρότες είναι η ρύθμιση που κάνετε για τα διπλοκάμπινα αυτοκίνητα;  Για τους αγρότες είναι ή για τη νέα γενιά των αγροτών του Κολωνακίου που θέλετε να φτιάξετε. κύριοι της Κυβέρνησης της Νέας Δημοκρατίας; Γιατί δεν υπάρχουν πολλοί αγρότες που να έχουν υψηλό εισόδημα. για να παίρνουν τόσο μεγάλου κυβισμού αυτοκίνητα. 
      Προφανώς, μέσα από αυτήν τη ρύθμιση εκφράζετε και βεβαιώνετε τις ενοχές που έχετε απέναντι στα όσα έχετε υποσχεθεί προεκλογικά στους αγρότες και δεν κάνατε τρεισήμισι χρόνια ως Κυβέρνηση. Υποσχεθήκατε ότι θα διασφαλίσετε το εισόδημα των αγροτών. Υποσχεθήκατε ότι θα υπάρξει μείωση του κόστους παραγωγής. 
       Και αντ’ αυτού τι είχαμε; Είχαμε τρία χρόνια μειωμένες τις τιμές των αγροτικών προϊόντων για τον παραγωγό και υψηλές τιμές στο ράφι για τον καταναλωτή. Αντί της υπόσχεσης για μείωση του κόστους παραγωγής, είχαμε αύξηση του κόστους παραγωγής. Είχαμε επιβάρυνση στα λιπάσματα με την αύξηση του συντελεστή του Φ.Π.Α. και στα αγροτικά μηχανήματα και στα λιπάσματα από 8% σε 9% και από 18% σε 19%. Δεν είχαμε μείωση του κόστους παραγωγής όσον αφορά τα καύσιμα. Αντίθετα, για τους αγρότες είχαμε επιβάρυνση του κόστους παραγωγής με την αύξηση του ειδικού φόρου κατανάλωσης στα καύσιμα. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν αυξήθηκε ο ειδικός φόρος κατανάλωσης για τους αγρότες….
      ΑΝΔΡΕΑΣ ΜΑΚΡΥΠΙΔΗΣ: Άρα, βλέπουμε ότι έχουμε αύξηση του κόστους παραγωγής των αγροτικών προϊόντων και έχουμε μείωση των αγροτικών εισοδημάτων.
      Το 1.000.000.000 ευρώ αύξηση του Φόρου Προστιθέμενης Αξίας που κάνετε, κύριε Υπουργέ, ποιοι το επιβαρύνθηκαν; Δεν το επιβαρύνθηκαν οι αγρότες; Τα 600.000.000 που είναι από τον Ειδικό Φόρο Κατανάλωσης στα καύσιμα, στα οινοπνευματώδη και στα τσιγάρα δεν τα επιβαρύνθηκαν οι αγρότες; 
      Σας είδα που αντιδράσατε. Όμως, τα τρία χρόνια οικονομικής πολιτικής της Κυβέρνησης της Νέας Δημοκρατίας τι έχουμε, κύριοι; Έχουμε έξαρση του λαθρεμπορίου, έχουμε έξαρση της φοροδιαφυγής και έξαρση της φοροκλοπής. 
      Κύριε Υπουργέ, μετά από τρεισήμισι χρόνια, φέρνετε ένα νομοσχέδιο που ονομάζεται Τελωνειακός Κώδικας. Και ερωτώ: Έντεκα χρόνια αντιπολίτευση και τρεισήμισι χρόνια Κυβέρνηση δεν έχετε την αίσθηση ότι υπάρχει φοροδιαφυγή και λαθρεμπόριο σ’ αυτή τη χώρα; Γιατί δεν φέρνετε ένα νομοσχέδιο για την πάταξη του λαθρεμπορίου και της φοροδιαφυγής; 
      Αντ’ αυτού τι ακούσαμε στην επιτροπή; Έχετε συστήσει επιτροπή. Άκουσον, άκουσον! Έχουμε φτιάξει επιτροπή που θα φέρει νομοσχέδιο για την καταπολέμηση του λαθρεμπορίου. Για τη φοροδιαφυγή έχουμε φτιάξει επιτροπή και είδα σήμερα σε δημοσιεύματα στον Τύπο ότι λέγεται και Επιτροπή Διαλόγου για την πάταξη της φοροδιαφυγής, την οποία θα πατάξουμε στο μέλλον. Αυτό μετά από τρεισήμισι χρόνια διακυβέρνησης, πράγμα που σημαίνει ότι δεν είχατε πρόταση, δεν είστε έτοιμοι, δεν έχετε το πολιτικό σθένος, δεν έχετε την πολιτική δύναμη να συγκρουστείτε με αυτά τα συμφέροντα που οδηγούν σε μεγάλες περιπτώσεις φοροδιαφυγής και λαθρεμπορίου. Αντ’ αυτού ήταν τα γνωστά πλέον Τελωνεία Δοϊράνης και Νίκης, όπου οργίασε το λαθρεμπόριο. 
      Και επειδή σας ακούσαμε και στην επιτροπή και εσάς και τον κ. Δούκα και τον κ. Αλογοσκούφη να επαίρεστε για τα επιτεύγματα της οικονομικής σας πολιτικής,  να πω ότι ο κ. Καραμανλής το 2004 το Δεκέμβριο, μιλώντας σ’ αυτήν την Αίθουσα, έλεγε για τον προϋπολογισμό ότι είναι ο πρώτος αξιόπιστος και ειλικρινής προϋπολογισμός. Και με τον απολογισμό που κάνατε τον επόμενο χρόνο ξέρετε τι μας είπατε, κύριοι της Κυβέρνησης της Νέας Δημοκρατίας; Ότι αποτύχατε στο σύνολο των προβλέψεων σε όλα τα οικονομικά μεγέθη. Αλλά και στο θέμα της φοροδιαφυγής ομολογήσατε ότι υπήρξε απόκλιση δύο δισεκατομμύρια ευρώ στην πρόβλεψη και στο στόχο που είχατε από την έμμεση φορολογία. Ξέρετε τι σημαίνει, κύριοι της Κυβέρνησης της Νέας Δημοκρατίας, 2.000.000.000 ευρώ απώλεια από την έμμεση φορολογία; Σημαίνει φοροκλοπή. Σημαίνει λεφτά που χάθηκαν για πάντα από το δημόσιο. Σημαίνει ότι αυτά τα λεφτά πήγαν στις τσέπες των γνωστών κυκλωμάτων. Και είχαμε υστέρηση 8,5% στην έμμεση φορολογία. Να, γιατί λέω ότι δεν είχατε την τόλμη να πάρετε μέτρα για την περιστολή της φοροδιαφυγής. 
      Σήμερα υπάρχουν δημοσιεύματα που αναφέρονται σε τριακόσιες και πλέον μεγάλες υποθέσεις φοροδιαφυγής που λιμνάζουν στα συρτάρια της υπηρεσίας ειδικών ελέγχων και καθυστερεί δραματικά η άσκηση ποινικών διώξεων στους εμπλεκόμενους. Αυτές οι περιπτώσεις έχουν να κάνουν με την έκδοση και λήψη πλαστών και εικονικών τιμολογίων, είναι οι περιπτώσεις που αφορούν φοροκλοπή στο Φ.Π.Α., στα καύσιμα και εικονικές εταιρείες «μαϊμού». 
      Κύριε Υπουργέ, σας ερωτώ: Γιατί τρεισήμισι χρόνια δεν προβαίνετε στην αντιμετώπισή αυτών των τριακοσίων μεγάλων περιπτώσεων φοροδιαφυγής και δεν καταλογίζετε διοικητικές και ποινικές ευθύνες; Αντίθετα, βλέπουμε ότι δεν έχετε την τόλμη να προχωρήσετε σε μέτρα και ποινικές και διοικητικές ευθύνες για τις περιπτώσεις της φοροδιαφυγής και ότι δεν έχετε το πολιτικό σθένος να προχωρήσετε να εισπράξετε τα 15,5 δισεκατομμύρια ευρώ που χρωστάνε οι μεγαλοοφειλέτες. Χρωστάνε, κύριοι της Νέας Δημοκρατίας 15,5 δισεκατομμύρια ευρώ μόλις δέκα χιλιάδες  μεγαλοοφειλέτες. Και ερωτώ: Αφού τους ξέρετε, αφού είναι καταγεγραμμένοι και είναι και μεγαλοοφειλέτες με πάνω από 100.000 ευρώ ο καθένας, γιατί δεν προχωράτε στην είσπραξη αυτών των οφειλών και αντίθετα προβαίνετε σε μια σειρά μέτρων και σε ένα κυνηγητό στους μικρομεσαίους και στους αδύνατους οικονομικά και κοινωνικά;
      ΠΡΟΕΔΡΕΥΩΝ (Ιωάννης Τραγάκης): Ωραία, ευχαριστούμε.
      ΑΝΔΡΕΑΣ ΜΑΚΡΥΠΙΔΗΣ: Τελειώνω, κύριε Πρόεδρε. Εγώ δεν θα ζητήσω το χρόνο που δώσατε στο συνάδελφό σας στην περιφέρειά σας, κλείνω όμως με το εξής: Ακούσαμε τον κ. Αλογοσκούφη να λέει ότι η χώρα βγαίνει από τη διαδικασία του υπερβολικού ελλείμματος και το θεώρησε όντως μεγάλη επιτυχία. Θα ήθελα να πω στον κ. Αλογοσκούφη ότι με την πορεία των εσόδων του πρώτου τετραμήνου που έχουμε απόκλιση πλέον των 500.000.000 ευρώ, συν τα 2.000.000.000 που είμαστε υποχρεωμένοι να καταβάλουμε μέχρι τέλος του έτους με την απόφαση για την αναθεώρηση του Α.Ε.Π., μιλάμε για 2.500.000.000 ευρώ. Είναι η μαύρη τρύπα μέχρι τώρα. Και επειδή έχουμε μείωση των εσόδων και υπέρβαση των δαπανών και ακόμα δεν μπήκαμε στην περίοδο των εκλογών, η μεγάλη τρύπα θα μεγαλώσει. Γι’ αυτό, πριν φανούν τα πραγματικά  αποτελέσματα της δήθεν δημοσιονομικής εξυγίανσης, θα οδηγήσετε στις εκλογές, γιατί μετά τον Οκτώβριο θα έρθει η σκληρή πραγματικότητα. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστώ. 
      Θα ήθελα να παρακαλέσω τους συναδέλφους από εδώ και πέρα μια μικρή παρέκκλιση που έγινε για τους δύο πρώτους ομιλητές να μην συνεχιστεί και ξεκινάω από εσάς, κυρία Κόρκα. 
      Ορίστε, έχετε το λόγο. 
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε. Ευχαριστώ και για την υπόδειξη. 
      Κυρία και κύριοι συνάδελφοι, συζητάμε σήμερα το σχέδιο νόμου που αφορά την αναμόρφωση του Εθνικού Τελωνειακού Κώδικα και μ' αυτόν τον τρόπο εισάγονται τροποποιήσεις για την καλύτερη λειτουργία της τελωνειακής υπηρεσίας, διότι έχουν επέλθει σημαντικές αλλαγές στο κοινοτικό και στο διεθνές επίπεδο και αυτές επέβαλαν την αναθεώρηση του Τελωνειακού Κώδικα, ο οποίος περιλαμβάνει και αλλαγές που επιβάλλονταν από τις κοινοτικές οδηγίες, αλλά και αποφάσεις διοικητικών δικαστηρίων ή γνωμοδοτήσεις του Νομικού Συμβουλίου του Κράτους και θα προσβλέπουν στο να αποδίδει και να λειτουργεί καλύτερα η τελωνειακή υπηρεσία και να βελτιώνεται η αποτελεσματικότητά της. Απαιτήθηκε δηλαδή ο Τελωνειακός Κώδικας να συνταυτιστεί με τα σύγχρονη πραγματικότητα. Αντιμετωπίζονται, επίσης, προβλήματα που προέκυψαν και εισάγονται ρυθμίσεις για την προώθηση του εισαγωγικού και εξαγωγικού εμπορίου, καθώς και διατάξεις για αντιμετώπιση χρονίων αιτημάτων ευαίσθητων κοινωνικών ομάδων, όπως αγροτών, ιδιοκτητών ταξί, πολυτέκνων, ατόμων με ειδικές ανάγκες, συμπατριωτών μας μετοικούντων από το εξωτερικό κ.λπ.. 
      Όσον αφορά τους αγρότες, ήταν ένα πάγιο σημαντικό αίτημα να παρέχεται η δυνατότητα να χρησιμοποιείται το αγροτικό πετρέλαιο στα αυτοκίνητα που είχαν χαρακτηριστεί έως το 1992 και κυκλοφορούν έως σήμερα ως αγροτικά μηχανήματα πολλαπλής χρήσης. Ταυτόχρονα, αίρονται οι ποινικές κυρώσεις και τα πρόστιμα για τη χρήση αγροτικού πετρελαίου, για πράξεις οι οποίες είχαν διαπραχθεί πριν από τις 16-10-2003, εάν καταβληθεί η διαφορά του ειδικού φόρου κατανάλωσης πετρελαίου κίνησης και θέρμανσης, δηλαδή αίρονται κυρώσεις και πρόστιμα και καταβάλλεται η φορολογική επιβάρυνση που βεβαιώθηκε κατά το χρόνο διαπίστωσης της πράξης. 
      Για τους ιδιοκτήτες των αυτοκινήτων δημόσιας χρήσεως, των ταξί, μειώνεται το διάστημα αποχαρακτηρισμού στα μισά -είναι πολύ βασικό-  από δέκα σε πέντε χρόνια, γιατί κατ’ αυτόν τον τρόπο θα έχουν τη δυνατότητα να ανανεώσουν το αυτοκίνητό τους. Αυτό τι σημαίνει; Ένα καινούργιο, σύγχρονο αυτοκίνητο σημαίνει καλύτερη παροχή υπηρεσιών προς τους πολίτες και ταυτόχρονα -απ’ ό,τι γνωρίζουμε όλοι και αντιλαμβανόμαστε- σημαίνει και προστασία του περιβάλλοντος. 
      Για τους μετοικούντες στην Ελλάδα και κυρίως για τους συνταξιούχους, δηλαδή εκείνους τους συμπατριώτες μας που πέρασαν όλα τα παραγωγικά χρόνια στην ξενιτιά και παίρνοντας τη σύνταξή τους επιστρέφουν στον τόπο καταγωγής, το νομοσχέδιο δημιουργεί μία σειρά από μέτρα για να έχουμε ένα ευνοϊκότερο φορολογικό περιβάλλον. Δηλαδή, το χρονικό διάστημα χρήσης του πιστοποιητικού μετοικεσίας επεκτείνεται από διετία σε τριετία, εφ’ όσον οι μετοικούντες έχουν ενταχθεί σε πρόγραμμα πρόωρης συνταξιοδότησης, απαλλάσσονται από την εκ νέου καταβολή τέλους ταξινόμησης, διότι θα ήταν παράλογο, δηλαδή από τη διπλή φορολόγηση που υπήρχε μέχρι σήμερα για τα αυτοκίνητα που είχαν εισαχθεί κατά το παρελθόν στη χώρα, εν συνεχεία εξήχθησαν και επαναεισάγονται με ξένες πινακίδες. Οι συμπατριώτες μας που επιστρέφουν μόνιμα στη χώρα μας δεν θα πληρώνουν τέλος ταξινόμησης για τα αυτοκίνητα που φέρνουν πίσω στον τόπο καταγωγής για να απολαύσουν τα υπόλοιπα χρόνια της ζωής τους εδώ που γεννήθηκαν. 
      Υπάρχει ένα πολύ βασικό και δικαιότατο αίτημα των πολυτέκνων. Οι πολύτεκνοι θα μπορούν να μεταβιβάζουν, εάν θέλουν, το αυτοκίνητό τους μετά την τριετία και να παίρνουν ατελώς και δεύτερο αυτοκίνητο, αφού έχουν περάσει πέντε χρόνια από την αγορά του πρώτου αυτοκινήτου. Δεν μπορεί πολύτεκνος με οικογένεια, επειδή πήρε ένα αυτοκίνητο μόνο μία φορά, να πρέπει να μεγαλώσει την οικογένεια του μ' αυτό, καθώς και οι τρίτεκνοι με τρία ανήλικα ή προστατευόμενα τέκνα να δικαιούνται απαλλαγή από το τέλος ταξινόμησης μέχρι 2.000 ευρώ στο 70% για το 2007 και το 2008 με πλήρη απαλλαγή. 
      Υπάρχει ενδιαφέρον ουσιαστικό και σημαντικό του Υπουργείου Οικονομίας και Οικονομικών και της Κυβέρνησης για τα άτομα με ειδικές ανάγκες και κυρίως για τους αναπήρους με 80% κινητική αναπηρία, διότι επεκτείνεται το δικαίωμα να παραλαμβάνουν ατελώς αυτοκίνητα έως 2.650 κυβικά. Για άτομα με 100% αναπηρία θα είναι έως 3.650 και ποιος είναι ο λόγος; Ότι χρειάζονται κάποια συγκεκριμένα μηχανήματα και έχουν ένα επιπλέον βάρος. Μειώνεται και το χρονικό διάστημα του αποχαρακτηρισμού των αναπηρικών αυτοκινήτων από τη δεκαετία στην επταετία, για να μπορούν να μεταβιβάζουν ελεύθερα το αυτοκίνητό τους και να μπορούν να το αντικαταστήσουν, παραλαμβάνοντας ένα άλλο με απαλλαγή. Εδώ θα ήθελα να επισημάνω, αν υπήρχε η δυνατότητα και στους λοιπούς αναπήρους για αυτοκίνητο μέχρι 2.000 κυβικά, καθ’ ότι παράγονται κυρίως πετρελαιοκίνητα αυτοκίνητα από 1.900 κυβικά και πάνω για να μπορούν να λειτουργήσουν. 
      Οι απαλλαγές που προωθούνται στη νομοθεσία έχουν μεταξύ άλλων και στόχο την απλοποίηση των διαδικασιών και τη μείωση της γραφειοκρατίας. Ταυτόχρονα, με το υπό συζήτηση σχέδιο νόμου βελτιώνουμε τη λειτουργία των τελωνειακών υπηρεσιών, ώστε να διευκολύνεται η εισαγωγική και η εξαγωγική δραστηριότητα. Μ' αυτόν τον τρόπο αυξάνεται το ποσοστό ανταγωνιστικότητας της χώρας μας, προστατεύουμε ταυτόχρονα και το υγιές εμπόριο. Λαμβάνεται μέριμνα και για τα εμπορεύματα παραποίησης και απομίμησης με αντίστοιχες επιπτώσεις σημαντικές, όχι μόνο την κατάσχεσή τους που ίσχυε μέχρι σήμερα αλλά και αντίστοιχα πρόστιμα που επιβάλλονται στον υπόχρεο και στο μεταφορέα. 
      Διευκολύνεται το εμπόριο και η βιομηχανία, που είναι άλλωστε και ένας από τους στόχους της χώρας μας, διότι ενισχύεται η εγχώρια κατασκευαστική βιομηχανία με την παροχή της δυνατότητας παραλαβής φορτηγών αυτοκινήτων και των βάσεών τους με αναστολή καταβολής του τέλους ταξινόμησης, όταν πρόκειται να διασκευαστούν στην Ελλάδα και να εξαχθούν από τη χώρα μετά. Μειώνονται στο μισό τα δικαιώματα υπερημερίας που επιβάλλονται στα εμπορεύματα, που εναποτίθενται στους τελωνειακούς χώρους μέχρι να μπορέσουν αυτά να εκτελωνιστούν. Μ’ αυτόν τον τρόπο  μειώνεται το λειτουργικό κόστος των επιχειρήσεων και θεωρούμε ότι αυτό κατευθείαν αναλογικά και έμμεσα μεταβιβάζεται και στην τιμή του προϊόντος. 
      Απαλλάσσονται από τον ειδικό φόρο κατανάλωσης ορισμένα ενεργειακά προϊόντα, όπως το φωτιστικό πετρέλαιο, το ελαφρύ πετρέλαιο κ.λπ. και ρυθμίζεται και ένα σημαντικό θέμα που αφορά τους αγρότες, αληθινούς αγρότες, που χρειάζονται για να επιβιώσουν στο ανάγλυφο της περιοχής τους και για να καλλιεργήσουν τα κτήματά τους και τα χωράφια τους να έχουν μεγάλα αυτοκίνητα, διπλακάμπινα, και αυτοί οι άνθρωποι να μην μπορούν αλλά να στέκεται η τροχαία βάσει των κανονισμών εάν βάλουν την οικογένειά τους να την πάνε μία βόλτα. Θεωρώ ότι μ' αυτόν τον τρόπο λύνονται προβλήματα και παρερμηνείες και διευκολύνονται και οι πολίτες, αλλά αντίστοιχα και οι τελωνειακές αρχές. Θεσπίζεται η διαδικασία διαγραφής χρεών και απαιτήσεων που ήδη έχουν παραγραφεί, διότι θεωρούμε ότι οι τελωνειακές υπηρεσίες και το προσωπικό έχει πολύ σημαντικότερα καθήκοντα που θα πρέπει να κάνει. Θα έχουμε την ευχέρεια να μιλήσουμε αναλυτικότερα στα άρθρα. 
      Εγώ εν κατακλείδι θα ήθελα να πω ότι, εφ’ όσον τα δημοσιονομικά επιτρέπουν, η Κυβέρνηση και το Υπουργείο αποφάσισε να λύσει διαιωνιζόμενα προβλήματα και να παρέξει διευκολύνσεις που αποτελούν ανακούφιση για μεγάλες επαγγελματικές ομάδες, όχι φωτογραφικές, όπως είπατε, κύριε συνάδελφε του ΠΑ.ΣΟ.Κ., ούτε μικροπροβληματάκια, όπως είπατε. Να προσθέσουμε δε το στον αγρότη δίνει την αύξηση της αγροτικής σύνταξης και δίνει και το Ε.Κ.Α.Σ. και φαίνεται έμπρακτα το ενδιαφέρον της Κυβέρνησης για τις μεγάλες αυτές κοινωνικές ομάδες.
       Θα έχουμε το χρόνο, βέβαια, να μιλήσουμε και επί των τροπολογιών. Θα ήθελα να πω ότι η τροπολογία αυτή λύνει σοβαρότερο πρόβλημα δεσμευμένων πολλών χιλιάδων οικογενειών, μεταξύ αυτών και στο δικό μου νομό, οικογένειες που, αφού δεν υπήρχαν δασικοί χάρτες και μέχρι της αναρτήσεως τους, θα μπορούν να διευκολυνθούν να μην ταλαιπωρούνται με πρόστιμα επειδή αποφάσισαν να φύγουν από τη δουλειά τους στην Αθήνα για να πάνε λίγα χιλιόμετρα πιο πέρα για να βρουν ένα χώρο για να μπορούν να περάσουν τις διακοπές τους. Όντως είναι άνθρωποι του μόχθου οι οικιστές και οφείλει η πολιτεία να τους προστατεύσει για κάτι που δεν έχει γίνει μέχρι σήμερα. Φυσικά υπερψηφίζω το σχετικό νομοσχέδιο. 
      Ευχαριστώ, κύριε Πρόεδρε, και νομίζω ότι σας υπάκουσα. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Βεβαίως. 
      Το λόγο έχει ο κ. Αθανάσιος Παπαγεωργίου. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, το νομοσχέδιο προφανώς και δεν κάνει τομές στα τελωνειακά πράγματα της χώρας. Οι τροποποιήσεις αποβλέπουν στη βελτίωση του Κώδικα και στην προσαρμογή του στην κοινοτική νομοθεσία, αλλά και σε αποφάσεις των ανωτάτων δικαστηρίων. Βελτιώνει δε τον κατά κοινή ομολογία πάρα πολύ σπουδαίο νόμο που ψηφίστηκε το 2001 το ν. 2690 από προβλήματα που δημιουργήθηκαν στο πρόσφατο παρελθόν. Υπ’ αυτήν την έννοια θεωρούμε ότι θα πρέπει να ψηφίσουμε το νομοσχέδιο, διότι θεραπεύει αυτά τα μικροπροβλήματα.
      Ωστόσο θεωρούμε ότι το νομοσχέδιο έχει ένα χαρακτηριστικό. Είναι ένα νομοσχέδιο προεκλογικού χαρακτήρα. Η Κυβέρνηση με αυτό το νομοσχέδιο προσπαθεί να δώσει μικροπαροχές, σκοπεύει στα περίφημα καθρεφτάκια προς τους ιθαγενείς, θεωρώντας ότι πετώντας ένα καθρεφτάκι σε διάφορες κοινωνικές κατηγορίες μπορεί να εκμαυλίσει και να εξαγοράσει για μία ακόμα φορά την ψήφο τους. Όμως, με αυτές τις μικρορυθμίσεις η Κυβέρνηση μόνο στάχτη στα μάτια προσπαθεί να ρίξει και φυσικά να απαλλαγεί από αυτό που της καταλογίζουν οι πολίτες και που δεν είναι άλλο από την αναντιστοιχία λόγων και έργων, γιατί τίποτα από αυτά τα  οποία υποσχέθηκε σε μεγάλες κατηγορίες πολιτών δεν ικανοποιήθηκε σε αυτά τα τέσσερα χρόνια. 
      Φυσικά η Κυβέρνηση έκανε αυτές τις εξαγγελίες ή έδωσε αυτές τις μικροπαροχές σε μία περίοδο που θεωρεί ότι βελτίωσε τα οικονομικά της χώρας και ότι βγήκε από την επιτήρηση. Γι’ αυτό και ήταν πομπώδης ο τρόπος με τον οποίο ο κ. Αλογοσκούφης εξήγγειλε αυτά τα οποία περιλαμβάνονται σε αυτό το νομοσχέδιο. Δυστυχώς, όμως, τα πράγματα στην οικονομία είναι εντελώς διαφορετικά από αυτά που προσπαθεί να μας παρουσιάσει ο κ. Αλογοσκούφης και το οικονομικό επιτελείο της Κυβέρνησης.
      Έχουμε αύξηση του δημοσίου χρέους κατά δύο ποσοστιαίες μονάδες. Είναι εξυγίανση των οικονομικών και βελτίωση της δημοσιονομικής κατάστασης αυτό; Μήπως το βούλιαγμα των εσόδων το Μάιο που σας αναγκάζει να επισπεύδετε τις εκλογές δεν είναι χειροτέρευση της οικονομικής κατάστασης; Μήπως ο κρυφός δανεισμός από τη «JP MORGAN» με πολύ υψηλά επιτόκια για να μειώσετε τα ποσοστά του ελλείμματος δεν είναι απόκρυψη της πραγματικότητας και όχι βελτίωση της οικονομικής κατάστασης; Όσο και αν θέλετε να φτιασιδώσετε τα οικονομικά ή τα μακροοικονομικά μεγέθη στην οικονομία τα πράγματα δυστυχώς σας έχουν διαψεύσει και είναι τραγικά.
      Έτσι, λοιπόν, αφού δεν μπορείτε να ανταποκριθείτε σε αυτά που υποσχεθήκατε, αφού η οικονομία δεν αντέχει και πήγε χειρότερα απ’ ό,τι ήταν στο παρελθόν τώρα έρχεστε με καθρεφτάκια, με μικροπαροχές και προσπαθείτε να διασκεδάσετε τις εντυπώσεις. 
      Κυρίες και κύριοι συνάδελφοι, αυτά που δίνετε στα Α.Μ.Ε.Α. όντως είναι μικροπαροχές, γιατί δεν κάνατε τίποτα από αυτά που είχατε υποσχεθεί όσον αφορά την κατάρτιση, όσον αφορά την αποκατάσταση, όσον αφορά το παρατήρητήριό τους. Δεν είναι τίποτα αυτά που δίνετε στους πολύτεκνους σε σχέση με αυτά που είχατε υποσχεθεί γενικότερα και ειδικότερα στους τρίτεκνους.
      Και έρχομαι σε μία μεγάλη κατηγορία που μας απασχόλησε δημοσίως το τελευταίο διάστημα. Έκανα μία έρευνα το προηγούμενο διάστημα αφ’ ης εξαγγείλατε τις απαλλαγές δήθεν για τους αγρότες. Ξέρετε πόσους αφορά αυτή η διάταξη κύριε Υπουργέ; Αφορά έναν ή δύο αγρότες σε κάθε νομό, γιατί αυτοί οι αγρότες στους οποίους αναφέρεται η διαγραφή των προστίμων ή των προσαυξήσεων από καταχρηστικές ενέργειες που έκαναν, δηλαδή από χρήση πετρελαίου θέρμανσης είναι πάρα πολύ λίγοι. Διότι για να πάρει ένα μεγάλο τζιπ κάποιος έπρεπε να έχει πολύ μεγάλα εισοδήματα. Και δεν ξέρουμε πόσοι αγρότες έχουν τέτοια εισοδήματα για να πάρουν μεγάλου κυβισμού μηχανήματα.
      Δεύτερον, κάνετε μία ρύθμιση με το νέο τρόπο κατάταξης των αυτοκινήτων πολλαπλής χρήσεως πριν από το 1992. Και αυτή η κατηγορία των αγροτών περιλαμβάνει πολύ λίγους. Αφορά φυσικά πάρα πολλούς ετεροεπαγγελματίες και στην πόλη. Γι’ αυτό ευφυώς η ΠΑ.Σ.Ε.Γ.Ε.Σ. σας είπε ότι αφορά τη νέα γενιά των αγροτών του Κολωνακίου. Δηλαδή, αφορά επαγγελματίες οι οποίοι έβγαλαν τζιπ ή πολλαπλής χρήσεως και έκαναν χρήση πετρελαίου θέρμανσης παράνομα. Τώρα τους απαλλάσσετε εις βάρος του προϋπολογισμού και συσκοτίζετε το όλο πρόβλημα της υποχρέωσης που είχατε απέναντι στους αγρότες. Είχατε πει στους αγρότες ότι θα τους δίνατε φθηνό πετρέλαιο. Είχατε πει ότι θα μειώνατε το Φ.Π.Α. από 18% σε 8%. Και πάλι προχθές ο κύριος Πρωθυπουργός επανέλαβε στη Λάρισα την υπόσχεσή του λέγοντας ότι θα απευθυνθούμε πάλι στην Ευρωπαϊκή Ένωση για να μας δώσει τη δυνατότητα να μειώσουμε το Φ.Π.Α.
      Δεν σας επέτρεπε να κάνετε τη μείωση η Ευρωπαϊκή Ένωση, αλλά πήγατε το Φ.Π.Α. στο 19%. Και δεν δώσατε φθηνές τιμές στους αγρότες όπως σας πρότειναν εδώ και δύο χρόνια η ΠΑ.Σ.Ε.ΓΕ.Σ. και η ΓΕ.Σ.Α.Σ.Ε.. Τώρα έρχεστε και κάνετε μικροδιευθετήσεις σε πενήντα κυριολεκτικά άτομα που δεν είναι κατά κύριο επάγγελμα αγρότες. Είναι ετεροεπαγγελματίες, μεγαλοαγρότες. Και αυτό το εμφανίζετε σαν ένα μεγάλο μέτρο προς τους αγρότες. Θα έπρεπε, κύριε Υπουργέ, να μας πείτε πόσους αγρότες αφορά αυτό το μέτρο. Ο κ. Αργύρης έκανε μία έρευνα στο νομό του και εγώ στο νομό μου. Είναι δύο στα Γιάννενα και ένας στην Πιερία που είναι μεγάλοι αγροτικοί νομοί. Πέστε μας λοιπόν, πόσους αφορά αυτό το μέτρο και των διπλοκάμπινων και της απαλλαγής από τα πρόστιμα και τις προσαυξήσεις. Κανέναν. Το διατυμπανίσατε αυτό και θεωρώ ότι αποτελεί μετατόπιση της συζήτησης από το πραγματικό πρόβλημα που αφορά τους αγρότες. Είναι πρόσχημα για απαλλαγή σας από τις ευθύνες για τις δεσμεύσεις και τις υποσχέσεις που δώσατε στους αγρότες.
      Έρχομαι σ’ ένα θέμα που αφορά τους εργαζόμενους. Δεν θέλω να αναφερθώ στον κομματισμό, στην αντικατάσταση των τμηματαρχών, στην έξαρση της λαθρεμπορίας και στα περίφημα τελωνεία που ανέφεραν οι συνάδελφοι ούτε στην έλλειψη προσωπικού. Θα αναφερθώ μόνο στο εξής: Εσείς που διατείνεστε ότι έχετε αυστηροποιήσει το καθεστώς για τιμωρία όσων ενέχονται σε κακή διαχείριση για να μην πω σε σκάνδαλα, εσείς που λέτε και επαίρεστε ότι κάνατε το πλημμέλημα κακούργημα, διάταξη που είχε κάνει ο κ. Φωτιάδης με την οποία εάν κάποιος υπάλληλος ενέχετο σε λαθρεμπορία τον έθετε σε διαθεσιμότητα μέχρι να διαλευκανθεί η υπόθεση, έρχεστε και λέτε ότι επειδή το ζητάνε διάφοροι εργαζόμενοι, άρετε αυτή η διάταξη. Και λέτε ενέχεται σε σκάνδαλο διαχείρισης λαθρεμπορίου; Δεν τον θέτετε σε διαθεσιμότητα 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, δεν υπάρχει τέτοια διάταξη στο νομοσχέδιο. Είστε σε σύγχυση.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Εκτός αν το αλλάξατε.
      ΚΩΝΣΤΑΝΤΙΝΟΣ ΤΑΣΟΥΛΑΣ: Υπήρχε αίτημα, αλλά δεν υιοθετήθηκε. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Για τη διαθεσιμότητα των υπαλλήλων εν η περιπτώσει ενέχονται σε λαθρεμπορία. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ετέθη στη συζήτηση, αλλά δεν απήντησε ο κύριος Υπουργός.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Αν είναι έτσι τα πράγματα, ανακαλώ κύριε Υπουργέ. Ξέρω όμως ότι στο αρχικό σχέδιο υπήρχε. Αίρω λοιπόν αυτήν την παρατήρηση. Παρέλκει να ζητήσω συγγνώμη, γιατί ξέρω ότι έγινε η συζήτηση και στην αρχή το είχατε υιοθετήσει. Αυτό τουλάχιστον μου μεταφέρθηκε από την ομοσπονδία των υπαλλήλων.
      ΠΡΟΕΔΡΕΥΩΝ (Ιωάννης Τραγάκης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κυρίες και κύριοι συνάδελφοι, πέράν των όποιων διατάξεων εμπεριέχονται στο συζητούμενο νομοσχέδιο που αποσκοπούν βεβαίως στην ευρυθμοτέρα και αποδοτικοτέρα λειτουργία και της τελωνειακής διοίκησης και στην εμπέδωση και εδραίωση της χρηστότητας λειτουργίας της, κρίνω και γι’ αυτό βεβαίως τοποθετούμε ότι πρέπει να αναδειχθεί το εύστοχον των συγκεκριμένων ρυθμίσεων, ρυθμίσεων που πραγματικά αφορούν ένα μεγάλο μέρος του κοινωνικού συνόλου.
      Εγώ θα σας έλεγα ότι είναι αποτέλεσμα, απόρροια του ήδη υπάρχοντος δημοσιονομικού, εξυγιαντικού αποτελέσματος λόγω συγκεκριμένης κυβερνητικής συμπεριφοράς τη διαγραμμούσα τριετία. Πέραν του ευστόχου των ρυθμίσεων εκείνων -που και συμβατικά βεβαίως προκύπτει ότι έπρεπε να γίνουν στα πλαίσια και της συμμετοχής μας στην Ευρωπαϊκή Ένωση, αλλά και λόγω άλλων διεθνών εξελίξεων αποσκοπουσών στη γρήγορη λειτουργία των συναλλαγών και στη μη παράβλεψη των δημοσιονομικών συμφερόντων  των χωρών που συμμετέχουν σε τελωνιακές εργασίες- εγώ επισημαίνω και θεωρώ πως πρέπει να αναδείξω το θετικό χαρακτήρα εκείνων των διατάξεων που συντέμνουν, περιορίζουν πραγματικά τα χρονικά όρια αποχαρακτηρισμού των αυτοκινήτων δημοσίας χρήσεως από δεκαετία σε πενταετία, καθώς επίσης και των αναπηρικών αυτοκινήτων. 
      Στη σωστή κατεύθυνση είναι και οι διατάξεις που αφορούν την επιμήκυνση του χρόνου μέσα στον οποίο μπορούν οι μετοικούντες Έλληνες να κάνουν χρήση του πιστοποιητικού μετοικεσίας από δυο χρόνια σε τρία. Βεβαίως είναι θετική και η διάταξη που επιμηκύνει, διευρύνει πραγματικά τη δυνατότητα των αναπήρων πάνω από 80% για αυτοκίνητο άνευ τέλους ταξινόμησης και μάλιστα για προφανείς λόγους αυτοκίνητο μεγάλου κυβισμού. 
      Επίσης, προς τη σωστή κατεύθυνση είναι και οι διατάξεις που αίρουν κυρώσεις, επιβληθείσες στο παρελθόν που λόγω και των ύστερων εξελίξεων –των κοινωνικών και οικονομικών- προκύπτει ότι η ύπαρξή τους είναι αντιφατική σε σχέση με μεταγενέστερες ρυθμίσεις. Η επέκταση της άρσης λοιπόν των κυρώσεων που αφορούν και τα αυτοκίνητα πολλαπλής χρήσης -τα μεγάλα αυτοκίνητα για παραβάσεις αποκαλούμενες παραβάσεις λαθρεμπορίου λόγω χρήσης συγκεκριμένου πετρελαίου θέρμανσης, για αυτοκίνητα λοιπόν που χαρακτηρίστηκαν προ του 1992- είναι πάρα πολύ σωστή. 
      Επίσης, είναι σωστή και η άρση των κυρώσεων σε αγρότες οι οποίοι χρησιμοποίησαν για κάποιους συγκεκριμένους λόγους τέτοιο πετρέλαιο, υπό τον όρο βέβαια ότι αυτές οι ρυθμίσεις προαπαιτούν να μην υπάρχει διαφορά ειδικού προς καταβολή φόρου κατανάλωσης μεταξύ του πετρελαίου θέρμανσης και του πετρελαίου κίνησης. 
      Θα σας έλεγα επίσης ότι είναι πολύ θετική η διάταξη, ενισχυτική της βιομηχανίας και της βιοτεχνίας στη χώρα, στην περίπτωση αναστολής καταβολής του τέλους ταξινόμησης των φορτηγών και των βάσεων που έρχονται στην Ελλάδα και μετασκευάζονται-διασκευάζονται σε ελληνικές επιχειρήσεις. 
      Τέλος, εκείνο το οποίο θα ήθελα να αναδείξω -και για το οποίο θα έλεγα ότι έγινε επίμονος λόγος και ότι υπάρχουν αιτιάσεις- όσον αφορά την κατατεθείσα τροπολογία είναι το εξής: Εγώ εκτιμώ ότι δικονομικά και ουσιαστικά η αναστολή ενάρξεως των προθεσμιών για ασκήσεις ενδίκων μέσων σε συγκεκριμένες περιπτώσεις -υπάρξεως δηλαδή αποφάσεων περί κατεδάφισης κτισμάτων ανεγερθέντων σε συγκεκριμένες εκτάσεις δασικές, χαρακτηριζόμενες από πλευράς του δημοσίου, πλην όμως αμφισβητούμενες- είναι σωστή. Γιατί προγενέστεροι νόμοι και ιδίως ο Δασικός Κώδικας –αν ενθυμούμαι καλά ο ν. 998/79- προέβλεπαν την κατάρτιση δασολογίου. Ύστεροι νόμοι, όπως ο ν. 2664/98, προέβλεπαν την κατάρτιση και κύρωση δασικών χαρτών. 
      Είναι προφανείς η δικαιολογητική βάση των συγκεκριμένων ρυθμίσεων, οι οποίες όμως ως ρυθμίσεις δεν ολοκληρώθησαν διαγραμμόντος του χρόνου και αυτήν τη στιγμή αυτό το οποίο μπορεί να αποτελεί το ασφαλές υπόβαθρο κρίσεως αυτών των υποθέσεων δεν υφίσταται. Γι’ αυτό έχουμε την έκδοση συγκεκριμένων αποφάσεων που αναστέλλουν την οριστική τους απόφαση μέχρι υλοποίησης αυτών των νομικών προαπαιτούμενων. 
      Με αυτήν την έννοια θεωρώ ότι είναι πάρα πολύ σωστή αυτή η ρύθμιση, αλλά για την πληρότητα της τοποθέτησής μου δεν μπορώ να μην επισημάνω πως επιτέλους θα πρέπει να κατανοήσει η πολιτεία ότι σε τέτοια σημαντικής θεμελιακής αξίας, συστατικής για τη δημοκρατική λειτουργία, σημασίας ζητήματα, δεν μπορεί με την πάροδο δεκαετιών να αποδεικνύει απραξία. 
      Επιτέλους, το ζήτημα του δασολογίου -και βεβαίως και της ολοκλήρωσης των υπό κατάρτιση και κύρωση δασικών χαρτών- πρέπει κάποτε να τελειώνει. Πρέπει να επιδειχτεί σοβαρότητα ως προς αυτό. Πρέπει να επιταθούν οι προσπάθειες όλων μας σ’ αυτό το ζήτημα, διότι υπάρχει κάτι το πανθομολογούμενο, ότι υπάρχει στο ζήτημα αυτό μη νόμιμη γενικότερα λειτουργία, πολλές φορές ανυπαιτιότητι κάποιων συγκεκριμένων φορέων που καλούνται να υλοποιήσουν συγκεκριμένες ρυθμίσεις. 
      Κάποτε λοιπόν πρέπει να δοθεί τέλος σ’ αυτό και να προσδιορίσουμε στη χώρα ποιες είναι οι δασικές εκτάσεις και να μην αφήνουμε περιθώρια αυθαιρεσίας σε κάποιες υπηρεσίες, οι οποίες σε εκθέσεις διαφόρων επιθεωρητών, που έχουμε θεσμοθετήσει, προκύπτει ότι είναι στην κορυφή γενομένων παρανομιών. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Τσιπλάκη. 
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, θα ήθελα κατ’ αρχήν να θέσω κάποια ζητήματα επί της διαδικασίας συζητήσεως των νομοσχεδίων στη Βουλή. 
      Οφείλω να επισημάνω ότι υπεισήρχετο, περιορισμένα –οφείλω να ομολογήσω- κατά την περίοδο της Προεδρίας του κ. Απόστολου Κακλαμάνη, συνεχίζει όμως να υπεισέρχεται κομματική σκοπιμότητα. Θέλω να πιστεύω πως αν δεν αποκτήσουμε την συνείδηση πως αυτός εδώ ο χώρος του Κοινοβουλίου είναι χώρος όπου μπορούν να γίνονται ελεύθερα πολιτικές συζητήσεις, ότι μπορούν να γίνονται κομματικές αντιπαραθέσεις, αλλά χωρίς μεθόδευση, τότε θα έχουμε το φαινόμενο μ’ ένα Κοινοβούλιο που δεν θα μπορεί να συζητά ελεύθερα. 
      Γιατί το λέω αυτό; Το συζητούμενο σήμερα νομοσχέδιο θα μπορούσε να επιλέγει με τη διαδικασία του άρθρου 70 του Συντάγματος και να συζητηθεί διεξοδικά στην επιτροπή, με βάση την τροποποίηση του Κανονισμού που είχε κάνει ο παριστάμενος τέως Πρόεδρος της Βουλής κ. Κακλαμάνης και να εισέλθει σε συζήτηση στην Ολομέλεια με μια συζήτηση άπαξ. 
      Αντιθέτως το νομοσχέδιο που συζητήθηκε χθες θα μπορούσε να συζητηθεί κανονικά στην Ολομέλεια και όμως μεθοδεύτηκε να συζητηθεί με τη διαδικασία του άρθρου 70 του Συντάγματος. Έτσι πάνω από δεκαπέντε Βουλευτές, οι οποίοι ήθελαν να μιλήσουν στο χθεσινό νομοσχέδιο, δεν είχαν χρόνο. Βγήκαν εκτός. 
      Και επειδή τελευταία συνεχώς βρισκόμαστε μόνο κάποιοι στο Κοινοβούλιο, βλέπουμε ότι η προσφορά για να συμμετέχουν στη συζήτηση είναι ελάχιστη στα νομοσχέδια. Σήμερα έχουν γραφτεί μόνο δέκα Βουλευτές. Και χθες που γράφτηκαν τριάντα πέντε Βουλευτές, οι δεκαπέντε δεν μίλησαν. Να, που βρίσκεται η κομματική μεθόδευση. 
      Και τι θα μας πείραζε να συζητήσουμε το χθεσινό νομοσχέδιο σε δυο συνεδριάσεις και το σημερινό σε μια μαζί με τα άρθρα, ενώ θα μπορούσε να συζητηθεί στην επιτροπή άρθρο προς άρθρο διεξοδικά με παρατηρήσεις το σημερινό νομοσχέδιο;
      ΠΡΟΕΔΡΕΥΩΝ (Ιωάννης Τραγάκης): Αυτά βέβαια τα κρίνουμε εκ των υστέρων διότι δεν ξέρουμε πόσοι θα εγγραφούν σε κάθε νομοσχέδιο. Θα μπορούσαν να ήταν χθες εγγεγραμμένοι δέκα και σήμερα να είναι σαράντα. 
      ΑΝΑΣΤΑΣΙΟΣ ΛΙΑΣΚΟΣ: Μα, έγινε αυτό στην επιτροπή γι’ αυτό το νομοσχέδιο. 
      ΠΑΝΑΓΙΩΤΗΣ ΣΓΟΥΡΙΔΗΣ: Οφείλω να σας πω, κύριε Πρόεδρε, ότι όλοι όσοι θητεύουμε σ’ αυτήν εδώ την Αίθουσα πολλά χρόνια, ξέρουμε πολύ καλά τι λέω. Δεν τα λέω τυχαία. 
      ΑΝΑΣΤΑΣΙΟΣ ΛΙΑΣΚΟΣ: Είχαμε τρεις συνεδριάσεις. 
      ΠΑΝΑΓΙΩΤΗΣ ΣΓΟΥΡΙΔΗΣ: Έγιναν, αλλά θα μπορούσε να γίνει και τέταρτη συνεδρίαση, κύριε Λιάσκο και να συζητηθεί άπαξ το νομοσχέδιο εδώ. Όμως στο χθεσινό νομοσχέδιο, που υπήρχε προσφορά από Βουλευτές να συμμετέχουν στη συζήτηση, εμείς τους αποκλείσαμε. Δεκαπέντε έμειναν απέξω. 
      Έρχομαι τώρα επί του νομοσχεδίου. Μετά την πραγματικά μεγάλη τομή που συζητήθηκε με την μορφή των κωδίκων για τον Εθνικό Τελωνειακό Κώδικα από το ΠΑ.ΣΟ.Κ., με τον ν. 2960/01 έρχεται η Κυβέρνηση της Νέας Δημοκρατίας να ξανααναμορφώσει τον τελωνειακό κώδικα με μια σειρά από τροποποιήσεις, κάποιες ουδέτερες που έχουν τον τίτλο πάταξης της γραφειοκρατίας, όπως επίσης η χορήγηση απαλλαγής του ειδικού φόρου σε περίπτωση χρησιμοποίησης πετρελαίου ως πρώτης και βοηθητικής ύλης για την παραγωγή προϊόντων σε βιομηχανίες και βιοτεχνίες. Οφείλω να σας πω ότι οι περισσότερες βιοτεχνίες και βιομηχανίες χρησιμοποιούν ή το ηλεκτρικό ρεύμα ή το μαζούτ ή το φυσικό αέριο, σπάνια χρησιμοποιούν καυστήρες με πετρέλαιο. Υπάρχουν και θετικές τροποποιήσεις όπως είναι η προσωρινή εναπόθεση εμπορευμάτων σε ιδιωτικές αποθήκες των παραληπτών, όπου εκεί θα τους επισκέπτονται οι τελωνειακοί υπάλληλοι, η εναρμόνιση του Εθνικού Κώδικα με τις κοινοτικές οδηγίες, για να μπορεί να ευκολύνουμε και να υποβοηθούμε τη διαμετακόμιση εμπορευμάτων και την ανάπτυξη του διεθνούς εμπορίου, όπως η παραλαβή βάσεων αυτοκινήτων, χωρίς το τέλος ταξινόμησης ώστε να μπορούν να μετασκευάζονται και να ξαναεξάγονται χωρίς να υπάρχει το τέλος ταξινόμησης. Αυτές είναι θετικές. Κάποιες, κατά την άποψή μου, είναι ύποπτες, όπως αυτή η οποία έχει να κάνει με τη διαγραφή των απαιτήσεων του δημοσίου, που έχουν παραγραφεί για να επιτυγχάνεται μία κατάργηση της γραφειοκρατίας. Αυτό θα έλεγα ότι πρέπει να το δούμε λίγο περισσότερο. Και κάποιες άλλες οι οποίες έχουν να καλύψουν υποσχέσεις, που δεν έχουν επικυρωθεί και προσπαθείτε έτσι να τις εμφανίσετε προς τα έξω. Είναι αυτές για τα πρόστιμα για τον ειδικό φόρο κατανάλωσης των αγροτών αλλά μόνο στα τζιπ, δεν περιλαμβάνει τα αγροτικά φορτηγά αυτοκινητάκια, δεν περιλαμβάνει τα σιλοφόρα τα οποία …
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Τα περιλαμβάνει όλα. 
      ΠΑΝΑΓΙΩΤΗΣ ΣΓΟΥΡΙΔΗΣ: Λέτε μόνο για τζιπ. Αν κάνετε δήλωση …
      Περιλαμβάνει και τα μικρά αυτοκίνητα φορτηγά, τζιπ και τα σιλοφόρα; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): …. που είχαν χρησιμοποιήσει πριν από τις 16-10-2003 πετρέλαιο θέρμανσης αντί για πετρέλαιο κίνησης.
      ΠΑΝΑΓΙΩΤΗΣ ΣΓΟΥΡΙΔΗΣ: Επειδή στο άρθρο γράφετε μόνο για τζιπ. 
      Επίσης, και για τους πολύτεκνους.
      Τέλος, πιστεύω, κύριοι συνάδελφοι, ότι θα έπρεπε να συζητήσουμε άλλα σοβαρότερα θέματα, τα οποία έχουν να κάνουν με την πάταξη της λαθρεμπορίας, σε πετρέλαιο, οινόπνευμα και τσιγάρα. 
      Θα πρέπει επίσης να μελετήσουμε ποια μέτρα μπορούμε να λάβουμε γι’ αυτήν την πάταξη του λαθρεμπορίου.
      Με αυτές τις σκέψεις ψηφίζω τις διατάξεις που ψηφίζει και το κόμμα μου στο νομοσχέδιο αυτό.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Μόνο δύο λεπτά θέλω επί του διαδικαστικού θέματος που έθεσε ο κ. Σγουρίδης και επιφυλάσσομαι αύριο να διατυπώσω την άποψή μου για το νομοσχέδιο. 
      Ήθελα όμως να σας παρακαλέσω και εσάς, κύριε Πρόεδρε, και τους συναδέλφους να με παρακολουθήσετε, δεν θα σας απασχολήσω πάνω από δύο λεπτά. 
      Το 2001 ομοφώνως κάναμε μία τομή με την αναθεώρηση του Συντάγματος σε ό,τι αφορά τη λειτουργία της Βουλής. Και στη συνέχεια ομοφώνως επίσης, ψηφίσαμε τις σχετικές διατάξεις του Κανονισμού, ακριβώς για να εφαρμόσουμε στη συνέχεια, προς όφελος της ποιότητας και του νομοθετικού έργου αλλά και του κύρους του Κοινοβουλίου, να εφαρμόσουμε αυτήν τη μεταρρύθμιση επαναλαμβάνω αποφασίσαμε όλοι μαζί. Δεν ήταν πρωτοβουλία της μιας ή της άλλης πλευράς. 
      Τι σημαίνει αυτή η μεταρρύθμιση και τι σημαίνουν οι αντίστοιχες διατάξεις;  Σημαίνει απλά ότι έχουμε δύο διαδικασίες. Η μία είναι αν θέλετε η πλέον συνήθης και η άλλη είναι η εξαιρετική. Η συνήθης είναι για οποιοδήποτε νομοσχέδιο δεν έχει το αντικείμενό του να κάνει με τις διατάξεις που προβλέπει το άρθρο 72 του Συντάγματος. Δηλαδή δεν πρόκειται για ατομικά δικαιώματα, δεν είναι ο εκλογικός νόμος, δεν είναι εκείνα επαναλαμβάνω για να μην τα απαριθμώ, τα ζητήματα για τα οποία πρέπει η Ολομέλεια της Βουλής ενδελεχώς να ασχοληθεί και να αποφασίσει. Όλα τα άλλα νομοσχέδια πρέπει να πηγαίνουν στις Διαρκείς Επιτροπές, οι οποίες και θα νομοθετούν όπως νομοθετεί η Ολομέλεια, με το ίδιο κύρος, με τις ίδιες δυνατότητες. Με μία διαφορά όμως, ότι οι επιτροπές θα έχουν απεριόριστο χρόνο συνεδριάσεων. Τουλάχιστον δε, πέντε συνεδριάσεις στις οποίες οι Βουλευτές προσερχόμενοι και παραμένοντες από αρχής μέχρι τέλους. Γι’ αυτό και επιφορτίστηκαν οι Γραμματείς, οι υπάλληλοι του Κοινοβουλίου δηλαδή, και όχι οι Πρόεδροι των επιτροπών, Βουλευτές, με την επισήμανση ότι απαρχής μέχρι τέλους παρευρίσκονται τα μέλη κάθε επιτροπής ώστε με τη συμμετοχή όλων των μελών της επιτροπής και σε μια συζήτηση που δεν θα είναι η πολιτική αντιπαράθεση για την οποία είναι η Ολομέλεια, δηλαδή, κάτι που συνέβαινε από το 1974 μέχρι το 1987. Μέχρι το 1981 ήμουν ενεργός Βουλευτής, μετά συμμετείχα στη Κυβέρνηση. Και είπα, έχω στο αρχείο μου νομοθετήματα των κυβερνήσεων της Νέας Δημοκρατίας τότε, όπου σημείωνα στα άρθρα παρατηρήσεις, παραγράφους, στα εδάφια, ακόμα και εννοιολογικές, γραμματικές, συντακτικές. Βγάζουμε νομοθετήματα τα οποία βρίθουν ατελειών πάσης μορφής. Ήταν δε είκοσι οι επιτροπές και εκεί πράγματι συζητούσαν. Εσείς ήσαστε Βουλευτής στην πρώτη εκείνη περίοδο και θυμάστε ότι ένα νομοσχέδιο δεν περνούσε αβρόχοις ποσί. 
      Που έχουμε οδηγηθεί, κύριε Πρόεδρε; Πρέπει να πω, διότι είπε κάτι ο κ. Σγουρίδης, ότι λίγο συνέβαινε αυτό και επί της προεδρίας μου. Κάνει ένα μικρό λάθος. Επί της προεδρίας μου, αυτό που συνέβαινε λίγο ήταν η κακή συνήθεια την οποία είχα περιορίσει, του πλήθους των τροπολογιών και της τελευταίας στιγμής. Πράγματι, περιορίστηκαν σε τρεις οι τροπολογίες. Αλλά και εκεί, όπως κάνει κάθε κυβέρνηση και κάθε υπουργός, γινόταν και η προσπάθεια, θέματα που θα μπορούσαν να είναι ολόκληρο νομοσχέδιο, με τη δυνατότητα που είχε, του Συντάγματος ο Υπουργός, να καταθέσει ως τροπολογία. Αλλά εκεί σας βεβαιώ έδινα κάθε φορά και μια μάχη ή καβγά, όπως θέλετε πείτε το. Όμως, πρέπει να παραδεχτώ ότι δεν κατόρθωνα σε κάθε περίπτωση να σταματάει αυτό το φαινόμενο.
      Λυπάμαι, αλλά τώρα επανερχόμεθα στα παλαιότερα. Ιδιαίτερα δε αυτό το φαινόμενο της Παρασκευής -και επί της προεδρίας μου συνέβαινε, έδινα εντολή στην Υπηρεσία, διώξτε τους, ξανά, πείτε  τους να έρθουν εδώ να μου εξηγήσουν γιατί δεν το έφεραν νωρίτερα- πρέπει να το σταματήσουμε, κύριε Πρόεδρε. Οι τροπολογίες της Παρασκευής είναι βέβαιο κατά κανόνα ότι αποτελούν ζητήματα που κακώς κατ’ εμέ – διότι περισσότερος θόρυβος γίνεται, νομίζει ο κάθε Υπουργός ότι αν το φέρει όταν θα είναι το Σαββατοκύριακο, ουσιαστικά την προθεσμία του τριημέρου την εξοντώνει, ενώ επισημαίνεται αντίθετα, γίνεται περισσότερος θόρυβος.
      Το άλλο όμως θέμα των νομοσχεδίων, εγώ πιστεύω ότι δεν θα είναι εις βάρος της Κυβερνήσεως, εάν ορισμένα νομοσχέδια πηγαίνουν και ψηφίζονται στις επιτροπές και στη συνέχεια συζητούνται εδώ όπως λέει όμως το Σύνταγμα και ο Κανονισμός, ενιαία, επί της αρχής και κατά άρθρον και στο σύνολο, χωρίς τροπολογίες.
Αυτή είναι η έννοια του Συντάγματος και του Κανονισμού της Βουλής.
      Και πρέπει να παραδεχθώ ότι υπό την πίεση όλων των κομμάτων δέχθηκα τότε έστω κατά την συζήτηση εδώ να γίνεται κάποια τροποποίηση διατάξεων ήδη του νομοσχεδίου, αν αυτό προέκυπτε από τη συζήτηση, όχι όμως να μπαίνουν τροπολογίες. Αυτό το έχουμε καταργήσει. 
      Κύριε Πρόεδρε, υποθέτω ότι η κυρία Πρόεδρος θα με ακούει αυτήν τη στιγμή. Παρακολουθεί τις συνεδριάσεις, όπως τις παρακολουθούσα κι εγώ. Να επανέλθουμε σ’ αυτό που λέει το Σύνταγμα και ο Κανονισμός: Όλα τα νομοσχέδια συζητούνται στις επιτροπές, αλλά παρουσία όλων των Βουλευτών, σε πέντε, σε έξι, σε επτά, σε δέκα συνεδριάσεις, όσες θα χρειαστεί. Η Ολομέλεια είναι για πολιτικές συζητήσεις. Να συζητηθεί δηλαδή η αρχή, τα πολιτικά ζητήματα ενός νομοσχεδίου. Εκτός και αν πρόκειται για νομοσχέδιο των θεμάτων που ορίζει το άρθρο 72 του Συντάγματος, για παράδειγμα, ατομικά δικαιώματα. Τότε ναι, εδώ να γίνει λεπτομερέστατη και η συζήτηση. Και η Ολομέλεια να αφοσιωθεί στο χρόνο που θα έχει κενό -και που θα συνηθίσουμε ότι δεν είναι διότι δεν έχει η Κυβέρνηση νομοσχέδια, αλλά διότι αυτά συζητήθηκαν και ψηφίστηκαν στις επιτροπές- σε συζητήσεις, που προβλέπει ο Κανονισμός, θεμάτων που φέρνουν με πρωτοβουλία τους οι Βουλευτές εδώ και εν ολομελεία τα συζητούμε, σε άλλες πολιτικές συζητήσεις που πρέπει να γίνονται κ.λπ. Ετσι θα ζωντανέψει το Κοινοβούλιο. Αλλιώτικα η μεταρρύθμιση που κάναμε με το Σύνταγμα του 2001 και με την τροποποίηση του Κανονισμού λυπάμαι αλλά θα αναγνωρίσω πρώτος εγώ ότι ήταν λάθος. Μια μεταρρύθμιση αν δεν την εφαρμόζεις, αλλά αντίθετα την υπονομεύεις, προφανώς είναι λάθος. Θέλω να ελπίζω, όσο είμαι σε αυτήν την Αίθουσα, ότι αυτό το πνεύμα και ό,τι τέλος πάντων τότε όλοι μαζί συμφωνήσαμε, ότι κάποια στιγμή θα αρχίσουμε να το εφαρμόζουμε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε 	Πρόεδρε, για τις παρατηρήσεις σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Μίλησα βέβαια πάνω από δύο λεπτά. 
      ΗΛΙΑΣ ΦΩΤΙΑΔΗΣ: Δεν πειράζει. Είναι δύο πεντάλετπα. Πάντως σας ακούσαμε με προσοχή. 
      ΠΡΟΕΔΡΕΥΩΝ (Ιωάννης Τραγάκης): Είναι όλες αποδεκτές οι παρατηρήσεις σας, κύριε Πρόεδρε. Γνωρίζετε επίσης ότι στη Διάσκεψη των Προέδρων γίνεται ολόκληρη συζήτηση γι’ αυτό το θέμα, όπως επίσης γνωρίζετε και την καλή θέληση της κυρίας Προέδρου της Βουλής. 
      Και καλώς είπατε ότι η κυρία Πρόεδρος προσπαθεί με τον καλύτερο τρόπο να εφαρμοστεί και ο Κανονισμός, αλλά και να προχωρήσουμε σε ορισμένες βελτιωτικές τροποποιήσεις, ίσως, του Κανονισμού. 
      ΑΠΟΣΤΟΛΟΣ ΚΑΚΛΑΜΑΝΗΣ: Πρέπει να ξανακάνουμε τη συζήτηση.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός κ. Μπέζας.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δυο-τρεις μείναμε ακόμη που πρέπει να μιλήσουμε. Μπορούμε να προηγηθούμε;
      ΠΡΟΕΔΡΕΥΩΝ (Ιωάννης Τραγάκης): Να υπακούσουμε εις την επιταγήν του Σώματος και επομένως το λόγο έχει ο συνάδελφος κ.Φωτιάδης. Ευχαριστούμε για την κατανόηση, κύριε Υφυπουργέ. Πράγματι τέσσερις συνάδελφοι είναι να μιλήσουν. Να ολοκληρώσουμε με αυτούς και θα πάρετε μετά το λόγο.
	Κύριοι συνάδελφοι, ο συνάδελφος κ. Γιαννόπουλος ζητεί άδεια ολιγοήμερης απουσίας στο εξωτερικό. 
Η Βουλή εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Ορίστε, κύριε Φωτιάδη, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ:  Κύριε Πρόεδρε, κύριοι συνάδελφοι, ψηφίζουμε επί της αρχής το συγκεκριμένο νομοσχέδιο παρά τις πολλές επιφυλάξεις και προβληματισμούς που διατηρούμε για τις επιμέρους ρυθμίσεις. Χαιρόμαστε γιατί υπάρχει αναγνώριση, πραγματικά, της μεγάλης συμβολής του Τελωνειακού Κώδικα, ο οποίος εισήχθη από την προηγούμενη κυβέρνηση και ψηφίστηκε από τη Βουλή το 2001. 
      ΗΛΙΑΣ ΦΩΤΙΑΔΗΣ: Τότε ήσασταν  Υπουργός εσείς. 
      ΑΠΟΣΤΟΛΟΣ ΦΩΤΙΑΔΗΣ: Ήταν επί υπουργίας του κ. Γιάννου Παπαντωνίου κι εγώ είχα την τύχη τότε να είμαι Υφυπουργός και να υπερασπιστώ τον Τελωνειακό Κώδικα που αποτελούσε πραγματικά τομή στα πράγματα γιατί αλλάξαμε έναν κώδικα του 1918 που ίσχυε με άπειρες τροποποιήσεις, που όμως δεν ανταποκρινόταν στο σύγχρονο χαρακτήρα των τελωνείων. 
      Έτσι λοιπόν ο νέος Τελωνειακός Κώδικας, κατά την εισηγητική έκθεση που κατέθεσε ο κύριος Υπουργός, συνέβαλε στην ταχύτερη διεξαγωγή των εργασιών στα τελωνεία, στην διευκόλυνση των συναλλαγών και στην εξασφάλιση των δημοσιονομικών συμφερόντων. Ασφαλώς και συμφωνούμε στην τροποποίηση οποιουδήποτε νομοθετήματος, και του Τελωνειακού Κώδικα, υπό την έννοια της επικαιροποίησης των συγκεκριμένων ρυθμίσεων, της προσαρμογής του στις νέες κοινοτικές ρυθμίσεις που εν τω μεταξύ μεσολάβησαν ή στην διαφορετική κρίση των δικαστηρίων, για να μην υπάρξει πραγματικά αντίφαση και αντιδικία σ’ αυτά τα ζητήματα. Έτσι λοιπόν σ’ αυτές τις ρυθμίσεις είμαστε απόλυτα σύμφωνοι.
      Το δεύτερο σκέλος των ρυθμίσεων αποτελείται από επιμέρους ρυθμίσεις, οι οποίες καθιστούν ευνοϊκότερες τις ρυθμίσεις τις οποίες είχαμε κάνει εμείς. Για παράδειγμα, τα δύο χιλάδες κυβικά εκατοστά των αυτοκινήτων γίνονται, για ορισμένες κατηγορίες πολιτών, δύο χιλιάδες εξακόσια πενήντα. Επίσης ο χρόνος παρατείνεται: από έναν χρόνο πάμε στα δύο. Είναι επιμέρους ρυθμίσεις που αφορούν μεμονωμένα μικρό αριθμό προσώπων και θα έλεγα ότι αποτελούν άσκηση πολιτικής, έστω κι αν αυτά γίνονται προεκλογικά, για ψηφοθηρικούς απλώς και μόνον λόγους.
      Όμως ερχόμαστε στο ζήτημα των αγροτών. Πρέπει να πω ότι η δική μας κυβέρνηση ήταν που τελικά απάλλαξε τους αγρότες από τον ειδικό φόρο κατανάλωσης, περιορίζοντάς τον στα 21 ευρώ ανά χιλιόλιτρο, στο κατώτερο δηλαδή κατώφλι που επέτρεπε η Ευρωπαϊκή Ένωση.
       Υποσχεθήκατε μείωση του Φ.Π.Α. για τους αγρότες. Αντί για μείωση έχουμε αύξηση του Φ.Π.Α. Χαρακτηριστική είναι η αναφορά του Πρωθυπουργού κ. Καραμανλή στη συνέντευξη Τύπου που έδωσε στη Διεθνή Έκθεση Θεσσαλονίκης πέρυσι. Ρωτήθηκε από δημοσιογράφο: Γιατί δεν μειώσατε τον Φ.Π.Α., αλλά αντίθετα τον αυξήσατε;» Η απάντησή του ήταν χαρακτηριστική. Είπε ότι η προηγούμενη κυβέρνηση έκανε ερώτημα στην Ευρωπαϊκή Ένωση και τον Αύγουστο του 2003 υπήρξε αρνητική απάντηση από την πλευρά της Ευρωπαϊκής Ένωσης. Και σε δεύτερη ερώτηση: «Γιατί τότε το υποσχεθήκατε, αφού ξέρατε την αρνητική θέση της Ευρωπαϊκής Ένωσης;» η απάντηση ήταν αφοπλιστική. «Το πρόγραμμά μας συντάχθηκε πριν τον Αύγουστο του 2003 και δεν προκάναμε» –το «προκάναμε» είναι δική μου έκφραση- «να διορθώσουμε το πρόγραμμά μας». Όμως η υπόσχεση υπήρχε και το Μάρτιο του 2004, παραμονές των εκλογών. 
      Έτσι λοιπόν όχι μόνο μείωση δεν υπήρξε, αλλά αντίθετα αύξηση του Φ.Π.Α. για όλους τους Έλληνες πολίτες και επομένως και για τους Έλληνες αγρότες. Υπήρξε αύξηση του Φ.Π.Α. για τα καύσιμα και όχι μείωση και αύξηση του ειδικού φόρου κατανάλωσης για όλους τους Έλληνες. 
      Τώρα όσον αφορά το τέλος ταξινόμησης και τις επιμέρους ρυθμίσεις, κύριε Υπουργέ, θέλω να πω ότι είναι κι αυτές περιθωριακές και περιφερειακές ρυθμίσεις που αφορούν μικρό αριθμό ατόμων. Έτσι λοιπόν θα έλεγα για το τέλος ταξινόμησης ότι είναι ένας φόρος ο οποίος είναι προσωρινός, γιατί η νομιμότητά του κατά το κοινοτικό δίκαιο –το ξέρετε καλύτερα από μένα- αμφισβητείται σφόδρα. Εμείς επιμένουμε βέβαια στην νομιμότητα σαν ελληνική πολιτεία, σαν κυβερνήσεις, όμως η τάση είναι και στην Ελλάδα το τέλος ταξινόμησης από φόρος κτήσης που είναι να μετατραπεί σε φόρο χρήσης, δηλαδή μετατόπιση της ειδικής φορολογίας στους χρήστες κι όχι σ’ αυτούς οι οποίοι αποκτούν. Θα έλεγα ότι σ’ αυτήν την τάση ήμασταν κι εμείς γιατί στα τελευταία έξι-εφτά χρόνια του ΠΑ.ΣΟ.Κ. με τον κ. Παπαντωνίου και αργότερα και με τον κ. Χριστοδουλάκη είχαν μειωθεί σημαντικότατα αυτοί οι φόροι. Ο ειδικός φόρος που ονομάζεται «τέλος ταξινόμησης» μειώθηκε στο 10%, δηλαδή το 90% καταργήθηκε. 
      Έρχομαι στο ζήτημα των τζιπ. Κύριε Υπουργέ, γνωρίζετε ότι τα μικρά φορτηγά αγροτικά αυτοκίνητα δεν δικαιούνται αγροτικού πετρελαίου γιατί δεν θεωρούνται αγροτικά μηχανήματα; Κάθε αγροτικό σπίτι έχει κι ένα «Datsun», αυτό το γνωστό μικρό αυτοκινητάκι, που το χρησιμοποιεί ο αγρότης στο χωράφι. Αυτός αν συλληφθεί, δεν απαλλάσσεται. Όμως  τα τζιπ, δηλαδή τα πολυτελή αυτοκίνητα, τα εντάσσετε στην απαλλαγή, ενώ αυτούς τους ταλαίπωρους ανθρώπους, που είναι πραγματικά αγρότες, δεν τους απαλλάσσετε. Δηλαδή τους αγρότες του Κολωνακίου τους απαλλάσσετε. Λέτε ότι δεν αφορά τους αγρότες γιατί είναι του ’93, άρα είναι παλιά αυτοκίνητα. Εγώ θα σας πω ότι αν είναι ειλικρινής η πρόθεσή σας, διορθώστε το άρθρο. Και δεν θα πείτε «αγρότες του κανονικού ή ειδικού καθεστώτος», σβήστε το «κανονικού ή ειδικού καθεστώτος» και βάλτε «αγρότες κατά κύριο επάγγελμα» και θα το χειροκροτήσουμε, θα ψηφίσουμε χωρίς καμμία απολύτως αντίρρηση. Γιατί οι αγρότες του κανονικού και ειδικού καθεστώτος είναι κι οι δημόσιοι υπάλληλοι, είναι καθένας που καλλιεργεί αγροτική γη και παίρνει τις επιδοτήσεις. Και οι επιδοτήσεις ξέρουμε ότι δεν έχουν σχέση με την αποκλειστικότητα του αγροτικού επαγγέλματος. 
      Πρέπει να πούμε ότι θα πρέπει αυτά τα συγκεκριμένα σημεία να τα προσέξετε ιδιαίτερα, για τον απλούστατο λόγο ότι δίνουν αφορμή πραγματικά για διαφορετικές ερμηνείες.
      Και τελειώνω με μια άλλη παρατήρηση. Λέτε να διαγράψουμε τις παραγεγραμμένες απαιτήσεις από τελωνειακές παραβάσεις.
      Πρώτον, να διευκρινίσουμε στο Σώμα ότι όλα σχεδόν τα πρόστιμα που βεβαιώνονται από τελωνεία και δεν έχουν εισπραχθεί, αφορούν κατά κύριο λόγο παραβάσεις λαθρεμπορίας. Γιατί τα έσοδα είναι μεγάλα από τα τελωνεία, αλλά έχουν το θετικό ότι προεισπράττονται. Προεισπράττεται το τέλος ταξινόμησης, προεισπράττεται ο ειδικός φόρος κατανάλωσης, των τσιγάρων, των καπνών, άρα δεν υπάρχει θέμα –αυτό που προκύπτει- για τις Δ.Ο.Υ. Επομένως αφορούν πρόστιμα κυρίως για λαθρεμπορία. Εάν μεν ήταν παραγεγραμμένες οι απαιτήσεις και ήταν θέμα λογιστικό, θα έλεγα ότι δεν υπάρχει καμμία απολύτως αντίρρηση και καλώς θα κάνετε να τις παραγράψετε και να λυθεί το ζήτημα γραφειοκρατικά. 
      Όμως, όπως προκύπτει από την εισηγητική έκθεση, την οποία εσείς καταθέσατε, ο σκοπός της διάταξης είναι να αποσυμφορηθούν από ένα τεράστιο όγκο παλαιών υποθέσεων, για τις οποίες επαναλαμβανόμενες αδιέξοδος ενέργειες και άσκοπη απασχόληση του προσωπικού δεν επιφέρουν κανένα αποτέλεσμα και επιπλέον αποσπούν χρόνο από την αποτελεσματικότερη παρακολούθηση των νεοτέρων εισπράξιμων οφειλών.
      Δηλαδή ομολογείτε εδώ, ενώ μιλάτε για παραγεγραμμένες, ότι υπάρχουν υποθέσεις, οι οποίες δεν έχουν παραγραφεί κατά τον Κώδικα Είσπραξης Δημοσίων Εσόδων, αλλά έχει παρέλθει η προθεσμία παραγραφής κατά το δημόσιο λογιστικό, που σημαίνει ότι είναι σε εκκρεμότητα. Γιατί, αν ήταν παραγεγραμμένες, δεν θα μπορούσε κανένας υπάλληλος να κάνει πράξεις αναγκαστικής εκτέλεσης και επομένως είναι δώρο άδωρον να μιλάμε για τη διαγραφή. Γιατί και να έκανε πράξεις εκτέλεσης, θα προέβαλε μια προσφυγή ο ενδιαφερόμενος και θα τελείωνε αυτή η ιστορία.
      Άρα, για να συνεχίζονται οι πράξεις αναγκαστικής εκτέλεσης …
      ΗΛΙΑΣ ΦΩΤΙΑΔΗΣ: Γιατί, κύριε Υπουργέ βλάπτει αυτό;
      ΑΠΟΣΤΟΛΟΣ ΦΩΤΙΑΔΗΣ: Όχι, εγώ έλεγα ότι βλάπτει, κύριε συνάδελφε και συνεπώνυμε, για τον εξής λόγο: Γιατί φοβάμαι ότι περιλαμβάνει τις μεγάλες υποθέσεις λαθρεμπορίας. Ναι μεν παρήλθε ο χρόνος της παραγραφής, αλλά αφορά 200.000.000.000 δραχμές και αφορά τη συμμετοχή εβδομήντα περίπου υπαλλήλων επίορκων, οι οποίοι είναι συμμέτοχοι και υπόχρεοι σε πληρωμή του συγκεκριμένου φόρου.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΑΠΟΣΤΟΛΟΣ ΦΩΤΙΑΔΗΣ: Τελειώνω, κύριε Πρόεδρε.
      Επομένως, θα έλεγα, αντιμετωπίζοντάς το καλόβολα, ότι συμφωνούμε για τις παραγεγραμμένες απαιτήσεις, σβήστε όμως το «κατά το δημόσιο λογιστικό» και αφήστε το «παραγεγραμμένες» και αφήστε την επιτροπή των νομικών να κρίνει ποιες είναι παραγεγραμμένες και να τις παραγράψει και μην τις παραγράφετε εσείς με τη διάταξη του νόμου.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν υπάρχει αμφιβολία ότι το νομοσχέδιο είναι προς τη σωστή κατεύθυνση γιατί πράγματι διορθώνει ένα καθεστώς, το οποίο υπάρχει εδώ και αρκετά χρόνια. 
      Εγώ όμως θα σταθώ σε μια άλλη παράμετρο, επί της γενικής αρχής πράγματι, στην περίπτωση της αναμόρφωσης του Τελωνειακού Κώδικα. Δεν θα πιάσω τη δεύτερη λέξη «κώδικας», αλλά τη λέξη «τελωνείο», αυτές τις αρχές που υποτίθεται ότι από εκεί μέσα θα περάσουν όλες εκείνες οι υπηρεσίες, κύριε Υπουργέ, τις οποίες θέλουμε να αναμορφώσουμε. 
      Θα ήθελα να σας υπομνήσω το εξής, κύριε Υπουργέ: Εις την Δωδεκάνησο, που είχαμε την ατυχία να ήμαστε υπό ιταλική κατοχή, εκεί οι Ιταλοί έκαναν σε όλα τα νησιά μας τα τελωνεία. Εάν τα δείτε σήμερα, είναι πράγματι κομψοτεχνήματα, γιατί τα τελωνεία –πρέπει να ξέρετε- είναι η βιτρίνα της χώρας μας. Από εκεί περνούν όλα τα εμπορεύματα και όλοι οι άνθρωποι.
       Αντιλαμβάνεστε, λοιπόν, ότι όταν μιλάμε σήμερα για εφαρμογή διατάξεων του Τελωνειακού Κώδικα, πρέπει να το εφαρμόσουν –ποιοι;- οι άνθρωποι που υπηρετούν στα τελωνεία. Οι αρχές που βρίσκονται στην Αθήνα, στην Πλατεία Συντάγματος, είναι απλώς εποπτεύουσες αρχές, αλλά εκείνοι που υλοποιούν τις διατάξεις του Τελωνειακού Κώδικα, είναι αυτοί οι άνθρωποι που εργάζονται στα νησιά μας.
      Θέλω να σας παρακαλέσω, κύριε Υπουργέ –και θέλω να το δείτε από αύριο κιόλας- το εξής: Είναι υποχρέωση του νομοθέτη, όταν νομοθετεί, να λαμβάνει υπ’ όψιν του τις νησιωτικές ιδιαιτερότητες. Αυτό το λέει το Σύνταγμα στην ερμηνευτική δήλωση του άρθρου 101 και, όπως ξέρετε, στην τροποποίηση του Συντάγματος αυτήν την ερμηνευτική δήλωση τη βάλαμε πλέον ως σαφή διάταξη.
      Παραδείγματος χάρη, στο Τελωνείο της Μεγίστης του Καστελόριζου, όπου πασχίζουμε εδώ και χρόνια, από το 1994 –να το ακούσουν οι συνάδελφοι του ΠΑ.ΣΟ.Κ.– με προεδρικό διάταγμα έγινε μια πύλη εισόδου-εξόδου. Για τι ακριβώς; 
      Είναι πράγματι αμαρτία από το Θεό να περνά ένα τουριστικό πλοίο και να μπορεί να πηγαίνει στο Κας απέναντι στην Αντίφιλο, να βγάζει τους πεντακόσιους τουρίστες και στο Καστελόριζο να μην μπορούν να βγουν, γιατί δεν υπάρχει στο τελωνείο άνθρωπος αρμόδιος, για να σφραγίσει το διαβατήριο του επιβάτη, ο οποίος θα μείνει επί τρεις-τέσσερις ώρες στο νησί. Και φανταστείτε, χίλιοι επιβάτες να βγουν σ’ αυτό το ακριτικό νησί, που έχει δώσει στην επικράτεια ογδόντα μίλια πέραν της Ρόδου. Φανταστείτε χίλιοι άνθρωποι να αφήσουν από 1 ευρώ ή 10 ευρώ ο καθένας.
      Γίνεται μια προσπάθεια εδώ από το 1994 και το Υπουργείο σας, μας απάντησε ότι πράγματι χρειάζεται υποδομή εκεί από το δήμο για να βοηθήσει. Αυτή η υποδομή πρέπει να γίνει το συντομότερο. Το Υπουργείο σας συγκατατίθεται. Το Υπουργείο Εμπορικής Ναυτιλίας, το Υπουργείο Δημοσίας Τάξεως συγκατατίθενται. 
      Ερχόμαστε σ’ ένα άλλο τελωνείο, αυτό της Καλύμνου. Πράγματι και εκεί οι Ιταλοί έφτιαξαν ένα κομψοτέχνημα και σήμερα, κύριε Υπουργέ, πρέπει να ξέρετε –γιατί δεν μνημονεύεται- ότι δεν είναι μόνο η γεωργία, η οποία απαιτεί τη τροφοδότηση με καύσιμα ή βενζίνη ή οτιδήποτε άλλο. Είναι και η αλιεία. 
      Εκεί, λοιπόν, υπάρχει ένας μεγάλος αλιευτικός στόλος, κύριε Υπουργέ. Σας κατακλύζουν αυτές τις ημέρες διαμαρτυρίες στο Υπουργείο σας, διότι έμεινε το Τελωνείο της Kαλύμνου μ’ έναν άνθρωπο και αυτός συνταξιοδοτείται. Αυτός ο άνθρωπος υποχρεούται να δίνει πετρέλαιο στα καΐκια αυτά των ψαράδων και τους λέει ότι «Εγώ δεν μπορώ, θα σας δίνω δύο ή τρεις φορές τη βδομάδα».
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Πού γίνεται αυτό; 
      ΑΝΑΣΤΑΣΙΟΣ ΚΑΡΑΜΑΡΙΟΣ: Στην Κάλυμνο.
      Σκεφτείτε τώρα τον ψαρά, ο οποίος θέλει να πάει το πρωί να κάνει το μεροκάματο του, να ανοιχτεί προς το πέλαγος, να πάει στις Κυκλάδες ή στην Αστυπάλαια και να του λένε ότι δεν μπορείς να πάρεις βενζίνη, διότι δεν υπάρχει ο αρμόδιος υπάλληλος! Είναι θέματα, δηλαδή, που είναι βασικά, μιλώντας επί της αρχής. Και εδώ θα σταθώ σήμερα. Δεν μπαίνω στα άρθρα, γιατί αν μπω στα άρθρα, θα σας κάνω κάποιες άλλες παρατηρήσεις. Αυτά τα πράγματα, πώς θα τα δούμε; Να εφαρμοστεί ο Τελωνειακός Κώδικας από ποιον; 
      Κάνει έκκληση ο ναυτικός, ο ψαράς που μένει στην Αστυπάλαια, στη Μαλτεζάνα και σου λέει: «Δεν έχω να βάλω πετρέλαιο» και ότι εκεί είναι ένας υπάλληλος του τελωνείου –προσέξτε, ήρωας ο άνθρωπος στην Αστυπάλαια, το αντιλαμβάνονται οι εξαίρετοι σύμβουλοι σας που συγκατατίθενται νοερά- ο οποίος δεν μπορεί να κάνει τη δουλειά αυτή και λέει ότι επαφίεται στον πατριωτισμό του ψαρά, «Βάλε εσύ δέκα λίτρα και σε εμπιστεύομαι ότι τόσο θα βάλεις». 
      Να, γιατί γίνεται το λαθρεμπόριο, το οποίο εγώ έχω εξακριβώσει. Πράγματι, κύριε Υπουργέ, γίνεται και το λέω μ’ όλη την ευθύτητα των λέξεων και την ευθύνη των λόγων μου. Ναι, γίνεται πολλές φορές, διότι δεν μπορούμε να το ελέγξουμε.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Θέλω, λοιπόν, να σας επισημάνω ότι αυτός ο Τελωνειακός Κώδικας, ο οποίος πράγματι είναι σωστός και τον οποίο διορθώνουν διαχρονικά όλες οι κυβερνήσεις, απευθύνεται στους ανθρώπους. Και οι άνθρωποι αυτοί δεν μπορούν να γίνουν θυσία για εμάς που καθόμαστε στην Αθήνα ή νομοθετούμε και δεν μπορούμε να απαιτούμε από αυτούς να βρουν το δίκιο ή να επιβάλλουν τα τέλη, τους φόρους, στους πολίτες.
      Υπάρχει ένα δίκτυο τελωνειακών υπαλλήλων. Υπάρχει ένα δίκτυο τελωνείων που, επαναλαμβάνω, είναι η βιτρίνα της χώρας μας. Σήμερα που στο κράτος μας η μόνη πλέον πηγή εισοδήματος είναι ο τουρισμός -και ο τουρισμός αυτήν τη στιγμή γεμίζει όλα τα βαλάντια των εμπόρων σε κάθε νησάκι που περιμένουν τον τουρίστα να πάει- θέλουμε αυτήν την εξυπηρέτηση του επιβάτη που περιμένει στην ουρά για να τον ελέγξουν ή εκείνου που θέλει να πληρώσει κάτι. Θέλουμε να έχει τη μεγαλύτερη ευχέρεια.
      Θα σας παρακαλέσω από αύριο το πρωί να το δείτε με τις υπηρεσίες σας και να λύσετε τα θέματα και του Καστελορίζου και της Καλύμνου ιδιαίτερα. Εκεί, που αυτήν τη στιγμή έχουμε τεράστιο πρόβλημα και μας ταλανίζουν με επιστολές και διαμαρτυρίες, πρέπει να δείτε πώς πρέπει να λυθεί το θέμα. Διότι επιτέλους μη μου πείτε ότι δεν μπορούμε να προσλάβουμε εποχικούς υπαλλήλους με τα «STAGE». Όσους και να βάλουμε, δεν μπορούμε να εξυπηρετηθούμε. Το ξέρετε πολύ καλά και εσείς.
      Πρέπει να βρείτε μια λύση, εν πάση περιπτώσει. Αυτή είναι η νομοθεσία, αυτή είναι η πολιτεία, εμείς είμαστε η Κυβέρνηση, πρέπει να βρούμε μια λύση για να τακτοποιηθούν τα πράγματα.
      Και σε ό,τι αφορά το γενικό θέμα του νομοσχεδίου, που υπάρχουν σαφείς διατάξεις, εγώ θα σας έλεγα να προσέξετε τις ελεύθερες ζώνες τις οποίες δημιουργείτε, διότι η διαχείριση την οποία μετατρέπουμε μ’ ένα σχετικό άρθρο, από τη διοίκηση, υπολείπεται του προηγούμενου άρθρου και αφήνουμε τη διαχείριση σε νομικά πρόσωπα όπως το είχε και το παλαιό νομοσχέδιο. 
      Πάλι ο νόμος λέει για νομικά πρόσωπα, χωρίς να εξειδικεύουμε αν είναι νομικά πρόσωπα δημοσίου ή ιδιωτικού δικαίου. Εκεί υπάρχει ένα πρόβλημα. Διότι όταν αφήνουμε στα νομικά πρόσωπα τη διαχείριση και δεν εξειδικεύουμε και τη διοίκηση, θα υπάρχει πρόβλημα στις ελεύθερες ζώνες. 
      Πράγματι, είναι σωστή η νομοθεσία των ελευθέρων ζωνών, γι’ αυτό και σήμερα εμείς στον Πειραιά, παραδείγματος χάρη, έχουμε αναβαθμίσει τις υπηρεσίες του Οργανισμού Λιμένα Πειραιά, αλλά εκείνο που πρέπει να προσέξουμε, είναι οι ελεύθερες ζώνες, οι οποίες θα γίνουν, να λειτουργούν με τέτοιο τρόπο, ώστε να μην ταλαιπωρείται ένας τουρίστας.
      Αν θα μπορούσα αυτήν τη στιγμή, θα σας έφερνα, κύριε Υπουργέ και κύριοι συνάδελφοι, μια φωτογραφία της Τετάρτης ή της Πέμπτης ή του Σαββάτου από τη Ρόδο, για να δείτε ότι εκεί υπάρχουν δέκα υπερωκεάνια που φέρνουν πέντε χιλιάδες με επτά χιλιάδες άτομα την ίδια μέρα. Εκεί θα δείτε την ταλαιπωρία των τελωνιακών υπαλλήλων για να εξυπηρετήσουν αυτόν τον κόσμο. Τότε θα καταλάβετε πόσο δύσκολο είναι. Και από την άλλη μεριά, περιμένουμε εμείς την αύξηση του εθνικού μας εισοδήματος. 
      Γι' αυτό και είναι σωστή, όπως είπε και ο κ. Κακλαμάνης, η διάταξη του Κανονισμού για τη συζήτηση επί της αρχής και όχι να πιάσουμε ένα-ένα άρθρο αυτήν τη στιγμή, γιατί υπάρχει ειδική συνεδρίαση. Αλλά μιλώντας επί της γενικής αρχής να σας τονίσω, όσον αφορά τον Τελωνιακό Κώδικα, ότι η λέξη «κώδικας» δεν μπορεί να περπατήσει, αν τα τελωνεία και ως υπηρεσία και ως κτηριακή υποδομή δεν αναβαθμιστούν. 
      Ευχαριστώ πολύ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία Πρόεδρε,  μου επιτρέπετε;
      ΠΡΟΕΔΡΟΣ (Άννα Μπενάκη - Ψαρούδα): Ένας ομιλητής υπάρχει ακόμα, κύριε Υπουργέ. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα ήθελα να απαντήσω σ’ ένα ζήτημα που έθεσε ο κύριος συνάδελφος.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, αλλά πολύ σύντομα σας παρακαλώ.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Να σας ενημερώσω, κύριε συνάδελφε, σε σχέση με το Τελωνείο Καλύμνου, ότι πριν από λίγες μέρες υπέγραψα απόφαση για την απόσπαση τριών τελωνιακών υπαλλήλων για διάστημα τριών μηνών και μάλιστα, χωρίς να υπάρχει προηγούμενη απόφαση του υπηρεσιακού συμβουλίου, ακριβώς για να κερδίσουμε χρόνο, προκειμένου να εξυπηρετηθούν οι κάτοικοι της περιοχής και να λειτουργήσει το τελωνείο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Σας ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Ο κ. Σπηλιόπουλος έχει το λόγο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, κύριοι συνάδελφοι, θα μιλήσω για την τροπολογία για τα αυθαίρετα. Με την τροπολογία αυτή, επιχειρείται η επ’ αόριστον αναστολή της κατεδάφισης των αυθαιρέτων κτισμάτων, τα οποία έχουν ανεγερθεί μέσα στα δάση ή σε δασικές εκτάσεις. Ως δικαιολογία χρησιμοποιείται το ότι δεν υπάρχουν οι δασικοί χάρτες ή δεν έχουν αναρτηθεί οι δασικοί χάρτες και δεν έχει ολοκληρωθεί η σχετική διαδικασία. 
      Επειδή, όμως, δεν υπάρχουν οι δασικοί χάρτες, δεν σημαίνει ότι δεν υπάρχει νομοθεσία για τα δάση, τις δασικές εκτάσεις και βεβαίως για την κατασκευή των κτισμάτων. Όταν ένα κτίσμα χαρακτηρίζεται ως αυθαίρετο, σημαίνει ότι με βάση την ισχύουσα νομοθεσία, δεν έχει εφαρμοστεί ο νόμος. Είναι αυθαίρετο και επομένως δεν μπορεί να νομιμοποιηθεί. 
      Εδώ, όμως, υπάρχει ένα ερώτημα. Ο καθ’ ύλην αρμόδιος Υπουργός, ο Υπουργός ΠΕ.ΧΩ.Δ,Ε., ο κ. Σουφλιάς, γιατί δεν υπογράφει το νομοσχέδιο αυτό και εν πάση περιπτώσει, γιατί δεν τοποθετείται; Έχει κάνει τόσες ανακοινώσεις για διάφορα θέματα και μάλιστα έχει κάνει ανακοινώσεις και για τα αυθαίρετα. Είχε πει ότι θα εφαρμόσουν μια καινούργια πολιτική, με την οποία θα λήξει αυτό το ζήτημα των αυθαιρέτων, αλλά δεν έχω ακούσει απολύτως τίποτα. Και σήμερα έρχεται μια τροπολογία από την πίσω πόρτα, που δίνει τη δυνατότητα να ανασταλεί η απόφαση για την κατεδάφιση των αυθαιρέτων και το Υπουργείο ΠΕ.ΧΩ.ΔΕ. απουσιάζει εντελώς. 
      Λυπάμαι πραγματικά, κύριοι συνάδελφοι, που κατατέθηκε αυτή η τροπολογία, αλλά λυπάμαι επίσης πραγματικά, διότι συνάδελφοι από το κόμμα της Νέας Δημοκρατίας υποστηρίζουν μια τέτοια τροπολογία που έρχεται να παρακάμψει την υφιστάμενη νομοθεσία και βεβαίως το Σύνταγμα και συγκεκριμένα το άρθρο 24. Γιατί μ’ αυτήν την τροπολογία, ουσιαστικά γίνεται μια προσπάθεια για παράκαμψη του Συντάγματος, προσπάθεια η οποία ξεκίνησε για την αναθεώρηση του άρθρου 24 και η οποία δεν τελεσφόρησε, δεν προχώρησε.
      Είναι βέβαιο, κατά τη γνώμη μου, ότι και αυτή η διάταξη, αυτή η ρύθμιση, αν υπάρξουν προσφυγές στα δικαστήρια, θα κριθεί ως αντισυνταγματική και δεν πρόκειται να εφαρμοστεί, γιατί συγκρούεται με το άρθρο 24 του Συντάγματος.
      Θα έλεγα, όμως, κύριοι συνάδελφοι, ότι υπάρχει μια πολύ μεγάλη υποκρισία. Αυτήν την ώρα, σήμερα, γίνεται μια συζήτηση εδώ στην Αθήνα. Ο Αντιπρόεδρος των Ηνωμένων Πολιτειών, ο Αλ Γκόρ και ο Πρωθυπουργός μιλούν για το περιβάλλον, μιλούν για την «Ενοχλητική Αλήθεια». Έτσι είναι ο τίτλος του βιβλίου που έχει γράψει ο κ. Αλ Γκόρ. Ποια είναι αυτή η αλήθεια; Η αλήθεια είναι ότι πολλοί κυβερνώντες -και μάλιστα αυτοί που κατευθύνουν τις τύχες του κόσμου- αρνούνται ή παραβλέπουν τα προβλήματα του περιβάλλοντος και της προστασίας του περιβάλλοντος, που είναι πάρα πολύ σημαντικά. Όπως γνωρίζουμε, το φαινόμενο του θερμοκηπίου, οι κλιματικές αλλαγές, είναι μια πραγματικότητα που οφείλεται στις ανθρώπινες ενέργειες, σε ανθρωπογενή δράση. 
      Χρειάζεται, λοιπόν, ένα σχέδιο για την αντιμετώπιση αυτών των προβλημάτων, χρειάζεται ένα σχέδιο για τη μείωση των ρύπων κυρίως και πρώτα απ’ όλα εδώ στην Ελλάδα, που φαίνεται ότι δεν εφαρμόζουμε αυτό το σχέδιο. Χρειάζεται η ανακύκλωση. Χθες είδαμε ότι ο Υπουργός εγκαινίασε ένα εργοστάσιο, το οποίο έχει γίνει με βάση τη νομοθεσία την οποία ήδη είχαμε ψηφίσει εμείς, η προηγούμενη κυβέρνηση. Τελευταία εγκαινιάζει έργα, τα οποία έρχονται βέβαια από το παρελθόν.
      Μια σπουδαία, όμως, παράμετρος για την προστασία του περιβάλλοντος, είναι η προστασία των δασών και των δασικών εκτάσεων και βεβαίως το πρόβλημα των αυθαιρέτων που έχει δύο διαστάσεις. Η μια διάσταση είναι ότι υποβαθμίζουν το δομημένο περιβάλλον στη χώρα μας τα αυθαίρετα –είναι μια πραγματικότητα αυτή- και δεύτερον, καταστρέφουν τα δάση και τις δασικές εκτάσεις.
      Έρχεται, λοιπόν, σήμερα μ΄ αυτήν την τροπολογία η Κυβέρνηση και επιβραβεύει αυτούς που παρανομούν και που δεν διστάζουν να καταπατούν δάση και δημόσιες δασικές εκτάσεις ή που θέλουν να αλλάξουν τη χρήση των ιδιωτικών δασικών εκτάσεων.
      Η προσπάθεια αυτή της Κυβέρνησης δείχνει ότι όλα αυτά τα οποία λέει κατά καιρούς για την προστασία του περιβάλλοντος, για την αναβάθμισή του, είναι υποκριτικά, δεν έχουν κανένα περιεχόμενο και δεν έχουν βεβαίως κανένα αποτέλεσμα. Εδώ πραγματικά για λίγους ψήφους, αυτών που έχουν υποσχεθεί ότι θα ψηφίσουν το κόμμα το οποίο θα φέρει αυτήν την τροπολογία ή την κυβέρνηση που θα φέρει αυτήν την τροπολογία και θα την ψηφίσει στη Βουλή, αγνοούμε τα ζητήματα της προστασίας του δάσους και της προστασίας του περιβάλλοντος. Υποθάλπεται, όμως, μ’ αυτήν τη διαδικασία και η παρανομία, γιατί αυτοί που έχουν κτίσει αυθαίρετα σε δάση και δασικές εκτάσεις, έχουν παρανομήσει. Οι αποφάσεις αυτές, που έχουν βγει, είναι με βάση το νόμο. 
      Άρα, λοιπόν, κύριοι συνάδελφοι, νομίζω ότι δεν υπάρχει πολιτική για τα αυθαίρετα, δεν υπάρχει πολιτική για το περιβάλλον στη χώρα μας, έτσι όπως τουλάχιστον ισχυρίζεται η Κυβέρνηση, που θα έπρεπε να έχει τέτοια πολιτική. Αλλά, κυρίως, θα έπρεπε να έχει πολιτική για τα αυθαίρετα.
      Εδώ επαναλαμβάνω αυτό που είπα και προηγουμένως. Το Υπουργείο ΠΕ.ΧΩ.Δ.Ε., το καθ’ ύλην αρμόδιο, θα έπρεπε να μας εξηγήσει τι ακριβώς συμβαίνει εδώ, μ’ αυτήν την κατηγορία των κτισμάτων. Ο κ. Σουφλιάς έρχεται εδώ κάθε φορά και μας μιλάει για διάφορα πράγματα, κυρίως ανώδυνα. Για τα σοβαρά όμως θέματα, που είναι και της αρμοδιότητάς του, δεν θα μιλήσει; Για τα αυθαίρετα δεν θα μιλήσει;
      Κύριοι συνάδελφοι, πιστεύω ότι η αντίδραση που υπάρχει στην ελληνική κοινωνία, είναι πολύ μεγάλη. Δεν είναι τυχαίο που δύο εγκυρότατοι επιστημονικοί φορείς, ο Δικηγορικός Σύλλογος της Αθήνας και το Τεχνικό Επιμελητήριο της Ελλάδας, με κοινή τους δήλωση ζητούν από τους Βουλευτές του ελληνικού Κοινοβουλίου να καταψηφίσουν αυτήν την τροπολογία, γιατί θεωρούν ότι μ’ αυτήν επιβραβεύονται οι καταπατητές και διαιωνίζεται το πρόβλημα των αυθαιρέτων, ένα πρόβλημα που έρχεται βεβαίως από το παρελθόν, αλλά που πρέπει κάποια στιγμή να τελειώσει.
      Πιστεύω ότι αυτή η τροπολογία πρέπει να αποσυρθεί, γιατί με την τροπολογία αυτή βιάζεται το περιβάλλον, βιάζεται  ο νόμος, η ποιότητα ζωής και, βεβαίως, το Σύνταγμα. Θέλω να επισημάνω και πάλι ότι η προσπάθεια που ξεκίνησε η Κυβέρνηση για την αναθεώρηση του άρθρου 24, δεν τελεσφόρησε και προσπαθεί τώρα με τέτοιους τρόπους, με τέτοιες παρεμβάσεις, να παρακάμψει αυτήν τη διαδικασία.
      Πιστεύω, λοιπόν, κύριοι συνάδελφοι, ότι αυτή η τροπολογία πρέπει να αποσυρθεί, αν θέλουμε πραγματικά, όσοι λέμε ότι θέλουμε να προστατεύσουμε το περιβάλλον, να το κάνουμε πράξη.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη - Ψαρούδα): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κυρία Πρόεδρε.
      Είναι εμφανές ότι η Κυβέρνηση από την αρχή της θητείας της, πολύ περισσότερο στο τέλος, όλο και περισσότερο νομοθετεί στοχευμένα, νομοθετεί με μια πελατειακή φιλοσοφία και λογική, προσπαθώντας να διαχωρίσει την ελληνική κοινωνία σε αντικρουόμενα και αλληλοσυγκρουόμενα συμφέροντα, προσπαθώντας να βάλει πολλές φορές μια κοινωνική ομάδα απέναντι σε άλλες κοινωνικές ομάδες. Χαρακτηριστική είναι η σύγκρουση πολυτέκνων και τριτέκνων, που προέκυψε μετά τις προεκλογικές δεσμεύσεις της Κυβέρνησης για τις τρίτεκνες οικογένειες και τις μετεκλογικές αθετήσεις της.  
      Πολύ περισσότερο αυτό γίνεται σήμερα, που μας φέρνει ένα νομοσχέδιο, που ενώ ο πυρήνας του είναι ο εκσυγχρονισμός του Εθνικού Τελωνειακού Κώδικα, που έχει θετικές προσαρμογές ως συνέχεια των προηγούμενων ρυθμίσεων από την προηγούμενη κυβέρνηση, συναθροίζει όμως πάρα πολλές επί μέρους τροπολογίες-προσθήκες για επί μέρους κοινωνικές, ευπαθείς βεβαίως ομάδες. 
      Αυτά είναι θέματα, τα οποία βεβαίως θα έπρεπε να είχαν λυθεί από τη γενικότερη οικονομική, κοινωνική και προνοιακή πολιτική της Κυβέρνησης και τα προηγούμενα χρόνια, αλλά και από τον πρώτο χρόνο της θητείας της. Αυτή η πολιτική δεν έχει καμμία σχέση με το μεταρρυθμιστικό οίστρο και τη ρητορεία της Κυβέρνησης περί μεγάλων νομοθετημάτων και περί απελευθέρωσης των παραγωγικών και κοινωνικών δυνάμεων της χώρας, των δυναμικών κοινωνικών ομάδων, που θα πάνε την κοινωνία μπροστά, που θα πάνε την οικονομία και τη χώρα μπροστά και ψηλά. 
      Είναι βέβαιο πως και τα θερινά τμήματα της Βουλής θα κατακλυστούν από ανάλογα νομοθετήματα και πως μέχρι την ημέρα των εκλογών, αργά θα νομοθετεί η Βουλή, με περιορισμένο κυβερνητικό έργο. Θα είναι, όμως, όλα με πελατειακές στοχεύσεις. 
      Κύριε Υπουργέ, ξέρετε ότι η ανάπτυξη στη χώρα είναι πολύ πιο χαμηλή από τις προσδοκίες που υπήρχαν, από τις προεκλογικές προσδοκίες και δεσμεύσεις σας για την αύξηση κατά 5,5% του Ακαθάριστου Εθνικού Προϊόντος από την πρώτη χρονιά και καμμία σχέση δεν έχει με την αξιοποίηση των κεκτημένων των προηγούμενων χρόνων και της ολυμπιακής δυναμικής.
      Αυτή η μεσοσταθμική αύξηση της τετραετίας κατά 3%-3,5% του Α.Ε.Π. οφείλεται στους εισαγόμενους κοινοτικούς πόρους, παρ’ ότι έχει επιβραδυνθεί  η απορροφητικότητά της. Και εδώ, σε αντίθεση μ’ αυτά που λέγατε προεκλογικά, χάνονται κρίσιμοι αναπτυξιακοί και παραγωγικοί πόροι για τη χώρα και κυρίως –όπως κατέδειξε και η Τράπεζα της Ελλάδος το Νοέμβριο σε συζήτηση στην αντίστοιχη επιτροπή της Βουλής- οδηγούμαστε στα δάνεια, στην έκρηξη των στεγαστικών και των καταναλωτικών δανείων. 
      Κατ’ αρχάς, έχουμε την πτώση των επιτοκίων, ειδικά για τα στεγαστικά δάνεια, λόγω της εισόδου στην ευρωζώνη, που έγινε από την προηγούμενη κυβέρνηση και της υιοθέτησης του ευρώ. Είναι, όμως, δάνεια που προκλήθηκαν από τη φορολογική πολιτική, που ασκείται ειδικά με την προαναγγελία της επιβολής του Φ.Π.Α., με την τριετή κλιμακούμενη αύξηση των αντικειμενικών κριτηρίων για τα ακίνητα και φυσικά με τη μείωση της πραγματικής αγοραστικής δύναμης της μεγάλης πλειοψηφίας των πολιτών, που προσπαθούν να την αναπληρώσουν με τα καταναλωτικά δάνεια και το πλαστικό χρήμα.
      Αυτή η εισαγόμενη ανάπτυξη, αυτή η δανειακή ανάπτυξη έχει κοντά ποδάρια. Αποτυπώνεται στη μείωση της ανταγωνιστικότητας και της παραγωγικότητας της ελληνικής οικονομίας, στην έκρηξη της ψαλίδας στο εξωτερικό ισοζύγιο συναλλαγών, που αποτυπώνει το μεγάλο πρόβλημα της ελληνικής οικονομίας. Και αντί να το λύσετε με παραγωγικές επενδύσεις, αντί να το λύσετε με στοχευμένα γεωγραφικά και κλαδικά τοπικά κίνητρα στους αναπτυξιακούς νόμους, αντί να το λύσετε με ενίσχυση του Προγράμματος Δημοσίων Επενδύσεων για τον αναπτυξιακό νόμο, αλλά και για τα έργα υποδομής, αντί να απελευθερώσετε την επιχειρηματικότητα στη χώρα και ειδικά την περιφερειακή επιχειρηματικότητα, προσθέτετε γραφειοκρατία, μειώνετε το Πρόγραμμα Δημοσίων Επενδύσεων, ειδικά αυτό που χρηματοδοτεί τον αναπτυξιακό νόμο. 
      Επτά μήνες τώρα είναι ανενεργός ο δεύτερος αναπτυξιακός νόμος που ψηφίσατε, γιατί ακόμα δεν έχετε υπογράψει τις κοινές υπουργικές αποφάσεις, ενώ από τον προηγούμενο αναπτυξιακό νόμο, που ξεκίνησε με ενάμιση χρόνο καθυστέρηση, έχουμε μόνο 20% απορρόφηση και εκταμίευση από τις εγκριθείσες μελέτες και φακέλους. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Ομιλείτε για εγκρίσεις, ομιλείτε για μεγάλα νούμερα, αλλά παραγωγικό επενδυτικό κοινωνικό αποτέλεσμα δεν υπάρχει ή είναι περιορισμένο. Γι’ αυτό και η αναπτυξιακή, η κοινωνική, η εισοδηματική ψαλίδα ανάμεσα στο κέντρο και την περιφέρεια μεγαλώνει. Γι’ αυτό και σε πρόσφατη παρουσίαση των στοιχείων από την Εθνική Στατιστική Υπηρεσία, που έδωσε στη δημοσιότητα ο Σύνδεσμος Εξαγωγέων Βόρειας Ελλάδας, αποτυπώνεται το ότι την τελευταία τριετία έχουμε μηδενική αύξηση της εξαγωγικής δραστηριότητας της κεντρικής Μακεδονίας, που ήταν το κέντρο της εξωστρέφειας της χώρας μας για πολλές δεκαετίες. Όταν είναι μηδενική η ονομαστική αύξηση, καταλαβαίνετε πόση είναι η πραγματική μείωση. 
      Πώς, λοιπόν, να μην έχουμε σωρεία επιχειρήσεων που κλείνουν, όπως τα Λιπάσματα; Η «ΒΑΛΚΑΝ» έχει συρρικνωθεί σε μηδενική βάση. Για τη «ΒΙΑΜΥΛ» έχει προαναγγελθεί το κλείσιμό της. Δύο εργοστάσια ζάχαρης έχουν κλείσει και τα άλλα τρία δεν έχουν πρώτη ύλη εξαιτίας της αγροτικής πολιτικής και ειδικά της πολιτικής στο τεύτλο και στη ζάχαρη που ακολουθείτε. Ούτε 1 ευρώ δεν έχει απορροφηθεί ακόμα για την κατασκευή των εργοστασίων παραγωγής βιομάζας. 
      Βεβαίως, τις μαύρες σημαίες από την αγανάκτηση των αγροτών και των εργαζομένων στη Λάρισα και στο θεσσαλικό Κάμπο, όσο και αν προσπαθήσατε να ωραιοποιήσετε την επίσκεψη του Πρωθυπουργού την προηγούμενη Κυριακή, δεν καταφέρατε να τις υποστείλετε. Έκανε όμως και ένα καλό η επίσκεψη του Πρωθυπουργού. Ανάγκασε κάποιους Υπουργούς και Γενικούς Γραμματείς να δουλεύουν μέχρι τα μεσάνυχτα τις τελευταίες μέρες, για να υπογράψουν τις αποφάσεις συγκρότησης επιτροπών που θα μελετήσουν μελλοντικά τα προβλήματα των αγροτών και των παραγωγών. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε, λέγοντας ότι είναι θετικές οι ρυθμίσεις για τα άτομα με ειδικές ανάγκες και για τις πολυτεκνικές οικογένειες. Όμως, σε καμμία περίπτωση δεν αντισταθμίζουν την απώλεια της αγοραστικής δύναμης, τη μείωση του κοινωνικού κράτους και της κοινωνικής φροντίδας που έχουν ανάγκη αυτές οι ομάδες. 
      Πρέπει να αλλάξετε φιλοσοφία, κύριε Υπουργέ. Μαζί με τη στήριξη της τρίτεκνης και της πολύτεκνης οικογένειας, πρέπει να διευρύνετε επιτέλους την αντίληψή σας. Πρέπει να στηρίξετε τους νέους στο ξεκίνημα για το χτίσιμο της οικογένειας, προκειμένου να αποκτήσουν αυτοπεποίθηση. Αυτό βεβαίως χρειάζεται απασχόληση, ισχυρό εισόδημα, σιγουριά και στήριξη από το πρώτο παιδί. Και αυτό ακριβώς το ανατρεπτικό, το διαφορετικό, φέρνει το πρόγραμμα του ΠΑ.ΣΟ.Κ. για τη στήριξη της οικογένειας και των νέων ζευγαριών. 
      Επιτέλους, κάντε πράξη τις προεκλογικές και μετεκλογικές σας διακηρύξεις περί εξομοίωσης των τριτέκνων οικογενειών με τις πολύτεκνες και μη συνεχίζετε να υποδαυλίζετε τις εσωτερικές συγκρούσεις αυτών των ευπαθών κοινωνικών ομάδων, που τόσα έχουν προσφέρει στο κοινωνικό σύνολο. 
      Κύριε Πρόεδρε, θα κλείσω και εγώ αναφερόμενος στην τροπολογία, την απόσυρση της οποίας σύσσωμος ο τεχνικός κόσμος, αλλά και οι περιβαλλοντικές οργανώσεις ζητούν, γιατί ενώ πριν από μερικούς μήνες ο κ. Σουφλιάς είχε εξαγγείλει τη νομιμοποίηση των αυθαιρέτων, τώρα αναφέρεται στην αναστολή. Θέλει να εξισορροπήσει το πολιτικό όφελος με το πολιτικό κόστος. 
      Επιτέλους, κάντε πράξη αυτό που στα λόγια λέτε, ότι δηλαδή δεν υπολογίζετε το πολιτικό κόστος και σας ενδιαφέρει το καλό της χώρας, το καλό της κοινωνίας και των πολιτών. Αυτή η λογική σας δεν οδηγεί ούτε σε παραγωγική ανάπτυξη της χώρας ούτε στην κοινωνική συνοχή. Περισυλλέγει μερικές ψήφους στιγμιαία, αλλά δεν φέρνει εκλογικές επιτυχίες, γιατί δεν εξασφαλίζει την εμπιστοσύνη της κοινωνίας και των πολιτών προς την Κυβέρνηση και το πολιτικό σύστημα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη.
      Το λόγο έχει ο Υφυπουργός Οικονομίας και Οικονομικών κ. Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριοι συνάδελφοι, με το νομοσχέδιο για την αναμόρφωση του Τελωνειακού Κώδικα το οποίο συζητούμε σήμερα, υλοποιούμε μία ακόμα παρέμβαση στην οικονομική ζωή της χώρας, σύμφωνα πάντα με το σχεδιασμό τον οποίο είχαμε ανακοινώσει από τις αρχές του χρόνου. 
      Αυτή η παρέμβασή μας βοηθά στην ενίσχυση της εξωστρέφειας της ελληνικής οικονομίας, καθώς μειώνει τα γραφειοκρατικά εμπόδια, διασφαλίζει με επάρκεια τα δημοσιονομικά συμφέροντα και υλοποιεί ταυτόχρονα στοχευμένες δράσεις κοινωνικού χαρακτήρα.
      Παράλληλα μ’ αυτήν τη νομοθετική μας πρωτοβουλία, κάνουμε ένα ακόμα σημαντικό βήμα στο πλαίσιο της προσπάθειας που έχει ξεκινήσει τα τελευταία χρόνια από την Κυβέρνηση για την αναδιοργάνωση, τη βελτίωση της αποτελεσματικότητας και την προώθηση της ηλεκτρονικής διακυβέρνησης στην Ελληνική Τελωνειακή Υπηρεσία. 
      Δεν πρόκειται για απλή κωδικοποίηση ούτε πρόκειται για συρραφή διατάξεων, όπως ισχυρίστηκαν κάποιοι συνάδελφοι από την Αντιπολίτευση, προσπαθώντας να απαξιώσουν το συγκεκριμένο νομοθετικό κείμενο, σε αντίθεση βέβαια με εμάς, που στην εισηγητική έκθεση του νομοσχεδίου αναγνωρίζουμε με πολιτικό θάρρος ότι ο ισχύων Τελωνειακός Κώδικας 2960/2001 συνέβαλε στην ταχύτερη διεξαγωγή των εργασιών στα τελωνεία και στη διευκόλυνση των συναλλαγών.
      Δεν πρόκειται επαναλαμβάνω για αποσπασματικές διατάξεις. Πρόκειται για μια νομοθετική πρωτοβουλία στην οποία περιλαμβάνονται αλλαγές που επιβάλλονται από κοινοτικές οδηγίες και αποφάσεις διοικητικών δικαστηρίων, αλλά και αλλαγές οι οποίες επιβάλλονται από τις νέες ανάγκες του διεθνούς εμπορίου. Eίναι το αποτέλεσμα μιας ολοκληρωμένης προσπάθειας διαλόγου με φορείς και κοινωνικές ομάδες, καθώς επίσης και μιας ολοκληρωμένης διαδικασίας, που αντίστοιχή της δεν υπήρξε στα τελωνεία, μιας ολοκληρωμένης διαδικασίας εσωτερικής διαβούλευσης με όλες τις τελωνειακές  υπηρεσίες της χώρας. 
      Ήταν αναγκαίο, κύριοι συνάδελφοι, να προχωρήσουμε στην αναμόρφωση του ισχύοντος Τελωνειακού Κώδικα. Είναι ένα κείμενο ολοκληρωμένο, ένα κείμενο που έχει εσωτερική συνοχή, ένα κείμενο που προέκυψε μετά από επίπονη δουλειά, ένα κείμενο που μας βοηθάει σημαντικά στην υλοποίηση του νέου οράματος, που έχουμε για μία σύγχρονη τελωνειακή υπηρεσία. 
      Αν θέλαμε, κύριοι συνάδελφοι, να ομαδοποιήσουμε τις διατάξεις, θα μπορούσαμε να κατατάξουμε τις ρυθμίσεις του συγκεκριμένου νομοσχεδίου σε δύο ενότητες. 
      Η πρώτη ενότητα περιλαμβάνει ρυθμίσεις για τη διευκόλυνση των εξαγωγών. Και επειδή αναφέρθηκε στην ομιλία του ο εισηγητής της Αξιωματικής Αντιπολίτευσης κ. Γείτονας στις εξαγωγές, να θυμίσω, κύριε συνάδελφε, ότι το 2006 οι εξαγωγές μας παρουσίασαν αύξηση κατά 18,2% σε σχέση με το 2005, αύξηση που αντιστοιχεί σε 2,5 εκατομμύρια ευρώ περίπου. Το πρώτο τρίμηνο του 2007 οι εξαγωγές παρουσιάζουν μία αύξηση κατά 14,2% σε σχέση με το αντίστοιχο διάστημα του 2006. Το 2006 οι εξαγωγές αυξήθηκαν κατά 8,8% του Α.Ε.Π.. Το 2007 εκτιμάται ότι θα αυξηθούν κατά 9,8% του Α.Ε.Π., όταν το 2004 είχαν αυξηθεί κατά 7,4% του Α.Ε.Π.. 
      Είναι προφανές ότι κάνουμε μια πολύ μεγάλη προσπάθεια και κερδίζουμε αυτό το στοίχημα. Κάνουμε μια μεγάλη προσπάθεια να κερδίσουμε το χαμένο έδαφος της περιόδου 2000-2004. Και εάν υπήρξε κάποια αύξηση στο έλλειμμα του εμπορικού ισοζυγίου, αυτή οφείλεται βασικά στις υψηλές τιμές πετρελαίου στις διεθνείς αγορές. Αυτή είναι η πραγματικότητα σε σχέση με τη βελτίωση της ανταγωνιστικότητας της ελληνικής οικονομίας και την καλή πορεία των εξαγωγών. 
      Η πρώτη ενότητα, λοιπόν, του νομοσχεδίου περιλαμβάνει διατάξεις για τη διευκόλυνση των εξαγωγών, για τη διευκόλυνση της βιοτεχνίας και της βιομηχανίας, για την προστασία του υγιούς εμπορίου, του περιβάλλοντος και της δημόσιας υγείας, καθώς επίσης και για τη βελτίωση της λειτουργίας των τελωνειακών υπηρεσιών. Η δεύτερη ενότητα υλοποιεί στοχευμένα μέτρα για τη στήριξη συγκεκριμένων και ευαίσθητων κοινωνικών ομάδων. 
      Στον τομέα, λοιπόν, της διευκόλυνσης του εμπορίου, της βιομηχανίας και των εξαγωγών, ενισχύεται η εγχώρια κατασκευαστική βιομηχανία και βιοτεχνία με την παροχή της δυνατότητας παραλαβής φορτηγών-αυτοκινήτων και βάσεων με αναστολή της καταβολής του τέλους ταξινόμησης. Μειώνονται στο μισό τα δικαιώματα υπερημερίας που επιβάλλονται στα εμπορεύματα, τα οποία εναποτίθενται σε τελωνειακούς χώρους. Εξορθολογίζονται οι ποινές ανακριβούς δήλωσης, ενώ δίνεται επίσης το δικαίωμα έκπτωσης του Φ.Π.Α. και από επιχειρήσεις παραγωγής, εξόρυξης και εισαγωγής λιθάνθρακα, λιγνίτη και οπτάνθρακα. Μειώνονται τα πρόστιμα  στις εξαγωγικές επιχειρήσεις, όπου υπήρχαν υπερβολικά αυστηρά πρόστιμα, καθώς επίσης και στις επιχειρήσεις που εισάγουν εμπορεύματα με προσωρινή εισαγωγή, καθώς εξομοιώνονται αυτές οι υπέρογκες προσαυξήσεις, τα υπέρογκα πρόστιμα, μ’ αυτά τα οποία επιβάλλονται κατά τον Κώδικα Εισπράξεως Δημοσίων Εσόδων. 
      Απαλλάσσονται από τον ειδικό φόρο κατανάλωσης ορισμένα ενεργειακά προϊόντα, όπως είναι το φωτιστικό πετρέλαιο, όταν χρησιμοποιούνται ως πρώτες ύλες και απαλλάσσεται και από τον ειδικό φόρο κατανάλωσης η αιθυλική αλκοόλη, όταν χρησιμοποιείται για κτηνιατρικά φάρμακα. Στόχος είναι να μειωθεί το κόστος παραγωγής και, επομένως, να ενισχυθεί η ανταγωνιστικότητα της εγχώριας βιομηχανίας και βιοτεχνίας και να προωθηθούν οι εξαγωγές. 
      Ρυθμίζεται το τέλος ταξινόμησης των διπλοκάμπινων αυτοκινήτων. Έπρεπε να ρυθμίσουμε αυτό το ζήτημα με τη θέσπιση συγκεκριμένων κριτηρίων κατάταξης. Με τον τρόπο αυτό λύνονται προβλήματα παρερμηνειών που υπήρχαν και από τις τελωνειακές αρχές, όπως και διενέξεις με τους φορολογούμενους. Και η λογική της ρύθμισης είναι πάρα πολύ απλή, είναι ότι όσο τα χαρακτηριστικά αυτών των αυτοκινήτων πλησιάζουν προς τα αγροτικά μηχανήματα τόσο θα υπόκεινται σε χαμηλότερο τέλος ταξινόμησης. 
      Τέλος, με ιδιαίτερο κεφάλαιο του νομοσχεδίου επανενεργοποιούνται οι διατάξεις του ν. 718/1977 περί εκτελωνιστών και δίνεται η δυνατότητα διεξαγωγής και πάλι διαγωνισμού για την απόκτηση του πτυχίου του εκτελωνιστή. Ο τελευταίος διαγωνισμός είχε γίνει το 1996 και αξίζει να σημειωθεί ότι στην ακρόαση φορέων στη Διαρκή Επιτροπή Οικονομικών Υποθέσεων, ο εκπρόσωπος των εκτελωνιστών στάθηκε συνολικά θετικά απέναντι στο νομοσχέδιο και ξεκαθάρισε ότι η διενέργεια του διαγωνισμού ήταν μεταξύ των αιτημάτων του κλάδου. 
      Στον τομέα της προστασίας του υγιούς εμπορίου, της δημόσιας υγείας και του περιβάλλοντος, εισάγονται για πρώτη φορά διατάξεις διοικητικού κολασμού, δηλαδή επιβάλλονται διοικητικά πρόστιμα στις περιπτώσεις που έχουμε εμπορεύματα απομίμησης, παραποίησης και πειρατικά, ενώ μέχρι σήμερα δεν υπήρχαν τέτοια πρόστιμα. 
           Επειδή έγινε συζήτηση εδώ για τα θέματα του λαθρεμπορίου, ρωτάω, κύριοι συνάδελφοι: Δεν είναι μέτρο για την αντιμετώπιση του λαθρεμπορίου και της φοροδιαφυγής το ότι επιβάλλουμε για πρώτη φορά διοικητικές κυρώσεις στα παραποιημένα προϊόντα; 
      Με άλλη διάταξη, τα βιομηχανοποιημένα καπνά που κατάσχονται ως αντικείμενο λαθρεμπορίας, δεν θα πλειστηριάζονται πλέον, αλλά θα καταστρέφονται ενώπιον τριμελούς επιτροπής. Είναι ένα μέτρο που διασφαλίζει τη δημόσια υγεία, αλλά διασφαλίζει και το δημόσιο συμφέρον. Είναι και αυτό ένα μέτρο στην κατεύθυνση της αντιμετώπισης φαινομένων λαθρεμπορίου, αφού η επαναπώληση τέτοιων προϊόντων λαθρεμπορίου ενδέχεται να έχει ως κατάληξη κυκλώματα παράνομου εμπορίου, είτε στην Ελλάδα είτε αλλού. Είναι διάταξη που περιλαμβάνεται στην παράγραφο 65 του άρθρου 1.
	Επίσης, με άλλη διάταξη στην παράγραφο 61 του άρθρου 1, η ταξινόμηση κάθε οχήματος κοινοτικής ή τρίτης χώρας με τη χρησιμοποίηση πλαστών ή «νοθευμένων» πιστοποιητικών ταξινόμησης -με αποτέλεσμα βέβαια να μην έχει καταβληθεί εξ ολοκλήρου το τέλος ταξινόμησης που αναλογεί- θα συνιστά πλέον λαθρεμπορία με όλες τις ποινικές και τις άλλες κυρώσεις που η λαθρεμπορία επισύρει. Να και μία άλλη διάταξη ακριβώς στην κατεύθυνση της αντιμετώπισης των φαινομένων του λαθρεμπορίου.
	Αυξάνονται τα διοικητικά πρόστιμα και προβλέπονται διοικητικές κυρώσεις για τις παραβάσεις των νέων διαδικασιών, που περιγράφονται στην πρόσφατη κοινοτική νομοθεσία για τις πρόδρομες των ναρκωτικών ουσίες. 
      Για την καλύτερη προστασία του περιβάλλοντος και την παροχή καλύτερων υπηρεσιών προς τους πολίτες, μειώνεται το διάστημα αποχαρακτηρισμού των αυτοκινήτων δημόσιας χρήσης από τη δεκαετία στην πενταετία. Είναι προφανές ότι μ’ αυτό το μέτρο θα έχουμε μία γρήγορη ανανέωση του στόλου των αυτοκινήτων δημόσιας χρήσης, δηλαδή των ταξί, προς όφελος του περιβάλλοντος και για την καλύτερη εξυπηρέτηση των πολιτών.
	Στον τομέα της βελτίωσης της λειτουργίας των τελωνειακών υπηρεσιών και του περιορισμού της γραφειοκρατίας, θεσμοθετείται για πρώτη φορά και για τις τελωνειακές υπηρεσίες η δυνατότητα διαγραφής -όπως ακριβώς ισχύει στις Δ.Ο.Υ- των τελωνειακών χρεών που έχουν παραγραφεί. Εδώ δεν ευσταθούν οι φόβοι του συναδέλφου κ. Φωτιάδη, ότι πάμε να παραγράψουμε ποσά τα οποία έχουν καταλογιστεί στις γνωστές περιπτώσεις τελωνειακών, οι οποίοι είχαν κατηγορηθεί για λαθρεμπορία, διότι απλούστατα εδώ έχουν ασκηθεί ποινικές διώξεις και επομένως έχει ανασταλεί η παραγραφή. Δεν έχουν παραγραφεί αυτά τα πρόστιμα και επομένως δεν τίθεται θέμα με τη συγκεκριμένη διάταξη.
	Επίσης, παράλληλα μ’ αυτήν τη διάταξη της δυνατότητας διαγραφής των χρεών που έχουν παραγραφεί, τα τελωνειακά πρόστιμα δεν θα μεταβιβάζονται πλέον στις Δ.Ο.Υ., αλλά θα επιδιώκεται η είσπραξή τους κατά τον Κ.Ε.Δ.Ε., τον Κώδικα Εισπράξεως Δημοσίων Εσόδων, από τα ίδια τα τελωνεία. 
	Σήμερα υπάρχει μία διάσπαση των οφειλών. Οι δασμοί εισπράττονται από τα τελωνεία, τα δε πολλαπλά τέλη, δηλαδή τα πρόστιμα, εισπράττονται από τις Δ.Ο.Υ.. Αυτό σημαίνει αναποτελεσματικότητα στη διαδικασία της είσπραξης. Έχουμε διάσπαση. Μπορεί στον ίδιο φάκελο, στην ίδια περίπτωση, να έχουμε και πολλαπλά τέλη, να έχουμε και δασμούς. Άλλα εισπράττονται από τα τελωνεία, άλλα εισπράττονται από τις Δ.Ο.Υ.. Αναποτελεσματικότητα, γραφειοκρατική διαδικασία, αυτά αντιμετωπίζουμε με τη συγκεκριμένη ρύθμιση.
	Αποκεντρώνονται αρμοδιότητες από το Γενικό Διευθυντή Τελωνείων στον αντίστοιχο διευθυντή της περιφερειακής υπηρεσίας, ενώ η υπαγωγή των αυτοκινήτων σε δασμολογική κλάση –και αυτή είναι μία σημαντική διάταξη η οποία προωθεί τη διαφάνεια- δεν θα γίνεται πλέον από τα γραφεία συγκοινωνιών των αντίστοιχων Νομαρχιακών Αυτοδιοικήσεων, αλλά θα γίνεται από την ίδια την τελωνειακή αρχή και θα γίνεται υποχρεωτικά, με βάση τα έγγραφα τα οποία συνοδεύουν κατά την εισαγωγή του το αυτοκίνητο. Με τον τρόπο αυτό, πέραν του ότι διασφαλίζεται η απλούστευση της διαδικασίας, διασφαλίζεται και περισσότερη διαφάνεια στη δασμολογική κατάταξη των αυτοκινήτων.
	Τέλος, για την αποφυγή άσκοπων μετακινήσεων σ’ αυτήν την προσπάθεια μείωσης της γραφειοκρατίας που γίνεται, το τέλος υπέρ των ταμείων των χημικών, του Ε.Τ.Ε.Π.Α.Α., δεν θα εισπράττεται πλέον από τις τράπεζες, αλλά θα εισπράττεται από τα τελωνεία.
	Κύριοι συνάδελφοι, είναι γνωστό ότι κάνουμε μία μεγάλη προσπάθεια για μακροπρόθεσμη και σταθερή πρόοδο της οικονομίας. Παρά το σημαντικό αποτέλεσμα της εξόδου της χώρας από τη διαδικασία του υπερβολικού ελλείμματος, δεν υπάρχει κανένα περιθώριο, για χαλάρωση αυτής της προσπάθειας. Δεν υπάρχει κανένα περιθώριο γιατί τα προβλήματα που συσσωρεύτηκαν επί δύο δεκαετίες στην ελληνική οικονομία, είναι προφανές ότι δεν αντιμετωπίζονται από τη μία στιγμή στην άλλη. Χρειάζεται συστηματική, επίμονη και καλά σχεδιασμένη προσπάθεια.
	Ειπώθηκε και από τον εισηγητή και απ’ όλους τους συναδέλφους της Αντιπολίτευσης ότι προωθούμε μέσα από το νομοσχέδιο ρυθμίσεις παροχών προεκλογικού χαρακτήρα ή ρυθμίσεις για επικοινωνιακούς σκοπούς. Σας απαντώ, λοιπόν, ότι δεν πρόκειται για παροχολογία. Η δημοσιονομική εξυγίανση μάς επιτρέπει σταδιακά, αλλά σταθερά, να εστιάσουμε τις δράσεις μας για τη συνέχιση της βελτίωσης του βιοτικού επιπέδου όλων των πολιτών. 
    Μιλάω για συνέχιση της προσπάθειας, γιατί ήδη έχουμε δώσει δείγματα γραφής με τη μείωση της φορολογίας για τους μισθωτούς, τους συνταξιούχους, τους ελεύθερους επαγγελματίες και τις επιχειρήσεις. Έχουμε δώσει δείγματα γραφής με την αύξηση του Ε.Κ.Α.Σ., την αύξηση των συντάξεων του ΟΓΑ, την αύξηση του επιδόματος ανεργίας. 
    Συνεχίζουμε, λοιπόν, αυτήν την πολιτική των στοχευμένων παρεμβάσεων, κυρίως προς όφελος των οικονομικά ασθενέστερων. Συνεχίζουμε, λόγω της καλής πλέον κατάστασης της οικονομίας, να ικανοποιούμε εύλογα αιτήματα που ένα δίκαιο κράτος οφείλει να ικανοποιεί. Τέτοιου είδους είναι και ορισμένες από τις ρυθμίσεις οι οποίες περιλαμβάνονται στο συγκεκριμένο νομοσχέδιο και αποδεικνύουν ότι ασκούμε οικονομική πολιτική με κοινωνικό πρόσωπο. Αναφέρθηκε ο εισηγητής της Νέας Δημοκρατίας, θα επαναλάβω και εγώ ορισμένες, δίνοντας περισσότερες διευκρινίσεις γι’ αυτές τις ρυθμίσεις. 
    Στους αγρότες παραχωρείται η δυνατότητα χρήσης αγροτικού πετρελαίου και στα αυτοκίνητα που είχαν χαρακτηρισθεί ως το 1992 ως αγροτικά μηχανήματα πολλαπλής χρήσης. Είναι συγκεκριμένα αυτοκίνητα, έχουν χαρακτηριστικά των αγροτικών μηχανημάτων και είναι καταγεγραμμένα από το Υπουργείο Αγροτικής Ανάπτυξης. 
    Παράλληλα, αίρονται οι ποινικές κυρώσεις. Επειδή, όμως, είχε διαπραχθεί παράβαση, για λόγους φορολογικής δικαιοσύνης, θα καταβάλλεται η φορολογική επιβάρυνση, δηλαδή η διαφορά μεταξύ ειδικού φόρου κατανάλωσης πετρελαίου θέρμανσης και πετρελαίου κίνησης. 
    Δεν αφορούν, κύριοι συνάδελφοι, αυτά τα αυτοκίνητα και αυτή η ρύθμιση αγρότες του Κολωνακίου. Αφορούν αγρότες στους κάμπους της Θεσσαλίας, της Μακεδονίας, της Θράκης. Ίσως η ΠΑ.Σ.Ε.ΓΕ.Σ. στην ανακοίνωση την οποία έβγαλε, να βρίσκεται σε σύγχυση. Δεν έχει αντιληφθεί το ακριβές περιεχόμενο της διάταξης. 
    Στο ίδιο πλαίσιο αίρονται και οι κυρώσεις για παράνομη χρήση πετρελαίου  θέρμανσης από αγρότες, όσον αφορά τις παραβάσεις που έχουν διαπραχθεί πριν τις 16-10-2003, γιατί μετά τις 16-10-2003 επιτρέπεται η χρήση αγροτικού πετρελαίου. Αυτό περιλαμβάνει όλα τα αγροτικά μηχανήματα, εάν βέβαια καταβληθεί η διαφορά του ειδικού φόρου κατανάλωσης πετρελαίου κίνησης και θέρμανσης. 
      Για τη μετοικεσία, υπάρχει μια σειρά διατάξεων, που δημιουργούν ένα ευνοϊκότερο φορολογικό περιβάλλον για τους απόδημους συμπατριώτες. Επεκτείνεται από διετία σε τριετία το χρονικό διάστημα, εντός του οποίου μπορεί να γίνει χρήση του πιστοποιητικού μετοικεσίας. Απαλλάσσονται από την εκ νέου καταβολή τέλους ταξινόμησης αυτοκίνητα, τα οποία είχαν ταξινομηθεί στο παρελθόν στη χώρα και εισάγονται πάλι με ξένες πινακίδες. Απλοποιούνται –και αυτό είναι σημαντικό επίσης- οι διαδικασίες μεταβίβασης των αυτοκινήτων των μετοικούντων. Για τη μεταβίβαση δεν θα χρειάζεται πλέον η αυτοπρόσωπη παρουσία τους και μετά την πενταετία, δεν θα χρειάζεται η έγκριση της τελωνειακής αρχής. 
      Δίνεται η δυνατότητα στους μετοικούντες να παραλαμβάνουν ατελώς πλέον το αυτοκίνητό τους. Όταν επιστρέφουν μόνιμα στην Ελλάδα οι συμπατριώτες μας απόδημοι, θα μπορούν να παραλαμβάνουν αυτοκίνητο οποιουδήποτε κυβισμού, χωρίς να πληρώνουν πλέον τέλος ταξινόμησης. Μειώνονται για λόγους χρηστής διοίκησης τα πρόστιμα και για όσους δεν έχουν προσφύγει κατά του ελληνικού δημοσίου ή η προσφυγή τους είχε απορριφθεί για τυπικούς λόγους. Αυτό αφορά Πόντιους παλιννοστούντες. 
      Για ειδικές ομάδες, όπως οι πολύτεκνοι και τα άτομα με αναπηρία, οι πολύτεκνοι  θα μπορούν να παραλαμβάνουν ατελώς και για δεύτερη φορά αυτοκίνητο, εφόσον έχουν περάσει πέντε χρόνια από την αγορά του πρώτου και η οικογένεια έχει τουλάχιστον τέσσερα ανήλικα τέκνα. Είναι μια ευνοϊκή ρύθμιση για τις πολύτεκνες οικογένειες, των οποίων αυξάνονται διαρκώς οι ανάγκες.
       Επεκτείνεται το δικαίωμα των αναπήρων με 80% και άνω κινητική αναπηρία να παραλαμβάνουν ατελώς αυτοκίνητο έως τα δύο χιλιάδες εξακόσια πενήντα κυβικά και με 100% αναπηρία έως τα τρεις χιλιάδες εξακόσια πενήντα κυβικά. Η επέκταση αυτή δίνεται για να έχουν τη δυνατότητα να παίρνουν αυτοκίνητα, που θα διαθέτουν συγκεκριμένους μηχανισμούς, ανυψωτικά συστήματα. Μειώνεται το χρονικό διάστημα από δεκαετία σε επταετία για τον αποχαρακτηρισμό όλων των αυτοκινήτων των ατόμων με αναπηρία, όχι μόνο των ατόμων με κινητική αναπηρία, αλλά για όλες τις περιπτώσεις αναπηρίας. 
      Επίσης, όλα τα αυτοκίνητα που έχουν παραληφθεί με μερική ατέλεια, όπως είναι τα αυτοκίνητα των πολύτεκνων ή των ατόμων με αναπηρία, όταν αυτά αποδεσμεύονται πριν από τη λήξη του περιοριστικού διαστήματος, θα υπόκεινται πλέον στη διαφορά του μειωμένου τέλους ταξινόμησης και δεν θα πληρώνουν όλο το τέλος ταξινόμησης, όπως συνέβαινε μέχρι σήμερα. 
      Το ίδιο βέβαια θα ισχύει και στην περίπτωση κληρονομικής διαδοχής αυτών των αυτοκινήτων, ενώ με τροπολογία την οποία καταθέσαμε, δίνεται η δυνατότητα παραλαβής με απαλλαγή από το τέλος ταξινόμησης αυτοκινήτων και σε άτομα κάτω των δεκαοκτώ ετών με κινητική αναπηρία. 
      Επίσης, δίνεται η δυνατότητα παραλαβής αυτοκινήτου έως χίλια εξακόσια πενήντα κυβικά χωρίς τέλος ταξινόμησης και σ΄ αυτούς που έχουν υποβληθεί σε μεταμόσχευση νεφρού. Μέχρι σήμερα, χωρίς καμμία λογική, η δυνατότητα αυτή υπήρχε μόνο γι΄ αυτούς που είχαν νεφρική ανεπάρκεια τελικού σταδίου.
      Έρχομαι τώρα σ΄ ένα γενικότερο θέμα, το οποίο ετέθη κατά τη συζήτηση του νομοσχεδίου και στην Ολομέλεια σήμερα, σ΄ αυτήν την Αίθουσα, αλλά και στην επιτροπή. Ειπώθηκε ότι οι όποιες βελτιώσεις εισάγονται –και εισάγονται σημαντικές βελτιώσεις, εκσυγχρονιστικές διατάξεις και διατάξεις που υπηρετούν τη διαφάνεια στα τελωνεία- με το συγκεκριμένο Κώδικα, δεν θα αποδώσουν, εάν δεν ληφθούν τα απαραίτητα μέτρα για τη γενικότερη αναβάθμιση των τελωνείων και επίσης ειπώθηκε ότι υπάρχει έλλειψη συντονισμένης δράσης για την αντιμετώπιση φαινομένων λαθρεμπορίου.
      Σας απαντώ, λοιπόν, με κάθε ευθύνη από τη θέση που έχω, ότι δεν συμβαίνει κάτι τέτοιο, το αντίθετο. Δεν θέλω να αναφερθώ στην κατάσταση την οποία παραλάβαμε. Εκείνο το οποίο θέλω να τονίσω, είναι ότι έχουμε προωθήσει σημαντικές αλλαγές σ’ αυτόν τον τομέα, ότι μέρα με τη μέρα όχι μόνο εμείς, όχι μόνο οι υπηρεσίες μας, αλλά και οι πολίτες γίνονται μάρτυρες μεγάλων αλλαγών που προωθούνται στην τελωνειακή υπηρεσία της χώρας. 
      Στο ζήτημα του λαθρεμπορίου έχει γίνει σημαντική δουλειά και αυτό φάνηκε και στη συζήτηση που έγινε στην επιτροπή. Η αντιμετώπιση, βέβαια, του λαθρεμπορίου γενικότερα και όχι μόνο του λαθρεμπορίου των καυσίμων είναι μία δύσκολη υπόθεση που απαιτεί σειρά νομοθετικών και διοικητικών μέτρων, απαιτεί εξοπλισμό, απαιτεί κατάλληλα εκπαιδευμένο προσωπικό παράλληλα είναι ένα ζήτημα -που απασχολεί όλες τις ευρωπαϊκές χώρες και τις κοινοτικές υπηρεσίες. Δεν λύνεται μ΄ ένα μαγικό ραβδάκι και από τη μια στιγμή στην άλλη. 
      Εμείς όμως και διοικητικά μέτρα έχουμε λάβει και θεσμικά μέτρα έχουμε λάβει και τους ελέγχους έχουμε εντείνει και έχουμε πολύ συγκεκριμένα αποτελέσματα στην πάταξη του λαθρεμπορίου, που πιστοποιούνται από την πολύ καλή πορεία των τελωνειακών εσόδων. Προωθήσαμε την εγκατάσταση συστήματος ανάλυσης κινδύνου που αποτελεί υποσύστημα του «icis», λειτουργεί ήδη σε πενήντα εννιά υπηρεσίες και τοποθετήθηκε τελευταία στα Τελωνεία της Κακαβιάς, της Κρυσταλοπηγής και της Νίκης, έτσι ώστε να επικεντρώνονται οι έλεγχοι στα επικίνδυνα φορτία. Δεν είναι αυτό, κύριοι συνάδελφοι, μέτρο για την αντιμετώπιση του λαθρεμπορίου; 
      Θεσμοθετήθηκε ο νέος περιφερειακός οργανισμός των τελωνείων. Ο προηγούμενος οργανισμός ίσχυε από το 1988. Με τον οργανισμό αυτό, δημιουργήθηκαν τελωνεία, όπως των Αγίων Θεοδώρων που εκτελωνίζει καύσιμα, όπως της Εξοχής, αναβαθμίστηκαν από τμήματα σε διευθύνσεις άλλα τελωνεία, όπως είναι της Κομοτηνής, του Ρεθύμνου και της Ορεστιάδας και το σημαντικότερο είναι ότι στα μεγάλα τελωνεία της χώρας, δημιουργήθηκαν νέα τμήματα πληροφοριών-παραποιημένων και δίωξης λαθρεμπορίου, καθώς επίσης και τμήματα εκ των υστέρων ελέγχων, τα οποία έχουν ήδη αρχίσει να λειτουργούν. 
      Ο νέος κανονισμός καθηκόντων των τελωνειακών υπαλλήλων, ο οποίος καθορίζει τα καθήκοντα των υπαλλήλων σ’ αυτά τα νέα τμήματα που δημιουργήσαμε με τον περιφερειακό οργανισμό, έχει ήδη τύχει επεξεργασίας από το Συμβούλιο της Επικρατείας και βρίσκεται στο στάδιο των τελικών υπογραφών. Ο προηγούμενος κανονισμός ήταν κανονισμός του 1989. Με πρόσφατο προεδρικό διάταγμα, του 2007 αποκεντρώσαμε τη λειτουργία των ΕΛ.Υ.Τ., των Ελεγκτικών Υπηρεσιών των Τελωνείων και εκτός από την Αθήνα, την Πάτρα και τη Θεσσαλονίκη, δημιουργούμε παραρτήματα των ΕΛ.Υ.Τ. στην Ήπειρο και τη Θράκη, αποκεντρώνοντας αυτές τις υπηρεσίες και δίνοντάς τους τη δυνατότητα να κάνουν αποτελεσματικότερους ελέγχους σε περιφερειακό επίπεδο, όπως και στα συνοριακά τελωνεία, εκεί που πονάμε.
      Δεν είναι όλα αυτά, κύριοι συνάδελφοι, μέτρα για την αντιμετώπιση του λαθρεμπορίου; Δεν λέω μεγάλες κουβέντες, αλλά πρόκειται κυριολεκτικά για μία θεσμική επανάσταση στο χώρο των τελωνείων, αυτό που συμβαίνει το τελευταίο διάστημα. Παράλληλα με τη θεσμική αναδιοργάνωση, μεριμνούμε και για την εγκατάσταση σύγχρονου εξοπλισμού, ιδιαίτερα στα συνοριακά τελωνεία. Η χρηματοδότηση των δράσεων γίνεται, και από εθνικούς πόρους και από κοινοτικούς πόρους μέσω του προγράμματος «INTERREG». Τρέχει ένα πρόγραμμα συνολικού ύψους 14.000.000 ευρώ. Στο πλαίσιο αυτού του προγράμματος, δεκαεννιά τελωνεία που καλύπτουν τις συνοριακές διόδους με Αλβανία, FYROM, Ιταλία, Βουλγαρία και Τουρκία θα εξοπλιστούν με εξειδικευμένα συστήματα. Ειδικά στα ελληνοβουλγαρικά σύνορα, μετά την είσοδο και της Βουλγαρίας στην Ευρωπαϊκή Ένωση, μετατρέπουμε τα Τελωνεία Προμαχώνα, Εξοχής και Ορμενίου σε τμήματα πληροφοριών παραποιημένων και δίωξης λαθρεμπορίου. Δεν είναι αυτά, κύριοι συνάδελφοι, μέτρα για την αντιμετώπιση του λαθρεμπορίου και της δασμοφοροδιαφυγής; 
      Ταυτόχρονα με τον εξοπλισμό των συνοριακών τελωνείων, το ανέφερα και στη συζήτηση που έγινε στην Επιτροπή Οικονομικών Υποθέσεων, ολοκληρώνονται οι σχετικές διαδικασίες για την προμήθεια δύο αντιλαθρεμπορικών σκαφών για την τελωνειακή υπηρεσία και έχω δώσει ήδη εντολή και έχουν ξεκινήσει οι διαδικασίες για την προμήθεια και άλλων πέντε αντιλαθρεμπορικών σκαφών, προκειμένου να αποκτήσει πάλι η τελωνειακή υπηρεσία τον αντιλαθρεμπορικό στόλο τον οποίο είχε και τον οποίο εσείς της στερήσατε. Είναι προφανές ότι είναι μεγάλη η σημασία αυτού του εξοπλισμού για την αντιμετώπιση του λαθρεμπορίου καυσίμων, τσιγάρων και της παράνομης γενικότερα θαλάσσιας διακίνησης αγαθών. 
      Για πρώτη φορά, επίσης, πέρυσι, το 2006 -και επαναλαμβάνεται το 2007- τέθηκαν στόχοι στα τελωνεία. Δεν υπήρχαν στόχοι στα τελωνεία της χώρας. Οι στόχοι οι οποίοι τέθηκαν, δεν είναι μόνο στόχοι είσπραξης των τελωνειακών εσόδων. Τέθηκαν, επίσης, συγκεκριμένοι στόχοι στις καθημερινές τελωνειακές εργασίες, αλλά και στους ελέγχους των φορολογικών αποθηκών, στους εκ των υστέρων ελέγχους και στους ελέγχους των παραποιημένων προϊόντων. Δεν είναι αυτά μέτρα για την αντιμετώπιση του λαθρεμπορίου και την πάταξη της παραοικονομίας; 
      Μην απαξιώνετε, λοιπόν, μία σημαντική προσπάθεια η οποία έχει γίνει και μην κινδυνολογείτε, προσπαθώντας να δημιουργήσετε εντυπώσεις. Επιπλέον, υπάρχει αξιοκρατική επιλογή των προϊσταμένων των τμημάτων και των διευθυντών και γίνεται συστηματική δουλειά. 
      Επαναλαμβάνω ότι το αποτέλεσμα αυτής της συστηματικής δουλειάς που για πρώτη φορά γίνεται στα τελωνεία, φαίνεται στη θεαματική πορεία των τελωνειακών εσόδων τα τελευταία δύο χρόνια. Η τελωνειακή υπηρεσία εισπράττει δασμούς και φόρους όχι μόνο για την ελληνική οικονομία, αλλά και για τον κοινοτικό προϋπολογισμό. Είμαστε ανυποχώρητοι στην προσπάθειά μας για την αντιμετώπιση της εισφοροδιαφυγής και του λαθρεμπορίου. Αναβαθμίζουμε συνεχώς την τελωνειακή υπηρεσία, για να είναι περισσότερο αποτελεσματική σ’ αυτόν τον αγώνα.
      Η οικονομική ανάπτυξη και μεγέθυνση του διεθνούς εμπορίου και οι αλλαγές στις εμπορικές συναλλαγές δημιουργούν νέα δεδομένα. Από την άλλη μεριά, οι αυξημένες καταναλωτικές συνήθειες συνεπάγονται ένα υψηλό επίπεδο συναλλαγών. Υπάρχει, λοιπόν, μία πρόκληση μπροστά μας, πρόκληση για την τελωνειακή υπηρεσία και μπροστά σ’ αυτήν την πρόκληση, οι προσπάθειές μας εντείνονται. Η αυξημένη εξωστρέφεια των ελληνικών επιχειρήσεων απαιτεί την εγρήγορση όλων μας. Στόχος μας είναι να παρέχουμε υψηλής ποιότητας υπηρεσίες στην κοινωνία, προστατεύοντας παράλληλα τη δημόσια υγεία και το περιβάλλον, διασφαλίζοντας τα δημοσιονομικά συμφέροντα όχι μόνο της Ελλάδας, αλλά και του κοινοτικού προϋπολογισμού.
      Αυτούς ακριβώς τους στόχους προωθούμε με το συγκεκριμένο νομοσχέδιο, το οποίο συζητάμε σήμερα. Ούτε παροχολογία κάνουμε ούτε μικροδιευθετήσεις. Έχουμε ένα συνολικό στρατηγικό σχέδιο για την αναβάθμιση της τελωνειακής υπηρεσίας. Στα πλαίσια αυτού του συνολικού σχεδίου εντάσσεται και η σημερινή μας προσπάθεια, δηλαδή η συζήτηση και η ψήφιση του νέου αναμορφωμένου Τελωνειακού Κώδικα. Όχι μόνο δεν είναι αποσπασματικό το νομοσχέδιο, αλλά είναι μια ολοκληρωμένη παρέμβαση που έχουμε σχεδιάσει για την τελωνειακή υπηρεσία.
      Εγώ κρατώ ως θετικό το γεγονός ότι η Αξιωματική Αντιπολίτευση και στη συζήτηση που έγινε στην επιτροπή, αλλά και εδώ στην Ολομέλεια, ψηφίζει επί της αρχής το συγκεκριμένο νομοσχέδιο. Νομίζω ότι μ΄ αυτόν τον τρόπο καταδεικνύεται πόσο σημαντική είναι η προσπάθεια που έχουμε κάνει. 
      Τέλος, θα ήθελα να κάνω δύο ακόμα διευκρινίσεις. Προηγουμένως, ίσως από άγνοια, μίλησε για το θέμα αυτό ο κ. Παπαγεωργίου. Βλέπω, όμως, ότι έχει γίνει ανάλογη αναφορά και από τηλεοπτικό σταθμό πρόσφατα. Δεν αναφέρθηκα σε σας, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό το διευκρινίσαμε. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Να δώσω και εγώ διευκρινίσεις. Δημιουργήθηκε μια εικόνα, ότι ίσως νομοθετούμε με πνεύμα επιείκειας απέναντι σε επίορκους τελωνειακούς ή εφοριακούς. Θέλω να τονίσω ότι δεν είναι στην πρόθεσή μας να τροποποιήσουμε το άρθρο 159 του Εθνικού Τελωνειακού Κώδικα. Μπορεί οι συνδικαλιστές να προωθούν τα συμφέροντα του κλάδου τους, αλλά εμείς δεν θα τροποποιήσουμε το άρθρο 159. Το κύρος της τελωνειακής υπηρεσίας πρέπει να αποτελεί υπόθεση υψίστης σημασίας για όλους μας. Φαινόμενα διαφθοράς και παράνομων συναλλαγών είναι συμπεριφορές που ζημιώνουν το δημόσιο συμφέρον, προκαλούν το δημόσιο αίσθημα και αμαυρώνουν την εικόνα του Υπουργείου. Γι’ αυτό αναντίρρητα είναι καταδικαστέες. Η Κυβέρνηση, ο Υπουργός Οικονομίας και εγώ προσωπικά από τότε που έχω αναλάβει τη συγκεκριμένη ευθύνη είμαστε ανυποχώρητοι απέναντι σε θέματα διαφθοράς. Δεν κλείνουμε τα μάτια μας σε επίορκους υπαλλήλους, δεν τους συγχωρούμε και ο πέλεκυς θα είναι βαρύς στους επίορκους τελωνειακούς και εφοριακούς του Υπουργείου μας. 
      Τέλος, θέλω να αναφερθώ στην τροπολογία για τα κτίσματα σε δάση και δασικές εκτάσεις. Θέλω να τονίσω ότι στην ουσία αυτή η συγκεκριμένη τροπολογία αποτελεί εναρμόνιση με αποφάσεις δικαστηρίων, που αναβάλουν τη λήψη οριστικής απόφασης, προκειμένου να υπάρχει ο οριστικός και αμετάκλητος χαρακτηρισμός της έκτασης. Αυτή είναι η πραγματικότητα σε σχέση με τη συγκεκριμένη νομοθετική πρωτοβουλία. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κατ’ αρχάς θέλω να επισημάνω ότι ο Υπουργός Οικονομίας, ο οποίος υπογράφει αυτό το νομοσχέδιο και ο οποίος τις τελευταίες ημέρες επιδίδεται σε μία υβριστική επίθεση εναντίον του Προέδρου του ΠΑ.ΣΟ.Κ. δεν εμφανίστηκε σήμερα στη Βουλή, προκειμένου να μας δώσει τις δικές του εξηγήσεις επί των καταιγιστικών εξελίξεων και αποκαλύψεων που είχαμε χθες στην Επιτροπή Οικονομικών για το μεγάλο ζήτημα που απασχολεί τον ελληνικό λαό το τελευταίο τρίμηνο. Αυτές οι αποκαλύψεις συνδέονται με το δικό του ρόλο σ’ αυτήν την εξαιρετικά βρώμικη υπόθεση.
      Επί του νομοσχεδίου ο εισηγητής μας και οι συνάδελφοί μας ανέφεραν τις θέσεις του ΠΑ.ΣΟ.Κ..
      Εγώ θέλω μόνο να απευθυνθώ στον κύριο Υφυπουργό και να του κάνω τρεις πολύ σύντομες επισημάνσεις που έχουν τεθεί ήδη.
      Η πρώτη είναι ότι πρέπει να προσέξει πάρα πολύ το ζήτημα της παραγραφής κατά το δημόσιο λογιστικό. Η παρατήρηση που έγινε, κύριε Υφυπουργέ, είναι ότι εάν στην υπόθεση αυτή, πίσω από τη διάταξη αυτή, κρύβεται κάτι πολύ σημαντικό, τότε αναλαμβάνετε ένα τεράστιο βάρος.  Εγώ άκουσα τις εξηγήσεις που δώσατε στις επισημάνσεις, στον κ. Φωτιάδη, αλλά οφείλω να επαναλάβω ότι η σωστή διατύπωση θα ήταν η παραγραφή κατά τον Κ.Ε.Δ.Ε. και όχι κάποιες διατάξεις του δημόσιου λογιστικού. Έτσι θα διασφαλιστείτε και εσείς και εμείς και όλοι. 
      Το δεύτερο, είναι ότι η ρύθμιση για τα οχήματα τύπου τζιπ, είναι εξαιρετικά ενοχλητική, όταν μάλιστα έχει ανακοινωθεί ότι αυτό το μέτρο λαμβάνεται υπέρ των αγροτών. Ο συνάδελφος, κ. Φωτιάδης σας έκανε μια πρόταση, την οποία παρακαλώ, αν τη δείτε σωστά, να την αποδεχθείτε. Η υπόθεση που αφορά τη ρύθμιση των οχημάτων τύπου τζιπ στους αγρότες του ειδικού καθεστώτος, αφορά μη αγρότες. Είναι οι λεγόμενοι αγρότες του Κολωνακίου. Ο κ. Φωτιάδης, λοιπόν, σας πρότεινε να πάτε σε ρύθμιση η οποία αφορά τα οχήματα των κατά κύριο επάγγελμα αγροτών και θα την ψηφίσουμε. Όπως εισάγεται η διάταξη είναι εξαιρετικά προκλητική και αφορά μόνο αυτούς που τελικά δεν είναι αγρότες, έχουν παρανομήσει, έχουν κλέψει το κράτος, έχουν τα τζιπ του μεγάλου κυβισμού, κυκλοφορούν στην Αθήνα και τους κάνετε και μια ευνοϊκή ρύθμιση τώρα, η οποία δεν αφορά τους πραγματικούς αγρότες. 
      Εάν η Κυβέρνηση θέλει να είναι συνεπής με την εξαγγελία της -που την άκουσα- ότι θα κάνει μια ευνοϊκή ρύθμιση γι’ αυτούς τους αγρότες, παρακαλώ να την κάνει μόνο για τους αγρότες. Κάντε την, λοιπόν, ως ρύθμιση για τους κατά κύριο επάγγελμα αγρότες και τελειώσαμε. Εδώ θα είμαστε σύμφωνοι.
      Η τρίτη παρατήρηση, για να τελειώσω, αφορά την περίφημη τροπολογία. Έχω στα χέρια μου ένα κείμενο το οποίο συνυπογράφει ο Πρόεδρος του Τεχνικού Επιμελητηρίου Ελλάδος και ο Πρόεδρος του Δικηγορικού Συλλόγου Αθηνών.
      Κύριε Υπουργέ, αν θέλετε να ρυθμίσετε μια κατάσταση σε μια περιοχή που αφορά φτωχούς ανθρώπους, θα πρέπει να γίνει με τέτοιο τρόπο, κυρίως όσον αφορά το τμήμα των προστίμων, ώστε να μπορεί να είναι κατανοητή η προσπάθεια της Κυβέρνησης να συνεχίσει τη ρύθμιση που έγινε επί  ΠΑ.ΣΟ.Κ. και να τους διευκολύνει. Το γεγονός, όμως, ότι δημιουργείται αυτή τη στιγμή κίνημα στην Ελλάδα άγριας καταπάτησης δασικών εκτάσεων, ανέγερσης αυθαιρέτων, χωρίς το κράτος να μπορεί να κάνει τίποτα, είναι εξωφρενικό. Αυτή τη στιγμή λέτε ότι όποιος κτίσει σε δασική έκταση, εφόσον δεν υπάρχουν δασικοί χάρτες στην Ελλάδα, δεν μπορεί να τον πειράξει κανένας. Αυτό λέτε. 
      Είναι ποτέ δυνατόν η Βουλή των Ελλήνων να υιοθετήσει τέτοια ρύθμιση και για το μέλλον, σε μια περίοδο που όλοι μιλάνε –και μιλάνε ειλικρινά- για την ανάγκη προστασίας του περιβάλλοντος και ότι ο βασικός πλούτος της χώρας είναι το δασικό της περιβάλλον; Και εσείς λέτε ότι όσοι έκτισαν και όσοι θα κτίσουν από εδώ και πέρα σε δασικές εκτάσεις, οι οποίες δεν συνοδεύονται από κυρωμένους δασικούς χάρτες –που δεν υπάρχουν, διότι οι δασικοί χάρτες έχουν συνταχθεί για περίπου τριάμισι εκατομμύρια στρέμματα, από το 2002 και μένουν ανενεργοί στο Υπουργείο Γεωργίας- δεν μπορεί να τους πειράξει κανένας.
      Επικαλείσθε δικαστικές αποφάσεις. Είναι ατυχής αυτή η επίκληση, διότι οι δικαστικές αποφάσεις που έχουν εκδοθεί, αφορούν πρώτα απ’ όλα αποφάσεις πρωτοδικείου και όχι του Συμβουλίου της Επικρατείας. Δεν ξέρω εάν η νομολογία επί του θέματος αυτού θα ενοποιούνταν με την ίδια άποψη στο Συμβούλιο της Επικρατείας, που ξέρετε πόσο αυστηρό είναι στα ζητήματα της προστασίας του δασικού πλούτου της χώρας.
      Άρα, λοιπόν, εμείς δεν έχουμε αντίρρηση να συνεχίσετε επί το ευνοϊκότερο μια διάταξη που έγινε γι’ αυτούς τους ανθρώπους εκεί, όσον αφορά τα πρόστιμα, αλλά αυτό δεν μπορεί να σας οδηγήσει σε μια γενικευμένη ρύθμιση, η οποία αφορά όλες τις καταπατήσεις που έχουν γίνει στα δάση, βίλες δισεκατομμυρίων που έχουν ανεγερθεί με προκλητικό τρόπο και δεν μπορεί να γίνει η κατεδάφισή τους, όταν μάλιστα έχουν τελειώσει και όλες οι διαδικασίες Θα ήθελα να ξέρω πώς το κάνει αυτό η Κυβέρνηση.
      Σήμερα ο Πρωθυπουργός συναντήθηκε με τον πρώην Αντιπρόεδρο των Ηνωμένων Πολιτειών, τον κ. Γκορ, ο οποίος ξεκίνησε μια παγκόσμια εκστρατεία για την προστασία του περιβάλλοντος. Και θα βγάλει περήφανη ανακοίνωση προφανώς ο Πρωθυπουργός ότι προστατεύει, ότι αγωνίζεται, ότι δέχεται τις απόψεις του κ. Γκορ και την ίδια στιγμή η Κυβέρνησή του νομοθετεί ότι τα δάση είναι ξέφραγο αμπέλι πια, όποιος θέλει μπορεί να πάει να κτίσει και δεν μπορεί να πειράξει τα κτίσματα κανείς.
      Πείτε μου σε ποια λογική υπακούει αυτό, σε ποιο σχεδιασμό της Κυβέρνησης; Δεν νομίζω ότι θα πάρουμε απάντηση και λυπάμαι που δεν θα πάρουμε απάντηση, αλλά σας παρακαλώ κάντε τον κόπο να διαβάσετε το κείμενο που έχει στείλει το Τεχνικό Επιμελητήριο Ελλάδος και ο Δικηγορικός Σύλλογος Αθηνών. Δεν είναι ΠΑ.ΣΟ.Κ. αυτοί, δεν είναι ΠΑ.ΣΟ.Κ. ο κ. Παξινός ούτε ο κ. Αλαβάνος.
      Κύριε Πρόεδρε, εσείς που έχετε ιδιαίτερη ευαισθησία, αυτό πρέπει να το δείτε. Επισημαίνουν ότι εισάγονται εδώ δικονομικού χαρακτήρα διατάξεις στα διοικητικά ή στα πολιτικά δικαστήρια και δεν έχει υπογράψει ο Υπουργός  Δικαιοσύνης. Πώς γίνεται αυτό; 
      Ο Υπουργός Γεωργίας και ο Υπουργός  Οικονομίας θα καθορίσουν την έννοια και το περιεχόμενο δικονομικών διατάξεων που επιβάλλονται κατά τον τρόπο που τα δικαστήρια αποφασίζουν, πέρα από το γεγονός το οποίο σας επισήμανε και ο κ. Σπηλιόπουλος ότι δεν έχει υπογράψει ο κατ’ εξοχήν αρμόδιος Υπουργός Περιβάλλοντος -και τα δάση είναι σημαντικό στοιχείο του περιβάλλοντος στη χώρα μας- ο κ. Σουφλιάς. Υπάρχουν εξηγήσεις γι’ αυτά; 
      Κατά τα άλλα, θα δούμε σήμερα πανηγυρική παρουσία του κ. Καραμανλή με τον κ. Αλ Γκορ, ο οποίος πράγματι έχει αναλάβει μία τεράστια προσπάθεια σ’ όλον τον κόσμο; Τι σχέση έχει αυτή η διάταξη με την οποιαδήποτε θέληση των Ελλήνων πολιτικών ή και πολιτών να προστατεύσουν το περιβάλλον; 
      Εγώ νομίζω, κύριε Υπουργέ, ότι πρέπει να την αποσύρετε υπό την έννοια 
–και εδώ να μην παίζουμε παιχνιδάκια εκλογικών περιφερειών- ότι το ΠΑ.ΣΟ.Κ. δεν είναι αντίθετο με το να βοηθηθούν οι συγκεκριμένοι της εκλογικής περιφέρειας που πάνε να βοηθηθούν, διότι υπήρξε και παλαιότερη διάταξη από εμάς. Έχει να κάνει όμως μόνο με τα πρόστιμα και όχι με τη γενίκευση ενός καθεστώτος εξαίρεσης από την κατεδάφιση όλων των αυθαιρέτων που έχουν γίνει και όλων όσων θα υπάρξουν στο μέλλον. Αυτό είναι το φοβερό, όσων θα υπάρξουν! Γιατί η χώρα δεν έχει δασικούς χάρτες και η διαδικασία της σύνταξής τους είναι χρονοβόρα, το ξέρουμε αυτό.
      Εδώ δεν είναι αντιπολιτευτική η διάθεση. Μπορεί ο τόνος να υψώθηκε τώρα αλλά δεν είναι αυτό. Δεν μπορούν οι πολιτικοί διαρκώς να γίνονται αντικείμενο κριτικής σε οφθαλμοφανή πράγματα και τελικά να έχει δίκιο ο κόσμος. Δεν μπορεί εμείς εδώ να βάλουμε την υπογραφή μας σε μία καταστρεπτική παρουσία και συμπεριφορά κάποιων, οι οποίοι δεν καταλαβαίνουν τίποτα αναφορικά με το δημόσιο πλούτο της χώρας και η Κυβέρνηση να τους λέει «μπράβο». 
      «Δεν έχω δασικούς χάρτες, δεν πρόκειται να κάνω για την επόμενη δεκαπενταετία, διότι δεν είναι εύκολο να γίνουν. Επομένως μπορείτε να πάτε να κτίσετε και να είσθε βέβαιοι ότι κανείς δεν θα σας πειράξει και με τη βούλα της Βουλής των Ελλήνων». Δεν γίνεται αυτό, δεν συμπράττουμε σ΄ αυτό.
      Ξεκαθαρίζουμε το λόγο για τον οποίο δεν συμπράττουμε σ’ αυτό, ο οποίος δεν έχει καμμία σχέση με το θέμα που υποτίθεται ότι πάτε να ρυθμίσετε για την περιοχή, αν δεν κάνω λάθος, της Β΄ Πειραιά.
      Σας ευχαριστώ, κύριε Πρόεδρε.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα να κάνω δυο διευκρινίσεις.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. Έχετε το λόγο για μια μικρή παρέμβαση.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Πολύ σύντομα θα κάνω δύο διευκρινίσεις σε σχέση με τα θέματα που έθεσε ο κ. Φλωρίδης. 
      Το πρώτο έχει σχέση με τη διαγραφή των προσαυξήσεων και των προστίμων στους αγρότες. Αγρότες του «ειδικού καθεστώτος» είναι οι κατ’ επάγγελμα αγρότες οι οποίοι φορολογούνται τεκμαρτά και είναι εγγεγραμμένοι στα μητρώα αγροτών. Είναι, επομένως, σαφές ότι η διάταξη αυτή, επειδή παραπέμπει σε αγρότες ειδικού και κανονικού καθεστώτος, αναφέρεται αποκλειστικά σε αγρότες κατ’ επάγγελμα ή σε ανθρώπους οι οποίοι τηρούν βιβλία και στοιχεία για τις συγκεκριμένες αγροτικές απασχολήσεις. Είναι ξεκαθαρισμένο φορολογικά το τι σημαίνει ο όρος «αγρότες ειδικού καθεστώτος». 
      Το δεύτερο…
      ΓΕΩΡΓΙΟΣ ΦΛΩΡΙΔΗΣ: Γιατί δεν κάνετε πιο καθαρή διατύπωση;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είναι καθαρή φορολογικά η διατύπωση. Αγρότες του ειδικού καθεστώτος είναι αυτοί που φορολογούνται τεκμαρτά, κατ’ επάγγελμα αγρότες οι οποίοι είναι εγγεγραμμένοι στα μητρώα αγροτών.
      ΠΡΟΕΔΡΕΥΩΝ (Γεώργιος Σούρλας): Αυτό συνιστά και μία ερμηνευτική δήλωση του Υπουργού και έχει ιδιαίτερη σημασία.
      ΚΩΝΣΤΑΝΤΙΝΟΣ ΓΕΙΤΟΝΑΣ: Να αλλάξει η διατύπωση.
      ΠΡΟΕΔΡΕΥΩΝ (Γεώργιος Σούρλας): Είναι πολύ σημαντική η δήλωση αυτή του κυρίου Υπουργού.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Το δεύτερο θέμα, η δυνατότητα διαγραφής των παραγεγραμμένων χρεών. 
      Στη διάταξη αυτή του άρθρου 1 γίνεται αναφορά στο δημόσιο λογιστικό και όχι στον Κ.Ε.Δ.Ε., γιατί το δημόσιο λογιστικό καθορίζει το χρόνο παραγραφής ενώ ο Κ.Ε.Δ.Ε. καθορίζει τη διαδικασία της παραγραφής.
      Η διαδικασία της παραγραφής θα γίνεται κατά Κ.Ε.Δ.Ε., αλλά ο χρόνος παραγραφής καθορίζεται στο δημόσιο λογιστικό. Και ο χρόνος αυτός είναι δέκα χρόνια για δασμούς και φόρους στα τελωνεία και είκοσι χρόνια για χρέη από τελεσίδικη απόφαση δικαστηρίου ή από καταλογιστική πράξη, δηλαδή, στις περιπτώσεις της λαθρεμπορίας. Παίρνω δε την πολιτική ευθύνη λέγοντάς σας ότι η διάταξη αυτή δεν έχει καμμία σχέση με τις υποθέσεις των τελωνειακών, οι οποίοι είχαν εμπλακεί σε λαθρεμπόριο καυσίμων. Και δεν έχει καμμία σχέση γιατί εδώ έχουν ασκηθεί ένδικα μέσα και επομένως έχει ανασταλεί η παραγραφή αυτών των υποθέσεων. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ο κ. Φλωρίδης ζήτησε να είναι εδώ σήμερα ο κ. Αλογοσκούφης, για να δώσει εξηγήσεις γιατί προέβη σε κάποιους σχολιασμούς και σε κάποιες κριτικές για τον Αρχηγό της Αξιωματικής Αντιπολιτεύσεως, αλλά και για να δώσει εξηγήσεις για το τι εξέλαβε ο κ. Φλωρίδης και άλλοι από τη χθεσινή παρουσία εκπροσώπων της τραπέζης «J.P. Morgan» στην Επιτροπή Οικονομικών της Βουλής. Νομίζω πως θα πρέπει να διακρίνει ο κ. Φλωρίδης από εδώ και πέρα ότι αυτό που θεωρεί ο ίδιος δεν είναι απαραίτητα αυτό που θεωρούμε και όλοι. Και δεν είναι και υποχρεωτικό να θεωρούμε όλοι το ίδιο.
      Η ομιλία του κ. Γκορ σήμερα στο Μέγαρο Μουσικής έχει τίτλο «Μία ενοχλητική αλήθεια». Νομίζω πως οι ενοχλητικές αλήθειες που και άλλοι λένε, εκτός από τον κ. Γκορ, δεν σημαίνει ότι συνιστούν ύβρεις. Είναι απλώς ενοχλητικές για το ΠΑ.ΣΟ.Κ. αλήθειες. Και δεν είναι λόγος, όταν λες ενοχλητικές για το ΠΑ.ΣΟ.Κ. αλήθειες, να απολογείσαι. 
      Σήμερα εδώ συζητήσαμε την αναμόρφωση του Εθνικού Τελωνειακού Κώδικα. Και μέσα από την αναμόρφωση του Εθνικού Τελωνειακού Κώδικα λαμβάνονται μέτρα υπέρ των ατόμων με ειδικές ανάγκες, υπέρ των αγροτών, υπέρ των μετοικούντων Ελλήνων. Λαμβάνονται επίσης μέτρα υπέρ της εγχώριας βιοτεχνίας και βιομηχανίας, λαμβάνονται μέτρα υπέρ της προστασίας του υγιούς εμπορίου και κατά των προϊόντων απομιμήσεων, των «πειρατικών» προϊόντων. Όλα αυτά τα μέτρα είναι και εκτιμημένα οικονομικώς και δείχνουν ότι το δημόσιο, με τη νομοθέτηση αυτών των διατάξεων που σήμερα ψηφίζουμε, στερείται περίπου σε ετήσια βάση 10.000.000 ευρώ και εφάπαξ άλλα 2.000.000 ευρώ, όχι για να προβεί σε προεκλογικές κινήσεις -γιατί τότε τα ποσά αυτά θα ήταν πολύ μεγαλύτερα- αλλά για να διευκολύνει συγκεκριμένες τάξεις και συγκεκριμένους κλάδους της οικονομίας.
      Αυτά τα μέτρα έχουν δρομολογηθεί ήδη από πέρυσι. Γιατί από πέρυσι το Υπουργείο είχε αναθέσει σε επιτροπή το σχεδιασμό της νομοθετικής αναμορφώσεως του Τελωνειακού Κώδικα. Και με τις διαδικασίες των συζητήσεων και του διαλόγου, που σ’ ένα δημοκρατικό πολίτευμα επιβάλλονται, φθάσαμε σήμερα να ψηφίζουμε αυτό το νομοσχέδιο. Δεν είναι δυνατόν με το ζόρι όλα όσα γίνονται από σήμερα έως τη μέρα των εκλογών να θεωρούνται ότι είναι υποτεταγμένα στη λογική των εκλογών. Είναι υποτεταγμένα στη λογική των υποχρεώσεων και των δεσμεύσεων που έχουμε, είναι υποτεταγμένα στη λογική της διορθώσεως των παραλείψεων, των λαθών, των σφαλμάτων, των προβληματικών καταστάσεων που κληρονομήσαμε. 
      Και να ξέρετε ότι πολλές φορές οι τυχόν εκ πρώτης όψεως καθυστερήσεις στην επίλυση ζητημάτων οφείλονται στο ότι η Νέα Δημοκρατία κληρονόμησε ένα συνωστισμό προβλημάτων και όταν φυσικά κληρονομείς ένα συνωστισμό προβλημάτων, ένα μποτιλιάρισμα προβλημάτων θα υπάρχει κι ένας συνωστισμός των λύσεων. Θα περιμένουν κι οι λύσεις, γιατί οι διαδικασίες δεν γίνονται κατά ριπάς, δεν υπάρχει στη δημοκρατία νομοθετική επίλυση προβλημάτων κατά ριπάς. Η επίλυση γίνεται μια, μια, διαδοχικά και με τις εγγυήσεις που προβλέπει η θεσμική υπόσταση της πολιτείας μας. 
      Αυτό γίνεται και με το θέμα της περίφημης τροπολογίας, η οποία θεωρήθηκε ότι δίνει δήθεν το σύνθημα για καταπατήσεις δασικών εκτάσεων.
      Ο νόμος ο οποίος απαιτεί να υπάρχουν κυρωμένοι δασικοί χάρτες, είναι νόμος του 1998. Είναι το άρθρο 27 του ν. 2664/98. Και αν μετράω καλά, μετά το ’98 ήταν το ’99, μετά το ’99 ήταν το 2000, μετά το 2001, το 2002, το 2003 και ένα μέρος του 2004 που είχε το ΠΑ.ΣΟ.Κ. έξι χρόνια  καταδικά του να ολοκληρώσει αυτή, την ιστορία, που με δικό του νόμο είχε υποχρεώσει την πολιτεία να ολοκληρώσει και δεν το ολοκλήρωσε. 
      Προφανώς αυτό δεν έγινε επειδή το ΠΑ.ΣΟ.Κ. ήθελε να διαιωνίζονται αυτές οι εκκρεμότητες και να καταπατώνται τα δάση. Αυτό μόνο εμείς το θέλουμε! Το ΠΑ.ΣΟ.Κ. είχε απλώς μια συγγνωστή καθυστέρηση, διότι δεν πρόλαβε στα έξι χρόνια να λύσει αυτό το πρόβλημα, όπως στα είκοσι χρόνια δεν πρόλαβε να λύσει ένα σωρό άλλα προβλήματα. Νομίζω πως αυτή η διάκριση μεταξύ ΠΑ.ΣΟ.Κ. και Νέας Δημοκρατίας, με βάση αυτή την αφελή και παιδαριώδη θεωρία του καλού και του κακού δεν πείθει κανέναν και δεν δημιουργεί την παραμικρή πολιτική επίπτωση για μας σε όσους το ακούν.
      Μόνο και μόνο γι’ αυτό το λόγο, ίσως να κάνω λάθος που σας το επισημαίνω, γιατί μπορεί να το αναλογιστείτε και να σταματήσετε αυτή την τακτική και να αρχίσετε μια άλλη τακτική αποχρώσεων και όχι απολύτου κακού και απολύτου καλού, η οποία τακτική των αποχρώσεων θα είναι και πιο αληθοφανής, θα είναι και πιο ευλογοφανής. Αλλά είμαι πεπεισμένος πλέον παρακολουθώντας σας ότι έχετε πάρει μια τέτοια πορεία τέτοιας  επιπόλαιας ασκήσεως αντιπολιτεύσεως που ακόμη και καλοπροαίρετες συστάσεις δεν εισακούονται από σας. 
      Συνεπώς σήμερα ψηφίζουμε την αναμόρφωση του Εθνικού Τελωνειακού Κώδικα, βελτιώνουμε γραφειοκρατικές διαδικασίες, βελτιώνουμε διαδικασίες για την υποβοήθηση των εξαγωγών, μειώνουμε το κόστος παραγωγής ελληνικών προϊόντων, προστατεύουμε γνήσια προϊόντα, υποβοηθούμε τα άτομα με ειδικές ανάγκες, υποβοηθούμε τους αγρότες και εδώ ανοίγω παρένθεση και λέω ότι στην Αθήνα δεν επιτρέπεται να κυκλοφορεί όχημα, είτε στο Κολωνάκι είτε σε άλλες περιοχές με πετρέλαιο. Συνεπώς εξ ορισμού αυτά που φοβάστε ότι πάμε να κάνουμε, δεν μπορούν να γίνουν. Μόνο για αγρότες παρέχονται αυτές οι διευκολύνσεις με τα οχήματα τα οποία χαρακτηρίζονται επισήμως αγροτικά μηχανήματα πολλαπλής χρήσεως.
      Αυτά τα μέτρα, είναι μέτρα που τα χρώσταγε η πολιτεία. Τα χρώσταγε επί των ημερών σας, επί της μακροημερεύσεώς σας και σήμερα της Νέας Δημοκρατίας που δεν έχει προλάβει να μακροημερεύσει, γιατί δεν είναι μια τετραετία μακροημέρευσης, προσπαθείτε να της καταλογίσετε γιατί δεν έχει διορθώσει όλο αυτό το συνωστισμό προβλημάτων που της κληροδοτήσατε. 
      Διορθώνουμε σιγά-σιγά αυτόν το συνωστισμό προβλημάτων, τον μειώνουμε, μειώνουμε αυτόν το σωρείτη προβλημάτων που κληρονομήσαμε και να ξέρετε ότι χάρη και στη δική σας στρεβλή αντιπολίτευση, θα μακροημερεύσουμε στην εξουσία, κυρίως όμως, επειδή ο ελληνικός λαός κρίνει και συγκρίνει. Και επειδή ο ελληνικός λαός κρίνει και συγκρίνει, θα έχουμε αυτή την ευκαιρία με μια βασική διαφορά. Εμείς τη μακροημέρευση θα την αξιοποιήσουμε και δεν θα την αφήσουμε, όπως εσείς να πάει χαμένη, για να φωνάζουμε εν συνεχεία, χωρίς να έχουμε διδαχθεί τίποτα από το παρελθόν μας, προσπαθώντας να παρουσιάσουμε δήθεν, ότι εμείς είμαστε το καλό και οι άλλοι το κακό. Δεν υπάρχει αυτή η διάκριση. Αυτή η διάκριση μετά τα δέκα-έντεκα χρόνια της ζωής ενός ανθρώπου καταργείται. Είναι παιδαριώδης αυτή η διάκριση και δεν μπορεί να επιφυλάσσετε στον εαυτό σας τέτοιου είδους διαχωρισμούς του πολιτικού τοπίου. Και λάθη γίνονται και παραλείψεις γίνονται και καθυστερήσεις σημειώνουμε, αλλά αυτό το οποίο κυριολεκτικά συμβαίνει τα τελευταία τριάμισι χρόνια, είναι ότι τα πράγματα πηγαίνουν μπροστά και διορθώνονται πολλές από τις κληρονομιές που παραλάβαμε. Αυτό είναι και το σημερινό νομοσχέδιο, αυτό κάνουμε και γι’ αυτό και το στηρίζουμε.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής για να δευτερολογήσει.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Υπουργέ, για το αφορολόγητο πετρέλαιο σε σχέση με τους αγρότες, θα ήθελα να πω ότι σας κάναμε μια πρόταση την οποία έχει ζητήσει όλο το αγροτικό κίνημα, ανεξάρτητα πού ψηφίζει και τι κάνει εδώ και δεκαετίες. Ζητούν αυτοί αφορολόγητο πετρέλαιο και δικαιούνται να έχουν αφορολόγητο πετρέλαιο για τις αγροτικές ανάγκες, για τις καλλιέργειες. Δεν είναι δυνατόν να παίρνουν οι εφοπλιστές, να τους δίνετε τώρα και για τα άλλα εφόδια που χρειάζονται στα πλοία απαλλαγή φόρου και να μη δίνετε όσο χρειάζεται αφορολόγητο πετρέλαιο στους αγρότες. Το ένα είναι αυτό. 
      Δεν θα μπω στα άλλα. Γιατί για τα αυτοκίνητα τα οποία αναφέρετε, η διάταξη προβλέπει τα αυτοκίνητα εκείνα τα οποία έχουν έρθει από τη Ρουμανία, αν θυμάμαι καλά, το 1992. 
      Δεύτερον, ήθελα να πω, επίσης, για τους αγρότες ότι υπάρχει ένα μεγάλο πρόβλημα, κύριε Υπουργέ. Διώκονται οι αγρότες, τους πηγαίνει στα δικαστήρια η εφορία, γιατί έχουν καταθέσει τιμολόγια πώλησης προϊόντων που παίρνουν από εμπόρους απατεώνες. Βλέπεις ότι είναι καθ’ όλα νόμιμα, τρυπημένα κανονικά, με τον τίτλο του επιχειρηματία και όμως, αυτά είναι πλαστά και διώκεται ο αγρότης. Τον πάνε στα δικαστήρια, του ζητούν να δώσει πίσω την επιδότηση που πήρε, να πληρώσει το Φ.Π.Α. τον οποίο είχε κρατήσει ο έμπορος. Μιλάω τώρα για τα πραγματικά γεγονότα και όχι για ορισμένους που πιστεύω ότι μετριούνται στα δάχτυλα του ενός χεριού απατεώνες που μπορεί να υπάρχουν στους αγρότες και να έγινε σε συνεννόησή τους. Μιλάμε εδώ για τις πραγματικές ανάγκες. Δείτε το και αυτό, γιατί είναι ανάγκη να το λύσετε. Δεν μπορεί να σέρνονται στα δικαστήρια ή να πωλούν τα χωράφια τους, για να πάνε να πληρώσουν τα λεφτά που πήραν από την επιδότηση ή το Φ.Π.Α., αφού τα έχουν φάει. 
      Θα έρθω, επίσης, και στο άρθρο 4, εκεί που έχουμε τις μεταβατικές διατάξεις. Ουσιαστικά τα άρθρα 3 και το 4 μιλούν για τους εκτελωνιστές. Δεν έχουμε καμμία αντίρρηση ούτε για το χρονικό περιθώριο που καθορίζεται, πώς θα γίνονται οι προσλήψεις μέσα στα τρία έτη, για τον προγραμματισμό, ούτε και για τις διαδικασίες που βάζει η διάταξη. 
      Έχουμε, όμως, στην παράγραφο 3 του άρθρου 4 ορισμένα ερωτηματικά. Ενώ λέτε ότι μπορούν αυτοί να αποκτήσουν το δικαίωμα του επιχειρηματία εκτελωνιστή και μέσα σε δυο χρόνια να δώσουν εξετάσεις, δεν αναφέρετε εάν θα καταργηθεί τελικά αυτό το απάνθρωπο σύστημα της εκμετάλλευσης που γίνεται και στους εκτελωνιστές με το να υπογράφουν συμβάσεις έργου. Θα καταργηθεί αυτό που γίνεται σήμερα από τα εκτελωνιστικά γραφεία; Παίρνουν τους ανθρώπους, τους έχουν με εργολαβία και υπογράφουν τις συμβάσεις κ.λπ. και μάλιστα και για το εξωτερικό εμπόριο. 
      Κύριε Υπουργέ, στο άρθρο 5 και ιδιαίτερα στις διατάξεις για λαθρεμπορία δεν μπορεί να έχετε πρόστιμα μέχρι 9.000. Αυτά είναι συμβολικά. Ένας που κάνει λαθρεμπορία αυτές τις 9.000 τις δίνει για λαδώματα εδώ και εκεί. Θα πρέπει να είναι πιο αυστηρές οι διατάξεις, να πέσει πέλεκυς σε όσους κάνουν λαθρεμπόριο και συλλαμβάνονται και ιδιαίτερα σ΄ αυτούς τους δήθεν τίμιους επιχειρηματίες. 
      Έρχομαι τώρα στις τροπολογίες. Ζητήσαμε να αποσυρθεί, αλλά η Κυβέρνηση δεν αποδέχθηκε να γίνει απόσυρση αυτής της τροπολογίας. Μάλιστα, εμείς μιλήσαμε και για την άλλη τροπολογία, τη δεύτερη. 
      Κύριε Πρόεδρε, εδώ γίνεται μια νομιμοποίηση των αυθαιρέτων που δίνει ένα χρόνο, εγώ θα έλεγα και νυν και αεί, κύριε Υπουργέ, όταν λέτε «μέχρι να γίνει το Κτηματολόγιο». Το Κτηματολόγιο εδώ και τριάντα χρόνια εξαγγέλλεται από όλες τις κυβερνήσεις ότι θα γίνει και ποτέ δεν έγινε. 
      Το δε Δασολόγιο, που είναι υποχρέωση ουσιαστικά του Υπουργού να το φτιάξει πριν το Κτηματολόγιο και αυτή η Κυβέρνηση και η προηγούμενη ενώ αναγνώρισαν αυτήν την ανάγκη πάλι, εδώ και τριάντα-σαράντα χρόνια δεν έχουν προχωρήσει στο Δασολόγιο. Ένα ελάχιστο κομμάτι έχει γίνει, τριάμισι εκατομμύρια στρέμματα περίπου και όλο το υπόλοιπο βρίσκεται στον αέρα. Ο κ. Σουφλιάς μάλιστα, κύριε Υπουργέ, όταν συζητούσαμε το Κτηματολόγιο, χαρακτήρισε την απόφαση του Συμβουλίου της Επικρατείας που είπε «άπαξ δάσος, πάντα δάσος», εγκληματική απόφαση, δίνοντας έτσι το στίγμα της Κυβέρνησης πώς βλέπει τελικά το δασικό πλούτο που έχουμε και πώς θέλει τελικά να το περάσει μέσα στην εμπορευματοποίηση και στη νομιμοποίηση όλων αυτών των καταπατήσεων που έγιναν όλα αυτά τα χρόνια.
      Κύριε Υπουργέ, δεν είναι μόνο η αναθεώρηση που έγινε με το άρθρο 24, κοινή συναινέσει με την κυβέρνηση του ΠΑ.ΣΟ.Κ., που έγινε ένα χτύπημα στο άρθρο 24, αντιπεριβαλλοντικό, αλλά και η εκχώρηση αυτής της πολιτικής γης του δημοσίου σε ορισμένους επιτήδειους καταπατητές και λείπει εδώ τώρα και ο κ. Βασιλείου και ο Αντιπρόεδρος κ. Τραγάκης, που μίλησαν για χιλιάδες άστεγους που έχουν φτιάξει σπιτάκια. Μα, μέσα στα δάση, οι βίλες που έχουν γίνει των εκατομμυρίων ευρώ, πρόκειται για πρώτη κατοικία του φτωχού λαού, του φτωχού εργάτη κ.λπ., του άστεγου; Για όνομα του Θεού! Ερχόμαστε εδώ να επικαλεστούμε τέτοια στοιχεία, για να περάσουμε σκοπιμότητες και ιδιαίτερα συμφέροντα μεγαλοκαρχαριών; Γιατί αυτοί έχουν καταπατήσει τη γη. Και εδώ, προσέξτε, κύριε Υπουργέ, δεν γίνεται μόνο η νομιμοποίηση των καταπατημένων που αυτοί και στα δικαστήρια θα το επικαλεστούν, αλλά γίνεται και η νομιμοποίηση των αυθαιρέτων στα καταπατημένα. 
      Λοιπόν, είναι πολλές οι πόρτες που ανοίγετε…
      ΠΡΟΕΔΡΕΥΩΝ (Γεώργιος Σούρλας): Αύριο θα τα συζητήσουμε εκτενώς.
      ΝΙΚΟΛΑΟΣ ΓΚΑΤΖΗΣ: Θα συμφωνήσουμε σ’ αυτά που λέει το Επιμελητήριο και ο Δικηγορικός Σύλλογος, για όλα αυτά που προβάλλουν. Τα θεωρούμε και εμείς πάρα πολύ δικαιολογημένα, για να ανατρέψουμε αυτή την απόφαση.
      Εν πάση περιπτώσει, κατά την άποψή μας, κύριε Υπουργέ, μια και βρισκόμαστε σε περίοδο σκανδάλων, αυτά είναι τα μεγάλα σκάνδαλα. Τα μεγαλύτερα σκάνδαλα που γίνονται είναι με τις συναινέσεις των κυβερνήσεων και όταν πρόκειται μάλιστα για περιουσία του δημοσίου, για δημόσιο πλούτο, για δάσος, δασικές εκτάσεις κ.λπ.. Αυτά είναι τα μεγάλα σκάνδαλα, όταν παραχωρούνται μ’ αυτόν τον τρόπο που παραχωρούνται. 
      Δυο λέξεις για την άλλη τροπολογία. 
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, θα μιλήσουμε για τις τροπολογίες αύριο εκτενώς. Θα έχετε όλο το χρόνο να αναπτύξετε τις απόψεις σας και θα σας ακούσουν περισσότεροι συνάδελφοι ελπίζω αύριο.
      ΝΙΚΟΛΑΟΣ ΓΚΑΤΖΗΣ: Εντάξει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Γκατζή.
      Το λόγο έχει ο Εισηγητής της Νέας Δημοκρατίας κ. Λιάσκος.
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κυρίες και κύριοι συνάδελφοι, υπάρχουν στρατηγοί που σε περιόδους κρίσεως ενώ ήταν οι κυρίως υπεύθυνοι, οι αποκλειστικά υπεύθυνοι, δεν ανταποκρίθηκαν ούτε στις περιστάσεις ούτε στις απαιτήσεις των καιρών και εκ των υστέρων γράφουν βιβλία ή αν θέλετε, δίνουν συνεντεύξεις για να εξηγήσουν τη στάση τους ή για να μας πουν τι έπρεπε να είχε γίνει. 
      Υπάρχουν όμως και πολιτικοί οι οποίοι σ’ αυτήν την Αίθουσα είναι εδώ και κυβέρνησαν μακροχρόνια τον ελληνικό λαό και αφού συσσώρευσαν τα προβλήματα, αφού δεν έδωσαν λύση σε βασικά προβλήματα, έρχονται σήμερα να λένε ότι εμείς δεν τα λύσαμε όλα διά της μαγικής ράβδου. Και αυτό, εάν δεν ήταν τόσο αστείο, θα ήταν προκλητικό. Αλλά από την άλλη μερικά καταδεικνύουμε εδώ μέσα σ’ αυτήν την Αίθουσα και το έλλειμμα της πολιτικής παιδείας, όταν ασκούμε μηδενιστική αντιπολίτευση σε ένα νομοσχέδιο, το οποίο όπως επεσήμανα στην πρωτολογία μου και καλό είναι και ουσιαστικά εναρμονίζει τις διατάξεις του Τελωνειακού Κώδικα με την κοινοτική νομοθεσία και τις αποφάσεις διοικητικών δικαστηρίων. 
      Όμως, ταυτόχρονα με στοχευμένες παρεμβάσεις, όπως επισημάνθηκε από τον Υπουργό, δίνονται λύσεις σε χρονίζοντα προβλήματα μεγάλων κοινωνικών ομάδων αλλά και επαγγελματικών τάξεων, ενώ συγχρόνως ενισχύεται ο ανταγωνισμός, η πάταξη του παραεμπορίου, η εξυγίανση –αν θέλετε- του εμπορίου και η παραγωγικότητα. 
      Όλα αυτά αναλύθηκαν πάρα πολύ και επισημάνθηκαν σε τέτοιο βαθμό, που δεν υπάρχει ουσιαστικά αντίλογος. Γιατί αυτοί οι οποίοι εδώ μέσα δεν έκριναν σωστές τις διατάξεις του νομοσχεδίου, με μασημένα λόγια στον επίλογό τους έλεγαν ότι είναι θετικές αυτές οι ρυθμίσεις.
      Εμείς, ως πολιτική παράταξη από την πρώτη στιγμή, κύριε Πρόεδρε, είπαμε ότι ο ν. 2960, ο νόμος που έφτιαξε το ΠΑ.ΣΟ.Κ. το 2001, δηλαδή ο Τελωνειακός Κώδικας, ήταν πραγματικά ένας πολύ καλός Κώδικας. Δεν είπαμε ότι επειδή δεν ήταν καλός, τον αναμορφώνουμε, τον καταργούμε. Είπαμε ότι ήταν ένας καλός Κώδικας που έχει την ανάγκη αναμόρφωσης εξαιτίας της εναρμόνισης με το Κοινοτικό Δίκαιο των αποφάσεων των ανωτάτων διοικητικών δικαστηρίων.
      Εκείνοι δεν έχουν την τόλμη να ομολογήσουν ότι οι στοχευμένες παρεμβάσεις, είναι πραγματικά προς το συμφέρον και των υπηρεσιών και του εμπορίου και των εξαγωγών και του ανταγωνισμού, αλλά και με τις ρυθμίσεις που ανακουφίζουν το κοινωνικό σύνολο και τις επαγγελματικές ομάδες, δίνεται πραγματικά μια άλλη διάσταση, όπως προανέφερα, στον ανταγωνισμό και στο εμπόριο.
      Εδώ, λοιπόν, πρέπει να πούμε ότι εγώ θλίβομαι –το είπα και στην επιτροπή- γιατί δεν προάγουμε την πολιτική μ’ αυτόν τον τρόπο. Είναι ένα νομοσχέδιο, κύριε Πρόεδρε, κύριοι συνάδελφοι, τόσο απλό. Δεν παρέχει κανένα πεδίο πολιτικού ανταγωνισμού και ίσα-ίσα όλοι θα έπρεπε να συμφωνούμε σ’ όλα του τα άρθρα. 
      Και ερωτώ καλόπιστα τους συναδέλφους, τους ρώτησα και στην επιτροπή: Δεν θέλουν να μειωθεί ο χρόνος αποχαρακτηρισμού των ΤΑΞΙ από τα δέκα στα πέντε χρόνια;
      ΝΙΚΟΛΑΟΣ ΓΚΑΤΖΗΣ: Αυτό είναι το πρόβλημα; Υπάρχει διαφωνία σ’ αυτό από κανέναν; 
      ΑΝΑΣΤΑΣΙΟΣ ΛΙΑΣΚΟΣ: Δεν θέλουν να ανανεωθεί ο λειτουργικός στόλος και να μπορεί να εξυπηρετείται και ο πολίτης; Δεν θέλουν τις ρυθμίσεις των πολυτέκνων; Δεν θέλουν τις ρυθμίσεις των κινητικά αναπήρων; Δεν θέλουν τις ρυθμίσεις των μετοικούντων; Δεν θέλουν τις ρυθμίσεις που γίνονται για τη μείωση του λειτουργικού κόστους των επιχειρήσεων ή του διοικητικού κολασμού στα παραποιημένα προϊόντα; Τι δεν θέλουν; Αν τους ρωτήσετε, όλα τα θέλουν. Αλλά, από την άλλη μεριά, δεν τα θέλουν, γιατί πρέπει κάτι να λένε. Νομίζουν και θεωρούν ότι μ’ αυτόν τον τρόπο παράγουν πολιτική.
      Πιστεύω ξεκάθαρα ότι εδώ, όταν κουβεντιάζουμε ένα νομοσχέδιο, δεν μπορούμε να κάνουμε συλλήβδην και μια συνολική κριτική για όλους και για όλα. Δεν μπορούμε όμως να εγκαλούμε εις απολογίαν λέγοντας ότι ενώ δεν κάναμε τίποτα εμείς τόσα χρόνια για τους πολύτεκνους ή τους τρίτεκνους, εσείς που κάνετε ένα-δύο-τρία πράγματα, έπρεπε να είχατε κάνει δεκατρία! 
      Ούτε μπορούμε να κάνουμε κριτική, γιατί δεν έγινε ολοκληρωμένα αξιοποίηση όλων των παραμέτρων που χρειάζονται για να προχωρήσει το Υπουργείο σε ανακούφιση των κοινωνικών ομάδων, όταν βλέπουμε -όπως σωστά επεσήμανε ο Υπουργός- ότι πάρα πολλά απ’ αυτά τα μέτρα σταδιακά και από την αρχή της θητείας της παρούσας κυβερνήσεως έχουν παρθεί.
      Μα, έτσι κυβερνά μια κυβέρνηση. Σταδιακά και με στοχευμένο πρόγραμμα υλοποιεί μια-μια τις δράσεις. Μίλησε ο Υπουργός προηγούμενα για φορολογικές ελαφρύνσεις, αύξηση του Ε.Κ.Α.Σ., αύξηση της σύνταξης του Ο.Γ.Α., αύξηση –αν θέλετε- συντάξεων, οι οποίες χρόνια ολόκληρα παρέμεναν καθηλωμένες.
      Από εκεί και ύστερα, θεωρούμε ότι οι στοχευμένες κοινωνικές παρεμβάσεις είναι επιβεβλημένη πολιτική και αυτό κάνει η παρούσα Κυβέρνηση. Και εμείς πραγματικά το επικροτούμε, το χειροκροτούμε και το προβάλλουμε, γιατί έτσι πρέπει να κάνει μια κυβέρνηση, με προσεκτικό σχεδιασμό να ανακουφίζει τους πολίτες.
      Είναι πολύ θετικές οι ρυθμίσεις, κυρίες και κύριοι συνάδελφοι. Είναι βέβαιο ότι τίποτε απ’ ό,τι είπατε δεν έχει πραγματικά να κάνει με μία ουσιαστική παρέμβαση κάποιου χαρακτήρα.
    Εξηγήθηκαν και τα ζητήματα των ρυθμίσεων των αγροτικών μηχανημάτων και για τα διπλοκάμπινα και για τη διαγραφή των χρεών που ψάχνετε να βρείτε ψύλλους στα άχυρα. Τι να βρείτε; Σας λέει ο Υπουργός ότι διαγράφονται όσα χρέη έχουν παραγραφεί. Τι άλλο, δηλαδή, να πει ο άνθρωπος; Και βέβαια δεν μπορείτε να επανέρχεστε σε ζητήματα τα οποία έχουν απαντηθεί. 
    Κατά συνέπεια, είναι ένα νομοσχέδιο πάρα πολύ καλό, ένα νομοσχέδιο που καταδεικνύει την πολιτική της παρατάξεώς μας. Και βέβαια δεν μπορεί να γίνει πολιτική μ’ αυτό, ούτε να επανέλθει το ΠΑ.ΣΟ.Κ., κύριε Γείτονα, γιατί και σεις γελώντας το είπατε, αφού δεν το πιστεύετε. 
    Ευχαριστώ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιάσκο. 
    Το λόγο έχει ο εισηγητής του ΠΑ.ΣΟ.Κ. ο κ. Γείτονας. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε συνάδελφε, δεν έχει σημασία τι πιστεύω εγώ και σεις. Σημασία έχει τι πιστεύει ο ελληνικός λαός για τον καθένα μας. Και προσέξτε το αυτό, γιατί η αλαζονεία που δείξατε...
    ΠΡΟΕΔΡΕΥΩΝ (Γεώργιος Σούρλας): Και εμείς λαός είμαστε. Δεν είμαστε λαός; Και οι Βουλευτές θέλω να πω, λαός είναι. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Αυτό λέω και εγώ. Εννοώ την κρίση των πολιτών για μας ως κόμματα, ως μέλη κομμάτων, κύριε Πρόεδρε. Συνεχίζω. Η αλαζονεία που δείξατε με την τελευταία παρέμβασή σας, πραγματικά και με εκπλήσσει. Και δεν πηγάζει πια από δύναμη που δείχνατε κάποτε, στην αρχή της θητείας σας, αλλά τώρα από αδυναμία. Και η αλαζονεία της αδυναμίας είναι πολύ πιο επικίνδυνη και από τη αλαζονεία της δύναμης. 
    Άκουσα ακόμα μαθήματα και κρίσεις περί επιπόλαιης αντιπολίτευσης, περί καλού και κακού, περί απαίδευτων. Εσείς, λοιπόν, που έχετε πολιτική παιδεία, κύριε συνάδελφε, θα πρέπει πρώτα-πρώτα να ξέρετε το εξής: Η προπαίδεια στον κοινοβουλευτισμό και στη δημοκρατία ορίζει να υπάρχει λόγος και αντίλογος, να γίνεται κριτική. Αρνείστε και ενοχλείστε από την κριτική. Σε λίγο με τη φόρα που είχατε πάρει, θα μας λέγατε ότι «δεν δικαιούμαστε να ομιλούμε». Και απευθύνεστε και σε μας, στο κόμμα της Αξιωματικής Αντιπολίτευσης, όταν μάλιστα λέμε ότι ψηφίζουμε επί της αρχής το νομοσχέδιο. Αλλά πώς να το κάνουμε; Πρέπει να βάλουμε τα πράγματα στην πραγματική τους διάσταση. 
    Ο κύριος Υπουργός στην επιτροπή ήταν πιο προσεκτικός. Είπε ότι είναι μια παρέμβαση στα πλαίσια του σχεδίου μας για τη μεταρρύθμιση της οικονομίας. Σήμερα το είπε και «επανάσταση». Αφήστε, τα μεγάλα λόγια. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν είπα εγώ αυτό. Είπα για τη δουλειά που γίνεται συνολικά στα τελωνεία. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Όσον αφορά το πρώτο κεφάλαιο έχουμε πολλές αναγκαίες, πολλές θετικές, πολλές με ερωτηματικά -ως προς την απόδοσή τους- τροποποιήσεις του Κώδικα για εναρμόνιση στην κοινοτική νομοθεσία. Είπαμε «ναι» και εκφράσαμε επιφυλάξεις, ζητήσαμε στοιχεία και πληροφορίες. Και με τις διευκρινίσεις που ζητήσαμε, θέλαμε ακριβώς να εξασφαλίσουμε την ασφάλεια του δικαίου και αν θέλετε, να εξασφαλίσουμε αν θέλετε και το πολιτικό σύστημα από οποιεσδήποτε -και δεν είναι λίγες- ποικιλώνυμες επιθέσεις δέχεται. 
    Θα μας κατακρίνετε γι’ αυτό, κύριε συνάδελφε; Θα μας κατακρίνετε, γιατί μ’ αφορμή το νομοσχέδιο που αναφέρεται στην οικονομία, στο εξαγωγικό εμπόριο, κάνουμε κριτική του έργου της Κυβέρνησης στην τριετία; Έργο που δεν έχετε να επιδείξετε; Μια μικρή αύξηση των εισαγωγών μπορεί να καλύπτει το θέμα της έκρηξης του εμπορικού ισοζυγίου; Από πού φαίνεται η πορεία μιας οικονομίας; Από πού φαίνεται η δυναμική των προϊόντων, των υπηρεσιών; Των ελληνικών προϊόντων, εννοώ, κύριε Πρόεδρε. Από το ισοζύγιο πληρωμών. Από πού φαίνεται η ανταγωνιστικότητα; Αφήστε, λοιπόν, τα λόγια. 
    Λέμε ότι το νομοσχέδιο αυτό και στο μέτρο που έχει θετικές διατάξεις δεν μπορεί να αποδώσει, αν δεν προχωρήσουμε σε αναβάθμιση των τελωνείων. Και αναφέραμε μια σειρά από μέτρα. 
    Δεν είπα εγώ, κύριε Υπουργέ, για τις φοβερές ελλείψεις για τα τελωνεία. Τα είπε συνδικαλιστής που δεν ανήκει στην παράταξή μας, όταν είχαμε την ακρόαση των φορέων στην επιτροπή. Δεν είναι αλήθεια ότι μπήκε και εκεί ο κομματισμός, ότι άλλαξαν διευθυντές και τμηματάρχες κατά 99,2%; 
      Είπαμε, λοιπόν, ότι πρέπει να προχωρήσετε στην αναβάθμιση, του ολοκληρωμένου πληροφορικού συστήματος και να προχωρήσετε και στην εναρμόνιση για το ηλεκτρονικό τελωνείο, γιατί αλλιώς, όπως είπαμε, θα έχουμε εκτροπή εμπορικών συναλλαγών από την Ελλάδα σε άλλες χώρες της Ευρωπαϊκής Ένωσης. Τα είπαμε και οφείλουμε να τα πούμε, οφείλουμε να τα επισημάνουμε. 
      Μια δεύτερη επισήμανση, κύριε Πρόεδρε, αφορά τις άλλες διατάξεις για τις ρυθμίσεις –ανακουφιστικές, λέει η Κυβέρνηση- για ορισμένες κοινωνικές ομάδες. Προσπαθήσαμε να το βάλουμε κι αυτό στις πραγματικές του διαστάσεις. Εμείς αυτά είπαμε. Και ο κύριος συνάδελφος της Πλειοψηφίας μας λέει «αρνείστε» το ένα, το άλλο κ.λπ.; Δεν αρνούμαστε τίποτα που έχει σχέση με την εξυπηρέτηση έστω και ορισμένων ανθρώπων, αλλά είπαμε ότι και αυτό είναι στο πλαίσιο μιας παροχολογίας που ανοίξατε, αυτό που άνοιξε ο κ. Αλογοσκούφης. Ο απών σήμερα κ. Αλογοσκούφης, που αντί να συνετιστεί από το φιάσκο της απογραφής και από την κατάσταση της οικονομίας, εξελίσσεται σε υβριστή του Αρχηγού της Αξιωματικής Αντιπολίτευσης.
      Εμείς λέμε ότι αυτά είναι μέτρα «ασπιρίνες», αφορούν λίγους και σε καμιά περίπτωση δεν μπορούν να κρύψουν το έλλειμμα πολιτικής για αναπήρους, για πολυτέκνους. Και μας ρωτάτε εμείς τι θα πούμε. Εμείς δεν θα πούμε «όχι» στο αυτοκίνητο για τον πολύτεκνο με τα τέσσερα παιδιά. Εσείς, όμως, τι θα πείτε στους πολύτεκνους και στους τρίτεκνους που τους υποσχεθήκατε εξομοίωση και αντί για εξομοίωση, ουσιαστικά τους οδηγήσατε σε μια σύγκρουση; Δείτε τις τηλεοράσεις.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Και αυτά είναι κακοήθειες; Είναι επιπόλαιη πολιτική όταν τα λέμε; Είπαμε ποιες ενστάσεις έχουμε για τους δήθεν αγρότες με τα αυτοκίνητα. Αν έχει σύγχυση η ΠΑ.Σ.Ε.Γ.Ε.Σ., κύριε Υπουργέ, τότε τι να πούμε; Είναι ο κατεξοχήν σχετικός φορέας. Γιατί δεν μας δίνετε τα στοιχεία; Εγώ σας ζήτησα να μου τα δώσετε. Μου λέτε ότι υπάρχουν αυτά τα στοιχεία. Αυτά που είχαν καταταγεί ως αγροτικά μηχανήματα το 1992. Εννοώ δώστέ τα για να δούμε ότι δεν είναι «jeep» του Κολωνακίου. Γιατί δεν μας δίνετε τα στοιχεία; Σας ρωτήσαμε ποιος τα έχει ύστερα από τόσα χρόνια, από το 1992, αυτά τα αυτοκίνητα, πού κυκλοφορούν. 
      Εκείνο που θέλουμε, αν πρόκειται για πραγματικούς, αγρότες κατά κύριο το επάγγελμα, να τους δώσουμε τόσα και άλλα τόσα. Να τους δώσετε το φθηνό πετρέλαιο που τους υποσχεθήκατε. Το ζήτησαν και χθες στον Πρωθυπουργό και δεν το κάνατε. Να τους δώσετε το 8% στον Φ.Π.Α. που υποσχεθήκατε, ενώ τώρα έχουν 19%. Να τους δώσετε φθηνότερες εισροές όταν συνεχώς αυξάνει το κόστος παραγωγής και το εισόδημα των αγροτών μειούται. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε. Δεν χρειάζεται να μακρηγορήσω. Αλλά είναι ανάγκη στο τέλος αυτής της συζήτησης επί της αρχής να πω κάποια πράγματα. Με την εξέλιξη της συζήτησης, δεν είχα υπ’ όψιν μου να πω αυτά τα πράγματα. Αλλά ακούγοντας στο τέλος τον κύριο Υπουργό, τον κύριο εισηγητή της Νέας Δημοκρατίας, τον κύριο Κοινοβουλευτικό της Εκπρόσωπο, νιώθω λες και μας κάνουν χάρη που μπορούμε και μιλάμε στην Αίθουσα. 
      Αυτή είναι η αντίληψή σας για τη δημοκρατία; Αυτό είναι αυταρχισμός. 
      ΑΝΑΣΤΑΣΙΟΣ ΛΙΑΣΚΟΣ: Δεν μπορούμε να σας κρίνουμε εμείς;
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι δείγμα αυταρχισμού, κύριε συνάδελφε, σας παρακαλώ. Και δείγμα και της αυθαιρεσίας στην ενέργειά σας φάνηκε σήμερα –και τελειώνω, κύριε Πρόεδρε- με την άσχετη τροπολογία για τα αυθαίρετα. Το πρωί εγώ τοποθετήθηκα επ’ αυτού, κύριε Πρόεδρε και επιμένω ότι δεν έχει καμμία σχέση η τροπολογία για την επ’ αόριστον αναστολή κατεδάφισης αυθαιρέτων –πρόκειται για βίλλες και για τέτοια αυθαίρετα στα δάση και στις δασικές εκτάσεις- μ’ αυτό το νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Θα το δούμε αύριο αυτό, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, κύριε Πρόεδρε. Άκουσα τον κ. Τασούλα να λέει «αυτοί που δεν έκαναν τόσα χρόνια...» και μέτραγε τα χρόνια. 
      Μα τι λέτε κύριε συνάδελφε; Σε ποιους απευθύνεστε; Πότε στην Ελλάδα ξεκίνησε το Κτηματολόγιο; Επί των ημερών του ΠΑ.ΣΟ.Κ. Πότε έγινε η ρύθμιση για τους δασικούς χάρτες; Το 1998 επί ΠΑ.ΣΟ.Κ. , το αναφέρατε. Πόσοι δασικοί χάρτες παραδόθηκαν; Εγώ δεν λέω ότι παραδόθηκαν όλοι, αλλά χάρτες για τριάμισι εκατομμύρια στρέμματα. Το λέει η ανακοίνωση του Τεχνικού Επιμελητηρίου. 
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, θα είναι αντικείμενο της αυριανής συζήτησης. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί μένουν επί τρία χρόνια με την Κυβέρνησή σας αυτοί οι χάρτες ανεπικύρωτοι; 
      Αυτή η τροπολογία, λοιπόν, κύριε Πρόεδρε, δεν έχει στόχο να εξυπηρετήσει φτωχούς. Αν θέλετε, να συζητήσουμε για τα πρόστιμα, όπως είπε και ο Κοινοβουλευτικός Εκπρόσωπος. Όχι πάρα πέρα.
     ΠΡΟΕΔΡΕΥΩΝ (Γεώργιος Σούρλας): Θα τα πούμε αύριο αυτά.
     ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε.
     Θέλω να πω ότι η τροπολογία ανοίγει τους ασκούς του Αιόλου. Δεν είναι μόνο η επ’ αόριστον αναστολή της κατεδάφισης, άρα έμμεση νομιμοποίηση. Αλλά είναι και το άνοιγμα των ορέξεων μελλοντικών καταπατητών και των δασοκτόνων. Και αυτό σας εκθέτει. Αποσύρτέ την μέχρι αύριο.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γείτονα.
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Μα, δεν μίλησε, ο κύριος Υπουργός; Γιατί θέλετε να τριτολογήσετε; 
     ΝΙΚΟΛΑΟΣ ΓΚΑΤΖΗΣ: Άκουσα τους άλλους εκπροσώπους.
     ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο για δύο λεπτά.
     ΝΙΚΟΛΑΟΣ ΓΚΑΤΖΗΣ: Δεν θα ζητούσα το λόγο, κύριε Πρόεδρε, αλλά εδώ μπήκε μια σειρά από ερωτήματα στη βάση ψευτοδιλημμάτων. Είναι, λέει, κανένας ενάντια; Και «γιατί είστε ενάντια;». 
     Αυτά ακούσατε, κύριε συνάδελφε, σήμερα όταν τοποθετηθήκαμε; Είπαμε ότι αυτά είναι ψίχουλα μπρος στις ανάγκες. Λύνει το πρόβλημα των Α.με.Α.; Και πόσοι Α.με.Α. θα μπορούν να πάρουν αυτοκίνητο τριών χιλιάδων εξακοσίων πενήντα κυβικών εκατοστών, όταν το 85% -το 95% λένε αυτοί, αλλά εγώ να σας πω το 85%- των ανθρώπων αυτών ζει με προνοιακό επίδομα; Όταν εκατόν ογδόντα χιλιάδες παιδιά με αναπηρία, ειδικά, μαθησιακά, κινητικά και άλλα προβλήματα που έχουν, είναι έξω από τα ιδρύματα και βρίσκονται στα σπίτια τους;
     Γι’ αυτά θα κάνει τίποτα η Κυβέρνηση; Θα δώσει δωρεάν παιδεία και υγεία στους πολύτεκνους ή σ’ αυτά τα παιδιά των Α.με.Α.; Αυτά είναι τα προβλήματα. Στον αγρότη θα δώσει δωρεάν πετρέλαιο, όπως δίνατε και εσείς και η προηγούμενη Κυβέρνηση στους εφοπλιστές; Αυτά είναι που εμείς θέσαμε.
     Να σας πω και κάτι άλλο. Δεν είναι μόνο αυτά τα προβλήματα. Πέστε μου εσείς: Είστε υπέρ -γιατί το περάσατε έτσι- με το άρθρο 2, παράγραφος 8, που απαλλάσσει από δασμούς και φόρους τα πλοία για όλα τα αναλώσιμα υλικά που παίρνει, τρόφιμα κ.λπ.;
     ΑΝΑΣΤΑΣΙΟΣ ΛΙΑΣΚΟΣ: Προφανώς είμαστε υπέρ.
     ΝΙΚΟΛΑΟΣ ΓΚΑΤΖΗΣ: Πέστε το. Πέστε ότι δίνετε και άλλα προνόμια στους εφοπλιστές. Ενώ για τον αγρότη, για τα Α.με.Α. κ.λπ., μας τα παρουσιάζετε σαν κοινωνική πολιτική και σαν κοινωνική παρέμβαση.
     ΑΝΑΣΤΑΣΙΟΣ ΛΙΑΣΚΟΣ: Δεν έχετε καταλάβει ότι έχουμε διαφορετική ιδεολογική προσέγγιση;
     ΝΙΚΟΛΑΟΣ ΓΚΑΤΖΗΣ: Δεν είναι μόνο η ιδεολογική προσέγγιση. Είναι απ’ όλες τις πλευρές ταξική, αντιλαϊκή, αντικοινωνική, αντιαναπτυξιακή. Με ποιο δικαίωμα χαρίζετε λεφτά του ελληνικού δημοσίου, του ελληνικού λαού στους εφοπλιστές; Από πού και ως πού παίρνετε αυτό το δικαίωμα;
     ΑΝΑΣΤΑΣΙΟΣ ΛΙΑΣΚΟΣ: Δεν είναι αυτό που λέτε.
     ΝΙΚΟΛΑΟΣ ΓΚΑΤΖΗΣ: Αυτό είναι, κύριε συνάδελφε. Αυτή είναι η αντίληψή μας για το πώς χειρίζεστε το δημόσιο χρήμα και τη δημόσια περιουσία. Το ίδιο συμβαίνει και με τα δάση.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γκατζή.
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις» έγινε δεκτό επί της αρχής κατά πλειοψηφία.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.16΄ λύεται η συνεδρίαση για αύριο ημέρα Πέμπτη 14 Ιουνίου 2007 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αναμόρφωση του Εθνικού Τελωνειακού Κώδικα και άλλες διατάξεις», σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ						ΟΙ ΓΡΑΜΜΑΤΕΙΣ
