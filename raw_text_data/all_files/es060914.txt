ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ PS΄

Πέμπτη 14 Σεπτεμβρίου 2006

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Α. Ιλχαν, σελ.


Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 19 Σεπτεμβρίου 2006, σελ.
4. Συζήτηση επικαίρων ερωτήσεων:
α) Προς τον Πρωθυπουργό σχετικά με τις προθέσεις του Υπουργείου για τις αλλαγές στο χώρο  των Τεχνολογικών Εκπαιδευτικών Ιδρυμάτων κ.λπ., σελ.
β) Προς τον Υπουργό Απασχόλησης και Κοινωνικής Προστασίας:
i. σχετικά με την διακοπή και επαναχορήγηση από το ΙΚΑ σύνταξης ή προσαύξηση σύνταξης σε ορφανά τέκνα άνω των 18 ετών κ.λπ., σελ.
ii. σχετικά με την αύξηση των μέτρων ασφαλείας για τους εργαζόμενους στην επισκευαστική ζώνη του Περάματος, σελ.
γ) Προς τον Υπουργό Ανάπτυξης και Τροφίμων:
i. σχετικά με την προώθηση από το Υπουργείο απόφασης με την οποία χωροθετεί τα μέρη όπου μπορούν να τοποθετούν οι μελισσοκόμοι κυψέλες και μελισσοσμήνη κ.λπ., σελ.
ii. σχετικά με την αποζημίωση των πληγέντων από τις βροχοπτώσεις βαμβακοπαραγωγών της περιοχής Φαρκαδόνας Τρικάλων κ.λπ., σελ.
5. Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Επικρατείας σχετικά με την λειτουργία Ελληνικής Ραδιοφωνίας Τηλεόρασης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων Εθνικού Κέντρου Δημόσιας Διοίκησης και Αυτοδιοίκησης και λοιπών θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΕΥΡΑΣ Α., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΑΚΟΥ Μ., σελ.
ΚΟΝΤΟΣ Α., σελ.
ΜΕΡΕΝΤΙΤΗ Α., σελ.
ΜΠΟΥΓΑΣ Ι., σελ.
ΝΙΚΟΛΑΙΔΟΥ Β., σελ.
ΤΣΙΟΓΚΑΣ Δ., σελ.

Β. Επί της Επερώτησης:
ΑΚΡΙΒΑΚΗΣ Α., σελ.
ΚΑΚΛΑΜΑΝΗΣ Α., σελ.
ΚΑΝΕΛΛΗ Λ., σελ.
ΜΠΟΛΑΡΗΣ Μ.,. σελ.
ΟΘΩΝΑΣ Ε., σελ.
ΠΑΠΑΙΩΑΝΝΟΥ Μ., σελ.
ΡΟΒΛΙΑΣ Κ., σελ.
ΡΟΥΣΟΠΟΥΛΟΣ Θ., σελ.
ΤΑΣΟΥΛΑΣ Κ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡS΄
      Πέμπτη 14 Σεπτεμβρίου 2006
      Αθήνα, σήμερα στις 14 Σεπτεμβρίου 2006, ημέρα Πέμπτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσε αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων και η Πανελλήνια Ένωση Δασολόγων Δημοσίων Υπαλλήλων ζητούν την ανάκληση των μεταθέσεων των δύο δασολόγων από θέσεις προϊσταμένων τμημάτων του Δασαρχείου Ιωαννίνων σε αντίστοιχες θέσεις των Δασαρχείων Μετσόβου και Κονίτσης. 
      2) Ο Boυλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Σωματείων-Συλλόγων Ατόμων με Σακχαρώδη Διαβήτη ζητεί τη λήψη μέτρων για την πρόληψη και τη μείωση των ακρωτηριασμών, λόγω διαβήτη στη χώρα μας.
      3) Ο Boυλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες (Ε.Σ.Α.Ε.Α.) ζητεί την εφαρμογή φορολογικών ελαφρύνσεων για τα άτομα με αναπηρία και τις οικογένειές τους.
      4) Ο Boυλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες (Ε.Σ.Α.Ε.Α.) ζητεί την παροχή αυξημένων κονδυλίων από τον κρατικό προϋπολογισμό του έτους 2007 για τον τομέα της πρόνοιας.
      5) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Νομαρχιακό Συμβούλιο Μεσσηνίας ζητεί τη λήψη σειράς άμεσων μέτρων για την ανακούφιση των πληγέντων παραγωγών τομάτας του Νομού Μεσσηνίας.
      6) Ο Boυλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Πανελλήνια Ένωση Αποφοίτων Ωδείων ζητούν να μετρηθεί ολόκληρη η πραγματική προϋπηρεσία των εμπειροτεχνών τόσο στον πίνακα του διπλώματος (Τ.Ε.16) όσο και στον πίνακα των παραδοσιακών οργάνων, όπως ακριβώς γίνονταν από ιδρύσεως των μουσικών σχολείων.
      7) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Ράδιο ΤΑΞΙ Ζακύνθου ζητεί να παραμείνει σε ισχύ ο ν. 3109/03.
      8) Ο Βουλευτής Πέλλας κ. ΓΕΩΡΓιΟΣ ΚΑΡΑΣΜΑΝΗΣ κατέθεσε αναφορά με την οποία το Σωματείο Ιδιοκτητών Αγοραίων ΤΑΧΙ Γιαννιτσών «ο ΑΓΙΟΣ ΧΡΙΣΤΟΦΟΡΟΣ» ζητεί να μην καταργηθεί το άρθρο 3, παράγραφος 1 του ν.3109/2003.
      9) Οι Βουλευτές Πέλλας και Β΄ Πειραιώς κύριοι  ΚΑΡΑΣΜΑΝΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία εκπαιδευτικοί που εργάστηκαν σε ιδιωτικά σχολεία, πριν το διορισμό τους στη δημόσια εκπαίδευση ζητούν την αναγνώριση της προϋπηρεσίας τους.
      10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παναγιώτης Νικολαΐδης, αγρότης ζητεί να τύχει οικονομικών ευεργετημάτων για την ανέγερση της κατοικίας του.
      11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ελένη Παπαδοπούλου ζητεί να ενταχθούν όλοι οι Δήμοι του Νομού Πέλλας στον προγραμματισμό για την επέκταση χρήσης του φυσικού αερίου.
      12) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε δημοσιεύματα εφημερίδων στα οποία ζητείται η άμεση επισκευή του ιστορικού σχολείου του Καποδίστρια στη Μεθώνη Μεσσηνίας.
      13) Οι Βουλευτές Μεσσηνίας και Β΄ Πειραιώς κύριοι ΔΗΜΗΤΡΙΟΣ ΚΟΥΣΕΛΑΣ και ΙΩΑΝΝΗΣ ΤPAΓAKHΣ αντίστοχα, κατέθεσαν αναφορά με την οποία η Εθνική Συνομοσπονδία Ατόμων με ειδικές ανάγκες ζητεί την αύξηση των κονδυλίων για τον τομέα της κοινωνικής πρόνοιας.
      14) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Κέντρο Βυζαντινών Τεχνών του Δήμου Καστοριάς ζητεί τη χρηματοδότηση των λειτουργικών δαπανών του.
      15) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο κ. Οδυσσέας Τσολογιάννης ζητεί να του καταβληθούν δεδουλευμένες αποδοχές του από την «Α.Ε. Ελληνικά Μεταλλικά Νερά».
      16) Ο Bουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Τμήμα Κινηματογράφου της Σχολής Καλών Τεχνών του Αριστοτελείου Πανεπιστημίου Θεσ/νίκης ζητεί την επίλυση του στεγαστικού του προβλήματος.
      17) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κ. Παναγιώτα Μαρκοπούλου ζητεί την επίλυση συνταξιοδοτικού της προβλήματος.
      18) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμος Σουφλίου και η Τοπική Ένωση Δήμων και Κοινοτήτων Νομού Έβρου ζητούν την επαναλειτουργία του καταστήματος Ο.Τ.Ε. Σουφλίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 13201/25-7-06 ερώτηση του Βουλευτή κ. Βασιλείου Τόγια δόθηκε με το υπ’ αριθμ. Φ.900α/5185/8730/11-8-06 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 13201/25-7-2006 ερώτησης, που κατέθεσε ο Βουλευτής κ. Βασίλης Τόγιας, σχετικά με την Αποκατάσταση της περιοχής του Διστόμου από πυρκαγιά, σας γνωρίζουμε ότι:
     Ο αγωγός καυσίμων της Πολεμικής Αεροπορίας δεν απειλήθηκε από την εκδηλωθείσα πυρκαγιά, που έπληξε την περιοχή του Διστόμου την 20 & 21 Ιουλίου τρέχοντος έτους, κατόπιν συντονισμένη ς εκδήλωσης ενεργειών της μονάδας της Π.Α, που εδρεύει στην περιοχή της Αντίκυρας, με τις δυνάμεις της Πυροσβεστικής Υπηρεσίας.
     Επιπροσθέτως, σας κάνουμε γνωστό ότι εξαιτίας της πετρώδους σύστασης του εδάφους της περιοχής, εκτιμάται ότι δεν απειλείται μελλοντική διάβρωση του επιχώματος, ικανή να προκαλέσει αποκάλυψη της όδευσης του αγωγού.
     Σε κάθε περίπτωση το ΥΠΕΘΑ έχει επιστήσει την προσοχή στην Π.Α ώστε, η ΔΑΚ να παρακολουθεί τη διαμορφωθείσα κατάσταση και να λάβει όλα τα ενδεικνυόμενα μέτρα, για την προστασία του περιβάλλοντος και των εγκαταστάσεων, στη ζώνη αρμοδιότητάς της.
     Ο Υπουργός
     ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     2. Στην με αριθμό 12796/12-7-06 ερώτηση των Βουλευτών κ.κ. Λιάνας Κανέλλη και Αντωνίου Σκυλλάκου δόθηκε με το υπ’ αριθμ. Φ. 90022/19366/1434/9-8-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση, που κατατέθηκε στη Βουλή των Ελλήνων από τους Βουλευτές κ.κ. Λιάνα Κανέλλη και Αντων. Σκυλλάκο και μας διαβιβάσθηκε από το Υπουργείο Υγείας και Κοιν. Αλληλεγγύης με το αριθ. 86017/21-7-2006 έγγραφό του, σχετικά με οφειλές ασφαλιστικών οργανισμών αρμοδιότητας Γεν. Γραμματείας Κοιν. Ασφαλίσεων σε συμβεβλημένους φαρμακοποιούς, σας γνωρίζουμε τα ακόλουθα:
     Από τις διατάξεις του π. δ/τος 137/2001, προβλέπεται ότι οι ασφαλιστικοί οργανισμοί υποχρεούνται να καταβάλουν στους φαρμακοποιούς ολόκληρο το πληρωτέο ποσό, μετά την αφαίρεση των νομίμων κρατήσεων, μέσα σε τριάντα (30) ημέρες από την υποβολή του λογαριασμού, αφού οι αρμόδιες υπηρεσίες πραγματοποιήσουν πρόχειρο λογιστικό έλεγχο.
     Με βάση τις ανωτέρω διατάξεις οι αρμόδιες υπηρεσίες των ασφαλιστικών οργανισμών μετά .την υποβολή των λογαριασμών από τους φαρμακοποιούς, εκδίδουν τα σχετικά εντάλματα και εξοφλούν τις υποχρεώσεις τους μέσα στις παραπάνω προθεσμίες και ως εκ τούτου δεν υπάρχουν οφειλές προς τους φαρμακοποιούς.
     Όπως μας γνώρισαν οι ασφαλιστικοί οργανισμοί, είναι συνεπείς με τα ανωτέρω και εξοφλούν τους φαρμακοποιούς μέσα στις παραπάνω προθεσμίες. Μικρές καθυστερήσεις έχουν εμφανισθεί ελάχιστες φορές και μάλιστα για αντικειμενικούς λόγους (αλλαγή διοίκησης, πάρεδρος). Ο ΟΑΕΕ-Ταμείο Ασφάλισης Εμπόρων εφαρμόζει πλέον τα παραπάνω και αποδίδει στους φαρμακοποιούς το 100% του αιτηθέντος ποσού και αντί του 90%. Επίσης η προκύπτουσα διαφορά του 1.000.000€, θα αποδοθεί εντός των αμέσως προσεχών ημερών στο Φαρμακευτικό Σύλλογο Αθηνών και ουδεμία καθυστέρηση θα υφίσταται πλέον.
     Ειδικότερα το ΙΚΑ-ΕΤΑΜ, σύμφωνα με την από 22/8/2005 υπογραφείσα σύμβαση προμήθειας φαρμάκων με το Πανελλήνιο Φαρμακευτικό Σύλλογο, καταβάλλει στους φαρμακοποιούς όλης της επικράτειας, ανεξάρτητα του χρόνου ελέγχου και εκκαθάρισης των λογισμών, ύστερα από πρόχειρο λογιστικό έλεγχο και μετά την αφαίρεση των νομίμων κρατήσεων, το πληρωτέο ποσό την 17η εργάσιμη ημέρα από την υποβολή των λογ/σμών.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
      3. Στην με αριθμό 13218/25-7-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1073911/5412/Α0010/9-8-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της (α) σχετικής την οποία κατέθεσε στη Βουλή ο Βουλευτής κ. Μανόλης Στρατάκης αναφορικά με την εξάντληση ένδικων μέσων για το φράγμα Αποσελέμη, σας γνωρίζουμε ότι για το θέμα αυτό έχουμε ενημερώσει τη Βουλή με τα (β) και (γ) σχετικά, που αφορούν τις ερωτήσεις α)8426/2.3.06,8536/8.3.06 και β)7235/1.2.06 αντίστοιχα με το ίδιο θέμα, φωτ/φα των οποίων σας επισυνάπτουμε για ενημέρωσή σας.
     Πέραν αυτών σας γνωρίζουμε ότι η Κτηματική Υπηρεσία Ηρακλείου με τα υπ.αρ. α)2029/24.7.06, β)2058/1.8.06 έγγραφά της, φωτ/φα των οποίων σας επισυνάπτουμε, μας ανέφερε ότι, αφού προέβη σε όλες τις νόμιμες ενέργειες και όπως αναλυτικά αναφέρονται στα έγγραφά της αυτά, στο τμήμα της απαλλoτpιωμένης επιφανείας κατασκευής του φράγματος Αποσελέμη, περαιώθηκε ουσιαστικά και τυπικά η εμπλοκή της στην αναληφθείσα υποχρέωσή της του έργου κοπής και εκποίησης ξυλείας κατόπιν Δημοπρασίας και κατάρτισης σχετικής σύμβασης κατ' ανάθεση της καθ΄ ύλη και κατά τόπον αρμοδίας «Ε.Υ.Δ.Ε. Ύδρευση Ηρακλείου-Αγίου Νικολάου από το Φράγμα Αποσελέμη».
     Ο Υφυπουργός
     ΠΕΤΡΟΣ ΔΟΥΚΑΣ»
      4. Στην με αριθμό 11716/13-6-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. 71331/18-7-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 11716/13-6-2006 ερώτηση που κατατέθηκε στη Βουλή από το Βουλευτή κ. Σ. Ματζαπετάκη σχετικά με την παράνομη χορήγηση επιδομάτων, σας ενημερώνουμε ότι το Σώμα Επιθεωρητών Υπηρεσιών Υγείας και Πρόνοιας (ΣΕΥΥΠ), στο πλαίσιο άσκησης των αρμοδιοτήτων του, ελέγχει όλες τις περιπτώσεις καταγγελιών σχετικά με την παράνομη χορήγηση επιδομάτων και άλλων παροχών κοινωνικής πρόνοιας.
      Επίσης στο πλαίσιο καταπολέμησης της απάτης εντάσσεται και ο έλεγχος των προσκομιζομένων δικαιολογητικών από το δικαιούχο, με διασταύρωση συχνά των στοιχείων αυτών με στοιχεία άλλων υπηρεσιών ή την παραπομπή των ενδιαφερομένων από τις υπηρεσίες πρόνοιας σε Δευτεροβάθμια Υγειονομική Επιτροπή όταν υπάρχουν αμφιβολίες σχετικά με τη γνωμάτευση της Πρωτοβάθμιας Υγειονομικής Επιτροπής.
      Ακόμη κατά τακτά χρονικά διαστήματα ή εκτάκτως σε περιπτώσεις καταγγελιών διενεργούνται αναθεωρήσεις των επιδομάτων κατά τις οποίες οι δικαιούχοι υποχρεούνται να προσκομίσουν εκ νέου τα δικαιολογητικά που τους ζητούνται από τις αρμόδιες υπηρεσίες πρόνοιας προκειμένου να ελεγχθεί αν αυτοί πληρούν τις προϋποθέσεις που ορίζονται από τις αποφάσεις των διαφόρων προγραμμάτων.
      Τέλος στο πλαίσιο εφαρμογής της Κάρτας Λειτουργικότητας η οποία στηρίζεται σε ένα σύγχρονο επιστημονικό, παγκοσμίως αποδεκτό και εγκεκριμένο σύστημα ταξινόμησης και αξιολόγησης της αναπηρίας, με βάση τη λειτουργικότητα που δημιουργήθηκε από τον Παγκόσμιο Οργανισμό Υγείας, το οποίο μεταφράστηκε και προσαρμόστηκε στην ελληνική πραγματικότητα, πρόκειται να επανεξεταστούν όλες οι περιπτώσεις αναπήρων.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      5. Στην με αριθμό 12441/3-7-06 ερώτηση των Βουλευτών κυρίων Χρήστου Πρωτόπαπα, Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. Β13-346/24-7-06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση που κατέθεσαν στη Βουλή των Ελλήνων οι Βουλευτές κ.κ. Χρ. Πρωτόπαπας, Δ. Πιπεργιάς, Β. Κεγκέρογλου, με θέμα «Πολλαπλασιάζονται τα κρούσματα αισχροκέρδειας στα καύσιμα», σας γνωστοποιούμε τα ακόλουθα:
      Κατόπιν εντολής της Πολιτικής Ηγεσίας του Υπουργείου Ανάπτυξης, από 26-6-2006, έχει σταλεί εγκύκλιος προς όλες τις Νομαρχιακές Αυτοδιοικήσεις της χώρας, οι οποίες είναι αρμόδιες για την διεξαγωγή ελέγχων στα διοικητικά τους όρια, με την οποία ζητείται η διενέργεια κοστολογικού ελέγχου σε πρατήρια και εταιρείες εμπορίας καυσίμων. Οι έλεγχοι αυτοί γίνονται προκειμένου να εξασφαλισθεί ότι το πρόσθετο κόστος από το νέο ειδικό φόρο κατανάλωσης θα επιβαρύνει τις ποσότητες καυσίμων που αγοράζονται από τα πρατήρια και τις εταιρείες μετά την επιβολή του και ότι δεν θα επιβαρύνει την τιμολόγηση του συνόλου των αποθεμάτων καυσίμων που τα πρατήρια διέθεταν και τα οποία, προφανώς, έχουν αγορασθεί με το παλιό φορολογικό καθεστώς.
      Επίσης σας πληροφορούμε ότι οι έλεγχοι στην ευρύτερη περιοχή της πρωτεύουσας είναι αρμοδιότητα των Νομαρχιακών Αυτοδιοικήσεων Αθήνας - Πειραιά και της Γ. Γ. Εμπορίου του Υπουργείου Ανάπτυξης η οποία με τους ελεγκτικούς μηχανισμούς που διαθέτει, προβαίνει σε συνεχείς δειγματοληπτικούς ελέγχους κόστους στα πρατήρια υγρών καυσίμων και όπου διαπιστώνει παραβάσεις επιβάλλει τις νόμιμες κυρώσεις.
      Τέλος, σημειώνουμε ότι η τιμή των υγρών καυσίμων επηρεάζεται από τη διεθνή τιμή του πετρελαίου, η οποία αυτή την περίοδο είναι ανοδική.
      Κατά τα λοιπά αρμόδιο για απάντηση είναι το Υπουργείο Οικονομίας και Οικονομικών στο οποίο και διαβιβάζεται η ερώτηση.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      6. Στην με αριθμό 12192/26-6-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 419/19-7-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 12192/26-06-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Στρατάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Το ΥΕΝ, με σκοπό την εξασφάλιση της επαρκούς ακτοπλοϊκής εξυπηρέτησης της νησιωτικής χώρας μέσα στο πλαίσιο του ελεύθερου και υγιούς ανταγωνισμού και με γνώμονα την καλύτερη εξυπηρέτηση του επιβατικού κοινού, εξέτασε κριτήρια και προϋποθέσεις για την περαιτέρω απελευθέρωση των ναύλων επιβατών και οχημάτων. Μεταξύ των κριτηρίων και προϋποθέσεων που τελικά υιοθετήθηκαν είναι ο όγκος των διακινούμενων επιβατών και ο αριθμός των δραστηριοποιούμενων ανεξάρτητων εταιρειών, στοιχεία που στο πλαίσιο του υγιούς και θεμιτού ανταγωνισμού δύνανται να εξασφαλίσουν επαρκή ακτοπλοϊκή εξυπηρέτηση των νησιών. Επίσης, εξετάστηκαν οι νέες ρυθμίσεις σε σχέση με τα τμήματα δρομολογίων ακτοπλοϊκών πλοίων που εκτελούν δρομολόγια με συμβάσεις ανάθεσης δημόσιας υπηρεσίας έναντι μισθώματος ή αποκλειστικής εξυπηρέτησης δρομολογιακών γραμμών.
      2. Για την τρέχουσα δρομολογιακή περίοδο το ΥΕΝ έχει πραγματοποιήσει τις απαραίτητες ορθολογικές παρεμβάσεις στο γενικότερο σχεδιασμό των δρομολογίων του ακτοπλοϊκού δικτύου σε σχέση με τις λιμενικές υποδομές και το σύνολο των δρομολογιακών γραμμών κατά τρόπο που θα ενισχύσει τις ενδονησιωτικές συνδέσεις και θα επιτρέψει τη μείωση του χρόνου πρόσβασης στους τελικούς προορισμούς.
      3. Για την επόμενη δρομολογιακή περίοδο από 01-11-2006 μέχρι 31-10-2007 μετά την προβλεπόμενη από το ν. 2932/2001 διαδικασία κάλυψης γραμμών με δηλώσεις τακτικής δρομολόγησης και μετά την ολοκλήρωση της διαδικασίας πρόσκλησης για σύναψη συμβάσεων ανάθεσης δημόσιας υπηρεσίας διάρκειας τριών έως πέντε ετών για την αποκλειστική εξυπηρέτηση γραμμών που δεν καλύφθηκαν με τις δηλώσεις τακτικής δρομολόγησης, το ΥΕΝ προωθεί την έκδοση σχετικής προκήρυξης μειοδοτικών διαγωνισμών για την εξυπηρέτηση δρομολογιακών γραμμών με σύναψη σύμβασης ή συμβάσεων ανάθεσης δημόσιας υπηρεσίας, στην οποία θα συμπεριληφθούν τα νησιά των οποίων οι ανάγκες δεν θα έχουν καλυφθεί δρομολογιακά.
      Με διάταξη που ψηφίστηκε πρόσφατα από την Βουλή των Ελλήνων, η διάρκεια των εν λόγω συμβάσεων μπορεί να είναι μέχρι 12 έτη. Με τον τρόπο αυτό επιδιώκεται η δρομολόγηση νεότευκτων και ποιοτικότερων πλοίων στην «άγονη γραμμή» και η αναβάθμιση των παρεχόμενων υπηρεσιών στις ακτοπλοϊκές συγκοινωνίες.
      4. Πάγια πολιτική του ΥΝ στον τομέα της ακτοπλοΐας είναι η ικανοποίηση των ακτοπλοϊκών συγκοινωνιακών αναγκών υπό συνθήκες ελεύθερου και υγιούς ανταγωνισμού, η αναβάθμιση της ποιότητας των παρεχόμενων υπηρεσιών και η προστασία του δημοσίου συμφέροντος με παράλληλη διασφάλιση της κοινωνικής συνοχής της χώρας, με τακτικές, επαρκείς και αξιόπιστες συνδέσεις των νησιών με την ηπειρωτική Ελλάδα.
      Από το ΥΕΝ καταβάλλεται κάθε δυνατή προσπάθεια για την ικανοποίηση των υποβαλλόμενων αιτημάτων, με σκοπό την καλύτερη εξυπηρέτηση των κατοίκων, των παραγωγικών τάξεων και των επισκεπτών των νησιών, στο πλαίσιο της ισχύουσας νομοθεσίας. Παράλληλα, ενισχύεται ο υγιής ανταγωνισμός και η δημιουργία ενός ενθαρρυντικού για επενδύσεις περιβάλλοντος, με στόχο την αύξηση της προσφοράς και την αναβάθμιση του επιπέδου της ποιότητας των υπηρεσιών προς τους επιβάτες.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      7. Στην με αριθμό 12296/28-6-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 427/19-7-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 12296/28-06-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Μ. Στρατάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Για την μεταφορά επικινδύνων ειδών με έκτακτα ειδικά δρομολόγια επιβατηγών και επιβατηγών-οχηματαγωγών πλοίων, εφαρμόζονται οι διατάξεις των άρθρων 30 και επόμενα του π.δ. 405/1996 (Α΄ 272). Η τήρηση των όρων και προϋποθέσεων μεταφοράς επικινδύνων ειδών, ελέγχεται από τις αρμόδιες Λιμενικές Αρχές.
      2. Με βάση το υφιστάμενο θεσμικό πλαίσιο (ν. 2932/2001), οι πλοιοκτήτες δρομολογούν τα πλοία τους ελεύθερα σε γραμμές της επιλογής τους, σύμφωνα με την επιχειρηματική τους πρωτοβουλία, ενώ το Κράτος ελέγχει ότι πληρούνται οι προβλεπόμενες προϋποθέσεις δρομολόγησης και παρεμβαίνει τόσο για λόγους δημοσίου συμφέροντος, όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο εξυπηρέτησης με τη δραστηριοποίηση όλων των πλοίων, που είναι σε διαθεσιμότητα και με το μέγιστο αριθμό δρομολογίων.
      3. Για την τρέχουσα δρομολογιακή περίοδο (από 01-11-2005 έως και 31-10-2006) έχει γίνει αποδοχή δρομολόγησης του φορτηγού-οχηματαγωγού «AEGEAN GLORY» στη γραμμή Πειραιά-Κυθήρων-Χανίων. Μετά την πώληση του πλοίου στο εξωτερικό και σχετικό αίτημα της πλοιοκτήτριας εταιρείας, προκειμένου να καλυφθούν οι συγκοινωνιακές ανάγκες μεταφοράς επικινδύνων φορτίων, το Συμβούλιο Ακτοπλοϊκών Συγκοινωνιών γνωμοδότησε θετικά ώστε το φορτηγό-οχηματαγωγό "ΑΡΧΑΓΓΕΛΟΣ" για το διάστημα από 29-06-2006 έως 15-09-2006 να εκτελεί δρομολόγια στην ανωτέρω γραμμή, με την προϋπόθεση οποτεδήποτε παρατηρούνται αυξημένες συγκοινωνιακές ανάγκες μεταφοράς οχληρών και επικινδύνων φορτίων, το πλοίο να προσεγγίζει στο Ηράκλειο αντί των Χανίων.
      4. Σε κάθε περίπτωση, η αρμόδια υπηρεσία του ΥΕΝ, εξετάζει θετικά κάθε πρόταση επιχειρηματικής δραστηριότητας στην κατεύθυνση της καλύτερης δυνατής εξυπηρέτησης όλων των παραγωγικών τάξεων και των πολιτών γενικότερα.
      5. Οι Λιμενικές Αρχές που εδρεύουν στην Κρήτη (Ηρακλείου, Χανίων, Ρεθύμνου, Αγ. Νικολάου, Σητείας και Ιεράπετρας και οι υπαγόμενες σε αυτές υποδεέστερες Λιμενικές Αρχές) λειτουργούν σε ικανοποιητικό επίπεδο στελέχωσης και όλες καλύπτουν το 72% της προβλεπόμενης οργανικής σύνθεσης, (ποσοστό προβλεπόμενης σε σχέση με υπάρχουσα οργανική δύναμη προσωπικού Λ.Σ.) ενώ έχουν καθορισθεί οι κενές θέσεις που θα πρέπει να καλυφθούν ενόψει των μεταθέσεων έτους 2006.
      Το ΥΕΝ αναγνωρίζοντας την σημαντικότητα της προσφοράς των Περιφερειακών Υπηρεσιών του Λ.Σ. στο κοινωνικό σύνολο, έχει προγραμματίσει και θα πραγματοποιήσει την ενίσχυσή τους με προσωπικό κατά τις τακτικές μεταθέσεις του 2006, σε σχέση με ης ευρύτερες ανάγκες όλων των υπηρεσιών του ΥΕΝ και την υπάρχουσα συνολική δύναμη του Λ.Σ. Επισημαίνεται ότι η διαρκής ενίσχυση σε προσωπικό και μέσα όλων των Λιμενικών Αρχών, αποτελεί προτεραιότητα του ΥΕΝ, ιδιαίτερα εκείνων που βρίσκονται σε παραμεθόριες περιοχές ή παρουσιάζουν σημαντική επιβατική, τουριστική και εμπορική κίνηση.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η δεύτερη με αριθμό 965/50/7.9.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Πρωθυπουργό, σχετικά με τις προθέσεις του Υπουργείου για τις αλλαγές στο χώρο των Τεχνολογικών Εκπαιδευτικών Ιδρυμάτων κ.λπ.. 
      Η επίκαιρη ερώτηση του κ. Αλευρά έχει ως εξής:
      « Σύμφωνα με πρόσφατη απόφαση του Υπουργείου Παιδείας δημιουργείται επιτροπή που θα μελετήσει τις αλλαγές (καταργήσεις ή συγχωνεύσεις) στο χώρο των Τ.Ε.Ι..
      Με τον τρόπο αυτό επιχειρεί η Κυβέρνηση να δώσει την εντύπωση ότι θα αντιμετωπίσει τα αδιέξοδα, που δημιούργησε με την αποσπασματική  πολιτική της.
      Με τις επιλογές αυτές, όμως, ακόμη και επιτυχόντες φοιτητές κινδυνεύουν πλέον να σπουδάζουν σε τμήματα που αύριο θα καταργηθούν.
      Ερωτάται ο Πρωθυπουργός:
      1. Τι μέτρα προτίθεται να λάβει η Κυβέρνηση για την αντιμετώπιση των προβλημάτων;
      2. Πώς θα αντιμετωπίσει την προοπτική να σταματήσουν τη λειτουργία τους δεκάδες ΤΕΙ της περιφέρειας; »
      Θα απαντήσει η Υπουργός Εθνικής Παιδείας και Θρησκευμάτων.
      Κυρία Υπουργέ, έχετε το λόγο για τρία λεπτά.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Βουλευτά, φοβούμαι ότι δεν γίνεται αντιληπτό ότι δεν είναι ευκαιριακό πεδίο κριτικής η ανώτατη εκπαίδευση. Είσθε στη Βουλή πολλά χρόνια και γνωρίζετε πάρα πολύ καλά ότι αυτή η Κυβέρνηση έπραξε αυτά που έπρεπε να πράξει με το ν.3404/2005, για να καταστήσει τα Τ.Ε.Ι. πραγματική ανώτατη εκπαίδευση. Γνωρίζετε ότι παραλάβαμε τα Τ.Ε.Ι. χωρίς επαγγελματικά δικαιώματα και εκατόν ενενήντα έξι τμήματα Τ.Ε.Ι. χωρίς περιεχόμενο σπουδών. Αν εσείς γνωρίζετε κάπου αλλού ανώτατη εκπαίδευση χωρίς περιεχόμενο σπουδών, να μας το αναφέρετε. 
      Δεν υπάρχει κανένα πρόβλημα με τα Τ.Ε.Ι., γιατί όλοι βρέθηκαν μπροστά στην πραγματικότητα. Στο πλαίσιο της Επιτροπής Σχεδιασμού, που συστήθηκε και λειτουργεί αυτήν την περίοδο, θα συζητήσουμε προτάσεις που κατατίθενται από όλα τα Τ.Ε.Ι. της χώρας και οι οποίες διαμορφώνονται στις γενικές συνελεύσεις, έχουν εξεταστεί επιστημονικά και προσδιορίζουν τι πραγματικά πρέπει να γίνει. 
      Γνωρίζετε πολύ καλά ότι με τη βάση του δέκα (10) υπάρχουν τα ελκυστικά Τ.Ε.Ι., τα οποία τράβηξαν το ενδιαφέρον, και συμπληρώθηκαν έτσι όλες οι θέσεις. Γνωρίζετε ότι απογειώθηκαν οι βάσεις και ότι υπάρχουν Τ.Ε.Ι. στα οποία μπήκαν σπουδαστές με βαθμούς πολύ υψηλότερους από τη Νομική Αθηνών. Και γνωρίζετε ότι οι ίδιοι προβληματίζονται και γι’ αυτό συνεργάζονται με το Υπουργείο ακριβώς για το πώς θα γίνουν συγχωνεύσεις, για το πώς θα δημιουργηθούν νέα τμήματα, τη στιγμή που υπάρχουν στην αγορά εργασίας σχετικά αντικείμενα. Και γνωρίζετε ότι από το 2004 το Τ.Ε.Ι. Κεφαλλονιάς -που από τριακόσιους φοιτητές που έπρεπε να πάρει είχε μόνο επτά, γιατί δεν υπήρχε ενδιαφέρον- έκλεισε με δική του αίτηση. Συνεπώς, το αντίθετο ακριβώς συμβαίνει απ’ όσα ισχυρίζεστε και η πραγματικότητα είναι ότι τα Τ.Ε.Ι. συνεργάζονται εποικοδομητικά με το Υπουργείο προκειμένου να επιτύχουν την ουσιαστική αναβάθμισή τους.
      Η Κυβέρνηση είχε εξασφαλίσει χίλιες οκτακόσιες εξήντα θέσεις προσωπικού αντιστοίχου των Πανεπιστημίων και προτείνει, το πλαίσιο της αναθεώρησης του Συντάγματος, να προσδιοριστούν ρητά τα Τ.Ε.Ι. ως τμήμα της ανώτατης εκπαίδευσης. Αυτό νομίζω ότι είναι ένα καλό μάθημα για τις κυβερνήσεις του ΠΑ.ΣΟ.Κ. οι οποίες με μια γραμμή ότι ανωτατοποιούνται τα Τ.Ε.Ι., επεχείρησε στην ουσία να τους καταδικάσει οριστικά χωρίς επαγγελματικά δικαιώματα. Γνωρίζετε ότι επί δώδεκα χρόνια το Υπουργείο δεν έστελνε στο Συμβούλιο Επικρατείας τους αντίστοιχους φακέλους, για να μην πιάσει την «καυτή πατάτα» στα χέρια του. Εμείς πιάσαμε την «καυτή πατάτα» και αυτήν τη στιγμή ένα πλήθος επαγγελματικών δικαιωμάτων, με προεδρικά διατάγματα που εγκρίνονται, κατοχυρώνεται πραγματικά. 
      Αυτός είναι και ο λόγος που οι πολύ σοβαροί άνθρωποι των Τ.Ε.Ι., παρά τις πιέσεις που δέχονται, συνεργάζονται με το Υπουργείο Παιδείας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ την κυρία Υπουργό.
      Το λόγο έχει ο κ. Αλευράς για δύο λεπτά.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, δεν μπορώ παρά να επισημάνω για μία ακόμη φορά, όπως έχει κάνει η Αντιπολίτευση και στο παρελθόν, ότι ο κύριος Πρωθυπουργός αποφεύγει την παρουσία του στη Βουλή, λες και έχει κάποιο ιδιαίτερο λόγο. Βέβαια, αυτό δεν μας κάνει εντύπωση, γιατί γνωρίζουμε ότι και ο Πρωθυπουργός και η Κυβέρνηση αποφεύγουν και αρνούνται το διάλογο. Και είναι κρίμα ειδικά αυτήν την περίοδο, με τα τόσα οξυμένα προβλήματα στο χώρο της εκπαίδευσης, ο Πρωθυπουργός να αρνείται να προσέλθει στον κοινοβουλευτικό διάλογο και να δώσει εξηγήσεις για την πολιτική της Κυβέρνησης.
      Είναι, όμως, βέβαιο ότι όσο και αν κρύβεται ο Πρωθυπουργός, δεν μπορεί να αποφύγει τη διαπίστωση…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Αλευρά. Δεν σας κάλυψε η απάντηση της κυρίας Υπουργού;
      ΑΘΑΝΑΣΙΟΣ ΑΛΕΥΡΑΣ: Η απάντηση της κυρίας Υπουργού μπορεί να με καλύψει μπορεί και να μη με καλύψει. Επί της ουσίας δεν με κάλυψε. Έχει,  όμως, υποχρέωση ο Πρωθυπουργός, εφόσον προβλέπεται…
      ΠΡΟΕΔΡΕΥΩΝ (Ιωάννης Τραγάκης): Γι’ αυτό λέω να ακούσουμε επί της ουσίας, πού δεν σας κάλυψε.
      ΑΘΑΝΑΣΙΟΣ ΑΛΕΥΡΑΣ: …από τις κοινοβουλευτικές διαδικασίες και από τους θεσμούς όπως «η ώρα του Πρωθυπουργού», να προσέρχεται τουλάχιστον κάποιες φορές στη Βουλή. Αν δεν έχει προσέλθει ούτε μία φορά, σημαίνει ότι έχει αλλεργία στο διάλογο και στον κοινοβουλευτικό διάλογο…
      ΠΡΟΕΔΡΕΥΩΝ (Ιωάννης Τραγάκης): Κύριε Αλευρά, δεν θα έχετε το χρόνο να αναπτύξετε επί της ουσίας την επίκαιρη ερώτησή σας.
      ΑΘΑΝΑΣΙΟΣ ΑΛΕΥΡΑΣ: Ας εισηγηθεί να καταργηθεί «η ώρα του Πρωθυπουργού». Είναι απλό.
      ΠΡΟΕΔΡΕΥΩΝ (Ιωάννης Τραγάκης): Επαναλαμβάνω, δεν θα έχετε χρόνο να αναπτύξετε την επίκαιρη ερώτησή σας.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, με διακόψατε, μου θέσατε ένα θέμα και έχω υποχρέωση να απαντήσω. Εάν θεωρείτε ότι θα απαντώ στην κυρία Υπουργό και σ’ εσάς μέσα στο χρόνο των δύο λεπτών, ίσως είναι και αυτό… 
      ΠΡΟΕΔΡΕΥΩΝ (Ιωάννης Τραγάκης): Το θέμα το θέσατε εσείς και η διακοπή ήταν τριάντα δευτερολέπτων. Θα σας δοθεί η δυνατότητα χρόνου.
      Συνεχίστε σας παρακαλώ.
      ΑΘΑΝΑΣΙΟΣ ΑΛΕΥΡΑΣ: Ευχαριστώ.
      Η νέα εκπαιδευτική χρονιά, κύριε Πρόεδρε, ξεκινά και η παιδεία και το εκπαιδευτικό σύστημα βρίσκονται σε βαθιά κρίση. 
      Επισημάναμε στην κυρία Υπουργό ότι το μέτρο της αποσπασματικής καθιέρωσης της βάσης για την εισαγωγή στην τριτοβάθμια εκπαίδευση θα δημιουργήσει αδιέξοδα, έτσι όπως σχεδιάστηκε. Και δικαιωθήκαμε. Δεκαεννιά χιλιάδες οικογένειες είδαν τα παιδιά τους να μένουν εκτός τριτοβάθμιας εκπαίδευσης, χιλιάδες νέοι άνθρωποι αναζητούν το μέλλον τους σε αμφίβολης ποιότητας σπουδές ιδιωτικών εκπαιδευτηρίων, ενώ η Κυβέρνηση θα έπρεπε να έχει ξεκινήσει από αυτό το οποίο τώρα σπεύδει, πανικόβλητη, να εξετάσει, τις αλλαγές στην τριτοβάθμια εκπαίδευση. 
      Με ποια λογική αυτό που έπρεπε να κάνετε ως πρώτο βήμα, το κάνετε εκ των υστέρων; Ανακοινώνετε συγχωνεύσεις και μεταφορές τμημάτων χωρίς πόρους, χωρίς να εξηγείτε πώς θα γίνει αυτή η μεταφορά, ποια τμήματα θα κλείσουν και τι θα γίνει με τις πιστώσεις, που διατίθενται και με το εκπαιδευτικό προσωπικό, το οποίο υπάρχει στα λειτουργούντα τμήματα.
      Σε όλα αυτά δεν έχει απαντήσει η Κυβέρνηση, διότι όλα είναι επικοινωνιακοί χειρισμοί μπροστά σ’ ένα τραγικό αδιέξοδο και σε τραγικές ευθύνες.
      Θα πρέπει, λοιπόν, η Κυβέρνηση πολύ γρήγορα να συνειδητοποιήσει ότι η ίδια κατάσταση επικρατεί και στα Ανώτατα Εκπαιδευτικά Ιδρύματα. Δεν υπάρχει με ευθύνη της Κυβέρνησης πλαίσιο διαλόγου με την πανεπιστημιακή κοινότητα. Οι κινητοποιήσεις είναι προ των πυλών και θα είναι κρίμα για όλους να βρεθούμε πάλι μπροστά σε αδιέξοδα, εξαιτίας του αυταρχισμού στον τρόπο με τον οποίο η Κυβέρνηση προσεγγίζει τα προβλήματα.
      Κλείνω, λοιπόν, κύριε Πρόεδρε, με την έκκληση προς την παριστάμενη Υπουργό να ανοίξει τις «πόρτες» του ουσιαστικού διαλόγου με την εκπαιδευτική κοινότητα. Τούτες τις ημέρες οι δάσκαλοι ξεκινούν μία πενθήμερη απεργία και έχει υποχρέωση η Υπουργός να αναζητήσει το διάλογο και αντί να αφορίζει, προσβλητικά, τους εκπαιδευτικούς, τους δασκάλους, να τους καλέσει σε συζητήση για να βρεθεί μία λύση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
      Ορίστε, κυρία Υπουργέ, έχετε το λόγο για δύο λεπτά.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, δεν με εκπλήσσει λέγοντας «για λόγους επικοινωνιακούς» ο κ. Αλευράς. 
      Ουδέποτε κυβέρνηση έχει κάνει τόσο και τέτοιας ποιότητας διάλογο όσο εμείς. Εσείς, όμως, αποχωρήσατε από το διάλογο για την ανώτατη εκπαίδευση την επομένη της ημέρας που έγιναν δεκτές όλες οι προτάσεις σας, προφανώς γιατί δεν συμφωνείτε μεταξύ σας, στις προτάσεις. Διότι άλλα λέει ο ένας, άλλα ο άλλος.
      Ακούστε, κύριε συνάδελφε: Η Κυβέρνηση δεν θα σταματήσει να προχωρεί, επειδή ορισμένοι θέλουν να μείνουν τα πράγματα όπως είναι, επειδή δεν θέλουν την αξιολόγηση. Εσείς γνωρίζετε και συμφωνείτε ότι η Δ.Ο.Ε. ως πρώτη απαίτηση φέρει το να μην υπάρχει καμιά αξιολόγηση του έργου;
      ΑΘΑΝΑΣΙΟΣ ΑΛΕΥΡΑΣ: Δεν είναι ακριβές αυτό.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Είναι απολύτως αλήθεια.
      ΑΘΑΝΑΣΙΟΣ ΑΛΕΥΡΑΣ: Δεν είναι ακριβές.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε συνάδελφε, αφήστε τα προσχήματα. Η Κυβέρνηση όχι μόνο διαλέγεται, αλλά έχει συγκεκριμένη στρατηγική και στόχους, από τους οποίους δεν θα παρεκκλίνει. Η Κυβέρνηση αυτή αύξησε τις λειτουργικές δαπάνες μόνο για φέτος κατά 28% στα Τ.Ε.Ι. και ως προς τη σίτιση κατά 50%. Μήπως θυμάστε ότι το 2003 είχατε μειώσει μέχρι 9% τον τακτικό προϋπολογισμό; 
      Όσο για τον αναβρασμό της ανώτατης παιδείας κ.λπ., η ανώτατη παιδεία βρίσκεται σε κρίση εξαιτίας των πολιτικών σας διότι εφαρμόσατε παιδεία φιλανθρωπίας, για πανεπιστήμια της μάζας και όχι για πανεπιστήμια με επιστημονικό χαρακτήρα και ακαδημαϊκά χαρακτηριστικά.
     Εμείς προσπαθούμε αυτά να τα περισώσουμε για να μην περιέλθουν στη διαδικασία της κατάρτισης, κύριε Αλευρά. Τα γνωρίζετε καλά. Και κρατούσατε στο συρτάρι σας επί χρόνια όλες τις συμβατικές σας υποχρεώσεις με το διεθνές σύστημα, λες και η Ελλάδα είναι μια χώρα απομονωμένη τελείως με κάποιο αυταρχικό καθεστώς.
     Μην επαναφέρετε στη μνήμη κανενός τα έργα και τις ημέρες σας. Είναι σαφή.
     Το Υπουργείο Παιδείας διαλέγεται με τους πάντες. Αυτό που σας ενοχλεί είναι ότι το Υπουργείο Παιδείας δεν κουκουλώνει τα σκουπίδια. Τα θέλει στην επιφάνεια για να τα καθαρίσει.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Γιαννάκου.
     Θα συζητηθεί η πρώτη με αριθμό 969/11.9.2006 επίκαιρη ερώτηση του Βουλευτή της Νέας Δημοκρατίας κ. Ιωάννη Μπουγά προς τον Υπουργό Απασχόλησης και Κοινωνικής Προστασίας, σχετικά με τη  διακοπή και επαναχορήγηση από το Ι.Κ.Α. σύνταξης ή προσαύξηση σύνταξης σε ορφανά τέκνα άνω των 18 ετών κ.λπ..
     Το περιεχόμενο της επίκαιρης ερώτησης του κυρίου συναδέλφου έχει ως εξής:
     «Σύμφωνα με το άρθρο 29 παράγραφοι 3, 6 α.ν.1846/51 όπως ισχύει οι προσαυξήσεις της σύνταξης των παιδιών αποθανόντων ασφαλισμένων ή συνταξιούχων του Ι.Κ.Α. χορηγούνται, κατ’ αρχάς μέχρι της συμπλήρωσης του 18ου έτους της ηλικίας τους αλλά το όριο αυτό παρατείνεται μέχρι το τέλος του μήνα που συμπληρώνουν το 24ο έτος της ηλικίας τους, εφόσον φοιτούν σε ανώτερες ή ανώτατες σχολές του εσωτερικού ή του εξωτερικού.
     Σχετικά με την αναβίωση του δικαιώματος σύνταξης ή προσαύξησης σύνταξης λόγω συμπλήρωσης του 18ου έτους και εισαγωγής σε ανώτατη ή ανώτερη σχολή, το Ι.Κ.Α. προβαίνει σε μια αδικαιολόγητη διάκριση μεταξύ των δικαιούχων (υπ’ αριθμ. Πρωτ. 198/79 εγκύκλιο και Σ62/24/16.6.06 έγγραφο της διοίκησης του Ιδρύματος). Συγκεκριμένα, τα παιδιά που αποφοιτούν από τη μέση σχολή (π.χ. Λύκειο) πριν τη συμπλήρωση του 18ου έτους, το οποίο συμπληρώνουν μετά τη αποφοίτησή τους και εισάγονται, κατόπιν σε ανώτερη ή ανώτατη σχολή, στο ίδιο ημερολογιακό έτος με εκείνο της αποφοίτησής τους, ανακτούν το δικαίωμα στη σύνταξη ή προσαύξηση της σύνταξης, αναδρομικά από της διακοπής της, λόγω συμπλήρωσης του 18ου έτους.
     Αντίθετα, τα παιδιά που συμπληρώνουν το 18ο έτος πριν την αποφοίτησή τους, εισαγόμενα σε ανώτερη ή ανώτατη σχολή δικαιούνται μεν επαναχορήγησης της διακοπείσας σύνταξης ή προσαύξησης σύνταξης αλλά μόνο από την ημερομηνία υποβολής της σχετικής αιτήσεως, χωρίς αναδρομικά.
     Κατόπιν τούτων, ερωτάται ο κύριος Υπουργός:
     Τι μέτρα προτίθεται να λάβει προκειμένου να άρει την άνιση αυτή μεταχείριση παιδιών με τις ίδιες ανάγκες;»
     Στην επίκαιρη ερώτηση του κ. Μπουγά θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι ένας νόμος και ένα μέτρο, που εφαρμόζεται στη χώρα μας είκοσι πέντε ολόκληρα χρόνια. Είναι ένα μέτρο κοινωνικής δικαιοσύνης ότι δικαιούται το παιδί μέχρι δεκαοκτώ ετών να πάρει τη σύνταξη και την προσαύξηση της σύνταξης και αν μπει στο πανεπιστήμιο, μέχρι είκοσι τεσσάρων ετών.
     Στις περιπτώσεις που το δικαίωμα σε σύνταξη ή στην προσαύξηση της σύνταξης δεν έχει λήξει κατά το χρόνο αποφοίτησης, από το λύκειο παραδείγματος χάριν, γιατί δεν έχει συμπληρωθεί το δέκατο όγδοο έτος ηλικίας και με την προϋπόθεση ότι ο σπουδαστής θα εισαχθεί σε ανώτερη σχολή και αυτό θα γίνει μέσα στο ίδιο ημερολογιακό έτος, τότε η σύνταξη ή η προσαύξηση μπορεί αναδρομικά να ληφθεί από τον δικαιούχο. Στις περιπτώσεις, όμως, που το δικαίωμα στη σύνταξη ή στην προσαύξηση της σύνταξης έχει λήξει, τότε από την ημέρα εγγραφής του στο πανεπιστήμιο και καταθέτοντας τα δικαιολογητικά, θα ξαναπάρει τη σύνταξη. Αυτό είναι σύμφωνο με το γράμμα του νόμου. Και με εγκύκλιο του Ι.Κ.Α. έχουν δοθεί οδηγίες στις υπηρεσίες του για το πώς μπορεί να εφαρμόζεται αυτός ο νόμος.
     Να σας πω, κύριε συνάδελφε, ότι αν υπάρχει κάποιο κενό είναι ένα θέμα του κοινωνικού διαλόγου για το ασφαλιστικό να αλλάξει αυτό που είκοσι πέντε ολόκληρα χρόνια, από το 1951 και από το 1960, υπάρχει στη χώρας μας.
     Νομίζω ότι σωστά ο νομοθέτης ορίζει ότι μέχρι και δεκαοκτώ χρονών παίρνει τη σύνταξη και την προσαύξηση της σύνταξης. Σωστά και μέχρι είκοσι τεσσάρων χρονών εφόσον σπουδάζει. Από εκεί και πέρα οτιδήποτε άλλο πιστεύω και πρέπει να είναι αντικείμενο διαλόγου.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Ορίστε κύριε συνάδελφε, έχετε το λόγο για δύο λεπτά.
     ΙΩΑΝΝΗΣ ΜΠΟΥΓΑΣ: Πράγματι για να προκαλέσω αυτήν την αντιμετώπιση εκ μέρους της Κυβέρνησης υπέβαλα την επίκαιρη ερώτηση, που αναγνώσατε και στην οποία απάντησε ο κύριος Υπουργός.
     Αποτελεί όντως ένα μέτρο κοινωνικής δικαιοσύνης. Όμως, με τα σημερινά δεδομένα το μέτρο αυτό της κοινωνικής δικαιοσύνης δεν είναι πλήρες. Γι’ αυτόν το λόγο η Κυβέρνηση, επιδεικνύοντας ευαισθησία απέναντι σε τέτοιες κοινωνικές ομάδες, οφείλει να συμπληρώσει τα υφιστάμενα από εικοσιπενταετίας μέτρα κοινωνικής δικαιοσύνης.
     Εδώ δημιουργείται μία άνιση, αδικαιολόγητη και, τολμώ να πω, αντισυνταγματική διάκριση στις περιπτώσεις εκείνες που τα ορφανά παιδιά συμπληρώνουν το δέκατο όγδοο έτος της ηλικίας τους, πριν την αποφοίτησή τους. Αν κάποιος έχει την ατυχία να χάσει ένα χρόνο στο λύκειο ή νωρίτερα ή στο δημοτικό ή να πάει και αργότερα σχολείο, τότε η απώλεια εισοδήματος σε μία περίοδο κρίσιμη, που το τέκνο έχει πολύ μεγάλη ανάγκη είτε τη σύνταξη είτε την προσαύξηση στη σύνταξη, προκαλεί συνθήκες αποκλεισμού του, τολμώ να πω, από τη δυνατότητα εισαγωγής του στην τριτοβάθμια εκπαίδευση.
      Και  εάν αντιμετωπίσουμε στα πλαίσια του κοινωνικού διαλόγου στον οποίο αναφερθήκατε, το έλασσον ζήτημα, θα πρέπει να το αντιμετωπίσουμε υπό την εξής έννοια. Οφείλουμε να άρουμε αυτήν την προϋπόθεση, που θέλει να συμπίπτει στο ίδιο ημερολογιακό έτος η ημερομηνία εγγραφής στο πανεπιστήμιο με τη λήξη του σχολικού. Εάν κάποιος έχει την ατυχία να μην περάσει την πρώτη χρονιά, αυτός δηλαδή για δύο χρόνια, δεν θα μπορεί να πάρει τη σύνταξη του πατέρα του ή τη μικρή προσαύξηση στη σύνταξη αυτή;
      Αντιλαμβάνεται κάποιος πως τέτοιου είδους περιπτώσεις, ακόμη και αν αφορούν μικρές ομάδες στο κοινωνικό σύνολο, πρέπει να αντιμετωπίζονται με τη δέουσα κοινωνική ευαισθησία από την Κυβέρνηση, την οποία επανειλημμένως έχει δείξει το Υπουργείο Απασχόλησης και Κοινωνικής Προστασίας.
      Θα πρέπει, παίρνοντας την ευκαιρία, να σας ζητήσω και το εξής. Εάν αντιμετωπιστεί, που ελπίζω και εύχομαι να αντιμετωπιστεί σύντομα το πρόβλημα αυτό, τότε, για να μην αδικήσουμε περιπτώσεις, που ήδη έχουν υπάρξει, να δοθεί μία αναδρομική δύναμη στη ρύθμιση την οποία σας ζητώ να κάνετε, κύριε Υπουργέ, για τις περιπτώσεις εκείνες των παιδιών, που έχουν εισαχθεί σε ανώτατες σχολές, δεν έχουν υπαχθεί στην ευεργετική διάταξη του νόμου που αναφέρω στην επίκαιρη ερώτησή μου και μέχρι σήμερα δεν έχουν συμπληρώσει το εικοστό τέταρτο έτος της ηλικίας τους. Μόνο υπό αυτό το πρίσμα θα αρθούν οι όποιες κοινωνικές αδικίες έχουν υπάρξει, λόγω της αναχρονιστικής ρύθμισης, αλλά και λόγω της ερμηνείας την οποία κάνει η διοίκηση του Ι.Κ.Α.. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, είπατε για μια μικρή κοινωνική ομάδα. Πρέπει να ξέρετε ότι σε μια ευνομούμενη δημοκρατία, τα δημοκρατικά δικαιώματα του κάθε πολίτη ή η κοινωνική δικαιοσύνη διακρίνει με τον πολιτισμό της όταν απευθύνεται σε ειδικές ομάδες. Και εκεί φαίνεται η διαφορά η δημοκρατική, η πολιτισμική, η ποιότητα της δημοκρατίας, όταν υπηρετεί συμφέροντα μικρής κοινωνικής ομάδος καλώς εννοούμενα με κοινωνική δικαιοσύνη.
       Άρα, λοιπόν, δεν αποτελεί για μας κίνητρο αν είναι μικρή ή αν είναι μεγάλη ομάδα. Αυτό που αποτελεί κίνητρο, είναι ότι πρέπει πράγματι στον κοινωνικό διάλογο, να δούμε οριακές περιπτώσεις. Διότι εάν στο ίδιο ημερολογιακό έτος μπει από το λύκειο στο πανεπιστήμιο, τότε παίρνει και αναδρομικά και δεν διακόπτει τη σύνταξη. Όταν, όμως, ο άλλος για να μπει στο πανεπιστήμιο κάνει τέσσερα-πέντε χρόνια  δεν μπορείς συνέχεια να του  δίνεις την προσαύξηση και τη σύνταξη, κύριε συνάδελφε. Αυτό το αντιλαμβάνεστε. Ότι πρέπει να βρεθεί ένα μέτρο που πράγματι κάποιοι να μην αδικούνται, είναι λογικό. Αλλά από εκεί και πέρα, αν μπω εγώ στο πανεπιστήμιο στα πενήντα μου, να πάρω την προσαύξηση και τη σύνταξη ως ορφανός; Τότε, αυτό το θέμα καταντάει για τη δημοκρατία πλέον όχι σωστό μέτρο κοινωνικής δικαιοσύνης, αλλά μέτρο κοινωνικής αδικίας. Εν πάση περιπτώσει, αυτό θα εξεταστεί, θα κληθείτε και εσείς, κύριε συνάδελφε, να καταθέσετε τις απόψεις σας, γιατί βλέπω ότι γνωρίζετε πάρα πολύ καλά το θέμα. Θα ήθελα να σας πω μπράβο, συγχαρητήρια, που ασχολείστε με μία κοινωνική ομάδα και που δεν το κάνετε για ψηφοθηρικούς λόγους, αλλά για λόγους πραγματικής δικαιοσύνης και αυτό σας τιμά ιδιαίτερα ως Βουλευτή. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υφυπουργέ.
      Τρίτη είναι η με αριθμό 972/11.9.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Απασχόλησης και Κοινωνικής Προστασίας, σχετικά με την αύξηση των μέτρων ασφαλείας για τους εργαζόμενους στην επισκευαστική ζώνη του Περάματος. 
      Υπάρχει ενδιαφέρον και από το Προεδρείο γι’ αυτήν την επίκαιρη ερώτηση!
      Η επίκαιρη ερώτηση της κυρίας συναδέλφου έχει ως εξής:
      «Στο όνομα της αύξησης των κερδών των εφοπλιστών, η Κυβέρνηση της Νέας Δημοκρατίας επιδιώκει την αποδιάρθρωση των μικτών επιτροπών ελέγχου που δρουν στη Ναυπηγοεπισκευαστική Ζώνη του Περάματος, καθώς τα μέτρα ασφαλείας στα επισκευαζόμενα πλοία, αποτελούν «κόστος» για το εφοπλιστικό κεφάλαιο. Παράλληλα, παραδέχεται ότι αποτελεί στρατηγική επιλογή –όπως και της προηγούμενης Κυβέρνησης του ΠΑ.ΣΟ.Κ.- η συνειδητή απαξίωση κάθε μέτρου προστασίας της ζωής και της ασφάλειας των εργαζομένων.
      Τα παραπάνω επιβεβαιώνονται περίτρανα σε πρόσφατο έγγραφο του Κέντρου Πρόληψης Επαγγελματικού Κινδύνου (ΚΕΠΕΚ) Πειραιά προς τα σωματεία της Ζώνης, όπου ρητά αναφέρεται ότι οι έλεγχοι στη Ζώνη θα μειωθούν!
      Ωστόσο, μία μόλις μέρα μετά την κοινοποίηση του εγγράφου, στις 6/9/2006 ένα επισκευαζόμενο πλοίο τυλίχθηκε στις φλόγες, θέτοντας σε άμεσο κίνδυνο τη ζωή 16 ναυτεργατών και 30 περίπου εργατοτεχνιτών, ενώ λίγο νωρίτερα είχε αποκαλυφθεί ότι σε διπλανό καρνάγιο δούλευαν ανασφάλιστοι 6 αλλοδαποί εργάτες, χωρίς μάλιστα την παρουσία του τεχνικού ασφαλείας, από την αρχή των εργασιών!
      Τα δύο αυτά περιστατικά και μόνο, εκτός των άλλων, αποδεικνύουν με τον πιο κατηγορηματικό τρόπο την ανάγκη για αύξηση των μέτρων προστασίας και των ελέγχων, την ίδια στιγμή που η Κυβέρνηση ανακοινώνει την περικοπή τους.
       Ερωτάται ο κύριος Υπουργός ποια μέτρα θα πάρει για την αύξηση των ελέγχων και την τήρηση όλων των αναγκαίων μέτρων προστασίας της ζωής των εργαζομένων στην επισκευαστική ζώνη του Περάματος.».
      Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, γνωρίζω και τη δική σας ευαισθησία για τη ναυπηγοεπισκευαστική ζώνη του Περάματος και ειδικά της Βουλευτού του Κομμουνιστικού Κόμματος Ελλάδας κ. Νικολαΐδου, την οποία ευχαριστώ για αυτήν την επίκαιρη ερώτηση, που μου δίνει την ευκαιρία να στείλω και ένα μήνυμα. Δεν έχει σημασία τι κάνει το κράτος για τους πολίτες, αλλά και οι πολίτες τι κάνουν για το κράτος.
      Έχει σημασία, κυρία Νικολαΐδου και θα σας παρακαλέσω να μεταφέρετε, όπως το έχω μεταφέρει και εγώ σε όλους τους τόνους, στο σωματείο της ναυπηγοεπισκευαστικής ζώνης ότι από το Φεβρουάριο του 2006 έχουμε επανειλημμένως γνωστοποιήσει με έγγραφα ότι έχει λήξει η θητεία των δύο μελών της εξαμελούς επιτροπής και τα σωματεία της Ζώνης, παρά τις επανειλημμένες προσκλήσεις του ΚΕ.ΠΕ.Κ. δεν έχουν υποδείξει εκπροσώπους για την ανασύσταση των επιτροπών και στέλνουν βέβαια διαβήματα, γιατί εμείς δεν κάνουμε τους ελέγχους. 
      Έχει ως συνέπεια αυτό, κύριε Πρόεδρε και κυρία Νικολαΐδου, να υπάρχει πρόβλημα νομιμότητας των πράξεων του ΚΕ.Π.Ε.Κ. και των επιθεωρητών του, που συμμετέχουν σε αυτές. 
      Άρα, λοιπόν, τι κάνει η Κυβέρνηση; Η Κυβέρνηση έχει την εξαμελή επιτροπή. Ανταποκρίνεται πλήρως στο καθήκον του ελέγχου. Υπήρξε μία εγκύκλιος από ένα διευθυντή του ΚΕ.Π.Ε.Κ. Πειραιά, που είπε ότι ελαττώνει τις ημέρες, όχι τους ελέγχους και γι’ αυτό άμεσα το Υπουργείο, με χθεσινή υπουργική απόφαση, η οποία είναι στη διάθεσή σας, κυρία Νικολαΐδου, και θα δημοσιευτεί και στην Εφημερίδα της Κυβερνήσεως, λέει τα εξής: «Κάθε επιτροπή» -με νόμο πλέον του κράτους, με εντολή της Κυβέρνησης- «διενεργεί καθημερινούς τακτικούς ελέγχους κατά τις εργάσιμες μέρες και ώρες των δημοσίων υπηρεσιών». Άρα αυτό που εθιμοτυπικά εδώ και δεκαπέντε χρόνια γινόταν μέρα παρά μέρα, εμείς το κάνουμε με νόμο, με υπουργική απόφαση, που υποχρεώνει τις επιτροπές να τους κάνουν κάθε μέρα.
      Τι μας μένει, κυρία Νικολαΐδου; Να αναλάβουν τις ευθύνες της Ζώνης οι εργαζόμενοι και το σωματείο. Η Κυβέρνηση αναλαμβάνει τις ευθύνες της και κάνει ό,τι είναι δυνατόν, όμως, δεν είναι δυνατόν τα σωματεία της Ζώνης από το Φεβρουάριο να μη στέλνουν εκπροσώπους. Αντιλαμβάνεστε, λοιπόν, ότι για να αναπτυχθεί αυτή η πολύπαθη ζώνη, που είναι απαραίτητη και γίνονται μεγάλες προσπάθειες, χρειάζεται δουλειά από όλους, από την Κυβέρνηση, που έχει την κύρια ευθύνη, από τους εργαζόμενους, από τους εργοδότες.
      Ξέρετε ότι δεν μου αρέσουν οι μεγάλες λέξεις. Λέτε, κυρία Νικολαΐδου, και πρέπει ειλικρινά να είμαστε λίγο πιο προσεκτικοί στις επίκαιρες ερωτήσεις μας, ότι κατατίθενται στο όνομα της αύξησης των κερδών των εφοπλιστών. Θα αντιστρέψω, λοιπόν, και εγώ τον όρο και θα πω ότι όπως εσείς μιλάτε στο όνομα της αύξησης των κερδών των εφοπλιστών το σωματείο δεν στέλνει εκπροσώπους. Είναι λογικό;  Είναι σωστό; Το αποδέχεστε; 
      Να, λοιπόν, γιατί θα πρέπει να υπάρχουν όχι τα εμά εμά και τα εσά εμά και δύο μέτρα και δύο σταθμά. Η δημοκρατία και η κοινωνική δικαιοσύνη είναι προσπάθειες για να κατέχεις το ίδιο. Όταν, λοιπόν, οι επιτροπές καθυστερούν από το Φεβρουάριο να ορίσουν δύο εκπροσώπους τι θα συμπεράνω; Θα συμπεράνω ότι είναι μία αμέλειά τους ή κάτι άλλο. Δεν θα πάω αμέσως, όπως εσείς λέτε για την Κυβέρνηση, στα συμφέροντα των εφοπλιστών. Άρα, λοιπόν, και εγώ με την ίδια λογική θα πω ότι οι εργαζόμενοι σαμποτάρουν τις επιτροπές, για τα συμφέροντα των εφοπλιστών.
      Να, λοιπόν, κυρία Νικολαΐδου, γιατί πρέπει να βρούμε ένα σημείο σύνδεσης των απόψεων μαζί με το σωματείο, μαζί με τις υπηρεσίες για να κάνουμε καλύτερους ελέγχους και να μην έχουμε ατυχήματα. Αυτός είναι ο στόχος της Κυβέρνησης και είναι αδιαπραγμάτευτος.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Η κ. Νικολαΐδου έχει το λόγο για δύο λεπτά.
      ΒΕΡΑ ΝΙΚΟΛΑΪΔΟΥ: Κύριε Υπουργέ, με το γνωστό σας τρόπο προσπαθείτε ούτε λίγο ούτε πολύ να καταστήσετε τώρα και υπεύθυνους τους εργαζόμενους γι’ αυτά που συμβαίνουν στη Ζώνη του Περάματος. Με συγχωρείτε, αλλά δεν μιλάτε σε κάποιο πάνελ της τηλεόρασης. Είστε υποχρεωμένος να απαντήσετε συγκεκριμένα στο ερώτημα και μόνο αυτό δεν έχετε κάνει. 
Διότι έχετε σίγουρα υπ' όψιν σας και το έγγραφο διαμαρτυρίας, που έστειλαν οι εργαζόμενοι ναυτεργάτες και εργατοτεχνίτες προς τη συγκεκριμένη υπηρεσία, το Κέντρο Πρόληψης Επαγγελματικών Κινδύνων, καθώς και την απάντηση που έστειλαν. Και πήρατε ένα κομμάτι από την απάντηση και το κάνετε σημαία. Αυτό ήταν υποσημείωση για να στείλουν τον εκπρόσωπό τους. Δεν διαβάσατε, όμως –γιατί μιλάτε για κέρδη εφοπλιστών- ότι χωρίς καμία επιτροπή και χωρίς κανέναν έλεγχο, τις ημέρες που συνέβη η πυρκαγιά στο «γκαζάδικο», που αναφέρεται στη συγκεκριμένη επίκαιρη ερώτηση ταυτόχρονα σε πλοίο γνωστού εφοπλιστή –δεν αναφέρω το όνομά του γιατί δεν χρειάζεται να του κάνουμε διαφήμιση- υπήρχαν έξι αλλοδαποί εργαζόμενοι, χωρίς καμία ασφάλιση, χωρίς καμία εξειδίκευση και μάλιστα έγινε και προσπάθεια να τους κρύψουν. 
      Αυτά είναι τα προβλήματα. Και δεν είναι σημερινά. Δεκαπέντε ολόκληρα χρόνια γίνεται προσπάθεια υποβάθμισης των ελέγχων. Και παρ’ ό,τι το δικαίωμα αυτό δεν τους το χάρισε κανείς, έχει κερδηθεί ακριβώς με αίμα πολλών εργατοτεχνιτών. Έρχεστε, λοιπόν, σήμερα και προσπαθείτε να βάλετε τους εργαζόμενους σε μία διαμάχη. Η απάντηση που πήραν τα σωματεία της Ζώνης είναι ότι, επειδή συμβαίνουν περισσότερα στους οικοδόμους, θα γίνονται εκεί έλεγχοι. Μα, εκεί είναι το πρόβλημα; 
      Το πρόβλημα, κύριε Υπουργέ –και μην κρύβεστε πίσω από το δάχτυλό σας- είναι ότι δεν έχετε στελεχώσει αυτές τις υπηρεσίες. Υπάρχουν κενά περίπου 35% του προσωπικού, των μελών των επιτροπών, τα οποία προσπαθείτε να τα ψευτοκαλύψετε με διάφορα προγράμματα «STAGE», αλλά δεν μπορείτε να τα καλύψετε μ' αυτό. Αντί, λοιπόν, να στελεχώσετε σωστά τις επιτροπές για να λειτουργούν σε όλους τους χώρους δουλειάς και αντί να βάζετε τους εργαζόμενους να έχουν και αντιπαράθεση μεταξύ τους, εσείς συνεχίζετε την ίδια πολιτική της προηγούμενης κυβέρνησης, υποβαθμίζοντας, καταργώντας. Και στο τέλος βέβαια, όταν συμβαίνει και κάποιο ατύχημα, ρίχνετε και τα κροκοδείλια δάκρυα. 
      Δεν απαντήσατε, λοιπόν, επί της ουσίας για το τι μέτρα παίρνετε. Αντίθετα, επειδή δεν έχουν στείλει σε κάποια επιτροπή τον εκπρόσωπο, το κάνατε σημαία, λες και αυτό είναι το πρόβλημα. Το πρόβλημα είναι ότι δεν γίνονται έλεγχοι. Και η απάντηση του συγκεκριμένου οργάνου είναι ότι αυτοί θα μειωθούν από τη μια και από την άλλη ότι θα κάνουν και σε άλλους χώρους. Δεν απαντάτε, λοιπόν, επί της ουσίας και ειλικρινά λυπάμαι, γιατί το ξέρετε το θέμα, ήσασταν ενημερωμένος και ξέρετε και τα ατυχήματα που συμβαίνουν, τα οποία οι εργαζόμενοι αναγνωρίζουν ακριβώς επειδή εδώ και δεκαπέντε χρόνια έχουν κατακτήσει το θέμα αυτό των ελέγχων κι έχει μειωθεί ο αριθμός. Πού πάτε, λοιπόν, τώρα; Θέλετε να ξαναγυρίσουμε στην κατάσταση που υπήρχε πριν τα δεκαπέντε χρόνια; Εάν συνεχίσετε έτσι και αν δικαιολογείτε τα κενά σας με αυτήν τη λογική, έχετε και την ευθύνη για οτιδήποτε συμβεί από δω και πέρα. 
      (Στο σημείο αυτό η Βουλευτής κ. Νικολαΐδου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε,  κυρία Νικολαΐδου. 
      Κύριε Υφυπουργέ, έχετε το λόγο για δύο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, στο ατύχημα που συνέβη με την πυρκαγιά στο Ρίο δεν είχαμε κανένα θανατηφόρο ατύχημα. 
      ΒΕΡΑ ΝΙΚΟΛΑΪΔΟΥ: Ευτυχώς. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Την προηγούμενη ημέρα είχε γίνει έλεγχος στο συγκεκριμένο πλοίο από το ΚΕ.Π.Ε.Κ.. Άρα, λοιπόν, δεν μπορείτε να μας κατηγορήσετε γιατί όταν πήρε φωτιά, χωρίς κανένα ατύχημα, είχαμε κάνει έλεγχο. Και πάλι, μετά τη φωτιά, διερευνώνται από το Σ.Ε.Π.Ε. όλα τα αίτια της φωτιάς. Έχουμε, λοιπόν, απόλυτη παρέμβαση για την ασφάλεια των εργαζομένων στη Ζώνη. Απόδειξη αυτού είναι ότι, ενώ στα δυόμισι χρόνια έχουμε, δυστυχώς, εκατό με εκατόν είκοσι θανάτους το χρόνο στη Ζώνη από εργατικά ατυχήματα, έχουμε βρει -δόξα τω Θεώ, κτύπα ξύλο- έναν τρόπο με τους καθημερινούς ελέγχους εθιμοτυπικά και τώρα με νόμο. Σας λέω ότι με νόμο υπεγράφη και δεν το καταλαβαίνετε. Απαντώ για την ταμπακιέρα. 
      Με νόμο, κύριε Πρόεδρε, και με υπουργική απόφαση καθιερώσαμε να γίνονται καθημερινά οι έλεγχοι. 
      Δεύτερον, θέλω να σας πω ότι δεν επιρρίπτω ευθύνες. Αλλά για κάτι που καίγεστε σας ερωτώ και θέλω να μου δώσετε μιαν απάντηση: Γιατί από το Φεβρουάριο σε αλλεπάλληλες οχλήσεις του Γενικού Γραμματέα, αφού είναι τόσο πολύ επικίνδυνο και τόσο μεγάλα τα προβλήματα, το σωματείο δεν στέλνει δύο εκπροσώπους; Και γιατί δεν μας αφήνετε να νομιμοποιήσουμε τους ελέγχους; Διότι όταν λείπουν οι δύο από την εξαμελή επιτροπή, κύριε Πρόεδρε, έχουμε πρόβλημα. Διότι εκεί τι είναι; Είναι εξαμελής η επιτροπή. Προσθέσαμε στην πενταμελή επιτροπή και χημικό. 
      ΒΕΡΑ ΝΙΚΟΛΑΪΔΟΥ: Κύριε  Υπουργέ, εξακολουθείτε...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καταλαβαίνετε, κυρία Νικολαΐδου, ότι η αγωνία μας είναι μεγαλύτερη από τη δική σας. Έχουμε αγωνία να γίνονται περισσότεροι έλεγχοι για να μην έχουμε πραγματικά ατυχήματα. Προσπαθούμε και δίνουμε μάχη καθημερινά σ’ όλα τα επίπεδα και για την απασχόληση και για την ασφάλεια και για την υγιεινή και για τη σύνταξη, δίπλα στον εργαζόμενο, δίπλα στο συνταξιούχο. 
      Αυτό κάποιους ξενίζει και έρχονται εδώ και περί άλλων τυρβάζουν. Σας λέω, λοιπόν, ότι η Κυβέρνηση είναι υπερήφανη, διότι για το θέμα του ΚΕ.Π.Ε.Κ. στη Ζώνη, έκανε και κάνει περισσότερα απ’ ό,τι μπορεί και από όσα ποτέ είχαν γίνει σ’ αυτήν τη χώρα. 
      ΠΡΟΕΔΡΕΥΩΝ (Ιωάννης Τραγάκης):  Επίκαιρες ερωτήσεις δευτέρου κύκλου:
      Πρώτη είναι η με αριθμό 974/11.9.2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αθανασίας Μερεντίτη προς τον Υπουργό Αγροτικής Ανάπτυξης και Τροφίμων, σχετικά με την προώθηση από το Υπουργείο απόφασης με την οποία χωροθετεί τα μέρη όπου μπορούν να τοποθετούν οι μελισσοκόμοι κυψέλες και μελισσοσμήνη κ.λπ..
      Η επίκαιρη ερώτηση της κ. Μερεντίτη έχει ως εξής:
      «Κύριε Υπουργέ, ως απαράδεκτο χαρακτηρίζεται από τους Έλληνες μελισσοκόμους, που δηλώνουν αποφασισμένοι να φτάσουν έξω από τη Βουλή, το σχέδιο Κ.Υ.Α. που προωθείται από το Υπουργείο Αγροτικής Ανάπτυξης και το οποίο χωροθετεί τα μέρη όπου μπορούν να τοποθετηθούν οι κυψέλες και τα μελισσοσμήνη.
      Πράγματι, η παραπάνω απόφαση καθιστά σχεδόν όλη την Ελλάδα απαγορευτική για την τοποθέτηση μελισσοσμηνών, επειδή η μελισσοκομία στη χώρα μας αποτελεί έναν από τους σημαντικότερους κλάδους πρωτογενούς παραγωγής. Τουλάχιστον πέντε χιλιάδες από τους Έλληνες μελισσοκόμους θεωρούνται επαγγελματίες, στοιχείο που καταδεικνύει τη δυναμική του κλάδου και σηματοδοτεί τις δυνατότητες για την περαιτέρω εξέλιξή του και επειδή σήμερα, περισσότερο από ποτέ, πρέπει να δοθεί έμφαση στην παραγωγή και ενίσχυση της ανταγωνιστικότητας ποιοτικών ελληνικών προϊόντων, όπως το μέλι, των οποίων η ζήτηση διεθνώς αυξάνεται με γεωμετρική πρόοδο,
      Σας ερωτώ, προτίθεσθε να αποσύρετε το παραπάνω σχέδιο υπουργικής απόφασης;»
      Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κυρία συνάδελφε, ο κλάδος της μελισσοκομίας είναι ένας πολύ δυναμικός κλάδος της ελληνικής αγροτικής οικονομίας και έχουμε πάρει μία σειρά μέτρων για τη στήριξή του. Είκοσι έξι χιλιάδες οικογένειες ασχολούνται με τη μελισσοκομία στη χώρα, εκ των οποίων οι έξι χιλιάδες είναι κατά κύριο επάγγελμα μελισσοκόμοι. Μάλιστα, είναι πολύ σημαντικό το ότι πολλοί εξ αυτών δραστηριοποιούνται σε ορεινές και σε παραμεθόριες περιοχές, οπότε η μελισσοκομία είναι ένας αποφασιστικός παράγων, για να κρατήσουμε αυτούς τους ανθρώπους σ’ αυτές τις περιοχές.
      Τα μέτρα που έχουμε πάρει, είναι τα εξής: Έχουμε συστήσει Εθνική Διεπαγγελματική Οργάνωση για το μέλι. Συζητάμε συνεχώς με τους μελισσοκόμους τα προβλήματα που τους απασχολούν. Προχωράμε στην επίλυσή τους. Βοηθάμε τις εξαγωγικές προσπάθειες του ελληνικού μελιού. Στις Ένοπλες Δυνάμεις πλέον, καταναλώνεται κάθε πρωί στο πρόγευμα των στρατιωτών ελληνικό μέλι. Γίνονται συνεχείς έλεγχοι, έτσι ώστε να μην έχουμε προσμείξεις ελληνικού μελιού με μέλια εισαγωγής από τρίτες χώρες. Έχουμε προχωρήσει σε έγκριση επενδυτικών σχεδίων για τον εκσυγχρονισμό των εγκαταστάσεων. Ταυτοποιήσαμε οκτώ κατηγορίες ελληνικού μελιού.  Λειτουργούμε πολύ αποτελεσματικά τα μελισσοκομικά κέντρα. Αξιοποιούμε κατά τον καλύτερο τρόπο τις δυνατότητες που μας δίνονται μέσω των προγραμμάτων της Ευρωπαϊκής Ένωσης.
      Γίνεται, λοιπόν, μια πολύ σημαντική προσπάθεια για να στηριχθεί το ελληνικό μέλι, διότι θεωρούμε ότι είναι ένα προϊόν, που πραγματικά βοηθά στην αγροτική ανάπτυξη της χώρας μας. Είχαμε ένα πρόβλημα με το παραδιχλωροβενζόλιο, αλλά έγινε μια πολύ μεγάλη προσπάθεια και σε συνεργασία με τους μελισσοκόμους της χώρας, έχει ξεπεραστεί το πρόβλημα. Θέλω να διαβεβαιώσω ότι το ελληνικό μέλι είναι ασφαλές, είναι υγιεινό, είναι εξαιρετικής ποιότητας και έχει εξαιρετικά θρεπτικά συστατικά.
      Όσον αφορά την ερώτηση που μας κάνατε, θέλω να σας πω ότι δεν έχουμε να αποσύρουμε κανένα σχέδιο υπουργικής απόφασης, γιατί δεν υπάρχει κανένα σχέδιο υπουργικής απόφασης. Δεν έχει έρθει στην πολιτική ηγεσία του Υπουργείου κανένα σχέδιο υπουργικής απόφασης, οπότε δεν τίθεται θέμα. 
      ΠΡΟΕΔΡΕΥΩΝ (Ιωάννης Τραγάκης):  Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, έχω εδώ την απάντηση που μου δώσατε. Λέτε ότι για την έκδοση της Κ.Υ.Α. συνεργάζονται οι αρμόδιες υπηρεσίες των παραπάνω Υπουργείων και ότι το τελικό σχέδιο θα διαμορφωθεί κ.λπ.. Άρα, συνεργάζονται. Το λέω αυτό, για να ξεκινήσουμε σωστά. 
      Και επειδή σας άκουσα να αναφέρετε τα μέτρα, τα οποία έχετε πάρει για τους μελισσοκόμους, θέλω να σας πω ότι είτε δεν τα κατανοούν οι μελισσοκόμοι είτε εσείς δεν τα κατανοείτε, γιατί οι μελισσοκόμοι διαμαρτύρονται και αισθάνονται, όπως όλοι οι αγρότες της Ελλάδας, ότι όχι μόνο είναι μόνοι στο δύσκολο αγώνα που κάνουν για την επιβίωσή τους, αλλά τους έχει κηρυχθεί και πόλεμος. Διαμαρτύρονται και οι αγρότες που ασχολούνται με τα τεύτλα και το βαμβάκι, όπως και οι μελισσοκόμοι, γι’ αυτήν την Κ.Υ.Α. που συζητάμε. Ξέρετε ότι υπάρχει στα συρτάρια σας. Γι’ αυτό διαμαρτύρονται και είναι έτοιμοι να κάνουν και πορείες. Η Κ.Υ.Α. αυτή ισοδυναμεί με θανατική ποινή, γιατί με τον τρόπο που είναι η Ελλάδα δομημένη, είναι σαν να απαγορεύεται οπουδήποτε να τοποθετηθούν μελίσσια. 
Η νομοθεσία των άλλων ευρωπαϊκών χωρών είναι τελείως αντίθετη μ’ αυτό που προωθείτε εσείς. 
      Δεν θα αναφέρω τα προβλήματα που συναντάει το ελληνικό μέλι ως προς τη διάθεση του προϊόντος, τις χαμηλές τιμές, τις ανεξέλεγκτες εισαγωγές. Αναφερθήκατε στο περσινό πρόβλημα, αλλά θα έπρεπε να πείτε και τι επακόλουθα είχε στην τιμή και κυρίως στην τιμή των εισαγωγών. 
      Υπάρχει μεγάλο θέμα. Αναφερθήκατε στις έξι χιλιάδες αγρότες, κυρίως στο πώς πρέπει να τους κρατήσουμε στην περιφέρεια και όχι να τους εξολοθρεύσουμε. Τα μέτρα αυτά δεν είναι ελκυστικά για κανένα νέο παραγωγό μελιού. 
      Αδιαφορείτε για όλα τα θέματα, αδιαφορείτε για τη λήψη μέτρων, για την ενίσχυση των εξαγωγών, για τους αυστηρούς ελέγχους, για την ανάπτυξη συγκεκριμένων πολιτικών ενίσχυσης και φέρνετε αυτήν την κοινή υπουργική απόφαση, η οποία θα θέσει τέρμα στη μελισσοκομία. Είναι ένας γοητευτικός και ανεξάντλητος κόσμος, είναι εθνικό προϊόν. Γνωρίζουμε όλοι ότι το ελληνικό μέλι έχει ιδιαίτερες δυνατότητες λόγω της χλωρίδας του τόπου μας και όχι μόνο. Πρέπει να ενισχύσουμε τις εξαγωγές και όχι πιθανόν να ευνοούμε τις ανεξέλεγκτες εισαγωγές. Γι’ αυτό πρέπει επιτέλους να ενδιαφερθείτε για τους μελισσοκόμους. Πρέπει να δεσμευθείτε εδώ μέσα ότι δεν θα υπάρξει τέτοια κοινή υπουργική απόφαση, την οποία εγώ θα μεταφέρω στους μελισσοκόμους γιατί και οι ίδιοι έχουν ανησυχήσει και σας έχω μεταφέρει την ανησυχία τους. Αν δεσμευθείτε εδώ μέσα, θα πάψει να υπάρχει πρόβλημα. Σήμερα, ξέρετε ότι υπάρχει πρόβλημα και μην αφήνετε να έχουμε την αίσθηση ότι υπάρχει πρόγραμμα συγκεκριμένο για τη γεωργία. Γιατί το μόνο πρόγραμμα που έχετε και με επιτυχία το υλοποιείτε, είναι ηεξυπηρέτηση παντού και πάντοτε συγκεκριμένης ομάδας ανθρώπων και συγκεκριμένων οικονομικών συμφερόντων.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θεωρώ ότι μόνο στον τομέα της φαντασίας της κυρίας συναδέλφου μπορεί να υπάρχουν αυτά τα πράγματα που μας ανέφερε. Όταν σας λέω, κυρία συνάδελφε, ότι γίνεται μια επεξεργασία σε επίπεδο υπηρεσιών, που ακόμη δεν έχει ολοκληρωθεί και δεν έχει έρθει τίποτε σε επίπεδο πολιτικής ηγεσίας, έρχεστε και μου λέτε ότι ανησυχούν οι μελισσοκόμοι, τους οποίους βλέπω σε τακτά χρονικά διαστήματα, που για πρώτη φορά γίνεται αυτό. Συζητάμε συνεχώς τα θέματα και τα προβλήματα που τους απασχολούν. Έχουμε πάρει μια σειρά μέτρων, όπως προανέφερα και οι μελισσοκόμοι έχουν εκφράσει την ικανοποίησή τους για τη στήριξη που τους προσφέρουμε. Μπορώ να σας φέρω τα πορίσματα της γενικής συνέλευσης των μελισσοκόμων όλης της χώρας, οι οποίοι λένε ότι «Για πρώτη φορά η ηγεσία του Υπουργείου Αγροτικής Ανάπτυξης είναι δίπλα μας και μας στηρίζει». 
      Μετά απ’ όλα αυτά, μπορεί κάποιος να πει ότι δεν τους στηρίζουμε; Για πρώτη φορά έχουν γίνει συστηματικοί έλεγχοι. Ποτέ δεν είχαν γίνει έλεγχοι. Για πρώτη φορά απέκτησε ταυτότητα επίσημη το ελληνικό μέλι. Οκτώ κατηγορίες μελιού έχουμε. Αυτό δεν είχε γίνει ποτέ. Επί των ημερών της προηγούμενης κυβέρνησης, εισαγόμενη μαρμελάδα έτρωγαν για πρωινό οι στρατιώτες. Τώρα τρώνε ελληνικό μέλι από ελληνικούς συνεταιρισμούς. Όλες οι προτάσεις των μελισσοκομικών φορέων που υπεβλήθησαν, ιδιαίτερα των συνεταιριστικών για επενδύσεις, όλες έχουν αξιολογηθεί θετικά. 
      Από εκεί και πέρα, εγώ δεν μπορώ να καταλάβω ποιοι λένε ότι δεν στηρίζονται από το Υπουργείο, όταν σας λέω πως κάθε εβδομάδα συναντώ φορείς των μελισσοκόμων και αυτό, γιατί εμείς πιστεύουμε ότι είναι ένας πολύ δυναμικός κλάδος και ότι το ελληνικό μέλι έχει συγκριτικά πλεονεκτήματα, ώστε να μπορέσει να διεισδύσει στις ξένες αγορές. Εμείς πιστεύουμε ότι μπορεί να στηρίξει τον πληθυσμό σε ορεινές και παραμεθόριες περιοχές η πολιτική μας, γιατί και αυτοί που κατά κύριο επάγγελμα δεν είναι μελισσοκόμοι, βγάζουν ένα συμπληρωματικό εισόδημα από το μέλι. 
      Όσο για τις εισαγωγές που λέτε, για πρώτη φορά γίνονται συστηματικοί έλεγχοι και μάλιστα από μεικτά όργανα πολλών Υπουργείων, έτσι ώστε να γίνεται καλή δουλειά. Έχουν γίνει έλεγχοι σ’ αυτούς που εισάγουν και ξέρουμε τι εισάγεται, πώς διακινείται και σας διαβεβαιώνω ότι το ελληνικό μέλι διακινείται ως ελληνικό και το εισαγόμενο ως εισαγόμενο. Ξέρετε τι γινόταν παλιότερα; Ερχόταν εισαγόμενο μέλι και διετίθετο ως ελληνικό, γιατί ουδέποτε είχατε δημιουργήσει ελεγκτικούς μηχανισμούς, για να κάνετε ελέγχους σε εισαγόμενα προϊόντα από τρίτες χώρες. Συζητάμε για ένα ανύπαρκτο θέμα και κινδυνολογείτε για κάτι που δεν υφίσταται καν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
      Η τέταρτη επίκαιρη ερώτηση πρώτου κύκλου, η με αριθμό 970/11-9-2006 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Ανάπτυξης και Οικονομίας και Οικονομικών, σχετικά με την ιδιωτικοποίηση της ΛΑΡΚΟ κ.λπ., διαγράφεται λόγω κωλύματος του κυρίου Υπουργού.
      Επανερχόμαστε στις επίκαιρες ερωτήσεις δευτέρου κύκλου.
      Δεύτερη είναι η με αριθμό 968/11-9-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τις βροχοπτώσεις βαμβακοπαραγωγών της περιοχής Φαρκαδόνας Τρικάλων κ.λπ..
      Η επίκαιρη ερώτηση του κ. Τσιόγκα σε περίληψη έχει ως εξής:
      «Οργή και αγανάκτηση προκαλεί στους βαμβακοπαραγωγούς του Δ. Δ. Παναγίτσας Φαρκαδόνας του Νομού Τρικάλων, η άρνηση του ΕΛ.Γ.Α. να αποζημιώσει τα χωράφια τους, που επανέσπειραν, εξαιτίας των έντονων βροχοπτώσεων που επεκράτησαν κατά την περίοδο της σποράς.
      Παρά το γεγονός ότι οι βαμβακοπαραγωγοί διαθέτουν τα τιμολόγια αγοράς του σπόρου επανασποράς, που ο ΕΛ.Γ.Α. τότε διαβεβαίωνε ότι θεωρούσε ως ικανή προϋπόθεση για την καταβολή αποζημιώσεων, τώρα απορρίπτει τα τιμολόγια και σαν αναγκαία προϋπόθεση θεωρεί την ύπαρξη «μαρτύρων».
      Ερωτάται ο κύριος Υπουργός  τι ενέργειες θα κάνει για να αποζημιωθούν οι πληγέντες βαμβακοπαραγωγοί που διαθέτουν τιμολόγια αγοράς του σπόρου επανασποράς».
      Ο κύριος Υφυπουργός έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, με βάση τον κανονισμό του ΕΛ.Γ.Α. πρέπει να πούμε ότι όσον αφορά το θέμα στο οποίο αναφέρεται ο κύριος συνάδελφος, ο κανονισμός αναφέρει ότι εάν η εκτίμηση δεν πραγματοποιηθεί μέχρι το χρόνο που συνήθως συγκομίζεται η παραγωγή ή κρίνεται αναγκαία η επανασπορά ή η επαναφύτευση ή η ύπαρξη καλλιεργητικών φροντίδων, οι οποίες είναι δυνατόν να αλλοιώσουν τη μορφή της ζημιάς, ο ασφαλισμένος οφείλει να συγκομίσει το προϊόν που μπορεί να χρησιμοποιηθεί ή οφείλει να προβεί στην επανασπορά, αλλά να αφήσει «μάρτυρες», δηλαδή άθικτα ακαλλιέργητα ή ασυγκόμιστα τμήματα της καλλιέργειάς του, ώστε να διαπιστώνεται η ζημιά και το είδος της καλλιέργειας.
       Μάλιστα, η μη τήρηση τυπικών «μαρτύρων», σημαίνει και παραίτηση από την όποια αποζημίωση του ΕΛ.Γ.Α. και αυτό είναι γνωστό στους καλλιεργητές, αφού επισημαίνεται στο πίσω μέρος του δικού τους αντίγραφου δήλωσης ζημιάς. Την αρχή αυτή τηρεί ο οργανισμός σε όλες τις περιπτώσεις ζημιών σε όλη τη χώρα.
       Σημειώνεται ότι στον ΕΛ.Γ.Α. έφθασαν πολλές καταγγελίες παραγωγών για συναδέλφους τους, που υπέβαλαν δηλώσεις ζημιάς, χωρίς να έχουν επανασπείρει.
       Σημειώνεται επίσης ότι βάσει των στοιχείων των γραφείων αγροτικής ανάπτυξης των νομαρχιακών αυτοδιοικήσεων, οι προς επανασπορά βαμβακοφυτείες υπολογίζονταν σε διακόσια εβδομήντα χιλιάδες περίπου στρέμματα και οι δηλώσεις επανασποράς που υπεβλήθησαν, ήταν τριπλάσιες, γεγονός που επέβαλε την προσεκτικότερη διερεύνηση της αλήθειας εκ μέρους του ΕΛ.Γ.Α..
      Πρέπει να πούμε, επίσης, ότι η επίδειξη των τιμολογίων απαιτείται ως ενισχυτικό αποδεικτικό στοιχείο της ενέργειας της επανασποράς, γιατί αυτή μόνο δεν αποτελεί ικανή προϋπόθεση για την καταβολή αποζημιώσεων. Αυτό ήταν γνωστό εξ αρχής στους παραγωγούς, μια και αφ’ ενός αναφέρεται στην απόφαση κάλυψης των ζημιών από τον ΕΛ.Γ.Α. και στον κανονισμό και αφ’ ετέρου υπήρξαν πάρα πολλοί παραγωγοί, η συντριπτική πλειοψηφία των παραγωγών, οι οποίοι άφησαν «μάρτυρες». 
      Πάντως, θέλω να σας πω για τους συγκεκριμένους παραγωγούς στους οποίους αναφέρεσθε, ότι έχουν δικαίωμα να κάνουν ένσταση, ώστε να ξαναδούμε τις περιπτώσεις αυτές στις οποίες αναφέρεσθε, να δούμε πού πραγματικά υπήρξε πρόβλημα, εάν όντως υπέστησαν ζημιά οι αγρότες αυτοί και έτσι να κοιτάξουμε πώς μπορούμε να τους στηρίξουμε με τον καλύτερο δυνατό τρόπο.
       Πάντως, θέλω να σας πω ότι όφειλαν οι παραγωγοί να αφήσουν «μάρτυρες». Άλλοι συνάδελφοί τους παραγωγοί στην ίδια περιοχή άφησαν «μάρτυρες» σε όλη την Ελλάδα. Θα πρέπει να ξεκαθαρίσουμε ότι πρέπει και οι παραγωγοί να τηρούν τους κανονισμούς του ΕΛ.Γ.Α. αλλά και τους νόμους που αναφέρονται στις αποζημιώσεις της ζωϊκής και της φυτικής παραγωγής.
      ΠΡΟΕΔΡΕΥΩΝ (Ιωάννης Τραγάκης): Ο κ. Τσιόγκας έχει το λόγο για δύο λεπτά.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Κύριε Υπουργέ, το ζήτημα πάντως με τις πλημμύρες και την επανασπορά σε ό,τι αφορά τους «μάρτυρες», είναι ένα γενικότερο ζήτημα. Τι «μάρτυρες» να αφήσει, δηλαδή; Μπορεί να πλημμυρίσει όλο το χωράφι και να χρειάζεται επανασπορά. Θα σας αφήσει μία γωνία δέκα τετραγωνικών ως «μάρτυρα»; 
      Μπορεί να αφήσει μία μπάρα και έτσι το χωράφι να έχει μια μπάρα και να χρειάζεται επανασπορά και το υπόλοιπο να μην έχει. Είναι, λοιπόν, λόγος και στοιχείο ο «μάρτυρας»; Εδώ έχουμε τιμολόγια! Όποιος αμφισβητεί τα επίσημα τιμολόγια, που είναι τρυπημένα από την εφορία κ.λπ., να το πει. 
      Είναι γεγονός ότι την περασμένη άνοιξη στη Θεσσαλία -και όχι μόνο εκεί- είχαμε έντονες βροχοπτώσεις. Έπαθαν ζημιές οι παραγωγοί. Μάλιστα στις 29 Μαΐου εδώ, σ’ αυτήν την Αίθουσα, το ξανασυζητήσαμε -γιατί σας φέραμε επίκαιρη ερώτηση για το θέμα της επανασποράς και της αποζημίωσης- και είπατε ότι θα αποζημιωθούν. Μάλιστα εκείνη την ημέρα, στη συζήτηση της 29ης Μαΐου, είπατε ότι θα δώσετε εντολή στον ΕΛ.Γ.Α. και στον επικεφαλής κ. Κατσαρό, να προχωρήσει σ’ αυτό το ζήτημα. Υποσχεθήκατε και δεσμευθήκατε ότι θα δοθούν αποζημιώσεις στους αγρότες-βαμβακοπαραγωγούς.
      Βέβαια, ξέρετε πολύ καλά ότι για την επανασπορά απαιτούνται έξοδα, για το σβάρνισμα, τα καύσιμα, τα σπόρια, ώστε να καλύψουν το χαμένο εισόδημα, το εισόδημα που χτυπιέται καθημερινά από τις πολιτικές της Ευρωπαϊκής Ένωσης και τις δικές σας σε βάρος των αγροτών. Αυτοί οι αγρότες, λοιπόν, επανέσπειραν, προσκόμισαν τιμολόγια για την αγορά του σπόρου και τώρα τους ζητάτε και «μάρτυρες».
      Κύριε Υπουργέ, θα αναφερθώ στο θετικό σημείο στο τέλος της ομιλίας σας, ότι θα δείτε το πρόβλημα αυτό με κατανόηση και ότι πρέπει να δώσετε τις αποζημιώσεις σ’ αυτούς τους βαμβακοπαραγωγούς. 
      Δείτε τώρα το εξής: Μπορεί να περιμένει ο βαμβακοπαραγωγός; Μόλις στεγνώσει το χωράφι, αμέσως θα βάλει σβάρνα για να ξανασπείρει. Αλλιώς, έχασε τη χρονιά. Θα οψιμίσει το βαμβάκι και δεν πρόκειται να πάρει παραγωγή.
      Συνεπώς πρέπει να δούμε θετικά το πρόβλημα με τις αποζημιώσεις των βαμβακοπαραγωγών, γιατί όλα τα τιμολόγια είναι νόμιμα και έγκυρα. Αν κάποιος κάνει καταγγελία, έχει υπόνοιες ή κάνει υποθέσεις, ε, με υποθέσεις δεν μπορούμε να δικάσουμε! Μπορούμε να δικάσουμε μόνο με αποδείξεις, οι οποίες δεν υπάρχουν. Τα τιμολόγια είναι η πιο σημαντική απόδειξη. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, παρατηρείται σύμπτωση θέσεων και απόψεων για το θέμα αυτό, διότι και οι δύο θέλουμε να αποζημιωθούν οι αγρότες, οι οποίοι όντως υπέστησαν ζημιά. Συζητήσαμε το θέμα εδώ στη Βουλή. Σας διαβεβαίωσα ότι θα υπάρξει μια κατ’ εξαίρεση απόφαση γι’ αυτήν τη χρονιά, γιατί είχαμε ισχυρές βροχοπτώσεις. Πραγματικά υπήρξε αυτή η απόφαση και αποζημιώνονται οι αγρότες.
      Πρέπει, όμως, να συμφωνήσουμε και σε κάτι άλλο, πως τα τιμολόγια από μόνα τους δεν αρκούν. Διότι εγώ σας λέω πως, στην καλύτερη των περιπτώσεων, αγοράζει κάποιος το σπόρο και δεν τον σπέρνει ποτέ. Δεν γίνεται, δηλαδή, η επανασπορά. Θα έρθει και θα αποζημιωθεί και για τα υπόλοιπα έξοδα που δεν έχει κάνει; Γι’ αυτό ο κανονισμός και οι αποφάσεις του ΕΛ.Γ.Α. προβλέπουν ότι θα πρέπει, έστω σ’ ένα μικρό τμήμα του χωραφιού, της έκτασης που έχει υποστεί ζημιά, να αφήσει ένα μικρό «μάρτυρα». Δεν είναι τίποτα αυτό. Ακόμα κι αν έχει πλημμυρίσει 100%, ένα πολύ μικρό μέρος μπορεί να το έχει αφήσει ως «μάρτυρα», για να διαπιστωθεί πραγματικά το μέγεθος της ζημιάς.
      Πρέπει να συμφωνήσουμε σ’ αυτό, διότι με τα τιμολόγια –και εσείς το αντιλαμβάνεστε- δεν μπορούμε να πιστοποιήσουμε το μέγεθος της ζημιάς. Άλλωστε, θέλω να σας πω ότι αυτό το κάνει αποδεκτό και η συντριπτική πλειοψηφία των αγροτών, η οποία αφήνει «μάρτυρες» και οι οποίοι πραγματικά λένε: «Πάθαμε ζημιά, ελάτε να την εκτιμήσετε, να διαπιστώσετε ότι υπάρχει ζημιά. Αφήνουμε «μάρτυρες»».
      Για τη συγκεκριμένη, λοιπόν, περίπτωση που αναφέρετε τώρα, σας λέω ότι μπορούν να κάνουν ενστάσεις. Θα γίνει επανεκτίμηση της ζημιάς και θα επικοινωνήσουμε και εμείς με τον ΕΛ.Γ.Α., για να δούμε πώς μπορούμε αυτούς που υπέστησαν ζημιά, αφού όντως πιστοποιηθεί ότι υπήρξε ζημιά, να τους βοηθήσουμε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 73/6.6.2006 επερώτηση των Βουλευτών του ΠΑ.ΣΟ.Κ. κ.κ. Τηλέμαχου Χυτήρη, Χρύσας Αράπογλου, Δημήτρη (Μίμη) Ανδρουλάκη, Μαρίας-Ελένης (Μιλένας) Αποστολάκη, Ιωάννη Δημαρά, Δημήτριου Βαρβαρίγου, Πέτρου Κατσιλιέρη, Βασίλειου Έξαρχου, Πέτρου Ευθυμίου, Γεώργιου Λιάνη, Ανδρέα Λοβέρδου, Γεώργιου Ντόλιου, Θεόδωρου Πάγκαλου, Ευάγγελου Παπαχρήστου, Χρήστου Πρωτόπαπα, Αναστασίας – Συλβάνας Ράπτη, Κωνσταντίνου Ρόβλια, Βασίλειου Τόγια, Αλέξανδρου Ακριβάκη, Αντωνίας (Τόνιας) Αντωνίου, Ιωάννη Βλατή, Κωνσταντίνου Καΐσερλη, Λάζαρου Λωτίδη, Ελεονώρας (Νόρας) Κατσέλη, Πέτρου Κατσιλιέρη, Σωκράτη Κοσμίδη, Ιωάννη Κουτσούκου, Άγγελου Μανωλάκη, Σταύρου Μπένου, Μάρκου Μπόλαρη, Έκτορα Νασιώκα, Εμμανουήλ Όθωνα, Μιχαήλ Παντούλα, Γεώργιου Παπαγεωργίου, Λάμπρου Παπαδήμα, Ηλία Παπαηλία, Ιωάννη Παρασκευά, Αικατερίνης Περλεπέ-Σηφουνάκη, Φίλιππου Πετσάλνικου, Νικόλαου Σαλαγιάννη, Κωνσταντίνου Σκανδαλίδη, Εμμανουήλ Σκουλάκη, Ευαγγελίας Σχοιναράκη-Ηλιάκη, Στέφανου Τζουμάκα, Θεοχάρη Τσιόκα, Ελπίδας Τσουρή, Γεωργίου Φλωρίδη, Παρασκευής (Εύης) Χριστοφιλοπούλου, Μιλτιάδη Παπαϊωάννου προς τον Υπουργό Επικρατείας σχετικά με τη λειτουργία της Ελληνικής Ραδιοφωνίας Τηλεόρασης, (Ε.Ρ.Τ.).
      Από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα λάβαμε επιστολή, με την οποία στην παρούσα επερώτηση ορίζεται Κοινοβουλευτικός Εκπρόσωπος ο κ. Μιλτιάδης Παπαϊωάννου.
      Από το Γενικό Γραμματέα της Κοινοβουλευτικής Ομάδας της Νέας Δημοκρατίας κ. Σταύρου λάβαμε επιστολή, με την οποία στην παρούσα επερώτηση ορίζεται ως Κοινοβουλευτικός Εκπρόσωπος ο συνάδελφος κ. Κωνσταντίνος Τασούλας.
      Επίσης, από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Ορέστη Κολοζώφ λάβαμε επιστολή, με την οποία ορίζεται ως Κοινοβουλευτικός Εκπρόσωπος η Βουλευτής κ. Λιάνα Κανέλλη.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Ρυθμίσεις θεμάτων Εθνικού Κέντρου Δημόσιας Διοίκησης και Αυτοδιοίκησης και λοιπών θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      Το λόγο έχει ο πρώτος επερωτών κ. Τηλέμαχος Χυτήρης.
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, κύριοι συνάδελφοι, το ΠΑ.ΣΟ.Κ. κάνει σήμερα την επερώτηση για τη δημόσια τηλεόραση, γιατί ενδιαφέρεται απολύτως για το ρόλο, τη λειτουργία και την προοπτική της Ε.Ρ.Τ.. Κάνουμε την επερώτηση γιατί συμβαίνουν πολλά, τα οποία θέλουμε να εκθέσουμε, πριν να είναι αργά.
      Όσον αφορά το ρόλο της Ε.Ρ.Τ., λέγεται από όλα τα επίσημα χείλη –και των διοικούντων την Ε.Ρ.Τ., αλλά και του αρμόδιου Υπουργείου- ότι η Ε.Ρ.Τ. είναι ανταγωνιστική και πρέπει να είναι ανταγωνιστική. Αυτό είναι ένα μεγάλο λάθος. Το «ανταγωνιστική» είναι μια λέξη φετίχ, η οποία χρησιμοποιείται «δια πάσαν νόσον». Δεν ισχύει για την Ε.Ρ.Τ.. Η Ε.Ρ.Τ. πρέπει να είναι ανταγωνιστική μόνο με τον εαυτό της, απέναντι στον εαυτό της και με κριτήριο την ποιότητα. 
      Η Ε.Ρ.Τ. είναι δημόσια τηλεόραση, που δεν έχει σχέση με την εμπορική τηλεόραση. Είναι αυτή που εκφράζει όλους τους Έλληνες, αυτή την οποία πληρώνουν όλοι οι Έλληνες και επομένως είναι αυτή που πρέπει να παρουσιάζει τέτοια προγράμματα παιδείας, ιστορίας, πολιτισμού, ψυχαγωγίας, που μια ιδιωτική τηλεόραση δεν μπορεί ή δεν θέλει ή δεν τη συμφέρει να προβάλει. 
      Η Ε.Ρ.Τ. σύμφωνα με το Σύνταγμα και το καταστατικό της, έχει διαφορετικό ρόλο. Από εκεί φοβάμαι ότι ξεκινούν πολλά κακά. Αν συνεχίσει μ’ αυτόν τον αλλοιωμένο χαρακτήρα, δηλαδή το ότι πρέπει η Ε.Ρ.Τ. να είναι ανταγωνιστική, φοβάμαι ότι θα οδηγηθούμε σε ορισμένα ίσως αδιέξοδα ή σε λανθασμένη προοπτική για την Ε.Ρ.Τ.. Θα επανέλθω βέβαια στη λέξη «ανταγωνιστική» πιο συγκεκριμένα.
      Υπάρχει όμως και ένας δεύτερος λόγος που κάνουμε την επερώτηση. Κατά καιρούς κάνουμε ερωτήσεις με επιμονή εδώ στη Βουλή, όπως είναι καθήκον μας και ζητούμε απαντήσεις. Οι απαντήσεις δεν έρχονται. Ζητούμε, παραδείγματος χάρη, να μάθουμε ποιες συμβάσεις έχουν υπογραφεί από την Ε.Ρ.Τ. τα τελευταία δυόμισι χρόνια, σε ποιες εταιρείες έχουν ανατεθεί οι παραγωγές, ποιο είναι το κόστος κάθε σύμβασης, πόσοι είναι οι σύμβουλοι που δουλεύουν στην Ε.Ρ.Τ., τι είδους συμβάσεις εργασίας έχουν, ποιες είναι οι αρμοδιότητες αυτών των συμβούλων, ποιες είναι οι μηνιαίες αμοιβές τους, πόσοι έχουν προσληφθεί από την Ε.Ρ.Τ., πόσες είναι οι αμοιβές. Υπήρξαν πριμ, γιατί αυτό διαβάζουμε. Ποια ήταν τα ποσά των πριμ; Για ποιο λόγο δόθηκαν αυτά τα πριμ; 
      Απαντήσεις δεν παίρνουμε, μόνο υπεκφυγές υπάρχουν, παρελκυστική πολιτική, αδιαφάνεια. Όλα αυτά, να ξέρετε ότι σε τελευταία ανάλυση οδηγούν σε σκάνδαλα και το πάθημα των ημερών πρέπει να γίνει μάθημα.
      Αγαπητοί συνάδελφοι, ποια μορφή ανταγωνιστικότητας μπορεί να έχει η Ε.Ρ.Τ.; Η Ε.Ρ.Τ. είναι μια επιχείρηση που πρέπει να ανταγωνιστεί άλλες ιδιωτικές επιχειρήσεις; Τι πουλάει η Ε.Ρ.Τ.; Ρούχα, φανέλες, t-shirt, τα οποία διαφημίζει; Είναι fast food; Είναι νυχτερινό κέντρο; Η Ε.Ρ.Τ. είναι τελείως διαφορετική. Και αυτό το διαφορετικό πρέπει να το δείχνει κάθε μέρα, κάθε στιγμή.
      Στην Ε.Ρ.Τ. γίνονται αναθέσεις χωρίς διαγωνισμούς. Γίνονται παραγωγές χωρίς διαγωνισμούς. 
Γίνονται προσλήψεις από τα «παράθυρα» και, όπως ξέρετε, το κτήριο της Ε.Ρ.Τ. μόνο παράθυρα είναι.
      ΚΩΝΣΤΑΝΤΙΝΟΣ ΤΑΣΟΥΛΑΣ: Αλλά κλειστά.
      ΤΗΛΕΜΑΧΟΣ ΧΥΤΗΡΗΣ: Γίνονται, επίσης, διάφορα βαρύγδουπα σόου, καλοπληρωμένα πάντα. Όλα αυτά, όμως, είναι διαχείριση χρημάτων των Ελλήνων πολιτών, που πληρώνουν κάθε μήνα με το λογαριασμό της Δ.Ε.Η. και την εισφορά τους, το λεγόμενο «ανταποδοτικό τέλος», στην Ε.Ρ.Τ..
      Και μια και μιλάμε για ανταποδοτικό τέλος, σας πληροφορώ –και είναι γνωστό- ότι η Ε.Ρ.Τ. παρεδόθη από την προηγούμενη κυβέρνηση ως μια σύγχρονη τηλεόραση, διότι είχαμε να αντιμετωπίσουμε τους Ολυμπιακούς Αγώνες και φτιάξαμε την τηλεόραση κατά τέτοιο τρόπο, ώστε να μην έχει να ζηλέψει τίποτα από μια ευρωπαϊκή τηλεόραση, δηλαδή με καινούργιο, σύγχρονο τεχνολογικό εξοπλισμό. Είδατε -και το ξέρουμε όλοι μας και ο ελληνικός λαός- ότι τα έβγαλε πέρα η Ε.Ρ.Τ., ότι πήρε συγχαρητήρια. Είναι γνωστό αυτό και δεν το αρνήθηκε και η Κυβέρνηση, για να είμαι απολύτως ειλικρινής, ότι δηλαδή βρήκε μια Ε.Ρ.Τ., η οποία ήταν όντως σουλουπωμένη και μπόρεσε και έκανε τη δουλειά της με τον καλύτερο δυνατό τρόπο. Αναγνωρίστηκε απ’ όλους αυτό. 
      Τελειώνουν οι Ολυμπιακοί Αγώνες. Και τι συμβαίνει; Αυξάνεται το ανταποδοτικό τέλος της Ε.Ρ.Τ. κατά 30%. Όταν είναι να πάρουμε, οι αυξήσεις είναι 30%. Όταν είναι να δώσουμε, είναι 1%, 2% και 3%. Αυξάνεται, λοιπόν, κατά 30%. Και διερωτάται κανείς: Τελειώσανε οι Ολυμπιακοί Αγώνες, είμαστε όλοι ευχαριστημένοι, παίρνουμε συγχαρητήρια και εσείς πάτε στον ελληνικό λαό και του ζητάτε 30%; 
      Ας κάνουμε, όμως, μια σύγκριση και με τις ευρωπαϊκές τηλεοράσεις. Κάνεις, λοιπόν, τη σύγκριση με τις ευρωπαϊκές τηλεοράσεις και βλέπεις ότι οι Ιταλοί πληρώνουν 1,20 ευρώ το μήνα. Οι Βέλγοι πληρώνουν 1 ευρώ το μήνα. Οι Ολλανδοί πληρώνουν 0,70 λεπτά το μήνα. Το ίδιο γίνεται και με τις άλλες χώρες. Στην Ελλάδα; Είναι 4,5 ευρώ το μήνα, 50 ευρώ το χρόνο περίπου για την ελληνική οικογένεια, για καθένα που έχει ένα φως στο σπίτι του. Και με τα χρήματα αυτά λένε: Εμείς θα είμαστε τώρα ανταγωνιστικοί απέναντι στις ιδιωτικές τηλεοράσεις. Δηλαδή με ξένα κόλλυβα, με τα χρήματα του ελληνικού λαού, εμείς θα αγοράζουμε –και αυτό κάνει- τις παραγωγές όσων θέλουμε, θα κάνουμε τα προγράμματα και θα αγοράζουμε σε όποιο ύψος θέλουμε κ.λπ. 
      Έτσι γίνεται ο ανταγωνισμός; Αυτός είναι ο σωστός ανταγωνισμός; Και αυτόν τον ανταγωνισμό πρεσβεύει η Ευρωπαϊκή Ένωση; Άλλες είναι οι οδηγίες από την Ευρωπαϊκή Ένωση για τη δημόσια τηλεόραση, τις οποίες ή τις αγνοείτε ή θέλετε να αγνοείτε. Όμως όσοι προσφεύγουν εκεί –διότι εκεί η Επιτροπή Ανταγωνισμού είναι σωστή, δεν είναι Επιτροπή Ανταγωνισμού σαν αυτή που είδαμε προχθές, με τον κ. Αδαμόπουλο κ.λπ.- σας πληροφορώ ότι δικαιώνονται. 
      Και παρ’ όλη αυτήν την ευχέρεια και το ότι ήμασταν τόσο κιμπάρηδες, με τα χρήματα του ελληνικού λαού, για το ένα και για το άλλο, μήπως είδατε εσείς η ακροαματικότητα της Ε.Ρ.Τ. να έχει αυξηθεί; Όχι. Οπότε, βρήκαμε έναν άλλο δρόμο. Ποιος είναι ο άλλος δρόμος, ο οποίος συμφέρει για πολλές καταστάσεις; Ο δρόμος είναι να μετατρέψουμε τη Ν.Ε.Τ. σε ποδοσφαιρικό κανάλι. Θα έχετε δει ότι όλο το επόμενο διάστημα, το χειμώνα, ο προγραμματισμός είναι κάθε μέρα να έχει ποδόσφαιρο. Πώς το αγοράζει αυτό το ποδόσφαιρο; Το αγοράζει πληρώνοντας περισσότερα χρήματα. Τι πειράζει; Δικά της είναι;- και χρηματοδοτώντας έτσι τους ποδοσφαιρικούς ομίλους. Μην περάσει από το μυαλό σας η διαπλοκή, διότι διαπλοκή δεν υπάρχει, καθ’ ότι με το «Βασικό Μέτοχο», όπως ξέρετε, καταργήθηκε!
      Αγαπητοί συνάδελφοι, αυτά τα κόλπα είναι γνωστά στον ελληνικό λαό. Και εγώ είμαι ποδοσφαιρόφιλος και ευχαρίστως βλέπω ποδόσφαιρο. Και ο κύριος Υπουργός είναι ποδοσφαιρόφιλος και είμαι σίγουρος ότι και ο ίδιος ο Πρωθυπουργός είναι. Αλλά πείτε μου εσείς: Μας ενδιαφέρει το πού βλέπουμε το ποδόσφαιρο στην τηλεόραση, αν είναι ιδιωτική ή δημόσια η τηλεόραση που  βλέπουμε το ποδόσφαιρο; Ποσώς. 
      Λέει η Ε.Ρ.Τ.: «Έτσι θα ανεβάσω τεχνητά την ακροαματικότητα και έτσι θα ανεβάσω και τα έσοδα». Πρώτον, σας πληροφορώ ότι με αυτά τα υπέρογκα ποσά που πληρώνει και χρηματοδοτεί τους ποδοσφαιρικούς ομίλους, αποκλείεται να ανεβάσει τα έσοδα. 
    Δεύτερον, θα κάνει διαφημίσεις, προφανώς, αλλά υπάρχει μία οδηγία από την Ευρωπαϊκή Ένωση, που αναφέρεται στις διαφημίσεις που πρέπει να προβάλλει μια δημόσια τηλεόραση. Αυτό το αγνοείτε; Αν προσφύγει κάποιος στην Επιτροπή Ανταγωνισμού στην Ευρωπαϊκή Ένωση, θα κερδίσει και θα έχουμε νέο κρούσμα «Βασικού Μετόχου». Είναι πολλά πράγματα τα οποία πρέπει κανείς να πει. 
    Ξέρω ότι υπάρχει για κάλυψη τώρα ψηφιακή τηλεόραση. Γιατί λέω «υπάρχει για κάλυψη»; Διότι η ψηφιακή τηλεόραση στην Ελλάδα -σύμφωνα με τους Ευρωπαίους- θα είναι έτοιμη το 2015, ενώ ψηφιακή τηλεόραση θα έχουμε από του χρόνου και τα επόμενα χρόνια σίγουρα σε όλες τις ευρωπαϊκές χώρες. Μέσα στα επόμενα τρία χρόνια, όλες οι ευρωπαϊκές χώρες θα έχουν ψηφιακή τηλεόραση. Εμείς θα έχουμε το 2015. Και τι κάνουμε γι’ αυτό; Θέλουμε να κάνουμε μια θυγατρική εταιρεία. Προσέξτε όμως, θυγατρική εταιρεία η οποία θα έχει άλλες εργασιακές σχέσεις, θυγατρική εταιρεία που θα είναι υποδοχέας –φοβάμαι πολύ και έχω λόγο να το λέω- κομματικών ρουσφετιών. 
    Και πάμε στο άλλο μεγάλο θέμα, το οποίο είναι η ενημέρωση, ο διάλογος ο δημοκρατικός που πρέπει να γίνεται από τη δημόσια τηλεόραση, διότι όλοι οι Έλληνες πολίτες, ανεξαρτήτως πολιτικού χρώματος, πληρώνουν την τηλεόραση και θέλουν αντικειμενικό διάλογο. Ναι ή όχι; Ναι. Λοιπόν, έχουμε κρούσματα και σ’ αυτό δυστυχώς, διότι έχει λάθος άποψη για τη δημοκρατία η Νέα Δημοκρατία. Βλέπουμε στα δελτία ειδήσεων πολλές φορές -και μας σηκώνεται η τρίχα- διάφορα πράγματα τα οποία θυμίζουν Υ.ΕΝ.Ε.Δ., θυμίζουν επίκαιρα της παλιάς εποχής. Βλέπουμε, παραδείγματος χάρη, τον κ. Σιούφα να πηγαίνει στα Ψαρά, να του γίνεται υποδοχή, να του δίνουν ανθοδέσμες, να μιλάει για την Κυβέρνηση πομπωδώς, για τον Πρωθυπουργό και άλλα και να είναι δύο λεπτά στο δελτίο ειδήσεων αυτή όλη η παρουσίαση, αυτή όλη η διαφήμιση. Το ίδιο γίνεται με τον κ. Αβραμόπουλο, πότε με κουστούμι, πότε με πουλοβεράκι να δέχεται δώρα, να κάνει δηλώσεις βαρύγδουπες από ’δω, από ’κει, όπως επίσης και την κ. Φάνη Πετραλιά κ.λπ.. Μα, τι είναι αυτά; 
    Κύριε Υπουργέ, όλα αυτά τα βλέπει ο κόσμος και τα κρίνει. Εσείς είστε δημοσιογράφος και εσείς ο ίδιος δεν δίνετε το δικαίωμα αυτό με την παρουσία σας. Πώς επιτρέπετε να γίνεται αυτό εκεί; Είναι δυνατόν; Το ξέρουν όλοι, και οι συνάδελφοι της Νέας Δημοκρατίας.
    Επίσης, υπάρχει και κάτι άλλο. Υπάρχει μονόλογος –ένα καινούργιο πράγμα- των Υπουργών. Είναι καινούργιο το εφεύρημα αυτό. Πηγαίνει ο Υπουργός και δεν έχει απέναντί του τον αρμόδιο της Αντιπολίτευσης ή κάποιους άλλους. Είναι αυτός και οι δημοσιογράφοι. Τι είναι αυτό; Είναι βαρόνοι; Υπάρχουν βαρόνοι, οι οποίοι δεν καταδέχονται να μιλήσουν με την Αντιπολίτευση; Το έχουμε δει με τον κ. Βουλγαράκη, το έχουμε δει κατ’ επανάληψη με τον κ. Αλογοσκούφη, το έχουμε δει με τον κ. Μεϊμαράκη και με άλλους. Μα, είναι δυνατόν να γίνονται μονόλογοι; Τι είναι η Ε.Ρ.Τ.; Η δημόσια τηλεόραση είναι φερέφωνο της Κυβέρνησης και του καθενός; Και πώς επιτρέπετε να γίνεται αυτό, κύριε Υπουργέ;
    Υπάρχουν, επίσης, οι συμβασιούχοι –το ξέρετε- από πέρυσι το Δεκέμβρη, που πέρασαν με τη διαδικασία του Α.Σ.Ε.Π. και μέχρι τώρα που μιλάμε, δεν έχουν τακτοποιηθεί. Ε, σήμερα που γίνεται η επερώτηση, μαθαίνω ότι υπέγραψε ο κ. Παυλόπουλος. Είχε υπογράψει εδώ και μήνες και ο Υπουργός Επικρατείας, ο κ. Ρουσόπουλος. Θα πρέπει να υπογράψει και ο κ. Αλογοσκούφης. Για να δούμε. Διότι αυτά τα παζαρέματα, αυτές οι καθυστερήσεις είναι λάθος. Υπάρχουν οι νέοι συμβασιούχοι. Τι γίνεται μ’ αυτούς; 
    Κύριε Υπουργέ, θα επανέλθω στη δευτερολογία μου, διότι βλέπω ότι ο χρόνος τελειώνει. Θέλει πολλή ώρα και πολύ χρόνο κάποιος για να μιλήσει για τα κακά της Ε.Ρ.Τ., τα οποία είναι πολλά. Το πιο σπουδαίο, ακόμη, είναι οι αμοιβές. Δεν απαντάτε και δεν θα απαντήσετε και σήμερα. Θα σας πω εγώ πού οι αμοιβές στην Ε.Ρ.Τ. είναι απαράδεκτες.
      Είναι απαράδεκτες, διότι ξεπερνούν αυτά που παίρνει ο Πρωθυπουργός της χώρας. Εμείς δίναμε στους γενικούς διευθυντές 5.500 ευρώ. Τώρα οι γενικοί διευθυντές παίρνουν 12.000 ευρώ. Δώδεκα χιλιάδες ευρώ! Υπάρχουν ειδικοί σύμβουλοι στην Ε.Ρ.Τ. οι οποίοι παίρνουν, σύμφωνα με μια απάντηση –που δόθηκε απάντηση- 6.500 ευρώ. Υπάρχουν άλλοι οι οποίοι κάνουν συμβάσεις έργων –ανύπαρκτων έργων βεβαίως- και οι οποίοι πληρώνονται αδρά, με 8.000, 9.000, 10.000 ευρώ και μετά, όταν τελειώσει η σύμβαση έργου, το αλλάζουμε και βάζουμε άλλη σύμβαση, ανύπαρκτου έργου πάλι, προκειμένου να πληρώνονται.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Αυτά είναι λεφτά του ελληνικού λαού και οι απαντήσεις, όταν τους ρωτάμε, δεν δίνονται, λες και αυτά θα κρυφτούν και δεν θα τα μάθουμε. Δεν δίνονται, διότι –λέει- είναι προσωπικά δεδομένα. Μα, προσωπικά δεδομένα είναι το πώς χρησιμοποιούνται τα χρήματα του ελληνικού λαού μέσα στη Βουλή, που κάνει έλεγχο για τα πάντα;
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΤΗΛΕΜΑΧΟΣ ΧΥΤΗΡΗΣ: Περιμένω να ακούσω απαντήσεις για όλα αυτά σήμερα. Δεν είμαι από εκείνους που δεν θα πω ότι έχουν γίνει και θετικά βήματα στην Ε.Ρ.Τ. βεβαίως, αλλά το γενικό πλαίσιο, σας πληροφορώ ότι είναι λάθος. Είμαστε σε λάθος δρόμο.
      Κύριε Υπουργέ, πρέπει να μη διευθύνετε διά τηλεφώνου την Ε.Ρ.Τ.. Η παρέμβασή σας, αν θέλετε μια συμβουλή χρόνων, πείρας, πρέπει να είναι να μη γίνονται παρεμβάσεις στην ΕΡΤ. Και αυτό δεν το βλέπουμε. Και όπως ξέρετε στην πολιτική, επειδή είστε και νέος πολιτικός, υπάρχουν τα πάνω και τα κάτω. Τα κάτω πρέπει να σκέπτεται ο πολιτικός.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Ακριβάκης έχει το λόγο.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Υπουργέ, θα μιλήσω λίγο πιο αναλυτικά γι' αυτό το θέμα στο οποίο ανεφέρθη στο τέλος ο κ. Χυτήρης και θα είμαι λίγο πιο αναλυτικός, διότι τις τελευταίες ημέρες ακούμε πολλά περί διαφθοράς και πολύ φοβούμαι ότι εδώ στην Ε.Ρ.Τ. βρισκόμαστε μπροστά σ’ ένα φαινόμενο που θα μπορούσα να το χαρακτηρίσω σαν μια νόμιμη διαφθορά ή σαν νομιμοφανή –αν θέλετε- διαφθορά. 
      Θα γίνω συγκεκριμένος. Σπεύδω να σας πω ότι τα νούμερα που θα αναφέρω, τα βρήκαμε από απαντήσεις δικές σας σε ερωτήσεις συναδέλφων μας του ΠΑ.ΣΟ.Κ., οπότε μπορώ να πω ότι δεν αμφισβητούνται.
      Θα ήθελα επίσης να επισημάνω ότι θα περιμένω τις απαντήσεις σας στο θέμα αυτό, γιατί είναι πάρα πάρα πολύ σημαντικό όχι για το ύψος των χρημάτων που διασπαθίζονται, αλλά γι’ αυτήν την περιρρέουσα ατμόσφαιρα τις τελευταίες ημέρες. Εάν βεβαίως δεν μου απαντήσετε, ευπρόσωπα πιστεύω πως μπορώ να υποστηρίξω ότι όσα θα πω, είναι μία πραγματικότης.
      Κύριε Υπουργέ, αν δεν κάνω λάθος, τα έξοδα παράστασης τα δικά σας, του Υπουργού και του κάθε Υπουργού και σήμερα, αλλά και πριν στις προηγούμενες κυβερνήσεις, ήταν 750 ή 800 ευρώ, αν θυμάμαι καλά, το μήνα. Μικρό το ποσόν, διότι το αξίωμα του Υπουργού είναι τιμητικό, εξόχως τιμητικό και δεν γίνεται κανένας Υπουργός για να πλουτίσει ή για να ασκήσει επάγγελμα υπό τη στενή έννοια του όρου. Γίνεται για να υπηρετήσει ένα σκοπό.
      Σας λέγω, λοιπόν, αν δεν το ξέρετε, ότι τα έξοδα παράστασης των μελών του Διοικητικού Συμβουλίου της Ε.Ρ.Τ. είναι περίπου 2.000 ευρώ το μήνα, διότι το Διοικητικό Συμβούλιο της Ε.Ρ.Τ. τριπλασίασε πριν τέσσερις μήνες τα έξοδα παράστασης. 
      Θα σας πω και το εξής πάρα πολύ σημαντικό.
      Το Διοικητικό Συμβούλιο της Ε.Ρ.Τ. συνεδριάζει από έξι μίνιμουμ έως οκτώ φορές το μήνα και αυτό για να πολλαπλασιάζονται τα έξοδα παράστασης, διότι η αποζημίωση για κάθε διοικητικό συμβούλιο είναι 280 ευρώ. Ενώ θα μπορούσαν τα διάφορα θέματα του διοικητικού συμβούλιου να λυθούν και να παρθούν αποφάσεις σ’ ένα ή δύο διοικητικά συμβούλια, κάνουν οκτώ διοικητικά συμβούλια το μήνα. Αυτά πρέπει να τα ξέρετε. 
      Έρχομαι παρακάτω. Ο μισθός του Προέδρου του Διοικητικού Συμβουλίου είναι 17.000 ευρώ το μήνα. Ασφαλώς ξέρετε πόσος είναι ο μισθός του Βουλευτού, γιατί και εσείς είστε Βουλευτής και ο οποίος, αν θέλετε, ισούται με τον ανώτατο μισθό κρατικού αξιωματούχου που είναι ο Πρόεδρος του Αρείου Πάγου. 
      Και οφείλετε μία απάντηση γιατί σε μία δημόσια αμιγώς επιχείρηση ο μισθός του προέδρου είναι τριπλάσιος απ’ αυτόν του Προέδρου του Αρείου Πάγου και του Βουλευτού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επειδή τελειώνει ο χρόνος μου, θέλω να πω, επίσης, ότι η Ε.Ρ.Τ. έχει έξι γενικούς διευθυντές που αμείβονται με 12.000 ευρώ το μήνα. Δηλαδή, μισθός διπλάσιος του Βουλευτού. 
      Και ερχόμαστε και σε μία φάμπρικα που ανεκαλύφθη το τελευταίο διάστημα. Η Ε.Ρ.Τ. έφτιαξε και κάποιους τίτλους και πήρε οκτώ ανθρώπους –έξω από την Ε.Ρ.Τ., ούτε είναι δημοσιογράφοι- οι οποίοι προσελήφθησαν ως συντονιστές και δεν κάνουν απολύτως τίποτα αμειβόμενοι με 8.000 ευρώ το μήνα.
      Και ερχόμαστε και στους ειδικούς συμβούλους. Εσείς, κύριε Υπουργέ, έχετε, αν δεν κάνω λάθος, το μάξιμουμ οκτώ συμβούλους –μπορείτε, δηλαδή, να προσλάβετε ως Υπουργός και ο κάθε Υπουργός- οι οποίοι αμείβονται βάσει υπουργικής απόφασης που υπάρχει, από 1.500 έως 2.000 ευρώ το μήνα ανάλογα με τα πτυχία που έχουν. Ο κύριος Πρόεδρος της Ε.Ρ.Τ. έχει δέκα ειδικούς συμβούλους, οι οποίοι αμείβονται με 7.000 ευρώ το μήνα. Αυτά από απαντήσεις που δώσατε εσείς σε ερωτήσεις Βουλευτών.
      Και θα έλεγα και το τελευταίο, που είναι το πιο καλό. Αυτοί οι ειδικοί σύμβουλοι δεν έχουν καμία υποχρέωση φυσικής παρουσίας στην Ε.Ρ.Τ.. Ποιο είναι το έργο των συμβούλων, σύμφωνα με την απάντηση που εσείς δώσατε; Γνωμοδοτούν για κάποια θέματα που ερωτώνται από τον πρόεδρο και συντάσσουν μελέτες, εάν τους δοθεί τέτοια εντολή. Αυτοί οι άνθρωποι είναι δέκα τον αριθμό. Ενώ εσείς έχετε οκτώ και ο κύριος Πρωθυπουργός, ο εκάστοτε Πρωθυπουργός, έχει μέχρι δέκα ειδικούς συμβούλους, ο Πρόεδρος της ΕΡΤ έχει δέκα ειδικούς συμβούλους μ΄ αυτά τα ποσά.
      ΠΡΟΕΔΡΕΥΩΝ (Ιωάννης Τραγάκης): Βέβαια, κύριε συνάδελφε, θα έχετε αντιληφθεί ότι κρατάω το χρόνο σας από τη δευτερολογία και δεν σας διέκοψα. 
      ΑΛΕΞΑΝΔΡΟΣ ΑΚΡΙΒΑΚΗΣ: Εντάξει, κύριε Πρόεδρε, τελειώνω. 
      Θα ήθελα σ’ αυτά τα θέματα, κύριε Υπουργέ, που αφορούν μία δημόσια επιχείρηση να είστε στην απάντησή σας σαφής και κατηγορηματικός και να δώσετε κάποια δικαιολογία γιατί σίγουρα αυτό το φαινόμενο δεν δείχνει ούτε ταπεινότητα ούτε, αν θέλετε, συμμάζεμα των εξόδων του κράτους, όπως επαγγέλλεται επανειλημμένα ο κύριος Υπουργός.
      Τελειώνοντας θα αναφερθώ και σ’ ένα άλλο θέμα. Πήρατε –η Ε.Ρ.Τ., όχι εσείς, την οποία εποπτεύετε εσείς- ογδόντα υπαλλήλους καινούργιους επιλεκτικά, χωρίς κανένα διαγωνισμό, χωρίς τίποτα για τη γιορτή της Eurovision. Και τους πήρατε μόνο για την προετοιμασία και μέχρι τέλους της λήξεως της εορτής της Eurovision.
      Από τους ογδόντα υπαλλήλους, όπως έπρεπε, απολύσατε τους σαράντα υπαλλήλους –δεν ξέρω αν χρειαζόντουσαν και οι ογδόντα, δεν μπορώ να το κρίνω αυτό- αλλά οι υπόλοιποι σαράντα παραμένουν μέχρι και σήμερα και έχουν τοποθετηθεί σε θέσεις της Ε.Ρ.Τ.. 
      Μπορούμε να σας δώσουμε και αναλυτικό κατάλογο αυτών των σαράντα ανθρώπων. Και θα τον δώσουμε, διότι πρόκειται για κάποια ονόματα αρκετά τρανταχτά. Και σ’ αυτό το θέμα θέλω μία σαφή απάντησή σας, όταν αυτή η Ε.Ρ.Τ. που έχει τόσο μεγάλο αριθμό υπαλλήλων και ξοδεύει τόσα λεφτά για τη μισθοδοσία του προσωπικού, προσλαμβάνει δι’ αυτής της οδού άλλους σαράντα υπαλλήλους. 
      Θα περιμένω εναγωνίως την απάντησή σας, κύριε Υπουργέ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Βεβαίως, ολοκληρώσατε και το χρόνο της δευτερολογίας σας. 
      ΑΛΕΞΑΝΔΡΟΣ ΑΚΡΙΒΑΚΗΣ: Ό,τι πείτε, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ο Κανονισμός το λέει, κύριε συνάδελφε. 
      Ο συνάδελφος κ. Ρόβλιας έχει το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, η Ελληνική Ραδιοφωνία Τηλεόραση είναι η απόλυτη έκφραση της κυβερνητικής ηθικής, αυτή η οποία συνοψίζεται στη μεταπολιτική έννοια της σεμνότητας και της ταπεινότητας. 
      Με σεμνότητα και με ταπεινότητα, την Ε.Ρ.Τ. διοικούν και συμβουλεύουν κουμπάροι και συγγενείς προκλητικά αμειβόμενοι. Με σεμνότητα και ταπεινότητα, οι συνολικές αποδοχές του Προέδρου της Ε.Ρ.Τ. υπερβαίνουν τις 17.000 ευρώ το μήνα. Μιλάμε για μισθό μεγαλύτερο από το μισθό του Προέδρου της Δημοκρατίας και του Πρωθυπουργού. 
      Με σεμνότητα και ταπεινότητα, οι έξι γενικοί διευθυντές και οι δύο εντεταλμένοι σύμβουλοι της Ε.Ρ.Τ. εισπράττουν συνολικά 12.000 ευρώ το μήνα ο καθένας τους. 
      Με σεμνότητα και ταπεινότητα, οι λεγόμενοι συντονιστές –αγνώστου αριθμού- εισπράττουν συνολικά 8.000 ευρώ το μήνα ο καθένας τους. 
      Με την ίδια σεμνότητα και ταπεινότητα, οι δέκα ειδικοί σύμβουλοι του Προέδρου της Ε.Ρ.Τ. εισπράττουν συνολικά περίπου 7.000 ευρώ το μήνα ο καθένας τους. 
      Με την ίδια πάντοτε σεμνότητα και ταπεινότητα, μοιράζονται πριμ εκατοντάδων χιλιάδων ευρώ, ονομαζόμενα «πριμ παραγωγικότητας». 
      Σας ζητήσαμε ονόματα και ακριβή ποσά για αυτά τα πριμ παραγωγικότητας και αρνείστε να τα καταθέσετε στη Βουλή. Όποιος κρύβει κάτι, σημαίνει ότι το κρύβει διότι φοβάται μην εκτεθεί. Διερωτώμαι πάντως ποιου είδους πριμ παραγωγικότητας μοιράζονται. Για την προπαγανδιστική παραγωγικότητα ή για την παραγωγική προπαγάνδα; 
      Αυτός είναι ο περιορισμός του δήθεν σπάταλου κράτους που επαγγελθήκατε; Ένας μοναδικός και αυτάρεσκος χορός εκατομμυρίων ευρώ ετησίως ανάμεσα σε πολύ λίγους με τα χρήματα των πολλών; Είναι χρήματα που οι Έλληνες πολίτες πληρώνουν στην Ε.Ρ.Τ. –θέλουν, δεν θέλουν- μέσω των λογαριασμών της Δ.Ε.Η., ένας χορός εκατομμυρίων που αφορά μία, δύο δωδεκάδες «ημετέρων», στους οποίους η Κυβέρνησή σας δίνει ημερομίσθιο ίσο με έναν κατώτατο μισθό. Επαναλαμβάνω ότι όλος αυτός ο χορός εκατομμυρίων γίνεται με τα χρήματα του Έλληνα πολίτη, με σεμνότητα και ταπεινότητα. 
      Η διοίκηση της Ε.Ρ.Τ. προπαγανδίζει άμεσα ή έμμεσα τις δήθεν μεγάλες επιτυχίες της Κυβέρνησης Καραμανλή. Μετατρέπει κάθε φιάσκο σε επιτυχία, κάθε «φούσκα» σε μεταρρύθμιση, κάθε πολιτική γελοιοποίηση σε ρωμαϊκό θρίαμβο. 
      Σ’ αυτό ετάχθη –θα μου πείτε- αυτό κάνει. Κατασκευάζει μία εικονική πραγματικότητα, μέσα στην οποία μάλιστα αποσιωπά όσα είναι αδύνατο να μεταλλάξει. 
      Είναι καλά οργανωμένο το σχέδιο με εμφανείς ή αφανείς εξαρτήσεις, με εντολές που υλοποιούν παχυλά αμειβόμενοι ιμάντες μεταφοράς, με την ποδηγέτηση του περιεχομένου της ενημέρωσης. 
      Αλλά το παιχνίδι δεν σταματάει εδώ. Η Ε.Ρ.Τ. πλήρωσε 45% περισσότερα από τον επόμενο ανταγωνιστή της για να αποκτήσει τα τηλεοπτικά δικαιώματα μετάδοσης ποδοσφαιρικών αγώνων. Το ποσό που πλήρωσε δεν υπάρχει καμιά περίπτωση να αποσβεστεί. Αλλά τι τους νοιάζει; Μήπως αυτοί πληρώνουν; Ο Έλληνας πολίτης πληρώνει.
      Με την ίδια τη δική σας λογική και τις ίδιες μεθοδεύσεις και με τα χρήματα που πληρώνει ο Έλληνας πολίτης, η Ε.Ρ.Τ. μπορεί να αγοράσει τα πάντα σε οποιαδήποτε τιμή. Όταν, όμως, μια κρατική εταιρεία συμπεριφέρεται μ΄ αυτόν τον τρόπο, σημαίνει ότι όχι μόνο χρησιμοποιεί το χρήμα του ελληνικού λαού, αλλά περιφρονεί το χρήμα αυτό. 
      Ταυτόχρονα ασκεί αθέμιτο ανταγωνισμό σε βάρος ιδιωτικών καναλιών. Θα μου πείτε, τότε ας προσφύγουν στην Επιτροπή Ανταγωνισμού. Απ’ ό,τι υποθέτω, αναμένεται ο διορισμός ενός καινούργιου κουμπάρου εξ’ αγχιστείας στην Επιτροπή Ανταγωνισμού και μετά βλέπουμε.
      Τελειώνω την τοποθέτησή μου, και δηλώνω ευτυχής, κύριε Πρόεδρε, που ομιλών θα φαίνεται το πρόσωπό μου στην οθόνη, δηλαδή θα ομιλώ ορατός. Δεν θα έχω την τύχη που επεφύλαξε η Ε.Ρ.Τ. στους δημοσιογράφους στη Θεσσαλονίκη που ερωτούσαν τον Πρωθυπουργό ως αόρατοι. Είναι και αυτό άραγε μια έκφραση σεμνότητας και ταπεινότητας;
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. ΄Οθωνας έχει το λόγο.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
      Θα μου επιτρέψετε, κύριε Υπουργέ και αγαπητοί συνάδελφοι, να επιμείνω σε ένα φαινόμενο το οποίο ήδη, εκ των πραγμάτων -και νομίζω δικαίως- αποτελεί το κέντρο βάρους της συζήτησης. Γιατί πέραν όλων των άλλων που ο εισηγητής της επερώτησης, νομίζω με ιδιαίτερη σαφήνεια και με συγκεκριμένα στοιχεία απέδειξε και ανέδειξε -δηλαδή πώς όλο αυτό το διάστημα η δημόσια τηλεόραση έχει μετατραπεί σε ένα όργανο κυβερνητικής προπαγάνδας, αλλά και επιχειρείται να γίνει και ένα κακέκτυπο της αγοραίας αντίληψης των ιδιωτικών μέσων, αλλά και των παθογενειών που τα ιδιωτικά τηλεοπτικά μέσα αναπαράγουν στην ελληνική κοινωνία- εμείς μέσα στα καθήκοντα του κοινοβουλευτικού ελέγχου αντιλαμβανόμαστε και το ρόλο μας να επιχειρούμε να αποσαφηνίσουμε, να διευκρινίσουμε τον τρόπο με τον οποίο χειρίζεται το χρήμα του Έλληνα φορολογούμενου πολίτη η Κυβέρνηση και η δημόσια τηλεόραση. Και νομίζω ότι ήδη στο θέμα αυτό, στο θέμα, δηλαδή, αυτού του περίεργου φαινομένου να γίνεται μια διανομή ρόλων χωρίς περιεχόμενο, αξιωμάτων χωρίς αντικείμενο, υψηλών, θα έλεγα σκανδαλωδών μισθών, με ανύπαρκτες ή στην καλύτερη περίπτωση θολές προσφερόμενες υπηρεσίες -είναι ένα ιδιότυπο καθεστώς της Ε.Ρ.Τ. επί των ημερών σας- οφείλετε συγκεκριμένες απαντήσεις. Γιατί σε ποιους απονέμονται αυτοί οι ρόλοι και οι υψηλοί μισθοί; Με ποια κριτήρια; Για τι είδους υπηρεσίες; 
      Εμείς κατ’ επανάληψη, αξιοποιώντας τις διαδικασίες του κοινοβουλευτικού ελέγχου, αρκετοί συνάδελφοι Βουλευτές του ΠΑ.ΣΟ.Κ. έχουμε επιχειρήσει να λάβουμε τις απαντήσεις και εσείς, η Κυβέρνηση, προσωπικά εσείς, κύριε Υπουργέ, επιλέγετε τη σιωπή, τη συγκάλυψη και την υπεκφυγή. Σήμερα, λοιπόν, είναι μια χρυσή ευκαιρία για σας να απαντήσετε πάρα πολύ συγκεκριμένα σε όλα αυτά τα ζητήματα. 
      Και επειδή εγώ θέλω να είμαι ακόμα πιο συγκεκριμένος, θα τολμήσω να κάνω δυο πολύ πιο συγκεκριμένες, ονομαστικές, θα έλεγα, αναφορές. Έχουμε πει κατ’ επανάληψη και μέσα και έξω απ΄ αυτή την Αίθουσα, αξιότιμε κύριε Υπουργέ, ότι ούτε ενοχοποιούμε ούτε ποινικοποιούμε τις συγγενικές ή όποιες άλλες σχέσεις.
      Παράλληλα, όμως, έχουμε δηλώσει και δηλώνουμε ότι δεν παρέχουμε κανενός είδους ασυλία ή προστασία εξαιτίας αυτών των όποιων συγγενικών σχέσεων. Δεν θεωρούμε την οποιαδήποτε σχέση με οποιοδήποτε κυβερνητικό παράγοντα ούτε εμπόδιο να αξιοποιηθούν άξιοι και κατάλληλοι άνθρωποι, αλλά ούτε και προνόμιο που μπορεί σκανδαλωδώς να αγνοείται. 
      Κύριε Υπουργέ, εγώ προσωπικά έχω ρωτήσει, με τη διαδικασία του κοινοβουλευτικού ελέγχου, για το ρόλο του αδερφού του Aναπληρωτή Kυβερνητικού Eκπροσώπου, του κ. Αντώναρου, ως συντονιστή προγράμματος στη δορυφορική Ε.Ρ.Τ., ένα ρόλο που βοά η πιάτσα ότι τον ασκεί εξ αποστάσεως, μια και στο ραδιομέγαρο της Ε.Ρ.Τ. Α.Ε., σύμφωνα με όλες τις μαρτυρίες, δεν του κάνει την τιμή να το επισκέπτεται ιδιαίτερα συχνά. Αν για τους συμβούλους του προέδρου της Ε.Ρ.Τ. αυτό μπορεί να έχει αυτήν τη φαιδρή ερμηνεία των εξ αποστάσεως γνωμοδοτήσεων, για συντονιστή προγράμματος επιτρέψτε μου να σας πω ότι είναι το λιγότερο περίεργο. Πηγαίνει, λοιπόν, το συγκεκριμένο στέλεχος, για να παράσχει τις συγκεκριμένες υπηρεσίες στην Ε.Ρ.Τ.; Γιατί ήσαστε, διαβιβάζοντας τα έγγραφα του προέδρου της Ε.Ρ.Τ. Α.Ε., ιδιαίτερα φειδωλός και ασαφής στις απαντήσεις σας. Πόσο δύσκολο είναι να μας προσκομίσετε τη σύμβαση, τα στοιχεία για το ύψος των αποδοχών, να μας διευκρινίσετε τι υπηρεσίες παρέχει το συγκεκριμένο πρόσωπο; Να είστε βέβαιος ότι, εάν και σήμερα υπεκφύγετε, δεν έχουμε κανένα πρόβλημα να επιμείνουμε μέχρι να λάβουμε τις συγκεκριμένες απαντήσεις. 
      Υπάρχει και ένα άλλο ζήτημα, κύριε Υπουργέ, στο οποίο επίσης υπάρχει αντίστοιχη κοινοβουλευτική ερώτηση και θα ήθελα να παρακαλέσω να αξιοποιήσετε την παρουσία σας σήμερα εδώ και να μας δώσετε τις απαραίτητες διευκρινήσεις. Υπάρχει μία άλλη περίεργη περίπτωση κάποιου στελέχους με το όνομα Παναγιώτης Χατζής, ο οποίος σήμερα έχει το ρόλο του συμβούλου του προέδρου της Ε.Ρ.Τ. Α.Ε.. Ο κ. Χατζής προσελήφθη ως διευθυντής ειδήσεων –παρακαλώ!- στην Ε.Ρ.Τ. αμέσως μετά την ανάληψη διακυβέρνησης της χώρας από τη Νέα Δημοκρατία. Πρόκειται για ένα στέλεχος περιφερειακής επαρχιακής εφημερίδας –αυτή ήταν η δημοσιογραφική του εμπειρία- και σύμφωνα με τις δικές μας, αλλά γνωστές επίσης και στο χώρο πληροφορίες, οι γραμματικές του γνώσεις περιορίζονται να είναι αυτές του αποφοίτου της πρώτης τάξης Εκκλησιαστικού Γυμνασίου. Εάν αυτή η τοποθέτηση συνάδει με τα τυπικά και ουσιαστικά προσόντα του διευθυντή ειδήσεων της ΕΡΤ, θα ήταν πάρα πολύ χρήσιμο να το ακούσουμε από τα χείλη σας σε λίγο. 
      Στη συνέχεια και εξαιτίας δραστηριοτήτων τις οποίες εσείς σωστά αξιολογήσατε και εκτιμήσατε, απομακρύνατε το συγκεκριμένο στέλεχος από τη συγκεκριμένη θέση, αλλά επειδή φαίνεται ότι οι πολύτιμες υπηρεσίες ή γνωριμίες του ήταν τέτοιες που δεν μπορούσε να απομακρυνθεί από την Ε.Ρ.Τ. και το μηχανισμό παραγωγής και αναπαραγωγής μηνιαίων αργομισθιών, έχει τοποθετηθεί για ενάμιση χρόνο περίπου με την ιδιότητα του συμβούλου του προέδρου, όπως προανέφερα, με πάρα πολύ συγκεκριμένη και υψηλή αμοιβή. Το ίδιο διάστημα, όμως, έχει γνωστή δραστηριότητα, προσφέροντας υπηρεσίες σε ιδιωτικά μέσα ενημέρωσης και έχει αναλάβει μέχρι και διευθυντής σε έκδοση κυριακάτικης εφημερίδας και, όπως καταλαβαίνετε, γεννώνται εύλογα ερωτηματικά. 
      Εγώ, κύριε Υπουργέ, θα παρακαλέσω και θα προκαλέσω, αν θέλετε, να αξιοποιήσετε την ευκαιρία που η επερώτησή μας σας δίνει, για να διευκρινίσετε ορισμένα πράγματα και να επιχειρήσετε να δώσετε, εάν υπάρχουν, συγκεκριμένες απαντήσεις. Γιατί για όλο αυτό το ιδιότυπο καθεστώς δεν μπορεί να ισχυριστεί κανείς ότι δεν υπάρχουν πολιτικές ευθύνες και εσείς προσωπικά δεν μπορείτε να δηλώσετε βασικός αμέτοχος σ΄ αυτές.
      Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Να ξέρετε ότι θα κρατηθεί ο επιπλέον χρόνος από τη δευτερολογία σας.
    Το λόγο έχει ο συνάδελφος κ. Μπόλαρης.
    ΜΑΡΚΟΣ ΜΠΟΛΑΡΗΣ: Κύριε Πρόεδρε, ακούστηκαν προηγουμένως σ΄ αυτήν την Αίθουσα τεράστια ποσά, ποσά τα οποία είναι ως μισθοί πολύ μεγαλύτερα από το μισθό του Προέδρου της Δημοκρατίας, του Πρωθυπουργού, του Προέδρου του Αρείου Πάγου, τριπλάσια των Βουλευτών κ.λπ.. Είναι αριθμοί, οι οποίοι σοκάρουν. Και νομίζω ότι δεν σοκάρουν μόνον εμάς, αλλά και την ελληνική κοινωνία, ιδιαίτερα όταν έχουν προηγηθεί οι διαβεβαιώσεις του κυρίου Πρωθυπουργού πως θα υπάρξει συνετή διαχείριση στο κράτος και πως όσοι θα αναλάβουν τις ευθύνες στο κράτος θα αμειφθούν ανάλογα με την προσφορά τους.
      Εδώ, λοιπόν, νομίζω ότι μπορεί κανείς να δικαιολογήσει αυτούς τους μισθούς. Διότι οι κύριοι γενικοί διευθυντές, πρόεδροι, ειδικοί σύμβουλοι, με τα πριμ παραγωγικότητας κ.λπ., έχουν αναλάβει ένα πάρα πολύ σοβαρό έργο. Έχουν αναλάβει το έργο να κάνουν την Ελλάδα καλύτερη. Αφού δεν μπορεί η Kυβέρνηση να την κάνει στην πράξη καλύτερη, ανέλαβαν οι κύριοι της Ε.Ρ.Τ., να την κάνουν εικονικά καλύτερη. Άρα, αφού κάνουν καλύτερο έργο απ΄ αυτό του Πρωθυπουργού και των Υπουργών, θα πρέπει να πληρώνονται και περισσότερο. 
      Κύριε Πρόεδρε, κάτω από άλλες συνθήκες, είναι βέβαιο, ότι εάν σ’ αυτή την Αίθουσα επιχειρούσαμε να θυμίσουμε, ποια είναι η σημασία της δημόσιας ραδιοτηλεόρασης σε μια κοινοβουλευτική δημοκρατία, όπως θέλουμε και ισχυριζόμαστε ότι είναι η δική μας και μάλιστα μέσα στο χώρο της Ευρωπαϊκής Ένωσης, εάν επιχειρούσαμε να πούμε, ποιος είναι ο σκοπός και ο ρόλος της δημόσιας ραδιοτηλεόρασης, σε μια τέτοια χώρα, θα δεχόμασταν τη μομφή, ότι ασχολούμαστε με κοινότατα και αυτονόητα πράγματα. Δείτε, όμως, σήμερα ότι αναγκαζόμαστε να επερωτούμε την Κυβέρνηση, λέγοντας πως η Κυβέρνηση, ο αρμόδιος Υπουργός, ο εποπτεύων Υπουργός, επερωτάται για την έκπτωση και την απαξίωση της δημόσιας τηλεόρασης, σε όλους τους τομείς. Και αυτό είναι κάτι το οποίο δυστυχώς το βιώνουμε και το βιώνει ο ΄Ελληνας πολίτης. Είναι σαφές πως ο ρόλος της δημόσιας τηλεόρασης  μπορεί να συγκριθεί άνετα και καθημερινά με το ρόλο που έχει η δημόσια τηλεόραση σε άλλα ευρωπαϊκά δημοκρατικά κράτη. Με την ανεξαρτησία, την ποιότητα, την παρέμβαση και την προσφορά στη λειτουργία του δημοκρατικού πολιτεύματος που έχει το BBC. Από την προσφορά στη δημοκρατία και την ποιότητα που έχει το αμερικανικό δημόσιο τηλεοπτικό δίκτυο. Τότε καταλαβαίνουμε, πόσο υστερεί η δημόσια τηλεόραση στην Ελλάδα και ποια είναι η έκπτωση την οποία έχει υποστεί ο θεσμός τα τελευταία δυόμισι χρόνια. Δεν ισχυρίζεται κανείς ότι  τα προηγούμενα χρόνια η δημόσια τηλεόραση ήταν στο επίπεδο του BBC. Το κρίσιμο, όμως, είναι ότι επιχειρούσε ανοδικά να το μιμηθεί. Σήμερα διαπιστώνει ο ελληνικός λαός, διαπιστώνουν οι πολίτες, διαπιστώνουν οι συμπατριώτες μου οι Σερραίοι, ότι η Ε.Ρ.Τ. και ιδιαίτερα η Ε.Τ.3 –θα μου επιτρέψετε να κάνω ιδιαίτερη αναφορά στο κανάλι της περιφέρειας- βρίσκεται σε τέτοια πτωτική κατάσταση που έχει ασπαστεί τη φιλοσοφία του λαϊκισμού και της φιλοκυβερνητικής προπαγάνδας, ώστε να χαρακτηρίζεται από τους πολίτες, ως Υ.ΕΝ.Ε.Δ.. Είναι πικρόχολο το σχόλιο, αλλά είναι από πολίτες που λένε, έκανε το μαύρο άσπρο πάλι η Υ.ΕΝ.Ε.Δ.. Δεν μας τιμά, κύριε Πρόεδρε. Δεν είναι μόνο θέμα της Κυβέρνησης, είναι θέμα και της Βουλής. Είναι θέμα της Ελληνικής Δημοκρατίας να εκπίπτει ο πολιτικός λόγος σε τέτοιο σημείο, ώστε να χαρακτηρίζεται από τους πολίτες προπαγανδιστικός στο χαμηλότατο δυνατό βαθμό. Διότι όπως καταλαβαίνετε η εξομοίωση της Ε.Τ.3 στα χείλια του πολίτη, με το προπαγανδιστικό κανάλι της χούντας δεν τιμά κανέναν, όχι μόνο τον επερωτώμενο Υπουργό και αυτό μας αφορά όλους. 
      Ήθελα να υπογραμμίσω ιδιαίτερα  τη λογική η οποία έχει επικρατήσει και στην Ε.Τ.3 και στην Ε.ΡΑ.. Ήθελα να επισημάνω στον κύριο Υπουργό, ότι η λογική του αποκλεισμού, η λογική η οποία έχει υιοθετηθεί στη διοίκηση της Ε.Ρ.Α., της Ε.Ρ.Τ., της Ε.Τ.3,  έχει φθάσει μέχρι του σημείου –φαντάζομαι το γνωρίζει ο κύριος Υπουργός- να έχουμε και απώλεια ζωής. Ένας από τους διευθυντές περιφερειακού σταθμού της ανατολικής Μακεδονίας, ο οποίος ήθελε πολύ λίγο διάστημα για να συνταξιοδοτηθεί, υποβαθμίστηκε στη λογική του ότι δεν είναι δικός μας και την άλλη μέρα είχαμε το μοιραίο, γιατί δεν μπόρεσε να αντέξει αυτή την υποβίβαση, η οποία έγινε σε μία και μοναδική προοπτική. Στη λογική του ότι δεν είναι δικός μας. 
      Κύριε Πρόεδρε, θα ήταν πολύ σημαντικό να έχουμε πληροφόρηση από τον κύριο Υπουργό για το τι γίνεται με τους συμβασιούχους. Ο εισηγητής μας αναφέρθηκε στο θέμα των συμβασιούχων, ξέρουμε ότι υπάρχει μια υπογραφή, περιμένουμε εξελίξεις για να έχουμε τη δυνατότητα στη δευτερολογία να ασχοληθούμε περισσότερο.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, κυρίες και κύριοι συνάδελφοι, εκλαμβάνω τη σημερινή επερώτηση των συναδέλφων του ΠΑ.ΣΟ.Κ. ως μια ενδιαφέρουσα πρόκληση, ως μια καλή ευκαιρία για να ειπωθούν σ΄ αυτήν την Αίθουσα κάποιες αλήθειες για το χθες και το σήμερα της δημόσιας τηλεόρασης στον τόπο μας, κυρίως όμως για να μιλήσουμε και για το αύριο. Γιατί αυτό που μας ενδιαφέρει, εκεί που στοχεύουμε είναι σε ένα καλύτερο μέλλον για την ίδια την Ε.Ρ.Τ.. Όραμα και στόχος μια Ε.Ρ.Τ. σύγχρονη, αξιόπιστη, δυναμική, αποτελεσματική, ικανή να ανταποκριθεί στις προκλήσεις της νέας εποχής.
      Έρχομαι αμέσως στο τυπικό μέρος της επερώτησης των συναδέλφων λέγοντας ότι δεν είναι ακριβές, κυρίες και κύριοι συνάδελφοι –και το γνωρίζετε αυτό- ότι ουδέποτε εδόθησαν είτε από την Ε.Ρ.Τ. είτε από εμένα τα στοιχεία που ζητάτε κατά καιρούς με ερωτήσεις σας στη Βουλή. Άλλωστε, κατεδείχθη από τους προηγούμενους ομιλητές ότι χρησιμοποιήθηκαν πολλά από τα στοιχεία που έχω δώσει κατά καιρούς και προς τιμήν τους, το ανέφεραν. Αυτό που εσείς στο κείμενο της επερώτησης ονομάζετε κρυφτό πίσω από την απόφαση της Αρχής Προστασίας Δεδομένων προσωπικού χαρακτήρα δεν είναι παρά πλήρης σεβασμός στις αποφάσεις της Αρχής.
      Κυρίες και κύριοι συνάδελφοι, όταν συζητούμε για το παρόν και το μέλλον της δημόσιας τηλεόρασης δεν μπορούμε να συζητάμε παρά γνωρίζοντας το τι συμβαίνει στο ευρωπαϊκό τηλεοπτικό περιβάλλον, ούτε φυσικά το τι έχει προηγηθεί στα χρόνια που πέρασαν στην Ελλάδα. 
      Στην υπόλοιπη Ευρώπη, λοιπόν, όλοι οι δημόσιοι ραδιοτηλεοπτικοί οργανισμοί είναι πρωταγωνιστές. Είναι αυτοί που οδηγούν την κούρσα στα ραδιοτηλεοπτικά πράγματα. Μόνο στην Ελλάδα συνέβη και συμβαίνει ακόμη, δυστυχώς, το αντίθετο. Γιατί στη χώρα μας, μετά την είσοδο της ιδιωτικής τηλεόρασης το 1989 και της ιδιωτικής ραδιοφωνίας λίγο νωρίτερα, το 1987, οδηγήθηκε η Ε.Ρ.Τ. χρόνο με το χρόνο και δυστυχώς πολύ γρήγορα, σε μια σταδιακή συρρίκνωση και απαξίωση. 
      Στόχος μας, λοιπόν, από το Μάρτιο του 2004, δεν είναι άλλος παρά να φέρουμε τη δημόσια τηλεόραση στο κέντρο. Και αυτό γιατί πιστεύουμε ότι έτσι ανταποκρινόμαστε στο ρόλο και στο δημόσιο σκοπό της Ε.Ρ.Τ.. Γιατί η εκπλήρωση αυτού του ρόλου σημαίνει και σεβασμός στο δημόσιο χρήμα, στο χρήμα του φορολογούμενου που χρηματοδοτεί την Ε.Ρ.Τ..
      Κυρίες και κύριοι συνάδελφοι, όπως είπα και προηγουμένως, δεν μπορούμε να βλέπουμε το σήμερα και το αύριο ξεκομμένο από το χθες. Οφείλουμε, λοιπόν, να ρίξουμε μια σύντομη ματιά για να δούμε την Ε.Ρ.Τ. στα χρόνια που πέρασαν, στην περίοδο του ΠΑ.ΣΟ.Κ.. Είναι πολύ εύκολο να μιλάτε για προπαγάνδα, για διασπάθιση του δημόσιου χρήματος, για έλλειμμα ποιότητας και εγκυρότητας και για πελατειακές λογικές. Θα μου επιτρέψετε όμως να σας θυμίσω ορισμένα πράγματα. Μπορεί ίσως να θέλετε να τα ξεχάσετε. Πιστεύετε αλήθεια ότι οι Έλληνες τα έχουν ξεχάσει; Έχουν ξεχάσει την εποχή όπου απουσίαζε παντελώς η φωνή της αντιπολίτευσης από την Ε.Ρ.Τ.; Όπου συνήθως η φωνή της αντιπολίτευσης παρουσιαζόταν ξεκομμένη από την πραγματικότητα, μια πραγματικότητα που δημιουργούσε η ίδια η κρατική τηλεόραση και παρουσιαζόταν με διαστρεβλωμένο τρόπο; Όταν υπήρχε αποσιώπηση δράσεων και παρεμβάσεων της αξιωματικής αντιπολίτευσης αλλά και της ελάσσονος αντιπολίτευσης; Όταν η Ε.Ρ.Τ. υπηρετώντας μια ιδιότυπη δεοντολογία –το είχα πει και τότε, το έχω πει και άλλες φορές στην Αίθουσα της Βουλής- μετέδωσε απαντήσεις του κυβερνητικού εκπροσώπου, χωρίς να έχει μεταδώσει τι είχε πει προηγουμένως ο εκπρόσωπος της αντιπολίτευσης; 
      Αυτή, δυστυχώς, είναι μια πραγματικότητα που τη ζήσαμε και είναι πολύ φρέσκα όλα αυτά στο μυαλό όλων μας. Ακόμη και την προεκλογική περίοδο, όπου οι ρυθμίσεις είναι, υποτίθεται, συμφωνημένες και δεσμευτικές, η αντιπολίτευση είχε την ελαχίστη πρόσβαση στην Ε.Ρ.Τ.. Η Ε.Ρ.Τ. υπήρχε κυρίως για να μεταδίδει την πορεία του σημερινού Αρχηγού του ΠΑ.ΣΟ.Κ. από την Αθήνα προς τη γενέτειρά του, επιστρατεύοντας όλα τα τεχνικά μέσα για να καλύψει τις στάσεις του σε επιλεγμένα σημεία της διαδρομής. Στην ίδια προεκλογική περίοδο, σας θυμίζω ότι για τη συνάντηση και συζήτηση μιάμισης ώρας του σημερινού Πρωθυπουργού, με νεολαίους στο Ίλιον, η Ε.Ρ.Τ. αφιέρωσε μόλις δεκαπέντε λεπτά και με το ζόρι, ενώ μετέδωσε αμέσως μετά ολόκληρη αντίστοιχη εκδήλωση που γρήγορα-γρήγορα στήθηκε με τον Αρχηγό του ΠΑ.ΣΟ.Κ., ως επικοινωνιακή απάντηση στον Κώστα Καραμανλή.
    Σήμερα, οφείλετε να αναγνωρίσετε –το γνωρίζετε- ότι όλες οι ομιλίες και οι δημόσιες παρεμβάσεις του Προέδρου του ΠΑ.ΣΟ.Κ., καλύπτονται στο σύνολό τους. Σας θυμίζω δε, ότι ο Κώστας Καραμανλής, ως Αντιπρόεδρος, επί σειράν ετών, του Ευρωπαϊκού Λαϊκού Κόμματος και με εντολή της πολυπληθέστερης, τότε και τώρα, ομάδας στο Ευρωπαϊκό Κοινοβούλιο, ήταν σχεδόν εξαφανισμένος, όταν προωθούσε την Πρωτοβουλία για τη Δημοκρατία στα δυτικά Βαλκάνια. Σήμερα, γνωρίζετε επίσης ότι όλες οι επαφές, όλες οι δραστηριότητες, όλες οι ομιλίες του κ. Παπανδρέου, ως Προέδρου της Διεθνούς Σοσιαλιστικής, καλύπτονται πλήρως. 
    Αλλά θα σας θυμίσω ακόμη και κάτι άλλο: Στον οίστρο ορισμένων, ευτυχώς ορισμένων τότε -γιατί εγώ δεν βάζω ποτέ στο ίδιο τσουβάλι κανέναν- δεν φιμωνόταν μόνο η αντιπολίτευση, αλλά ακόμα και δικές σας φωνές. Σας θυμίζω ότι στο συνέδριό σας και όπως γράφτηκε πλειστάκις και ειπώθηκε από δημοσιογράφους  που καλύπτουν το ρεπορτάζ του ΠΑ.ΣΟ.Κ., προφανώς με άνωθεν εντολή, η Ε.Ρ.Τ. έκοψε την ομιλία του Κώστα Λαλιώτη και υποχρεώθηκε να τη μεταδώσει αργότερα, μετά το σάλο που δημιουργήθηκε. 
    Κυρίες και κύριοι συνάδελφοι, δεν απαξιώνουμε, δεν ισοπεδώνουμε, δεν μηδενίζουμε προσπάθειες. Προσωπικά στους τρεις παρισταμένους πρώην Υπουργούς Τύπου, έχω κάνει αναφορές θετικές για σημεία του έργου τους. Δεν πιστεύουμε ότι βοήθησε την Ε.Ρ.Τ., δεν βοήθησε την αξιοπιστία της δημόσιας τηλεόρασης, ο περίφημος εκείνος ομφάλιος λώρος με την κυβέρνηση. Αντιμετωπίστηκε, δυστυχώς, για πολλά χρόνια η Ε.Ρ.Τ., ως μοχλός μικροκομματικής προπαγάνδας. Όσο και αν κάποιοι επιχειρούν σήμερα να διαγράψουν αυτή την πραγματικότητα, η πραγματικότητα δεν διαγράφεται. Η πραγματικότητα σήμερα είναι που δικαιώνει τη Νέα Δημοκρατία. 
    Η Ε.Ρ.Τ. άλλαξε και αλλάζει κάθε μέρα προς το καλύτερο. Υπηρετεί τον πλουραλισμό, την  πολυφωνία, τη δημοκρατία. Και δεν το λέμε μόνο εμείς, το λένε και στελέχη της Αντιπολίτευσης σε δημόσιες δηλώσεις του. Ακόμη και πριν από λίγες ημέρες εδώ, στέλεχος του Κομμουνιστικού Κόμματος Ελλάδας έκανε μία θετική αναφορά, για την κατεύθυνση της πολυφωνίας, στην οποία έχει κάνει η Ε.Ρ.Τ., όπως είπε, σημαντικά βήματα. 
    Κάνετε λόγο στην επερώτησή σας για διασπάθιση δημοσίου χρήματος. Το λέτε ποιοι, σε ποιους; Παραλάβαμε την Ε.Ρ.Τ. με συσσωρευμένο έλλειμμα 110.000.000 ευρώ. Προφανές αποτέλεσμα μιας συνεχούς πολιτικής δημιουργίας ελλειμμάτων στις Δ.Ε.Κ.Ο., από τις κυβερνήσεις του ΠΑ.ΣΟ.Κ.. 
    Σας θυμίζω ότι καθ’ ύλην αρμόδιος Υπουργός, έλεγε το 1997 ότι η Ε.Ρ.Τ. «μπαίνει μέσα» 1.000.000.000 δραχμές το μήνα. Πού ήταν τότε η χρηστή διαχείριση; Προς τιμήν του το είπε ο Υπουργός. Αφήνατε το ανταποδοτικό τέλος καθηλωμένο, στο όνομα μιας δήθεν κοινωνικής πολιτικής, αδιαφορώντας όμως επί της ουσίας για το γεγονός ότι την ίδια ώρα, το λειτουργικό κόστος της Ε.Ρ.Τ. εκτινασσόταν στα ύψη. Μία διαχείριση που συσσώρευσε τεράστιες ζημιές στην Ε.Ρ.Τ. και την κατέστησε αδύναμη να επενδύσει σε πρόγραμμα και υποδομές, ανήμπορη να παρακολουθήσει τις εξελίξεις. 
    Σας θυμίζω ότι η Ε.Ρ.Τ. αναγκάστηκε, την περίοδο 1993-1995 να πάρει τρία δάνεια συνολικού ύψους 150.000.000 δολαρίων για να αντιμετωπίσει τα λειτουργικά της έξοδα, αφού το τότε χορηγούμενο ανταποδοτικό τέλος δεν επαρκούσε για να καλύψει της ανάγκες της. Δάνεια που προστέθηκαν στις συσσωρευμένες ζημιές της Ε.Ρ.Τ.. 
    Αυτή την Ε.Ρ.Τ., σ’ αυτήν την οικονομική κατάσταση, παραλάβαμε πριν από δυόμισι χρόνια. Σπεύσατε, όπως το συνηθίζετε, να μας κατηγορήσετε για την αύξηση του ανταποδοτικού τέλους, αν και γνωρίζετε, ότι αναλογικά η επιβάρυνση του Έλληνα πολίτη είναι μικρότερη σε ολόκληρη την Ευρώπη. 
    Ακούστηκε προηγουμένως και το δίνω ως παράδειγμα αυτό, και θα καταθέσω και στα Πρακτικά το συγκεκριμένο στοιχείο, ότι η Ιταλία πληρώνει 1 και κάτι, ευρώ το μήνα. Σύμφωνα με τα στοιχεία της EBU, τα οποία είναι στοιχεία του 2002, ούτε καν του 2006, η Ιταλία το 2002, πλήρωνε 97,1 ευρώ το χρόνο, το κάθε νοικοκυριό. Διά του δώδεκα που είναι οι μήνες, δεν βγαίνει 1 και κάτι, ευρώ. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Τώρα; 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ακούστε, κύριε Παπαϊωάννου, δεν έχει μειωθεί και σε καμία περίπτωση η Ιταλία δεν πληρώνει λιγότερα. Εν πάση περιπτώσει, εγώ το καταθέτω στα Πρακτικά και μπορείτε να το δείτε αναλυτικά. Είναι στοιχεία της EBU -δεν είναι κάποια στοιχεία κρυφά- από το site της EBU, στο οποίο μπορείτε να μπείτε και να τα ψάξετε. 
      (Στο σημείο αυτό ο Υπουργός Eπικρατείας κ. Θεόδωρος Ρουσόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών).
      Εμείς προχωρήσαμε σ’ αυτήν την κίνηση, η οποία ήταν μία δύσκολη απόφαση μετά από πολύ σοβαρή μελέτη των οικονομικών δεδομένων της Ε.Ρ.Τ. για τους εξής δύο λόγους: Πρώτον, για να χρηματοδοτήσουμε το άνοιγμα της Ε.Ρ.Τ. στη νέα ψηφιακή εποχή. Δεύτερον, γιατί θέλουμε μια ισχυρή δημόσια τηλεόραση με τις ανάλογες υποδομές και προγραμματική πληρότητα. Και θα προσθέσω και ένα τρίτο, για να καλύψουμε εν μέρει το κόστος των 130.000.000 ευρώ της εθελουσίας εξόδου χιλίων διακοσίων δεκαέξι υπαλλήλων της Ε.Ρ.Τ., που βαρύνει και θα βαρύνει για χρόνια τους προϋπολογισμούς της εταιρείας και της τακτοποίησης, όπως προέβλεπε το π.δ. 164 του 2004 των συμβασιούχων της Ε.Ρ.Τ., τους οποίους για χρόνια επίσης είχαν σε ομηρία. 
      Και εδώ ακριβώς είναι που μπαίνω στο κεφάλαιο της δήθεν πελατειακής νοοτροπίας, που αίφνης ορισμένοι ανακάλυψαν στην Ε.Ρ.Τ.. Όταν προχωρούσε η τότε διοίκηση της Ε.Ρ.Τ. επί κυβερνήσεων ΠΑ.ΣΟ.Κ. στην εθελουσία έξοδο στην περίοδο 2000-2003, γνωρίζατε ή δεν γνωρίζατε το νομικό πλαίσιο της Ευρωπαϊκής Ένωσης που αφορά τους εκτάκτους; Ασφαλώς και το γνωρίζατε, γιατί είναι νομικό πλαίσιο, το οποίο αναφέρεται στο 1999. Υπήρχε, λοιπόν, αυτό το νομικό πλαίσιο και ως το 2004 φορτώνατε συνεχώς την Ε.Ρ.Τ. με εκτάκτους. Αποτέλεσμα ήταν, όταν παραλάβαμε την Ε.Ρ.Τ. με την εφαρμογή του προεδρικού διατάγματος, οι χίλιοι πεντακόσιοι να μονιμοποιηθούν. Ακριβώς χίλιοι πεντακόσιοι. Φορτώσατε, δηλαδή, την Ε.Ρ.Τ. με ένα διπλό κόστος: Κόστος της εθελουσίας από τη μία, χωρίς να ελαφρύνει την εταιρεία και να τη βοηθήσει να προχωρήσει πιο δυναμικά και πιο γρήγορα, και με την επόμενη απόφαση που ήλθε αμέσως μετά από την εθελουσία, δηλαδή, των διαρκών προσλήψεων εκτάκτων, κόστος της μονιμοποίησης, το οποίο θα πληρώσει η ΕΡΤ σήμερα. Και αντί να ζητάτε συγγνώμη, κυρίες και κύριοι συνάδελφοι, παρουσιάζετε αυτές τις χίλιες πεντακόσιες τακτοποιήσεις εκτάκτων ως προσλήψεις δικών μας παιδιών. Το ακούσαμε και αυτό και είδαμε προ ολίγου καιρού και ένα δελτίο τύπου συναδέλφου του ΠΑ.ΣΟ.Κ., που προφανώς τα έχει πολύ μπερδεμένα, γιατί μιλούσε για περίπου οκτώ χιλιάδες προσλήψεις έχοντας μπλέξει τις ανανεώσεις, που υπέγραφαν οι προηγούμενοι Υπουργοί Τύπου και είχα υπογράψει και εγώ για τους εκτάκτους αυτούς, έως ότου φθάσουμε στη διαδικασία της μονιμοποίησης. Αυτά είναι τα δικά μας παιδιά;
      Εν πάση περιπτώσει, εμείς δεν χωρίζουμε τους Έλληνες σε ημετέρους και μη, σε γαλάζιους, πράσινους ή κόκκινους και το έχουμε αποδείξει στην πράξη. Και αποδεικνύουμε στην πράξη ότι σεβόμαστε όλους τους Έλληνες πολίτες, όλους τους εργαζόμενους. Επί των ημερών μας στην Ε.Ρ.Τ. ουδείς εκδιώχθηκε.
      Κυρίες και κύριοι συνάδελφοι του ΠΑ.ΣΟ.Κ., επειδή το παραμύθι των «γαλάζιων» προσλήψεων βλέπετε ότι δεν σας βγαίνει, ανακαλύψατε ένα άλλο στο οποίο πρωταγωνιστούν σύμβουλοι χωρίς αρμοδιότητες και με παχυλούς μισθούς. Ας φύγουμε, όμως, από το χώρο των παραμυθιών και ας έλθουμε στο χώρο της πραγματικότητας. Ας δούμε την πραγματικότητα χθες και σήμερα. Η προηγούμενη διοίκηση της Ε.Ρ.Τ. απασχολούσε συνολικά δεκαπέντε συμβούλους του προέδρου. Η σημερινή διοίκηση απασχολεί δέκα συμβούλους του προέδρου. Οι τέσσερις από αυτούς –θα το καταθέσω το έγγραφο- είναι οι ίδιοι που ήταν και στην προηγούμενη διοίκηση. Από δεκαπέντε σύμβουλοι έγιναν δέκα και οι τέσσερις παρέμειναν οι ίδιοι. 
      Θα σας πω τα ονόματα που άλλαξαν: Καλημέρης Ιωάννης, γενικός διευθυντής επί των ημερών σας στην τηλεόραση. Λουκάκος Παναγιώτης. Παπαδόπουλος Γεώργιος, σκηνοθέτης. Παπαναγιώτου Δημήτριος. Για τον κ. Λουκάκο και τον κ. Παπαναγιώτου θα επισημάνω ότι είναι δυο δημοσιογράφοι με πολύχρονη παρουσία στο χώρο των μέσων ενημέρωσης. Ο δε κ. Παπαναγιώτου έφυγε μετά από έντεκα χρόνια ευδόκιμης θητείας. Αφού είχε εργαστεί ως διευθυντής σε πολλές εφημερίδες, έφυγε από το Γραφείο Τύπου της Προεδρίας της Δημοκρατίας. Σιούμπουρας Φώτης, διευθυντής επίσης επί σειρά ετών σε ημερήσια εφημερίδα. Χατζής Παναγιώτης, που ακούστηκε απαξιωτικά ότι είναι ένα στέλεχος της περιφερειακής επαρχιακής εμπειρίας και λυπάμαι που ακούστηκε απαξιωτικά. Γιατί η περιφέρεια τι είναι; Υποδεέστερη; Ο διευθυντής μιας από τις ιστορικότερες εφημερίδες, όπως είναι η «ΠΕΛΟΠΟΝΝΗΣΟΣ» των Πατρών, λειτουργίας εκατό και πλέον ετών, είναι ένα στέλεχος περιφερειακής επαρχιακής εμπειρίας; Γιατί τέτοια απαξίωση στην περιφέρεια; 
      Θα πω κάτι για τις αμοιβές.
      Κυρίες και κύριοι συνάδελφοι, εγώ ευθαρσώς ήρθα ενώπιόν σας –όχι μόνο εδώ αλλά και στην αρμόδια επιτροπή της Βουλής και στην αίθουσα του Press Room καθημερινώς- και δήλωσα πολλές φορές αυτό που θα επαναλάβω και τώρα. Αν η Ε.Ρ.Τ. θέλει είτε να διατηρήσει –γιατί έχει ικανά στελέχη- είτε να προσελκύσει ικανούς επαγγελματίες, οφείλει να κινηθεί με τους κανόνες της αγοράς.
      Όσο για τις κορώνες αυτών που σήμερα ανακάλυψαν δήθεν ότι ο πρόεδρος παίρνει περισσότερα λεφτά απ’ ό,τι έπαιρνε ο Πρόεδρος της Δημοκρατίας, θέλω να πω το εξής: Μα και ο προηγούμενος πρόεδρος. Και επί ΠΑ.ΣΟ.Κ. περισσότερα ήταν τα λεφτά. Δεν ήταν λιγότερα από την αμοιβή του Προέδρου της Δημοκρατίας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πόσα;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Εν πάση περιπτώσει, κυρίες και κύριοι συνάδελφοι, εις ό,τι αφορά τη διαχείριση στην Ε.Ρ.Τ. σε σχέση με τους μισθούς, ισχύει και θα ισχύει αυτό που σας είπα μόλις τώρα και έχω πει πολλές φορές στο παρελθόν. Οι ικανοί επαγγελματίες αμείβονται. Και αμείβονται για να μπορούν να είναι εκεί.
      ΙΩΑΝΝΗΣ ΠΑΡΑΣΚΕΥΑΣ: Πόσα; Νούμερα δεν ξέρουμε.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Έχουν δοθεί οι απαντήσεις. Τις είπαν προηγουμένως οι συνάδελφοί σας.
      Κυρίες και κύριοι συνάδελφοι, συμπληρωματικά στο σημείο αυτό θα ήθελα να πω ότι η Ε.Ρ.Τ. δεν είναι πάρκινγκ καλοπληρωμένων προσώπων. Οι θέσεις συμβούλων καλύπτονται από καταξιωμένους επαγγελματίες, οι οποίοι έχουν αναλάβει και συγκεκριμένο έργο ο καθένας. Δεν είναι σύμβουλοι που βρίσκονται μόνο στα χαρτιά.
      Επικαλείστε αθρόες προσλήψεις δημοσιογράφων. Εννοείτε προφανώς τους εξακόσιους δέκα δημοσιογράφους που μονιμοποιούνται με το προεδρικό διάταγμα. Αυτές τις προσλήψεις τις χρεώνετε στην Κυβέρνηση της Νέας Δημοκρατίας; 
      Κυρίες και κύριοι συνάδελφοι, ένας από τους πρώτους στόχους, που βάλαμε, ήταν να εντάξουμε την Ε.Ρ.Τ. στην ψηφιακή εποχή. Η μετάβαση στο ψηφιακό τοπίο δεν είναι απλώς ανάγκη, είναι και υποχρέωση, καθώς το 2012 έχει κατ’ αρχάς τεθεί ως όριο από την Ευρωπαϊκή Ένωση για τη μετάβαση στην επίγεια ψηφιακή τηλεόραση.
      Για την Ε.Ρ.Τ. η εκπομπή ψηφιακών καναλιών δεν βρίσκεται στα χαρτιά. Είναι ήδη πραγματικότητα. Από την άνοιξη του 2006 εκπέμπει σε πιλοτικό στάδιο τρία ψηφιακά κανάλια. 
      Μου κάνει, λοιπόν, εντύπωση που γράφετε στην επερώτησή σας ότι τα κανάλια αυτά δεν λειτουργούν και δεν κάνετε, τουλάχιστον, τον κόπο να πάτε στα γραφεία του ΠΑ.ΣΟ.Κ. στη Χαριλάου Τρικούπη -όπου η Ε.Ρ.Τ. έχει στείλει αποκωδικοποιητές- και να ρίξετε μια ματιά για το αν λειτουργούν ή δεν λειτουργούν τα τρία νέα κανάλια.
      Θα θυμίσω δε, ότι πρωτοπορεί πανευρωπαϊκά όταν ένα από τα τρία κανάλια είναι ένα κανάλι ειδικά για τα άτομα με αναπηρία με πρόγραμμα επτά ωρών ημερησίως, με τρόπους που μπορούν να παρακολουθήσουν όχι μόνο ένα δελτίο ειδήσεων των πέντε λεπτών –όπως, δυστυχώς, ισχύει σήμερα στην ιδιωτική τηλεόραση- αλλά ενημερωτικές εκπομπές, ψυχαγωγικά προγράμματα, κινηματογραφικές ταινίες και άτομα με αναπηρία που δεν έχουν πρόσβαση στην ιδιωτική τηλεόραση, όπως είναι οι κωφοί. 
      Αυτή η λειτουργία αφορά περίπου, κατά τα στοιχεία τα οποία δίνουν οι ίδιες οι οργανώσεις των ατόμων με αναπηρία, ένα εκατομμύριο συμπολίτες μας που με τον άλφα ή βήτα τρόπο έχουν προβλήματα αναπηρίας. 
      Είναι ένα πρωτοποριακό πρόγραμμα, ένα πρωτοποριακό κανάλι στο πλαίσιο των τριών, πιλοτικής εφαρμογής, ψηφιακών καναλιών της Ε.Ρ.Τ., όταν η ψηφιακή τηλεόραση έχει προχωρήσει πολύ γρήγορα σ΄ άλλες ευρωπαϊκές χώρες και επί ΠΑ.ΣΟ.Κ. δεν είχε γίνει απολύτως τίποτα για να μπούμε σ΄αυτήν την ψηφιακή εποχή.
      Η ψηφιακή τηλεόραση, η ψηφιακή τεχνολογία εκτός των άλλων γίνεται πράξη στην Ε.Ρ.Τ. και με κάτι που έλειπε: Την ψηφιοποίηση του ιστορικού της αρχείου, το οποίο είναι σημαντικής ιστορικής και πολιτιστικής αξίας. Ήδη αντλήθηκε από κοινοτικά κονδύλια 1,5 εκατομμύριο ευρώ. Και αυτό αποδεικνύει την ικανότητα της Ε.Ρ.Τ., πέραν των άλλων, να αξιοποιήσει πλήρως τις νέες τεχνολογίες. 
      Αναφερόμενος στην ψηφιακή τηλεόραση, έρχομαι και στο κεφάλαιο της ποιότητας και της κοινωνικής ευθύνης, το οποίο επικαλείστε στην επερώτησή σας.
      Για την Κυβέρνηση ποιότητα ζωής είναι το να καθιστούμε μετόχους της τηλεοπτικής πραγματικότητας όλους τους ανθρώπους.
      Είπα, λοιπόν, για τα άτομα με αναπηρία ότι είναι πλέον μέτοχοι της τηλεοπτικής πραγματικότητας, οι αποκλεισμένοι έως χθες ένα εκατομμύριο συμπολίτες μας.
      Η επιλογή των προγραμμάτων της Ε.Ρ.Τ. στηρίζεται σ’ αυτό που η ίδια η κοινοτική oδηγία για τη δημόσια τηλεόραση απαιτεί: την προγραμματική καθολικότητα. Έχω τον πίνακα, τον οποίον και θα καταθέσω στα Πρακτικά, με την ανάλυση του προγράμματος των καναλιών της Ε.Ρ.Τ. για την περίοδο 2005-2006. Σας διαβάζω πολύ σύντομα ορισμένα ενδεικτικά στοιχεία: «Ειδήσεις: Ποσοστό επί του πρωτογενούς προγράμματος: 16,15%. Ενημερωτικές-Πολιτικές εκπομπές: 18,76%. Αθλητικές εκπομπές και αθλητικά γεγονότα: 8,33%. Ψυχαγωγικές εκπομπές: 6,31%. Πολιτιστικές εκπομπές: 11,80%. Παιδικό πρόγραμμα: 4,97%. Άλλο πρόγραμμα: 19,92%».
      Κατατίθεται και αυτός ο κατάλογος στα Πρακτικά για να δώσει μια απάντηση στις αιτιάσεις περί της ποιότητας των προγραμμάτων, τουλάχιστον, ως προς την ποσότητα, που προβάλλονται ή ακούγονται από την Κρατική Ραδιοφωνία και Τηλεόραση.
      (Στο σημείο αυτό ο Υπουργός Επικρατείας κ. Θεόδωρος Ρουσόπουλος καταθέτει για τα Πρακτικά τον παραπάνω πίνακα, ο οποίος έχει ως εξής:
      (Να μπει ο πίνακας σελ. 5)
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Μιλώντας για καθολικότητα του προγράμματος, δράττομαι της ευκαιρίας για να έρθω στο κεφάλαιο «ποδόσφαιρο», για το οποίο επίσης ακούστηκαν πάρα πολλά σ’ αυτήν την Αίθουσα.
      Η Ε.Ρ.Τ. ως δημόσια τηλεόραση οφείλει να καλύπτει –και καλύπτει- όλο το φάσμα του αθλητισμού. Με ποια λογική, λοιπόν, θα πρέπει η Ε.Ρ.Τ. να μείνει μακριά από το μαζικότερο και πιο δημοφιλές άθλημα και στην πατρίδα μας και ίσως και στον υπόλοιπο κόσμο, σε πολλές χώρες εν πάση περιπτώσει; Τι ακριβώς ενοχλεί; Μήπως η αποστροφή -ακούστηκε από συνάδελφο της Αντιπολίτευσης- περί των ιδιωτικών καναλιών; Τι ενοχλεί; Ότι το κάνει η Ε.Ρ.Τ.; Άλλωστε, θέλω να πω ότι η εξασφάλιση των αθλητικών δικαιωμάτων είναι στα πλαίσια της ελληνικής αγοράς και είναι δεδομένο ότι σε ολόκληρη την Ευρώπη τα μεγάλα αθλητικά γεγονότα καλύπτονται, κυρίως, από τις δημόσιες τηλεοράσεις. Κι εν πάση περιπτώσει, αν ισχύουν αυτά που ακούγονται σήμερα, τότε με ποια λογική η Ε.Ρ.Τ. επί κυβερνήσεως ΠΑ.ΣΟ.Κ. είχε και το Champions League, είχε και αγώνες του ελληνικού ποδοσφαίρου; Ή ισχύει διαχρονικά μια θέση ή δεν ισχύει. 
      Σε ό,τι αφορά τα υπερβολικά στοιχεία που ακούστηκαν, κάποιο ποσοστό 40% με 45% περί της αξίας των υπηρεσιών για το ποδόσφαιρο, είναι ένα εντελώς αυθαίρετο και υπερβολικό ποσοστό, το οποίο έχει απαντηθεί ήδη από τη διοίκηση της Ε.Ρ.Τ., αλλά και από σχετικές ανακοινώσεις των Π.Α.Ε., με τις οποίες έχει υπογράψει συμφωνία η Ε.Ρ.Τ.
      Θα πάω και στο κεφάλαιο Eurovision, γιατί ακούστηκε και αναφέρεται και στην επερώτηση.
      Θα μου επιτρέψετε, κυρίες και κύριοι συνάδελφοι, να πω ότι τινές εξ υμών μεμψιμοιρούν. Μεμψιμοιρούν για μιαν υπόθεση, η οποία πέρα από μία τηλεοπτική διεθνής παραγωγή των δημοσίων τηλεοράσεων της Ευρώπης, έδωσε τη δυνατότητα στη χώρα μας να εκπέμψει ζωντανά την εικόνα της και το μήνυμά της σε διακόσια είκοσι εκατομμύρια τηλεθεατές. Έγινε, όπως ίσως θυμάστε, αν παρακολουθήσατε αυτή τη διοργάνωση, προβολή σαράντα πέντε σποτ σε όλο τον κόσμο κατά τη διάρκεια της προβολής του διαγωνισμού, πράγμα που αποτελούσε μια τεράστια διαφημιστική καμπάνια για τη χώρα, που με όρους της αγοράς θα απαιτούσε πολλαπλάσια εκατομμύρια αυτών που εν τέλει ξοδεύτηκαν για τη διοργάνωση όλου του εγχειρήματος. Μια διοργάνωση, η οποία έγινε στην Ελλάδα διότι, προφανώς, είχαμε την «ατυχία» -κατά τη λογική κάποιων συναδέλφων του ΠΑ.ΣΟ.Κ.- να κερδίσουμε το διαγωνισμό πέρυσι. Με τη δική μου λογική ήταν μεγάλη ευτυχία κι έδωσε και χαρά σε πάρα πολλούς Έλληνες πολίτες. Αυτή, λοιπόν, η προβολή των σαράντα πέντε σποτ, η διαφημιστική καμπάνια που έγινε, δίνει από μόνη της την απάντηση σε όσους μεμψιμοιρούν γι’ αυτόν το διαγωνισμό. Σημειώστε δε ότι η «COSMOTE», θυγατρική του Ο.Τ.Ε., επέλεξε να είναι διεθνής χορηγός της εκδήλωσης, για να έχει τα οφέλη της προβολής στη διεθνή αγορά.
      Η Ε.Ρ.Τ., κυρίες και κύριοι συνάδελφοι, αλλάζει σελίδα. Και το πιστεύω βαθύτατα αυτό που λέω. Προχωρά με δυναμισμό στη νέα εποχή και το αποδεικνύει. Αυτό το αποδεικνύουν και όλα τα στοιχεία, είτε είναι ποσοτικά είτε είναι ποιοτικά. Ας δούμε ορισμένα από αυτά:
      (Στο σημείο αυτό κτυπάει το κουδούνι λήξεως της ομιλίας του κυρίου Υπουργού)
      Τελειώνω, κύριε Πρόεδρε.
      Σε ό,τι αφορά τις τηλεθεάσεις: Η μέση τηλεθέαση την περίοδο Ιουνίου 2002-Ιουλίου 2003 του συνόλου της Ε.Ρ.Τ., των τριών καναλιών δηλαδή, ήταν13,3%.
      Την αντίστοιχη περίοδο 2005-2006 ήταν 16,1%, δηλαδή, περίπου τρεις μονάδες πάνω. Ποσοστιαία αυτή η αύξηση για τους γνωρίζοντες την αγορά της τηλεθέασης, των ιδιωτικών καναλιών, του ανταγωνισμού, είναι τεράστια αύξηση που δεν τη συναντά κανείς εύκολα στα υπόλοιπα κανάλια. Χαρακτηριστικά η Ν.Ε.Τ. την περίοδο 2002-2003 είχε μέση τηλεθέαση 6%, ενώ την περίοδο 2005-2006 είχε 9,7%. Το σημαντικότερο όλων είναι ότι η δυναμική της είναι σταθερά ανοδική. Τα στοιχεία από 1ης Ιανουαρίου 2006 έως 31 Αυγούστου 2006, του μηνός που παρήλθε, φέρουν την Ε.Ρ.Τ. σε μέση τηλεθέαση 16,8%. 
      Επειδή, όμως, στο κείμενο της επερώτησής σας, κυρίες και κύριοι συνάδελφοι του ΠΑ.ΣΟ.Κ., διακρίνει κανείς μια απαξίωση ως προς τα ποσοτικά μεγέθη των μετρήσεων, ας δούμε και τα ποιοτικά μεγέθη. Απάντηση δίνουν, τελικά, οι ίδιοι οι τηλεθεατές. Σε σχετικές έρευνες –όχι της Ε.Ρ.Τ.- η Ε.Ρ.Τ. βρίσκεται στην κορυφή του δείκτη αξιοπιστίας. Χαρακτηριστικά, σε έρευνα της VPRC του Οκτωβρίου του 2005, η οποία δημοσιεύτηκε στην «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» στις 30 Οκτωβρίου του 2005, το 36% του κοινού θεωρεί ότι η Ε.Ρ.Τ. έχει τις πιο αντικειμενικές ειδήσεις και ενημερωτικές εκπομπές σε σύγκριση προς το 18% που καταλαμβάνει το αμέσως επόμενο, ιδιωτικό φυσικά, κανάλι. 
      Σημειώνει δε η έρευνα: «Η κρατική τηλεόραση που ήταν κάποτε στη βάση του καταλόγου της αξιοπιστίας» -τελευταία δηλαδή όταν λέει στη βάση του καταλόγου της αξιοπιστίας- «σήμερα εκτινάσσεται στην κορυφή με μεγάλη μάλιστα διαφορά από τους αντιπάλους της. Το 36% θεωρεί ότι έχει τις πιο αντικειμενικές ειδήσεις και ενημερωτικές εκπομπές».
      Σε άλλη έρευνα της VPRC της 11ης Νοεμβρίου του 2005 το 61% του κοινού δηλώνει ότι εμπιστεύεται τη δημόσια τηλεόραση και μόλις το 19% την ιδιωτική. Αυτά είναι αποτελέσματα μιας πολιτικής που περιέγραψα προηγουμένως, κυρίες και κύριοι συνάδελφοι. 
      Με δύο λόγια, τελικός κριτής της δημόσιας τηλεόρασης είναι ο Έλληνας πολίτης, ο Έλληνας φορολογούμενος, ο Έλληνας θεατής. Ως καθ’ ύλην αρμόδιος Υπουργός θα μου επιτρέψετε να πω ότι αισθάνομαι ιδιαίτερη ικανοποίηση, όταν βλέπω και με ποιοτικά στοιχεία και με ποσοτικά στοιχεία ότι η Ε.Ρ.Τ. κερδίζει σε αξιοπιστία, κερδίζει σε ποιότητα, κερδίζει σε εμπιστοσύνη, κερδίζει σε προοπτική. Η πραγματικότητα είναι ότι μετά από πολλά χρόνια η Ε.Ρ.Τ. μπορεί να είναι αισιόδοξη για το αύριο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Θα ήθελα να ανακοινώσω στο Σώμα το δελτίο επικαίρων ερωτήσεων της Τρίτης 19 Σεπτεμβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 976/14.9.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αποστόλου-Αθανασίου Τσοχατζόπουλου προς τον Υπουργό Ανάπτυξης, σχετικά με τον Ενεργειακό Σχεδιασμό της χώρας κ.λπ.
      2. Η με αριθμό 986/14.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς την Υπουργό Εθνικής Παιδείας και Θρησκευμάτων, σχετικά με τη λήψη μέτρων κάλυψης λειτουργικών αναγκών των φοιτητών κ.λ.π.
      3. Η με αριθμό 982/14-9-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με την ικανοποίηση των αιτημάτων των εκπαιδευτικών της Πρωτοβάθμιας Εκπαίδευσης κ.λ.π..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 979/14-9-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς τον Υπουργό Υγείας και Κοινωνικής Αλληλεγγύης, σχετικά με την ολοκλήρωση του νέου Νοσοκομείου Κατερίνης κ.λ.π..
      2.  Η με αριθμό 985/14-9-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με τους διορισμούς εκπαιδευτικών στα σχολεία κ.λ.π..
      3.  Η με αριθμό 984/14-9-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με τα αποτελέσματα που προέκυψαν από τον έλεγχο της Επιτροπής Ανταγωνισμού στις γαλακτοβιομηχανίες κ.λπ..
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρίες και κύριοι συνάδελφοι, θα  ξεκινήσω την ομιλία μου με τις πρώτες σκέψεις του κυρίου Υπουργού. Μίλησε για αλήθεια. Είπε ότι είναι ανάγκη να σταθούμε στο παρόν και στο μέλλον, παρ΄ότι ο ίδιος αναλώθηκε σε μια παρελθοντολογία της οποίας, επιτρέψτε μου να πω ότι τα στοιχεία, εάν τα πηγαίναμε σε σύγκριση με το τι γινόταν επί Νέας Δημοκρατίας, ασφαλώς και θα ήταν συντριπτικά σε βάρος του. Αλλά δεν είναι εκεί το ζήτημα. 
      Εγώ ξεκινώ, λέγοντας ότι το πρόβλημα της λειτουργίας των Μέσων Μαζικής Επικοινωνίας είναι αντικείμενο προβληματισμού σε όλες τις χώρες του κόσμου. Ικανοποιητική απάντηση, ασφαλώς, δεν έχει δοθεί. Στη χώρα μας, επειδή για πολλά χρόνια υπήρξε το μονοπώλιο της δημόσιας τηλεόρασης, αν θέλει κάποιος να κάνει μια σωστή ανάλυση, πρέπει να μείνει στον αυτοσχεδιασμό και στον αυταρχισμό, δύο έννοιες που καθόρισαν από το ξεκίνημά της την πορεία και της δημόσιας τηλεόρασης και των μέσων ενημέρωσης στη χώρα μας. 
      Θέλω να επαναλάβω αυτό που είπε ο κ. Χυτήρης. Είμαστε εδώ και θα είμαστε πάντα εδώ για να στηρίζουμε τη δημόσια τηλεόραση. Πιστεύουμε ότι είναι το αντίβαρο στο χάος που επικρατεί σήμερα, είναι η όαση που μπορεί να δώσει απάντηση στις αγωνίες και στα ενδιαφέροντα των πολιτών.
      Όμως, κύριε Υπουργέ, επειδή δεν είναι ξεκομμένο το θέμα της δημόσιας τηλεόρασης από το γενικότερο πρόβλημα των μέσων ενημέρωσης και επειδή όπως πολύ σωστά είπατε αυτήν την περίοδο βρίσκεται σε μια δυναμική εξέλιξη το θέμα της επίγειας ψηφιακής τηλεόρασης και επειδή κοινός τόπος όλων μας είναι πως χρειάζονται ρυθμίσεις, σας ερωτάμε για άλλη μια φορά τι θα γίνει με το νέο θεσμικό πλαίσιο.
      Θα αναπτυχθεί η επίγεια ψηφιακή τηλεόραση στη χώρα μας όπως και τα άλλα μέσα ενημέρωσης; Είχα πει ότι η αιτία πριν από το καλοκαίρι που δεν συμμετείχαμε σε ένα διάλογο ήταν ότι θα μας δίνατε τις τελικές ρυθμίσεις και θα φέρνατε σχετικό νομοσχέδιο. Αυτήν τη στιγμή δεν το έχετε φέρει. Ρωτάμε γιατί; Οι εκτιμήσεις μας είναι ότι τα πανίσχυρα συμφέροντα που βρίσκονται γύρω από την ιδιωτική τηλεόραση –μία πραγματική σχέση εξουσίας στη χώρα μας- σας εμποδίζουν. Κάθε μέρα διαμορφώνονται νέες συμφωνίες.
      Είχαμε πει τότε στο διάλογο ότι οι έξι άδειες πανελλαδικής εμβέλειας είναι πολλές. Σε κάθε περίπτωση είναι μία αφετηρία. Σήμερα ακούμε για οκτώ και για δέκα, για ένα ατελείωτο παζάρι. Και εσείς όπως σε όλα τα θέματα ανήμποροι δεν μπορείτε να πάρετε αποφάσεις. Ακόμη και για απλά ζητήματα ή για ζητήματα που θεωρούνται απλά όπως είναι τα περιφερειακά μέσα ενημέρωσης ακούσαμε προχθές ότι θα φέρετε νομοσχέδιο αλλά ακόμη να το φέρετε. Άρα, περιμένουμε μία ουσιαστική απάντηση σ’ αυτό το ζήτημα και κάποιες δεσμεύσεις. Και μην κρατάτε ως όπλο για να απαντήσετε στις συνολικές σας αδυναμίες, την χειραγώγηση των μέσων ενημέρωσης. Όσον αφορά τη χειραγώγηση της Ε.Ρ.Τ. εκεί θα έρθω αμέσως μετά.
      Η Ε.Ρ.Τ. παρά τις προόδους που έχουν γίνει παραμένει γραφειοκρατική στη δομή της. Κοιτάξτε την ποσοστιαία σχέση ανάμεσα στο διοικητικό, στο τεχνικό και στο παραγωγικό προσωπικό. Δεν θα πάω στο απώτερο παρελθόν. Θα σας θυμίσω μόνο ότι ως παράταξη ακόμα και την μετατροπή της Υ.ΕΝ.Ε.Δ. και την ένταξή της στη δημόσια τηλεόραση και στην πολιτική της διάσταση την καταψηφίσατε στη Βουλή γιατί θέλατε να ανήκει στις Ένοπλες Δυνάμεις. Τώρα, θέλω να μου πείτε το εξής: Σε σχέση με το χθες υπάρχει πρόοδος ή οπισθοδρόμηση; Γι’ αυτό σας κρίνουμε σήμερα. Απαντούμε σαφέστατα ότι υπάρχει οπισθοδρόμηση. 
      Αναφερθήκατε στα οικονομικά και μιλήσατε για 110.000.000 έλλειμμα. Θέλω να σας πω ότι η αύξηση κατά 30% του ανταποδοτικού τέλους σας δίνει αύξηση το χρόνο 20.000.000.000 σε ελληνικές δραχμές. Σας το λέω σε δραχμές γιατί προηγουμένως μιλήσατε για 1.000.000.000 το μήνα, ότι έμπαινε μέσα. Δηλαδή, έχετε ένα πλεόνασμα 8.000.000.000 δραχμών το χρόνο. Τα έχουμε ζητήσει αλλά δεν μας έχουν έρθει. Παρακαλώ να μας καταθέσετε τους προϋπολογισμούς και κυρίως τους απολογισμούς της Ε.Ρ.Τ. των τελευταίων χρόνων. Παρακαλώ να κατατεθούν τα στοιχεία στην Εθνική Αντιπροσωπεία. Σε κάθε περίπτωση θα κληθείτε να τα φέρετε στην Επιτροπή Θεσμών και Διαφάνειας. 
      Αναφερθήκαμε στη διαφάνεια και είπαμε ότι εκεί που δεν υπάρχει διαφάνεια εκκολάπτονται σκάνδαλα. Έχετε απαντήσει στις μισές ερωτήσεις μας και στα μισά στοιχεία που σας έχουμε ζητήσει, κύριε Υπουργέ. Κάποια στιγμή θα σας τα δώσουμε και πάλι αναλυτικά. Κανένας από εμάς δεν είπε ότι η δημόσια τηλεόραση δεν πρέπει να καλύπτει τις δραστηριότητες του αθλητισμού. Προφανώς πρέπει και όσο γίνεται περισσότερο. Αλλά η Εθνική Αντιπροσωπεία, ο ελληνικός λαός δεν πρέπει να έχουν τις συμβάσεις τις οποίες έχει υπογράψει η ελληνική τηλεόραση; Κατ’ επανάληψη ζητήσαμε να μας δώσετε τις συμβάσεις. Γιατί δεν μας τις δίνετε; Αν το κάνουν τα ιδιωτικά κανάλια δεν ξέρω. Κακώς το κάνουν αν το κάνουν, δηλαδή, αν υπάρχουν μυστικές συμφωνίες κάτω από το τραπέζι. Αλλά εσείς ως δημόσια τηλεόραση μας αφήνετε περιθώριο να σκεφτόμαστε ότι υπάρχουν συμφωνίες κάτω από το τραπέζι; Παρακαλούμε να μην υπάρχει αδιαφάνεια, να αλλάξετε τακτική, να έρθετε στην Εθνική Αντιπροσωπεία και ό,τι ζητάμε να μας τα δίνετε και όχι να επικαλείστε είτε προσωπικά δεδομένα, είτε να λέτε να μας τα δώσουν οι εταιρείες. Δυστυχώς, αυτή ήταν η απάντηση του προέδρου της Ε.Ρ.Τ.. Αν είναι δυνατόν να υπάρχουν τέτοιες απαντήσεις! 
      Έρχομαι τώρα, στην οικονομική διαχείριση της δημόσιας τηλεόρασης. Προηγουμένως αναφερθήκατε στα ποσά. Εδώ είναι η δική μας κριτική. Δηλαδή, πέρα από τα ζητήματα των αμοιβών του προέδρου που είναι υπαρκτά διότι σε κανένα δημόσιο οργανισμό δεν μπορεί ο πρόεδρος να αμείβεται παραπάνω από τον Πρόεδρο της Δημοκρατίας, αναφερθήκαμε και στις αμοιβές της συμμετοχής σε διοικητικά συμβούλια. Σ’ αυτό δεν απαντήσατε. Ξέρετε, επί των ημερών του ΠΑ.ΣΟ.Κ. τα μέλη των διοικητικών συμβουλίων των ασφαλιστικών ταμείων έπαιρναν 5000 δραχμές ανά συνεδρίαση και όχι παραπάνω από τέσσερις συνεδριάσεις το μήνα, μέχρι 20.000 δραχμές. Σήμερα, εδώ ακούμε για 300 ευρώ, για οκτώ συνεδριάσεις, τουλάχιστον, το μήνα.
      Τι είναι όλα αυτά τα πράγματα; Και μιλάτε για περιστολή των δημόσιων δαπανών; Μιλάτε για σεμνότητα και ταπεινότητα, όταν όλες αυτές οι επιτροπές έχουν πλαισιωθεί από κουμπάρους. Και αναφέρομαι σε πολιτικούς κουμπάρους, δεν μπαίνω στο ζήτημα των πραγματικών κουμπάρων, των συγγενών. 
      Να προχωρήσω παραπέρα, κύριε Υπουργέ; Γιατί δεν μας λέτε πόσες επιτροπές έχουν συσταθεί και πόσοι είναι οι αμειβόμενοι σ’ αυτές τις επιτροπές; Να δούμε όλα αυτά τα επιμίσθια τα οποία σήμερα λειτουργούν στα πλαίσια της ελληνικής τηλεόρασης. 
      Σήμερα πληροφορούμαστε ότι πάτε να κάνετε μία νέα εταιρεία, την ελληνική ψηφιακή τηλεόραση ως ανώνυμη εταιρεία και θα την στήσετε από την αρχή. Διαφωνούμε. Ποιες θα είναι οι εργασιακές σχέσεις; Ποια θα είναι τα κεφάλαια; Γιατί αυτό το αντικείμενο δεν μπορεί να ενσωματωθεί στη συνολική λειτουργία της Ελληνικής Ραδιοφωνίας και Τηλεόρασης, δηλαδή της δημόσιας τηλεόρασης; 
      Για όλα αυτά τα ζητήματα δεν αισθάνεστε την ανάγκη να υπάρξει ένας διάλογος και να ενημερώσετε τον ελληνικό λαό και την Aντιπολίτευση; 
      Σας άκουσα να μιλάτε, κύριε Υπουργέ, για τα ζητήματα που έχουν να κάνουν με τους συμβασιούχους. Ξέρετε στο θέμα των συμβασιούχων ποιο είναι το συνολικό αποτέλεσμα; Υποσχέθηκε ο Πρωθυπουργός ότι θα μονιμοποιήσει διακόσιες πενήντα χιλιάδες συμβασιούχους και μονιμοποιούνται τριάντα επτά χιλιάδες. Ως Kυβερνητικός Eκπρόσωπος το γνωρίζετε αυτό. Κοροϊδία, εμπαιγμός! Και μιλάτε για μας ότι τους είχαμε σε ομηρία. Μα οι υπόλοιποι διακόσιες τόσες χιλιάδες, που τους απολύσατε, είναι καλύτερα που είναι απολυμένοι και έξω και δεν έχουν δουλειά και ψωμί να φάνε; Ήταν σε χειρότερη θέση όταν, τουλάχιστον, ήταν εργάτες και πληρώνονταν; Γιατί εγώ δεν θα σας πω ότι στο θέμα των συμβασιούχων ως ΠΑ.ΣΟ.Κ. τα κάναμε όλα καλά, δεν τα κάναμε όλα καλά. 
      Να σας πάω στα θέματα των πολιτικών εκπομπών και της πολιτικής ενημέρωσης; Κοιτάξτε τα δελτία ειδήσεων σε σχέση με τα τελευταία χρόνια. Μη με πάτε στην εποχή της Υ.ΕΝ.Ε.Δ.. Μη με πάτε τότε που η κρατική τηλεόραση έλεγε ότι παρίσταται και ο Αρχηγός της Αξιωματικής Αντιπολίτευσης και δεν έλεγαν το όνομα του Ανδρέα Παπανδρέου γιατί φοβόντουσαν. Μη με πάτε εκεί! Γιατί εκεί με πήγατε σήμερα. Να με πάτε σήμερα σε σχέση με το χθες. 
      Κοιτάξτε τις δικές σας ανακοινώσεις! Βάζετε τον Αρχηγό ή τους Αρχηγούς των κομμάτων, δίνετε μια απάντηση και η δική σας απάντηση είναι διπλάσιος χρόνος από ό,τι το σχόλιο  σε σχέση με αυτά που λέει ο Αρχηγός της Αξιωματικής Αντιπολίτευσης ή κάποιος Υπουργός. Είναι σωστή λειτουργία; Τηρείται δημοσιογραφική δεοντολογία; Να σας πάω σε εκπομπές, κύριε Υπουργέ; Εγώ σέβομαι όλους τους δημοσιογράφους και τα ονόματα που αναφέρετε, αλλά δεν συμφωνώ με τις αμοιβές που παίρνουν. Αυτό είναι άλλο ζήτημα. Είναι όμως δυνατόν στη δημόσια τηλεόραση να βλέπω –σύμφωνα προφανώς με τις επιθυμίες του κάθε δημοσιογράφου- να στήνεται ολόκληρο προφίλ σε πολιτικά πρόσωπα, κυρίως της Kυβέρνησης, αλλά και της Aντιπολίτευσης; Με ποιο δικαίωμα; Πού ζει, τι κάνει, πόσα παιδιά έχει, αν έχει σκυλάκια, αν πηγαίνει παραπέρα κ.λπ.. Με ποια κριτήρια; Είναι συνάδελφοι εδώ και είναι άλλοι συνάδελφοι που φιλοξενούνται σε τέτοιες εκπομπές και άλλοι όχι. Γιατί; Στη δημόσια τηλεόραση; 
      Να προχωρήσω, κύριε Υπουργέ; Δείτε τις εργασίες της Βουλής. Εγώ συνήθως δεν τις βλέπω, γιατί έχω άλλες ασχολίες. Έτυχε να τις δω. Είναι μοντάζ αυτό το οποίο γίνεται; Παλαιότερα εμείς, τουλάχιστον, είχαμε λογική που έλεγε, ελάτε και οι ίδιοι να επιλέξετε. Διαλέγουν ό,τι το καλύτερο από πλευράς Υπουργών και βρίσκουν διαλόγους που δεν έχουν καμία σχέση με την πραγματικότητα. Τα έχετε δει αυτά; Σας απασχολούν; Θα μου πείτε τώρα, πόσοι βλέπετε τηλεόραση κ.λπ. Το θέμα της δημοκρατίας είναι ότι πρέπει, κυρίως, να μείνει κάποιος στα ποιοτικά της χαρακτηριστικά. 
      Να σας πάω σε σχέση με τα πρόσφατα γεγονότα; Ξέρετε, κύριε Υπουργέ, ότι πριν από λίγες μέρες, στις 10.00΄ η ώρα το πρωί ή στις 11.00΄ η κρατική τηλεόραση ήταν στο Περιστέρι και έδειχνε απευθείας τα εγκαίνια του Δημαρχείου του Περιστερίου για να στηρίξει το δήμαρχο παραμονές των εκλογών, ενώ το είχε ξεκινήσει η προηγούμενη δημοτική αρχή; Πλήρης παραποίηση της πραγματικότητας. Ούτε αυτά σας απασχολούν; 
      Να σας πω, κύριε Υπουργέ, ακόμα που έχουν φθάσει τα πράγματα; Επιλέγετε και αγίους. Το ξέρετε; Πηγαίνετε και καλείτε τον Άγιο Γεράσιμο στη Κεφαλλονιά, αλλά τον Άγιο Διονύσιο στη Ζάκυνθο δεν πάμε να τον δείξουμε. Και διαμαρτύρονται. Έχουν κατατεθεί ερωτήσεις από συναδέλφους και δεν έχουν απαντηθεί εδώ στη Βουλή. Αυτά τα πράγματα είναι πρωτόγνωρα.
      Να προχωρήσω ακόμα παραπέρα; 
      Ακούστε, κύριοι συνάδελφοι, έχω μπροστά μου έγγραφο της Κεντρικής Ένωσης Δήμων και Κοινοτήτων Ελλάδος. Πριν από τρεις μέρες βρέθηκα στο Μέγαρο Μουσικής για να έχω συμμετοχή σε μία απονομή τιμής στον κορυφαίο Έλληνα θεατρικό συγγραφέα Ιάκωβο Καμπανέλη. 
Ας σημειωθεί ότι ο Ιάκωβος Καμπανέλλης για επτά–οκτώ χρόνια ήταν επικεφαλής του  ραδιοφώνου της Ε.Ρ.Τ. και μάλιστα με μεγάλη προσφορά. 
      Η Κρατική Ορχήστρα της Ε.Ρ.Τ. αρνήθηκε ή μάλλον δεν έδωσε καν απάντηση σε τηλεφωνική επικοινωνία της Κεντρικής Ένωσης Δήμων και Κοινοτήτων Ελλάδος και του Δήμου Αγίας Βαρβάρας, που βράβευε τον κ. Καμπανέλλη, και δεν πήγε. Είπαν ότι τρεις μέρες πριν θα πήγαιναν στον κ .Σπανουδάκη. Καμία αντίρρηση. 
      Είναι, όμως, δυνατόν να περιφρονούνται τέτοιες προσωπικότητες; Είναι δυνατόν η Κεντρική Ένωση Δήμων και Κοινοτήτων Ελλάδος και ο Δήμος Αγίας Βαρβάρας να αναγκάζεται να ψάχνει και να πληρώνει για να στήσει ορχήστρα, ώστε να βραβευτεί ο κορυφαίος Έλληνας που ασχολείται με τα ζητήματα του θεάτρου και γενικότερα τα ζητήματα του πολιτισμού στη χώρα μας; Αυτή είναι η πραγματικότητα. Έτσι συμπεριφέρεται σήμερα, λες και όλο αυτό το μέσο είναι ιδιοκτησία του προέδρου της Ε.Ρ.Τ. ή του διοικητικού συμβουλίου.
      Να πάω σε μια άλλη πλευρά; Ξέρετε ότι έχουν πολλά προβλήματα και πολλά αιτήματα. Το σωματείο των φορέων του οπτικοακουστικού χώρου –υπάρχει μια διασωματειακή επιτροπή- ζήτησε να δει τον πρόεδρο και διευθύνοντα της Ε.Ρ.Τ. για πολλά ζητήματα, αλλά και, κυρίως, για επιλεκτικές επιλογές που γίνονται σε σχέση με προγράμματα της Ε.Ρ.Τ. κατ’ επανάληψη. Ξέρετε ότι αρνούνται να τους δουν; Η απάντηση είναι «δεν συζητώ μαζί σας, γιατί σε μια συνέντευξη που δώσατε μας προσβάλατε». Έχω τις καταγγελίες τους. Αυτό μου θυμίζει εκείνο το παλιό και αλήστου μνήμης «δεν ομιλούμε με απεργούς!». Σ’ αυτά τα ζητήματα θα δώσετε απάντηση, κύριε Υπουργέ;
      Υπάρχει και το τελευταίο που έχει να κάνει –το συζητήσαμε προ ημερών στην Επιτροπή Θεσμών και Διαφάνειας - με τις δημοτικές και νομαρχιακές εκλογές. Άκουσα τον κ. Παυλόπουλο να λέει ότι θα φέρετε κάποια τροπολογία. Υπάρχει ζήτημα, κυρίως, στα περιφερειακά μέσα. Θέλω, λοιπόν, να γνωρίζω αν θα έρθει η τροπολογία που να υποχρεώνει τους ραδιοφωνικούς και τηλεοπτικούς σταθμούς, κυρίως, της περιφέρειας να συμμορφωθούν με όσα αποφασίζονται στην διακομματική επιτροπή, με όσα επιβάλλει η δεοντολογία και η σωστή λειτουργία της δημοκρατίας.
      Τέλος, κύριε Υπουργέ, είμαστε οι τελευταίοι που θα μπούμε σε μια λογική σκανδαλολογίας, κυρίως, για τη δημόσια τηλεόραση αλλά και για όλο το δημόσιο βίο της χώρας. Πρέπει, όμως, να αποκτήσετε ή να ανακτήσετε, αν την έχετε χάσει –γιατί προφανώς την έχετε χάσει - την ψυχραιμία σας. Δεν είστε σοβαροί, κύριε Υπουργέ! Τα δικά σας παιδιά, οι πολιτικοί σας κουμπάροι, οι επιλογές σας! Βλέπουμε τον κύριο Πρωθυπουργό χθες το βράδυ να βγαίνει και να λέει «για όλα φταίει το ΠΑ.ΣΟ.Κ.». Αυτό ακούσαμε και σήμερα εδώ. Να τελειώνει αυτό το παραμύθι! Έλεος!
      Στις δημοκρατίες, όταν τα κορυφαία πολιτικά πρόσωπα κάνουν κακές επιλογές, όταν δεν μπορούν να έχουν τον έλεγχο των φορέων και των υπηρεσιών που έχουν ταχθεί σύμφωνα με το Σύνταγμα και τους νόμους να εποπτεύουν και να παρακολουθούν, αναλαμβάνουν ευθύνες. Δεν μεταθέτουν ευθύνες σε σχέση με το παρελθόν, κάτι που και εσείς σήμερα κάνατε εδώ, δυστυχώς, κύριε Υπουργέ.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο για οκτώ λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, οφείλω να ομολογήσω πως ο τρόπος αναπτύξεως της επερωτήσεως εκ μέρους των συναδέλφων του ΠΑ.ΣΟ.Κ. αξίζει να επισημανθεί. Έγινε μέσα στο πλαίσιο της σεμνότητος και της ταπεινότητος. Παρά την προφανή προσπάθεια μερικών εξ αυτών να ειρωνευθούν αυτήν τη νοοτροπία και αυτήν την τακτική, φαίνεται ότι τους έχει κυριεύσει και –ευλόγως- τους έχει σαγηνεύσει. 
      Νομίζω πως ήταν ένα βήμα προόδου όχι τόσο το περιεχόμενο ή οι αιτιάσεις αυτής της επερωτήσεως όσο ο τρόπος με τον οποίο ανεπτύχθη. Παρά το ότι, ενδεχομένως, δεν συμφέρει να επισημαίνεται από την πλευρά της Νέας Δημοκρατίας μία τέτοια σωστή στάση, εντούτοις δεν υποκύπτω στον πειρασμό να το αγνοήσω και το κάνω.
      Μπορεί να πει κανείς τελειώνοντας αυτήν την επισήμανση, ότι ας ειρωνεύεστε αυτήν τη συμπεριφορά, αρκεί να την ακολουθείτε. 
      Έρχομαι τώρα στο θέμα της ουσίας της επερωτήσεως και θα σας πω υποκύπτοντας στο γεγονός ότι ενίοτε είμαι επιρρεπής σε παραδοξολογίες, ότι είχε περισσότερο δίκιο να καταθέσει επερώτηση για την Ε.Ρ.Τ., όχι για οικονομικά ή διοικητικά θέματα, αλλά για το θέμα της προβολής του κυβερνητικού έργου, μια ομάδα Βουλευτών της Συμπολιτεύσεως και να παραπονεθεί γιατί η προβολή του κυβερνητικού έργου γίνεται με τρόπο, ο οποίος δεν είναι επαρκής. 
      Αυτό δεν το λέω επηρεαζόμενος από το πρόσφατο γεγονός της Μεγάλης Βρετανίας, η οποία έχει πολύ μεγαλύτερη κοινοβουλευτική παράδοση και πολύ μεγαλύτερη έλλειψη φοβίας απέναντι σε τέτοιες συμπεριφορές κυβερνητικών στελεχών, μιας και είχαμε το ακραίο κρούσμα επτά υφυπουργών που παραιτήθηκαν για να υποδηλώσουν στον Πρωθυπουργό τους ότι πρέπει με τη σειρά του να ανακοινώσει την ημερομηνία της παραιτήσεώς του. Δεν το κάνω επειδή «ζηλεύω» αυτήν τη συμπεριφορά, αλλά το κάνω για να υποδηλώσω ότι, τελικά, στη συνείδηση του ελληνικού λαού, εάν αδικείται κάποιος με βάση τα μέχρι τώρα κριτήρια που είχε καθιερώσει το ΠΑ.ΣΟ.Κ. για την προβολή του στην Ε.Ρ.Τ., αδικείται η Κυβέρνηση και αν αυτό που γίνεται σήμερα στην Ε.Ρ.Τ. αξίζει να επισημανθεί, είναι ότι η Ε.Ρ.Τ. ενδεχομένως αποτελεί τον προπομπό του κράτους, που οφείλουμε να κάνουμε, του κράτους δηλαδή του απροσωπόληπτου, του αμερόληπτου, του αντικειμενικού. Και επειδή τα ρεφλέξ μας είναι ακόμη επηρεασμένα από την οργιώδη μονομέρεια της πασοκικής περιόδου, ευλόγως έχουμε την αξίωση η Κυβέρνηση να έχει μία προτεραιότητα στην προβολή, όχι για να αδικηθεί η Αντιπολίτευση, αλλά γιατί ο ρόλος της είναι να παράγει έργο και το έργο πρέπει να προβάλλεται. 
      Συνεπώς είναι μία παράδοξη επερώτηση, μία επερώτηση η οποία θα μπορούσε να εκληφθεί και ως γύμνασμα ρητορικής τέχνης παρά ουσίας και είναι εντελώς παράδοξο να κάνει κανείς κριτική ακόμη και σε θέματα μισθών, γιατί αυτό που συνιστά την τελική αποτίμηση λειτουργίας ενός πολυσχιδούς κρατικού οργανισμού, όπως είναι η Ε.Ρ.Τ. δεν είναι ο μισθός που παίρνει ο πρόεδρος ή ο εντεταλμένος σύμβουλος, αλλά είναι η βελτίωση των παρεχομένων υπηρεσιών και η αξιολόγηση από την κοινή γνώμη. 
      Όταν παραλαμβάνεις μία Ε.Ρ.Τ. με 110.000.000 ευρώ έλλειμμα, οικονομικά νακροθετημένη από την πρόωρη έξοδο, από την ανάγκη μελλοντικά να μονιμοποιηθούν χιλιάδες εργαζόμενοι από τα εκατοντάδες χιλιάδες δολάρια δάνειο που έχει συναφθεί, όταν παραλαμβάνεις μια τέτοια Ε.Ρ.Τ. που η αξιοπιστία της και η τηλεθέασή της είναι χαμηλά και σήμερα τη νοικοκυρεύεις και έχεις ανεβάσει σε μεγάλο ποσοστό την αξιοπιστία της, την εμπιστοσύνη που έχει το κοινό προς αυτήν και την τηλεθέασή της ιδίως στην επίμαχη ζώνη των ειδήσεων, τότε είναι εξαιρετικά μίζερο να λες ότι παίρνει τόσα ο Πρόεδρος ή ο αντιπρόεδρος και να μη στέκεσαι στο γεγονός ότι η Ε.Ρ.Τ. δεν ανήκει στην Κυβέρνηση –δεν εννοώ ιδιοκτησιακά, γιατί ανήκει στο κράτος- εννοώ από πλευράς του να αναγνωρίζουμε ότι ωφελεί όλη την Ελλάδα και τον ελληνικό λαό η πρόοδός της. Πρέπει, λοιπόν, να μας χαροποιεί το γεγονός ότι σημειώνει αυτά τα βήματα προόδου και πρέπει ορισμένοι εξ ημών που επηρεαζόμαστε από το γεγονός ότι δεν προβάλλει την Κυβέρνηση όσο παλαιότερα πρόβαλλε την κυβέρνηση του ΠΑ.ΣΟ.Κ., να το κατανοούμε, να το ανεχόμαστε και να βλέπουμε σ’ αυτήν την προσπάθεια μόνο στοιχεία υποστήριξης και όχι στοιχεία κριτικής.
      Δεν απειλείται η ιδιωτική τηλεόραση από την Ε.Ρ.Τ., είναι δυο διαφορετικά πράγματα. Το να θέλει το κράτος μια νοικοκυρεμένη και ισχυρή Ε.Ρ.Τ. δεν σημαίνει ότι θέλει να υπονομεύσει την ιδιωτική τηλεόραση. 
      Ανοίγω εδώ μια παρένθεση για να θυμίσω ότι στην Ελλάδα η ιδιωτική τηλεόραση δεν έγινε όπως γίνεται παντού, πάνω σ΄ ένα θεσμοθετημένο πεδίο. Στην Ελλάδα η ιδιωτική τηλεόραση έγινε ως ξέσπασμα στη μονομέρεια και τον κομματισμό της «πασοκικής» κρατικής τηλεόρασης. Στην Ελλάδα η ιδιωτική τηλεόραση ήταν η αντίδραση της κοινωνίας, η αντίδραση εκείνων οι οποίοι κατάλαβαν ότι η κοινωνία επιτέλους, απαιτεί κάτι άλλο απ΄ αυτό που το ΠΑ.ΣΟ.Κ. προσέφερε ως ενημέρωση. 
      Η ιδιωτική τηλεόραση στην Ελλάδα έγινε για να αντιδράσει η κοινωνία -και αυτό το κατάλαβαν κάποιοι επιχειρηματίες- σ’ αυτό που εσείς προσφέρατε τόσα χρόνια, εσείς που σήμερα χρησιμοποιείτε αυτή την κριτική για να υποτιμήσετε μια ΕΡΤ που είναι εντελώς διαφορετική από αυτή που εσείς δημιουργήσατε. Είναι συνεπώς ένας φορέας, ένας κρατικός οργανισμός, ο οποίος και νοικοκυρεύεται και βελτιώνεται και δεν απειλεί κανέναν. 
      Η κρατική και ιδιωτική τηλεόραση είναι δυο διαφορετικά πράγματα. Το ότι είναι δυο διαφορετικά πράγματα το αντιλαμβάνεται ο λαός και κατανοεί την ανάγκη να γίνονται κάποιες δαπάνες για να εξασφαλιστεί το ποιοτικό αντίβαρο, το οποίο η ιδιωτική τηλεόραση, που είναι προσανατολισμένη περισσότερο στην τηλεθέαση -μοιραία γιατί είναι ανταγωνιστική με τις άλλες ιδιωτικές τηλεοράσεις- δεν το φροντίζει όσο θα έπρεπε.
      Νομίζω, λοιπόν, ότι η επερώτηση των κυρίων συναδέλφων είχε σωστά και λάθος στοιχεία. Σωστό στοιχείο ήταν το ύφος ανάπτυξης της επερωτήσεως, που σημαίνει ότι η σεμνότητα και η ταπεινότητα πλέον είναι «οριζόντια» σ’ αυτή την Αίθουσα και αρχίζει και το ΠΑ.ΣΟ.Κ., παρά το ότι την ειρωνεύεται, να την υιοθετεί στην πράξη.
      Είχε όμως και λάθος στοιχεία που είχαν να κάνουν με το περιεχόμενό της και το γεγονός ότι αντιλαμβάνονται, από κεκτημένη ίσως ταχύτητα και από αναδρομικές τύψεις, ότι η σημερινή Ε.Ρ.Τ. δεν έχει σχέση με την Ε.Ρ.Τ. των ημερών τους. Η σημερινή Ε.Ρ.Τ. είναι κάτι διαφορετικό. Αυτό επισημάνθηκε και πρέπει να υποστηριχθεί. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Η Κοινοβουλευτική Εκπρόσωπος του Κομμουνιστικού Κόμματος Ελλάδος κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Κύριε Πρόεδρε, κυρίες και κύριοι συνάδελφοι, συγχωρείστε με που ανεβαίνω στο Βήμα –θα μπορούσα και εγώ να μιλήσω από τη θέση μου- αλλά το κάνω για καθαρά τηλεοπτικούς λόγους. Θέλω να σας κοιτάω και να με κοιτάτε στα μάτια. 
      Βρίσκομαι σε εξαιρετικά δύσκολη θέση. Έχω να υπερασπιστώ έναν αριθμό εργαζομένων στην Ε.Ρ.Τ., χιλιάδων ανθρώπων, τους οποίους έχω ζήσει και τους ξέρω στο πετσί μου, τους οποίους δεν ξέρει καν ο ελληνικός λαός. Δουλεύουν τριάντα τρία, τριάντα τέσσερα ή τριάντα πέντε χρόνια, όσα χρόνια εγώ είμαι στο επάγγελμα του δημοσιογράφου και του Βουλευτού. Δουλεύουν παίρνοντας 500, 600 ή 700 ευρώ, τα οποία πληρώνονται με δελτίο παροχής υπηρεσιών, με συμβάσεις έργου, μετά από έξι μήνες, μετά από οκτώ μήνες, μετά απ΄ ένα χρόνο. 
      Ειλικρινά σας το λέω, με το χέρι στη καρδιά -και δεν έχω αναλάβει καμία υποχρέωση να είμαι σεμνή και ταπεινή, ούτε να επικαλούμαι σεμνότητα και ταπεινότητα- ότι η συζήτηση είναι εκπορνευτική συνειδήσεων και γεννάει αισθήματα κυριολεκτικά εξαγριωτικά. 
      Δεν καταλαβαίνω γιατί εσείς του ΠΑ.ΣΟ.Κ. κάνατε αυτή την επερώτηση τώρα. Δεν είχατε κανένα άλλο θέμα για να καλύψετε τις επερωτήσεις σας; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Πολλά δεν καταλαβαίνετε!
      ΛΙΑΝΑ ΚΑΝΕΛΛΗ: Δεν το καταλαβαίνω και θα σας πω για ποιο λόγο. 
      Τι θέλετε; Θέλετε να αρχίσω να σας μιλάω με πραγματικά δικά σας νούμερα; Θέλετε να σας μιλήσω με την εμπειρία του ανθρώπου ο οποίος έχει υπηρετήσει την Ε.Ρ.Τ. επί ΠΑ.ΣΟ.Κ., όπου έπρεπε οπωσδήποτε να παίζει κάθε μέρα η φωτογραφία του «δράκουλα» Μητσοτάκη; Και είναι ο ίδιος άνθρωπος που έχει υπηρετήσει επί Νέας Δημοκρατίας, οπότε δεν έπρεπε ποτέ να εμφανίζεται η φωτογραφία του Ανδρέα Παπανδρέου, γιατί ήταν γοητευτικός; 
      Θέλετε να σας μιλήσω για την ουσία των ειδήσεων, την οποία έχω ζήσει και από εδώ και από εκεί; Θέλετε να σας μιλήσω για σπαταλημένα δισεκατομμύρια; Να σας μιλήσω για την παραγωγή, 900.000.000 δραχμές σε εννέα μήνες; 
      Θέλετε να σας μιλήσω για το σκάνδαλο παραγωγής «Σολωμός»; Θέλετε να σας μιλήσω για τους ανθρώπους της Ε.Ρ.Τ. οι οποίοι βγήκαν και έκαναν τις επιχειρήσεις με βάση την Ολυμπιάδα; Θέλετε να πω τα ίδια στους «γαλάζιους»; Άλλα τόσα θα κάνουν. 
      Είναι νομικό πρόσωπο ιδιωτικού δικαίου; Είναι τσιφλίκι κρατικό από την πρώτη μέρα της Μεταπολίτευσης όπως ήταν και επί χούντας και πριν από τη χούντα; Σας πήρε ο πόνος σήμερα και έρχεστε εδώ και μιλάτε για τους μισθούς; Δηλαδή πότε εγκαινιάστηκε ο θεσμός των συμβούλων; Θα τρελαθώ κύριοι! Καμιά φορά αρχίζετε και βγάζετε κάτι φετφάδες και λέτε σε αυτή την εκπορνευτική διαδικασία ότι κανένας δεν μπορεί να κρίνει τον προηγούμενο σε σχέση με τον επόμενο… Αφού στη «σκυταλοδρομία» περί την Ε.Ρ.Τ. είστε ταυτόσημοι. Εγώ αρχίζω και υποψιάζομαι ότι κάτι συμβαίνει στα ιδιωτικά συμφέροντα τώρα τελευταία, αλλάζει λίγο το τοπίο και επειδή αλλάζει το τοπίο αρχίζουν και δυσκολεύονται και τα ιδιωτικά συμφέροντα, μικραίνει ευρωπαϊκώς η διαφημιστική πίτα. Η φτώχεια και η δυστυχία είναι πολύ μεγάλη και δεν πρόκειται να την αντιμετωπίσουν ούτε η «COCA COLA» ούτε η «ΦΑΓΕ», ούτε η «μαγε» ούτε η «σαγε» ούτε η «ΜΕΒΓΑΛ». Κανένας απ’ όλους αυτούς. Και ανοίγετε ζήτημα εγκυρότητας της τηλεόρασης και αξιοπιστίας; Σε ποιους θα μιλήσετε; Στο Κ.Κ.Ε. που πληρώνει ο ελληνικός λαός για τριάντα πέντε χρόνια έγκυρη αντικομμουνιστική προπαγάνδα επειδή δείχνετε δέκα δευτερόλεπτα την Αλέκα Παπαρήγα και συνήθως με το μοντάζ κόβεται; Θα συμφωνήσω αλλά και επί ΠΑ.ΣΟ.Κ. να σας πω εγώ μοντάζ. Τα έχω κάνει και τα ξέρω. Και επί ΠΑ.ΣΟ.Κ. και επί Νέας Δημοκρατίας.
      Η κακή σας τύχη είναι ότι υπάρχουν άνθρωποι που δεν μπαίνουν στο παιχνίδι να συγκρίνουν την κρατική τηλεόραση με την ιδιωτική, γιατί αν μπούμε σε αυτό το επίπεδο τότε δεν πρέπει να μιλάω εγώ εδώ, ούτε η συζήτηση να γίνεται εδώ. Θα την κάναμε στην εκπομπή της Δρούζα και της κάνω και διαφήμιση τώρα. Θα την κάναμε στην κ. Δρούζα. Είναι καταλληλότερη μια ιδιωτική παραγωγή ευρείας απηχήσεως μεσημεριάτικη για να μας βλέπει όλη η ελληνική οικογένεια. Δεν έπρεπε να μιλάμε εμείς εδώ. Έπρεπε να μιλάνε οι «κρατικές και οι ιδιωτικές αγελάδες» του καθ’ όλα αξιοπρεπούς σόουμαν –όπως και της κ. Δρούζα- και κ. Αρναούτογλου. Τι συζητάτε τώρα; Εάν τα κόπρανα της αγελάδας είναι ιδιωτικού συμφέροντος ή δημοσίου συμφέροντος περί τη θεαματικότητα; Αυτή τη συζήτηση ήρθατε να κάνετε εδώ; 
      Θέλετε να σας πάω πίσω που; Το 1989 το σκάνδαλο Κοσκωτά συλλήβδην είχε αποτιμηθεί επισήμως στα 33.000.000.000 δραχμές. Εκεί γεννήθηκαν και οι πρωινές εκπομπές των ελληνικών τηλεοράσεων. Οι ελληνικές εκπομπές οι πρωινές, οι «πρωινοί καφέδες» γεννήθηκαν από τη μετάδοση της δίκης Κοσκωτά. Έχω παρακαθίσει σε συσκέψεις του στυλ, τώρα που θα τελειώσει η δίκη με τι θα την αντικαταστήσουμε και πως θα πάρουμε διαφήμιση και αν θα μεταδίδεται απ’ ευθείας. Το σκάνδαλο Κοσκωτά ήταν συλλήβδην 33.000.000.000 δραχμές. Το έλλειμμα της ΕΡΤ εκείνη τη χρονιά ήταν 45.000.000.000 δραχμές. Η ελληνική κρατική τηλεόραση είναι ένα συσσωρευμένο σκάνδαλο υπερπολλαπλάσιο όλων των σκανδάλων που συζητάτε μέχρι σήμερα. 
      Και πείτε μου και κάτι άλλο. Λέγατε για την Ορχήστρα. Μου έρχεται τρέλα! Είκοσι χρόνια έχετε τους μουσικούς στην Ε.Ρ.Τ. χωρίς αύξηση. Ούτε Α.Τ.Α.. Ούτε επί Μητσοτάκη που είχαμε το περίφημο 0% συν 0% ίσον 14%. Ούτε επί ΠΑ.ΣΟ.Κ., ούτε επί Σημίτη. Έρχεστε και λέτε, εμφανίστηκε ο τάδε της Νέας Δημοκρατίας. Τα ίδια κάνατε. Η «Βάσω με γαλότσες», ο «Μητσοτάκης με το παπάκι». Θέλετε να σας πάρω από τους υπογράφοντες την επερώτησή σας πόσοι δεν έχουν δει ποτέ την τηλεόραση; Δεν τους έχω πετύχει ούτε καν εγώ. Να το πιάσω αυτό; Να το πιάσω και για τους υπόλοιπους το αντίστοιχο; Να το πιάσω και για τους Βουλευτές του Κ.Κ.Ε. και για το Συνασπισμό; Εμφανίζομαι εγώ αλλά είμαι άνθρωπος της τηλεόρασης και είναι ευκολότερο και δεν μπορώ να είμαι και άλλοθι για το Κ.Κ.Ε. Πόσες φορές έχετε δει τον κ. Βαρβαρίγο στην τηλεόραση, τον κ. Τόγια, τον κ. Κατσιλιέρη, τον κ. Όθωνα, τον κ. Παρασκευά; Ενδεικτικά σας αναφέρω. Τους έχετε δει αυτούς ποτέ στην τηλεόραση; Τι είναι αυτά που λέτε τώρα; 
      Αυτή είναι η αντίληψη της αστικής δημοκρατίας δυτικού τύπου για την κρατική τηλεόραση να ανταγωνίζεται με ιδιωτικοοικονομικά κριτήρια τους ιδιώτες στους οποίους χορηγεί κρατικές συνθήκες…. Ακούστε με και σας το λέω με πόνο ψυχής: Μη λαϊκίζετε στην πλάτη τριών χιλιάδων και τεσσάρων χιλιάδων εργαζομένων μουσικών, χορωδών, καθαριστριών, μοντέρ, ορθοστατούντων νύχτες ολόκληρες και ξημερώματα «καμεραμανατζήδων» οι οποίοι για ένα κομμάτι ψωμί βγάζουν και παράγουν την εικόνα, την εκμαυλιστική της εξουσίας μέχρι σήμερα! 
      Μέρες που είναι για τα Σεπτεμβριανά έπρεπε να μιλάμε. Ανοίξτε να δείτε αφιερώματα για τα Σεπτεμβριανά! Τι είναι; Οι Δίδυμοι Πύργοι; Ποιος τολμάει να κάνει μωρέ τον Μπιν Λάντεν απέναντι στους «δίδυμους πύργους» του «ΕΡΤικού» ΠΑ.ΣΟ.Κ. και της «ΕΡΤικής» Νέας Δημοκρατίας; Τολμάει κανένας να κάνει τον Μπιν Λάντεν; Από πού βγήκαν όλοι οι άνθρωποι, εξόδοις ελληνικού λαού, που στοιχειοθέτησαν, έστησαν,  δημιούργησαν, λειτούργησαν τα ιδιωτικά κανάλια; Είναι ο ίδιος τρόπος με τον οποίο συνταξιοδοτήσατε και συνταξιοδοτείτε τους Αξιωματικούς της Αεροπορίας και του Στρατού, οι οποίοι αποστρατεύονται για λόγους χ και για λόγους ψ, χωρίς την τεχνοκρατική αντίληψη της χρήσης της δύναμης ενός μέσου όπως είναι η τηλεόραση; 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Εκπαιδευτικά παιδικά προγράμματα; Πού τα λέτε αυτά και τα ζητάτε; Σας πείραξε τώρα που πήρε τον Ολυμπιακό η Ε.Ρ.Τ; Και τι σημασία έχει ποιος παίρνει τον Ολυμπιακό; Σ’ αυτήν εδώ την Αίθουσα, σε ό,τι αφορά τις μεγάλες ομάδες, πόσες φορές έχουμε χαρίσει χρέη μεγάλων ομάδων;
      Είδατε εσείς το «History Channel», που το πληρώνει πανάκριβο η Ε.Ρ.Τ. ως μείζον ιστορικό γεγονός, είτε έχει αφιέρωμα στις φιλενάδες που είχε ο Στάλιν, είτε αφιέρωμα στο «μείζον ιστορικό ζεύγος» της Ελλάδας, Ντέμης Νικολαΐδης-Βανδή; History Channel είναι αυτό! Με λεφτά αγοράζονται. Και δεν έχω τίποτα με τα πρόσωπα: ούτε με τη Δρούζα, ούτε με τον Αρναούτογλου, ούτε με τον Ντέμη Νικολαϊδη και με τη Βανδή. Αλλά εδώ σας πήρε ο πόνος για τις εργασιακές σχέσεις και για τους συμβασιούχους; Πότε, ποια κυβέρνηση μπόρεσε να απαντήσει εδώ μέσα –και το έχω ξαναπεί- επί της ουσίας του ήθους, του ύφους και της αντικειμενικότητας των Μαζικών Μέσων Ενημέρωσης; Κατά την άποψή μου, –και το λέω εδώ- ο μόνος από το ΠΑ.ΣΟ.Κ. που μπορεί να μιλάει λέγεται Απόστολος Κακλαμάνης. Και το λέω μπροστά του. Ο μόνος! Μιλάει γι’ αυτό δεκαπέντε-είκοσι χρόνια. Δεν θα του ζητήσω τώρα εγώ ευθύνες σε ατομικό επίπεδο για το τι έκανε συνολικά η Κυβέρνηση. Και το επισημαίνω.
      Όμως εδώ είναι υποκριτική όλη η συζήτηση και ο τρόπος που απαντάτε, κύριε Υπουργέ. Τι κάνετε; Το λογιστή και το φοροτέχνη;
	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Κανέλλη.
	ΛΙΑΝΑ ΚΑΝΕΛΛΗ:  Εμείς δεν έχουμε δευτερολογία, κύριε Πρόεδρε. Για δύο λεπτά δεν θα χαθεί ο κόσμος. Σας παρακαλώ πάρα πολύ δείξτε λίγη επιείκεια. 
	Πείτε μου, λοιπόν, τι απαντάτε; Αν ο ένας παίρνει δεκατρείς και δεκαπέντε χιλιάδες; Μιλάτε για τα δέκα άτομα; Ξέρετε πόσος κόσμος δουλεύει στην Ε.Ρ.Τ.; Έχουν γεράσει!
      Καλώ όλους τους Βουλευτές, αφού ακούσατε αυτά τα δισεκατομμύρια, να περάσετε από τον πρώτο όροφο της Ε.Ρ.Τ. και από το πρώτο υπόγειο. Στο τέρμα αριστερά του διαδρόμου έχει καμπινέδες. Είναι οι ίδιοι καμπινέδες από το 1975. Διαλυμένοι! Και μιλάτε για επενδύσεις! Να ζητήσετε φωτογραφίες από τους διαδρόμους που είχε το χουντικό κτήσμα της Ε.Ρ.Τ. το 1970 και να πάτε να δείτε σήμερα ακόμη και το τελευταίο κομμάτι των διαδρόμων να έχει κοπεί σε «κλουβί-γραφείο» και να δουλεύουν επτά άνθρωποι εκεί μέσα. Να πάτε να τους δείτε, να δείτε κάτω από ποιες συνθήκες δουλεύουν! Εντάξει, φτιάξατε το μακιγιάζ εν όψει Ολυμπιάδας! Είναι σίγουρο. Το μακιγιάζ φτιάχτηκε και άλλες πέντε αίθουσες. Δεν έχω καμία αντίρρηση. Είναι εξωφρενικά τα ποσά. Για να ακούσει ο ελληνικός λαός ότι σε μία πρωινή εκπομπή ένας άνθρωπος παίρνει 40.000 ευρώ το μήνα στην ιδιωτική τηλεόραση και ένας ποδοσφαιριστής μπορεί να παίρνει 25.000.000 ευρώ για να κλωτσάει τη μπάλα. Και έκλαιγε χθες η Ελλάδα γιατί τον μεγάλο τάδε ποδοσφαιριστή που τον είχανε στον Ο.Φ.Η. με ένα κομμάτι ψωμί και πήγε στη Ρεάλ με 25.000.000  ευρώ.
      Το δικό μου παιδί είναι σήμερα έντεκα χρονών και πήγαινε στην Α΄ Δημοτικού την πρώτη μέρα που πέφτανε οι Πύργοι και με τον τρόπο με τον οποίο αντιμετωπίστηκε το θέμα με τους Πύργους -που γκρεμίζανε τους Πύργους οι τρομοκράτες, όπως λέτε- κανένας δεν ασχολήθηκε με την Α΄ Δημοτικού, ούτε με το τι λένε τα βιβλία για τα μίντια. Ψάξτε να βρείτε σ’ αυτή την «μιντιοκρατία» τι γενιά μεγαλώνετε για να αντισταθεί, να φτιάξει τα δικά της προγράμματα, τις δικές της παραγωγές, να διδαχθεί τη δική της Ιστορία και την ελευθερία να επιλέγει τι θα βλέπει. 
	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Κανέλλη. 
	ΛΙΑΝΑ ΚΑΝΕΛΛΗ: Μιλάτε για το ανταποδοτικό τέλος όλοι σας και για το αν θα δούμε τον Ολυμπιακό ή τον Παναθηναϊκό. Ιδιωτικός τομέας είναι. Τι κόπτεσθε; 
	ΠΡΟΕΔΡΕΥΩΝ (Σωτήρης Χατζηγάκης): Κλείστε, κυρία Κανέλλη, σας παρακαλώ.
	ΛΙΑΝΑ ΚΑΝΕΛΛΗ: Ξέρετε σε πόσες περιπτώσεις η Ε.Ρ.Τ έχει χρηματοδοτήσει….
	ΠΡΟΕΔΡΕΥΩΝ (Σωτήρης Χατζηγάκης): Με ακούτε κυρία Κανέλλη; Κλείστε παρακαλώ. 
	ΛΙΑΝΑ ΚΑΝΕΛΛΗ: Τελειώνω, κύριε Πρόεδρε.
	Η συζήτηση καταγγέλλεται –ειλικρινά σας το λέω, με το χέρι στην καρδιά- ως άκαιρη και υποκριτική. Γίνεται με ένα πολιτισμικό ενδιαφέρον, που δεν μπορείτε ούτε εσείς οι συνάδελφοι του ΠΑ.ΣΟ.Κ., που κάνετε την επερώτηση, να το στηρίξετε. Και συγχωρήστε μου το πάθος. 
     Το πάθος είναι καταγγελτικό μιας γενικότερης κατάστασης. Έχω δει ανθρώπους να πεθαίνουν μέσα στην Ε.Ρ.Τ., να πεθαίνουν για ένα μεροκάματο, μουσικούς απλήρωτους δύο και τρία χρόνια και να πηγαίνουν να σας παίζουν μουσική σε εκδηλώσεις κρατικές ή δημοτικές. Γι’ αυτούς τους ανθρώπους δεν μίλησε κανένας!
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Κανέλλη. 
     ΛΙΑΝΑ ΚΑΝΕΛΛΗ: Σας παρακαλώ, λοιπόν, πάρα πολύ κρατήστε τη συζήτηση στο επιχειρηματικό επίπεδο που θέλετε να την κρατήσετε. Να θυμάστε μόνο ένα πράγμα. Ο ελληνικός λαός είναι υποχρεωμένος να πληρώνει την Ε.Ρ.Τ.. Δεν έχει τα εχέγγυα να την κρίνει. Δεν έχει! Τώρα πια είναι τόσο ίδια με όλα τα υπόλοιπα, που μικρή σημασία έχει πού πάνε τα χρήματα του ελληνικού λαού.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Κανέλλη.
     ΛΙΑΝΑ ΚΑΝΕΛΛΗ: Αναπνοή δεν υπάρχει. Είσαστε δέσμιοι μιας πολιτισμικής στρατηγικής επιλογής και έτσι ακόμα και σήμερα όποιος δοκιμάσει να θίξει αυτά τα συμφέροντα, δεν θα είναι παρά ένας δυστυχής τηλεθεατής με μηδενική ευχέρεια επιλογής, αφού σ’ αυτόν τον τόπο εισφορά πληρώνουν και οι στάνες!
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Κανέλλη.
     Έχει ζητήσει το λόγο ο κ. Κακλαμάνης και θα προηγηθεί του κ. Χυτήρη, βάσει του Κανονισμού. 
     Ορίστε, κύριε Πρόεδρε, έχετε το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Ήθελα πριν δευτερολογήσει ο κύριος Υπουργός, να πω δυο πράγματα, για να έχει τη δυνατότητα να μου απαντήσει.
     Πρώτα-πρώτα να ευχαριστήσω την κ. Κανέλλη για την αναφορά που έκανε στο πρόσωπό μου, αλλά θέλω με ειλικρίνεια να της πω ότι θα ήμουν πιο ευχαριστημένος, αν η ομιλία της και η τοποθέτηση του Κομμουνιστικού Κόμματος αφορούσε περισσότερο το παρόν και όχι το παρελθόν, όχι γιατί το παρελθόν δεν αξίζει και δεν επιβάλλει ίσως την κριτική...
     ΛΙΑΝΑ ΚΑΝΕΛΛΗ: Κύριε Πρόεδρε, στο πλαίσιο μιας ευπρεπούς συζήτησης, σας λέω –με την άδεια του Προεδρείου- ότι θα αναφερόμουν στο παρόν, αν διέφερε από το παρελθόν.
     ΑΠΟΣΤΟΛΟΣ ΚΑΚΛΑΜΑΝΗΣ: Καλώς.
     ΛΙΑΝΑ ΚΑΝΕΛΛΗ: Δυστυχώς, όταν μου ζητάτε από τους δύο στραβούς να διαλέξω το μονόφθαλμο και δεν βρίσκω ούτε μονόφθαλμο, δεν μπορώ να γίνω Μοσέ Νταγιάν εδώ μέσα!
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Κακλαμάνη.
     ΑΠΟΣΤΟΛΟΣ ΚΑΚΛΑΜΑΝΗΣ: Εγώ θέλω να σας πω, αν θέλετε δυο λεπτά να με ακούσετε, δεν μιλώ με καμιά διάθεση…
     ΛΙΑΝΑ ΚΑΝΕΛΛΗ: Όχι, θα σας ακούσω.
     ΑΠΟΣΤΟΛΟΣ ΚΑΚΛΑΜΑΝΗΣ: Εγώ βλέπω πάντοτε το Κομμουνιστικό Κόμμα με διάθεση θετική και όσο περισσότερο βλέπω να κάνει λάθη τα οποία είναι όχι απλώς τακτικής, …
     ΛΙΑΝΑ ΚΑΝΕΛΛΗ: Τι να κάνω; Δεν έχω δευτερολογία!
     ΑΠΟΣΤΟΛΟΣ ΚΑΚΛΑΜΑΝΗΣ: Δεν θα χρειαστεί, γιατί δεν θα σας κεντρίσω έτσι που να χρειαστεί να απαντήσετε.
     Όσο λοιπόν βλέπω το Κομμουνιστικό Κόμμα να κάνει λάθη στρατηγικής σημασίας, για τα οποία μπορεί –όπως έγινε και στο παρελθόν αρκετές φορές- έπειτα από μερικά χρόνια να πει «ναι, ήταν λάθος», αλλά στο μεταξύ τα λάθη αυτά δημιουργούν…
     ΛΙΑΝΑ ΚΑΝΕΛΛΗ: Το Κομμουνιστικό Κόμμα θα το πει. Το ΠΑ.ΣΟ.Κ. πότε θα το πει!
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ ελάτε στο θέμα της επερώτησης. 
     ΑΠΟΣΤΟΛΟΣ ΚΑΚΛΑΜΑΝΗΣ: Και το ΠΑ.ΣΟ.Κ., εκεί που κάνει λάθη οφείλει να το πει, κυρία Κανέλλη. 
     Και εν πάση περιπτώσει, καθώς πια και οι αξίες απαξιώνονται και το γενικότερο παγκόσμιο πλαίσιο ευτελίζεται, ο ελληνικός λαός και ιδιαίτερα οι νέοι άνθρωποι, οι φοιτητές, οι νέοι εργαζόμενοι, αυτοί που για μισό αιώνα μπαίνουν μπροστά –και όλο και λιγοστεύουν- θέλουν τις δυνάμεις αυτές συμμάχους τους, όσους πράγματι υπηρετούν τα συμφέροντα και της εργατικής τάξης και των νέων ανθρώπων και της διανόησης.
     Κάποτε πρέπει –και αυτό δεν αφορά μόνο το Κομμουνιστικό Κόμμα, αφορά και όλα τα άλλα κόμματα που ισχυριζόμαστε ή που είμαστε κόμματα της Αριστεράς, προοδευτικά κόμματα…
     ΛΙΑΝΑ ΚΑΝΕΛΛΗ: Σας καλώ απόψε στο Φεστιβάλ της Κ.Ν.Ε.. 
     ΑΠΟΣΤΟΛΟΣ ΚΑΚΛΑΜΑΝΗΣ: Ευχαρίστως θα έλθω, αλλά κάποτε με καλούσατε…
     ΠΡΟΕΔΡΕΥΩΝ (Σωτήρης Χατζηγάκης): Ελάτε όμως, κύριε Πρόεδρε, στην επερώτηση γιατί η Κ.Ν.Ε. και τα κόμματα δεν τελειώνουν ποτέ! Έτσι δεν είναι;
     ΑΠΟΣΤΟΛΟΣ ΚΑΚΛΑΜΑΝΗΣ: Ειλικρινά, κύριε Πρόεδρε, πριν από κάμποσα χρόνια, όταν το ΠΑ.ΣΟ.Κ. δεν ήταν ο απόλυτος εχθρός μαζί με τη Δεξιά για το Κομμουνιστικό Κόμμα, με καλούσαν πάντοτε, γιατί και για λόγους ιστορικούς, ήθελα να πηγαίνω. 
     ΛΙΑΝΑ ΚΑΝΕΛΛΗ: Τότε δεν είχε γίνει τόσο δεξιό το ΠΑ.ΣΟ.Κ.!
     ΑΠΟΣΤΟΛΟΣ ΚΑΚΛΑΜΑΝΗΣ: Θα επωφεληθώ απ’ αυτήν την πρόσκληση και απόψε που ήθελα να πάω σε δυο εκλογικά κέντρα υποψηφίων του ΠΑ.ΣΟ.Κ. στη Β΄ Περιφέρεια, θα πάω στο φεστιβάλ της Κ.Ν.Ε., για να ξαναδώ εκεί νέους ανθρώπους, έστω και αν προχωρούν σε έναν άλλο δρόμο.
     ΛΙΑΝΑ ΚΑΝΕΛΛΗ: Σας ευχαριστώ πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Να επανέλθουμε, λοιπόν, στο θέμα μας.
      Κύριε Πρόεδρε, πριν θα προσέξατε ότι καθυστέρησα να ανέβω στη Διάσκεψη των Προέδρων. Άκουγα τον κύριο Υπουργό. Δεν μπόρεσα να τον ακούσω μέχρι τέλους γιατί θα ανέβαινε η Πρόεδρος και δεν ήθελα να έρθω μετά την Πρόεδρο. Τελικά ήρθα μετά την Πρόεδρο.
      Άκουσα, λοιπόν, την πρώτη φράση του κυρίου Υπουργού που είπε –έφυγε η κυρία Κανέλλη- …
      ΚΩΝΣΤΑΝΤΙΝΟΣ ΤΑΣΟΥΛΑΣ: Τι να κάνουμε;
      ΠΡΟΕΔΡΕΥΩΝ (Σωτήρης Χατζηγάκης): Δεν πειράζει. Βρήκατε τα σπουδαιότερα τώρα μεταξύ σας …
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, θα πω κάτι που μου θύμισε η κυρία Κανέλλη.
      ΚΩΝΣΤΑΝΤΙΝΟΣ ΤΑΣΟΥΛΑΣ: Πάτε γυρεύοντας!
      ΑΠΟΣΤΟΛΟΣ ΚΑΚΛΑΜΑΝΗΣ: Οι παλιοί δικηγόροι έλεγαν σ’ εμάς τους νεώτερους ότι ο κατηγορούμενος –ο κ. Μαντούβαλος το ξέρει άριστα και ο κ. Τασούλας ως δικηγόροι, και εσείς- …
      ΠΡΟΕΔΡΕΥΩΝ (Σωτήρης Χατζηγάκης): Ως κατηγορούμενοι όλοι φαντάζομαι!
      ΑΠΟΣΤΟΛΟΣ ΚΑΚΛΑΜΑΝΗΣ: Όχι ως κατηγορούμενοι. Το ξέρετε ως δικηγόροι.
      Έλεγαν ότι ο κατηγορούμενος κινδυνεύει πρώτα από τους μάρτυρές του. Απ’ αυτούς μπορεί να ξεφύγει. Μετά κινδυνεύει από την απολογία του και εν τέλει από εκεί που είναι δύσκολο να τη γλιτώσει είναι ο δικηγόρος του.
      Εδώ, λοιπόν, κύριε Πρόεδρε …
      ΠΡΟΕΔΡΕΥΩΝ (Σωτήρης Χατζηγάκης): Είναι και το παραδικαστικό σήμερα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ, κύριε Πρόεδρε, ο κ. Ρουσόπουλος ξεκίνησε την απολογία του, διότι σε κάθε περίπτωση μία επερώτηση σημαίνει κατηγορώ και μία απάντηση στην επερώτηση είναι –πώς να το κάνουμε- απολογία που μπορεί να κριθεί από το δικαστήριο ικανή να οδηγήσει τον κατηγορούμενο όχι απλώς σε απαλλαγή λόγω αμφιβολιών, αλλά και σε πανηγυρική αθώωση. 
      Στην απολογία του, δυστυχώς, ο κ. Ρουσόπουλος –γι’ αυτό είπα να μην καθυστερήσω και πάλι, δεν χρειάζεται και έτσι δεν άκουσα ολόκληρη την ομιλία του- όταν λέει κανείς κρινόμενος και επικαλείται ότι αδικεί εαυτόν …
      Άκουσα ότι η Ε.Ρ.Τ. μετέδωσε μόνο δεκαπέντε λεπτά από μία εκδήλωση του Καραμανλή ως Πρωθυπουργού με τους νέους κάπου στο Ίλιον, ενώ αντίστοιχη εκδήλωση του Παπανδρέου, η οποία μάλιστα έγινε –λέει- και σε αντιπερισπασμό τη μετέδωσε ολόκληρη. Δηλαδή, ο κύριος Υπουργός μας λέγει ότι η Ε.Ρ.Τ. σήμερα αδικεί …
      ΚΩΝΣΤΑΝΤΙΝΟΣ ΤΑΣΟΥΛΑΣ: Επί ΠΑ.ΣΟ.Κ. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι.
      Μας λέγει ότι η Ε.Ρ.Τ. αδικεί την Κυβέρνηση. Αυτό μας έλεγε. 
      Κύριε Πρόεδρε, εγώ παρακολουθώ την Ε.Ρ.Τ. πολύ και πραγματικά αξίζει η Ε.Ρ.Τ. να στηριχθεί διότι, όπως ανέφερα πριν από λίγο διάστημα –και δέχτηκα και επικριτικά σχόλια μέχρι και τη φράση «ντροπή» από κάποια εφημερίδα, που είναι μάλιστα και κοντά στο ΠΑ.ΣΟ.Κ.- η Ε.Ρ.Τ. εάν πραγματικά επιτελέσει το ρόλο της μπορεί να αποτελέσει την ατμομηχανή και για την εξυγίανση όλου του χώρου της ενημέρωσης, της ψυχαγωγίας, της επιμόρφωσης του λαού, που είναι η αποστολή των Μέσων Μαζικής Ενημέρωσης. Δηλαδή, παράγοντες όπως η κερδοσκοπία και όχι μόνο, καθοδηγεί τη λειτουργία των ιδιωτικών μέσων, τους υπονομεύει.
      Η Κυβέρνηση θα έπρεπε να καταλάβει ότι μπορεί οι οπαδοί του κάθε κυβερνώντος κόμματος να παρακολουθούν με ενθουσιασμό στο πρώτο διάστημα το κρατικό ραδιόφωνο και την κρατική τηλεόραση, αλλά στο τέλος ούτε οι μεταδόσεις των αγώνων ούτε οποιοδήποτε άλλο κίνητρο θα είναι ικανά να τους καθηλώσουν να παρακολουθούν την κυβερνητική προπαγάνδα.
      Το έχω ζήσει εγώ ο ίδιος σ’ αυτήν την Αίθουσα. Άλλα είπα, μετά από μένα μίλησε ο κ. Παυλόπουλος, επανήλθα εγώ και μίλησα και τη φράση που είπε ο κ. Παυλόπουλος απαντώντας σε άλλο συνάδελφο, εδώ την παρουσίασαν ότι είναι φράση που την λέει απαντώντας σε μένα.
      «Κρίνετε εξ ιδίων», λέει ο κ. Παυλόπουλος και το είπε σε κάποιον άλλο συνάδελφο. 
      Και στο δελτίο ειδήσεων της Ε.Ρ.Τ., κύριε Πρόεδρε, αυτό το είδα ως ατάκα-απάντηση σ’ αυτό που είχα πει εγώ πριν.
      Δυστυχώς, ο κομματισμός έχει εισβάλει και σήμερα στην Ε.Ρ.Τ.. Και στο παρελθόν υπήρχε, αλλά η απολογία του κυρίου Υπουργού όταν λέει «τι ήταν η Ε.Ρ.Τ. στο παρελθόν», είτε έχει δίκιο, είτε άδικο και η συνηγορία στη συνέχεια της κ. Κανέλλη –γι’ αυτό είπα ότι έφυγε η κ. Κανέλλη- είναι επί της ίδιας λογικής βάσεως, δηλαδή «η άθλια Ε.Ρ.Τ. επί ΠΑ.ΣΟ.Κ., τα κακά και τα δεινά της Ε.Ρ.Τ.».
      Άρα, λοιπόν, να μην αλλάξει τίποτα, διότι το ίδιο πράγμα είναι. «Τι λάχανα, τι μπρόκολα», όπως είχε πει και ο ιστορικός ηγέτης του Κομμουνιστικού Κόμματος! Ας κυβερνάει, λοιπόν, μιας και μας έτυχε τώρα η Νέα Δημοκρατία. Και η Νέα Δημοκρατία με τη σειρά της λέει «μα, τι λέτε τώρα, όταν γίνονταν αυτά και αυτά;».
      Άρα, να συνεχίσετε να κυβερνάτε και τίποτα να μην αλλάξει. Και φθάνουμε σ’ αυτή τη σημερινή κατάντια. 
      Κάποιοι θα αρχίσουν να λένε «οι λωποδύτες της Νέας Δημοκρατίας». Θα είμαι ο τελευταίος που θα το πω, αλλά θέλω να θυμίζω ότι με τη λογική «οι λωποδύτες του ΠΑ.ΣΟ.Κ.», διαπαιδαγωγήθηκαν γενιές και γενιές στελεχών σας και οπαδών σας, από τους οποίους είναι φυσικό, αφού έχουν εμπεδώσει επί τόσα χρόνια ότι η άλλη παράταξη ήταν «πυξ-λαξ», ήταν το κακό συναπάντημα, κάποιοι εξ αυτών –από τον κλητήρα μέχρι το γενικό διευθυντή- να λένε «ε, ας κοιτάξω και εγώ τον εαυτό μου, αφού όλοι αυτοί που πέρασαν απ’ αυτές τις καρέκλες…» -που κάθομαι εγώ τώρα- «…ήταν του αυτού και χειρότερου ακόμα επιπέδου, όπως με εδίδαξαν».
      Αυτή είναι η κατάντια, λοιπόν, το να κοιτάζετε στο παρελθόν και να λέτε ότι εάν το 1981, πριν από είκοσι πέντε χρόνια, έκανε κομματικούς διορισμούς το ΠΑ.ΣΟ.Κ., μπορούμε και εμείς τώρα με τη συνέντευξη να λέμε στους Βουλευτές –της Αιτωλοακαρνανίας, για παράδειγμα, βλέπω εδώ τους συναδέλφους, τον κ. Κωστόπουλο- «εντάξει, μη φωνάζετε. Στείλτε και εσείς έναν, δυο». Και να σου λένε «μα, τι έναν, δύο. Είναι μπουλούκια ολόκληρα!»
      Δεν λύνονται έτσι τα ζητήματα, λοιπόν, δεν πάει έτσι μπροστά ο τόπος.
      Σε ό,τι αφορά την Ε.Ρ.Τ., τα Μέσα Ενημέρωσης –που είναι η ψυχή της δημοκρατίας, κατά το Μάγιερ- εκεί είναι η τεράστια ευθύνη σας. Μακάρι να αλλάξει τακτική και να γίνει η Ε.Ρ.Τ. καλύτερη από ό,τι είναι σήμερα! Εγώ δεν θα τη συγκρίνω ποτέ με το παρελθόν, γιατί έχω αξιώσεις –ειδικά από την Ε.Ρ.Τ.- περισσότερες από τις στενά κομματικές αξιώσεις που έχετε εσείς από τους διοικούντες την Ε.Ρ.Τ..
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
      Ο κ. Χυτήρης έχει το λόγο.
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, αγαπητοί συνάδελφοι, άκουσα την απαντητική ομιλία του Υπουργού και έχω σημειώσει διάφορα πράγματα.
      Κατ’ αρχήν, θέλω να πω ότι ο Υπουργός ακολούθησε τη γνωστή πεπατημένη «απορία ψάλτου, ΠΑ.ΣΟ.Κ.».  Απάντησε, δηλαδή, αναφερόμενος στο ΠΑ.ΣΟ.Κ. και στο παρελθόν. Όμως, έτσι ήρθε σε αντίθεση ο ίδιος ο Υπουργός με τον εαυτό του, διότι όταν παρελήφθη το 2004 η Ε.Ρ.Τ. –και το θυμάστε αυτό, κύριε Υπουργέ- σύμφωνα με τα δικά σας λόγια, ήταν σε θετικό πρόσημο. Και όχι μόνο, αλλά δώσατε συγχαρητήρια. Κρατήσατε και τον τότε Πρόεδρο για μήνες.
      Νομίζω ότι διά της πράξεως, άλλα είπατε τότε απ’ αυτά που λέτε σήμερα. 
      Να σας πω και κάτι άλλο, γιατί και ο κ. Τασούλας αναφέρθηκε σ’ αυτό. Λέτε ότι επί ΠΑ.ΣΟ.Κ. παρουσιαζόταν προπαγανδιστικά το έργο της Κυβερνήσεως. Θέλω να σας πω το εξής: Το έργο που έκανε η κυβέρνηση του ΠΑ.ΣΟ.Κ., την τελευταία περίοδο που ήταν Πρωθυπουργός ο κ. Σημίτης, ξέρετε ότι είναι ένα έργο –και το ξέρουν όλοι οι Έλληνες- το οποίο δεν είχε γίνει ποτέ στη σύγχρονη Ελλάδα. Τόσο μεγάλο!
    Είδατε εσείς την τηλεόραση να προβάλει αυτό το μεγάλο έργο, όλα αυτά τα έργα; Κάθε άλλο και το ξέρετε πολύ καλά. Αντιθέτως, τι είδαμε; Είδαμε, όταν ήρθατε εσείς στην εξουσία, να κόβετε κορδέλες των μεγάλων αυτών έργων που  πρώτη φορά έγιναν στην Ελλάδα και να τα οικειοποιείστε περίπου. Τότε, λοιπόν, μη μας λέτε ότι εμείς κάναμε προβολή και διαφήμιση του έργου μας. 
    Εσείς εξάλλου –και το βλέπουμε κάθε μέρα- χωρίς να έχετε έργο, κάνετε παρουσία διαφόρων Υπουργών που επισκέπτονται από δω και από κει –σας το είπα και στην πρωτολογία μου- και παίρνουν διάφορα δώρα κ.λπ. και μιλάνε πομπωδώς για το ένα θέμα και για το άλλο. Σας είπα και ονόματα Υπουργών. Αυτά είναι «φρου-φρου και αρώματα». Θέλετε να συνεχίσετε έτσι; Υ.ΕΝ.Ε.Δ.; Θέλετε να συνεχίσετε έτσι; Παλιά «Επίκαιρα»; Συνεχίστε. Ο κόσμος βλέπει. 
    Είπε ο Υπουργός για τη Eurovision και περίπου μας είπε ότι είναι περήφανος για τη Eurovision και όλα αυτά. Κατ’ αρχήν, επιτρέψτε μου να σας πω ότι υπήρξαν σπατάλες και υπήρξε και ένα σόου το οποίο ήταν υπερβολικό, κατά την άποψή μου. Νομίζω ότι και εκεί στην πράξη ο ίδιος ο Υπουργός το απαξίωσε, διότι δεν ανέβηκε στο πάλκο. Και καλά έκανε, κατά την άποψή μου. 
    «Άρτος και θεάματα». Δεν είναι η Ε.Ρ.Τ. για «άρτους και θεάματα». Δεν είμαστε σε ρωμαϊκή εποχή. Είναι μια άλλη εποχή η δική μας. Νομίζω ότι πρέπει να προσεχθεί αυτό το πράγμα. Αν θέλετε, ακούτε.
    Μίλησε για τα οικονομικά και τα ελλείμματα. Ποια είναι τα ελλείμματα σήμερα; Δεν μας είπε. Ξέρετε, κύριε Υπουργέ, ότι το οικονομικό έτος σήμερα δεν θα είναι οικονομικό έτος και σκέπτονται στην Ε.Ρ.Τ. να το παρατείνουν για δεκαοκτώ μήνες; Και αυτό για να κρύψουν το ελλείμματα μέσα στους δεκαοκτώ μήνες, να μην είναι από Ιούνιο σε Ιούλιο, όπως έκανε η Ε.Ρ.Τ..
    Άλλο θέμα. Εμείς μιλήσαμε για υπερβολικούς μισθούς και είναι πράγματι έτσι. Από κει και πέρα, δεν αναφερθήκαμε στους συμβούλους, καθέναν χωριστά. Εμείς σεβόμαστε και τιμούμε ορισμένα πρόσωπα συμβούλων. Έκανε αναφορά ο κύριος Υπουργός και προφανώς τους ξέρουμε. Είναι γνωστοί δημοσιογράφοι από το παρελθόν με προσφορά. Δεν λέμε γι’ αυτούς. Εμείς λέμε για όσους «βαπτίζονται» σύμβουλοι, ειδικοί σύμβουλοι και παίρνουν πολλά λεφτά, για όσους «βαπτίζονται» συντονιστές και δεν συντονίζουν τίποτε και παίρνουν πολλά λεφτά. Εμείς είπαμε γι’ αυτούς που κάνουν συμβάσεις ανύπαρκτου έργου και μετά ανανεώνουν τις συμβάσεις με άλλο ανύπαρκτο έργο και παίρνουν πολλά χρήματα. Αυτά είναι γνωστά, αυτά καυτηριάσαμε. 
    Θα σας πω και επί του προγράμματος, διότι μιλάτε για το πρόγραμμα. Κατ’ αρχήν, αυτά που παίρνει από τον ελληνικό λαό η Ε.Ρ.Τ. με το ανταποδοτικό τέλος είναι 281.000.000 ευρώ το χρόνο. Αφήνω απέξω τις επιχορηγήσεις που δίνει το Υπουργείο Οικονομικών, ο κ. Αλογοσκούφης.
    Και σας ερωτώ: Στο πρόγραμμα υπάρχουν παιδικές εκπομπές στα ελληνικά, ελληνικές; Αγόρασε η Ε.Ρ.Τ. 27.000.000 ευρώ προγράμματα της «DISNEY», αμερικάνικα. Πολύ ωραία. Ελληνικές εκπομπές παιδικές που τις ξέρουμε και που διέπρεψαν υπάρχουν για τα  παιδιά στην Ελληνική γλώσσα; Όχι. Εκπαιδευτική Τηλεόραση υπάρχει; Όχι. Αμφίδρομη τηλεόραση υπάρχει; Όχι. Σε όλες τις τηλεοράσεις της Ευρώπης κατά κόρον υπάρχουν αυτά. Εδώ όχι.
    Επομένως, τι κομπάζετε για το ένα και για το άλλο; Εμείς δεν λέμε ότι σε ορισμένους τομείς δεν έγιναν και θετικά βήματα. Αυτό έλειπε να μη γίνουν. Είναι προφανές. Νομίζουμε ότι είναι λάθος η προοπτική και η κατεύθυνση. Αυτό το ανταγωνιστικό -επιτρέψτε μου να το ξαναεπαναλάβω- ότι η δημόσια τηλεόραση θα είναι ανταγωνιστική με την ιδιωτική τηλεόραση, σημαίνει ότι θέλει να μοιάσει στην ιδιωτική τηλεόραση και να την ξεπεράσει. Αυτό είναι λάθος, κύριε Υπουργέ.
      Το άλλο που ήθελα να σας πω είναι ότι με τα σωματεία των διαφόρων κατά καιρούς εργαζομένων, τους σκηνοθέτες, τους παραγωγούς κ.λπ., που έχουν γίνει άλλες παραγωγές στο παρελθόν, ιστορικές παραγωγές για την Ε.Ρ.Τ., είσαστε σε πόλεμο, είσαστε στα δικαστήρια, διότι δεν δημιουργείτε διαφάνεια, δεν δημιουργείτε διαγωνισμούς, διότι αναθέτουν στην Ε.Ρ.Τ. την τάδε εργασία στον έναν και την τάδε εργασία στον άλλον. Υπάρχει εσωτερικός κόσμος στην Ε.Ρ.Τ., εργαζόμενοι, οι οποίοι δουλεύουν και έχουν συγκεκριμένα πράγματα να κάνουν. Υπάρχουν σκηνογράφοι, κατασκευαστές και δεν τους χρησιμοποιείτε. Δίνετε χρήματα απέξω και μάλιστα πολλαπλάσια. Γίνονται διάφορες παραγωγές, διάφορα σήριαλ και το κάθε επεισόδιο είναι παραπάνω όταν γίνεται στην Ε.Ρ.Τ., από ό,τι όταν γίνεται στην ιδιωτική τηλεόραση. Δηλαδή τι γίνεται τελικά; Είναι ανταγωνιστική στο «δώσε»; Δίνουμε περισσότερα από τους ιδιώτες; Και θέλετε να πούμε μπράβο;
      Ένα τελευταίο: Όταν μιλάμε για την Ε.Ρ.Τ., πρέπει να μιλάμε για τους εργαζόμενους στην Ε.Ρ.Τ. τόσα χρόνια, οι οποίοι κρατούν την Ε.Ρ.Τ. διαχρονικά και είναι εκείνοι που εργάζονται πραγματικά. Οι μισθοί αυτών και οι πληρωμές τους είναι μέτριες έως χαμηλές. Αυτούς, λοιπόν, νομίζω ότι δεν τους κοιτάζετε όπως πρέπει να τους κοιτάξετε και είναι αυτοί η ψυχή και η καρδιά της Ε.Ρ.Τ., κύριε Υπουργέ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα πως ο Βουλευτής κ. Αχμέτ Ιλχάν ζητεί άδεια απουσίας στο εξωτερικό από τις 12 Σεπτεμβρίου έως τις 20 Σεπτεμβρίου 2006. Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Ο κ. Μπόλαρης έχει το λόγο.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, θεωρώ εξαιρετικά σημαντικό να υπογραμμίσω αυτό που είπε προηγουμένως ο Κοινοβουλευτικός Εκπρόσωπος της Νέας Δημοκρατίας. Είπε πράγματι ότι η Ε.Ρ.Τ. αποτελεί πρότυπο για το κράτος που θέλουμε. Το κράτος που θέλει η Νέα Δημοκρατία. Γιατί νομίζω πως όλα τα χαρακτηριστικά αυτού που θέλει η Νέα Δημοκρατία  ακούστηκαν σήμερα στην Αίθουσα αυτή, δηλαδή ακούστηκε η αναξιοπιστία των υποσχέσεων απέναντι στους συμβασιούχους εργαζομένους της Ε.Ρ.Τ., ακούστηκε η αύξηση των τελών κατά 30% σε βάρος του πολίτη, ακούστηκε το θέμα της σεμνότητας και της ταπεινότητας που χαρακτηρίζει όλους τους διοικούντες την Ε.Ρ.Τ. με μισθούς τριπλάσιους του Βουλευτή και μεγαλύτερους του Προέδρου της Δημοκρατίας, ακούστηκε το θέμα της κακής ποιότητας των εκπομπών.
      Ήθελα να παρακαλέσω τον κύριο Υπουργό, να καταθέσει στοιχεία, γιατί υπάρχει μία πρόκληση και σε αυτήν την πρόκληση, θα ανταποκριθούμε μέσα από τη διαδικασία του Κοινοβουλευτικού Ελέγχου για να του ζητήσουμε ζητήματα ποσοτικά, δηλαδή ποια είναι η παρουσία των Υπουργών αριθμητικά και ποια είναι η παρουσία των εκπροσώπων της Αντιπολίτευσης στις εκπομπές της Ε.Ρ.Τ. και της ΕΤ-3. Ποια είναι αντίστοιχα η ωριαία παρουσία, ποια είναι η κατανομή του χρόνου στα δελτία ειδήσεων και στις εκπομπές λόγου. Για τις αλλοιώσεις των θέσεων που υπάρχουν, για την παραποίηση, για την προπαγάνδα, για τον λαϊκισμό, δεν μπορεί να υπάρξει ποσοτική μέτρηση. Εκεί υπάρχει ποιοτική μέτρηση, αλλά αυτήν την κάνουμε πολιτικά, την κάνει ο ελληνικός λαός, την κάνουν οι τηλεθεατές. Δεν θα αναφερθώ σ' αυτό.
      Θα ήθελα να παρακαλέσω τον κύριο Υπουργό, για να συνεννοούμαστε, να δει τη χθεσινή παρουσίαση που έκανε η ΕΤ-3 του γεγονότος της παραίτησης του συναδέλφου κ. Σκανδαλίδη, του υποψηφίου δημάρχου Αθηνών, από το λειτούργημα εδώ του Βουλευτή, για να δει ποια είναι η διαστρέβλωση, τι σημαίνει προπαγάνδα και πως ασκείται από την ΕΤ-3. Ή ακόμα να δει ποια είναι η παρουσίαση που έκανε η ΕΤ-3 του ατυχήματος με το τρένο έξω από την πόλη των Σερρών, όπου θέλησε να εμφανίσει ότι το κράτος ήταν παρόν και φώναζαν οι κάτοικοι του Νέου Σκοπού, οι οποίοι μπήκαν μέχρι το γόνατο στη λάσπη, έβαλαν τα τρακτέρ τους, για να μπορέσουν να απεγκλωβίσουν τους δυστυχείς επιβάτες του τρένου, όταν σε απόσταση διακοσίων-τριακοσίων μέτρων τα πυροσβεστικά οχήματα και το λοιπό κράτος αδυνατούσαν να παρέμβουν. Αυτή είναι η αλλοίωση, η οποία εκθέτει και δημιουργεί προβλήματα. Δεν κάνει καλό σε κανέναν, δεν αναφέρομαι στην Κυβέρνηση, αλλά μιλάμε θεσμικά.
      Είπε προηγουμένως ο Πρόεδρος, ο κ. Κακλαμάνης για την ψυχή της δημοκρατίας. Είναι πάρα πολύ σημαντικό.
      Ήθελα να πω, κύριε Πρόεδρε, επειδή ο κύριος Υπουργός δεν αναφέρθηκε καθόλου στο θέμα των συμβασιούχων, ότι εδώ οι οργανώσεις των δημοσιογράφων ετοιμάζονται για απεργιακές κινητοποιήσεις στις 15 Σεπτεμβρίου.
      Ήθελα να του πω ότι υπάρχει ζήτημα με την επιστολή, την οποία έδωσε η Επιτροπή Αναφορών του Ευρωπαϊκού Κοινοβουλίου -την κοινοποίησε στον πρέσβη μας- και του λέει ότι το προεδρικό διάταγμα, έτσι όπως εφαρμόζεται σε σχέση με τους συμβασιούχους και ιδιαίτερα τους συμβασιούχους της Ε.Ρ.Τ., είναι έξω από το κοινοτικό νομικό πλαίσιο, το οποίο καλείται να εφαρμόσει και το οποίο ισχυρίζεται ότι εφαρμόζει. Εδώ υπάρχει ένα ζήτημα και νομίζω ότι δεν πρέπει να βγούμε από αυτήν την Αίθουσα χωρίς να έχουμε τη θέση του πάνω σε αυτό. Καταθέτω την επιστολή, η οποία στάλθηκε από το Ευρωπαϊκό Κοινοβούλιο.
      (Στο σημείο αυτό ο Βουλευτής κ. Μάρκος Μπόλαρης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επειδή ο κύριος Υπουργός είναι δημοσιογράφος, θέλω να του θυμίσω αυτό που είπε ο κ. Χυτήρης. Λέει ο Ελύτης ότι «δεν θέλει πολύ για να σωθεί ο κόσμος, ακριβώς μία στραβοτιμονιά πριν από το ατύχημα αλλά προς την αντίθετη ακριβώς κατεύθυνση». Ο κύριος Υπουργός είναι δημοσιογράφος. Θα είναι πάρα πολύ σημαντικό να κάνει τη στραβοτιμονιά προς την αντίθετη κατεύθυνση, όχι προς αυτήν που την κάνει, διότι έτσι καταξιώνεται και ο ίδιος, αλλά και η Ελληνική Δημοκρατία. Είναι πολύ σημαντικό σ΄ έναν τέτοιο κορυφαίο θεσμό, όπως είναι η Δημόσια Ραδιοφωνία και Τηλεόραση, να σεβαστούμε το επίπεδο και την ποιότητα της δημοκρατίας.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μπόλαρη.
      Ο Υπουργός Επικρατείας κ. Ρουσόπουλος έχει το λόγο, προκειμένου να δευτερολογήσει.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κυρίες και κύριοι συνάδελφοι, άκουσα με προσοχή τις ομιλίες όλων των συναδέλφων, κράτησα σημειώσεις και έχω σίγουρα απαντήσεις για πολλά από όσα ακούστηκαν. Άκουσα με έκπληξη, όμως, ορισμένα από τα αναφερόμενα –το είπα και στην πρωτολογία μου- όπως για παράδειγμα τα περί κυβερνητικής προπαγάνδας και τα περί οικονομικής διαχείρισης.
      Στα πρώτα, στα περί κυβερνητικής προπαγάνδας, έχω δώσει ήδη απαντήσεις. Άλλωστε, δίνει απαντήσεις η καθημερινότητα, δίνουν απαντήσεις τα πρόσωπα. Διευθυντής ειδήσεων στην Ε.Ρ.Τ. είναι καταξιωμένος δημοσιογράφος και επί χρόνια διευθυντής ειδήσεων σε πολλά μέσα ενημέρωσης, ο οποίος ήταν διευθυντής ειδήσεων στην Ε.Ρ.Τ. και στο πρόσφατο παρελθόν επί κυβερνήσεως ΠΑ.ΣΟ.Κ.. Τιμάμε το δημοσιογράφο, ο οποίος είναι άξιος. Η διευθύντρια σύνταξης στις ειδήσεις είναι επί χρόνια η ίδια διευθύντρια σύνταξης. Δεν πιστεύω να υπαινίσσεται κανένας ότι οι δημοσιογράφοι αυτού του κύρους, αυτής της εμπειρίας, της δυναμικής, είναι άνθρωποι οι οποίοι ακούν εντολές της οποιασδήποτε πολιτικής ηγεσίας; 
      Έρχομαι τώρα στις εκπομπές. Ανοίξτε την τηλεόραση από το πρωί και πείτε μου ποιοι εκδιώχθηκαν, ποιοι άλλαξαν. Προσετέθησαν νέες εκπομπές περιεχομένου πολιτιστικού, πολιτικού, ενημερωτικού, αθλητικού κ.ο.κ.. Επιτρέψτε μου να μην αναφερθώ σε μεμονωμένα περιστατικά που ακούστηκαν, διότι υπάρχει πληθώρα αντιθέτων και σημαντικό είναι ότι εν τέλει το αποτέλεσμα κρίνεται από τους ίδιους τους πολίτες και σας διάβασα προηγουμένως ορισμένα καταλυτικά στοιχεία για το πώς οι πολίτες κρίνουν, σύμφωνα με έρευνα της εφημερίδας «ΕΛΕΥΘΕΡΟΤΥΠΙΑ», τη σημερινή Ε.Ρ.Τ. σε σύγκριση με το παρελθόν. Κάνω μία μικρή παρένθεση, για να πω ότι αλίμονο, εάν δεν υπάρχει η σύγκριση, τότε δεν υπάρχει και η κρίση. Βεβαίως, εγώ δεν πήγα σε βάθος πολλών ετών, μόλις στην προεκλογική περίοδο του 2004 και αναφέρθηκα στο παράδειγμα που ακούστηκε από συνάδελφο της Αξιωματικής Αντιπολίτευσης. 
      Είπα δε –και απαντώ τώρα στον κ. Χυτήρη- τα ίδια ακριβώς, αυτά που διαβάσατε. Τα επανέλαβα με άλλα λόγια σήμερα στην αρχή της ομιλίας μου, κάνοντας όχι ονομαστική, αλλά ουσιαστικά προσωπική αναφορά στους τρεις τότε, δύο τώρα, παριστάμενους Υπουργούς. Δεν έχω αλλάξει τίποτα από αυτά που έχω πει, κύριε Χυτήρη. Μίλησα για το θετικό πρόσημο της Ε.Ρ.Τ. και σήμερα και έδωσα μάλιστα και τα ποσοστά. Έγινε τα τελευταία χρόνια μία προσπάθεια, η οποία έφθασε σε μεγαλύτερο ποσοστό την Ε.Ρ.Τ. από εκεί που ήταν. Την πήραμε εμείς και τη μεγαλώσαμε ακόμη περισσότερο. 
      Ωστόσο, δεν μπορώ να μην αναφερθώ σε συγκεκριμένα στοιχεία –και αναφέρθηκα στην πρωτολογία μου γι’ αυτά- τα οποία αποδεικνύουν το άτοπο των όσων αναφέρθηκαν στη δική σας επερώτηση. Από τα μεμονωμένα περιστατικά, αλλά όχι ήσσονος σημασίας τα οποία ακούστηκαν, επιτρέψτε μου να αναφερθώ στο θέμα της Ορχήστρας της Ε.Ρ.Τ., το πρόγραμμα της οποίας καταρτίζεται για όλο το χρόνο, όπως συμβαίνει σε όλες τις μεγάλες ορχήστρες του κόσμου. Μα, τώρα θυμήθηκε το ΠΑ.ΣΟ.Κ. την Ορχήστρα; Την είχε υποβαθμίσει την Ορχήστρα. Σε παλαιότερης εποχής στρατηγικό σχέδιο υπήρχε πρόβλεψη κατάργησής της. 
      Μόνο πέρυσι η Ορχήστρα της Ε.Ρ.Τ. έδωσε εξήντα οκτώ συναυλίες. Τίμησε και τιμήθηκε από τον μεγάλο μας Μίκη Θεοδωράκη, έως πρόσφατα στις Πρέσπες, εκδήλωση η οποία είναι πολλών ετών εκδήλωση και αν δεν με απατά η μνήμη μου με πρωτοβουλία του Βουλευτού του ΠΑ.ΣΟ.Κ και πρώην συναδέλφου στη δημοσιογραφία, του κ. Λιάνη.
      ΤΗΛΕΜΑΧΟΣ ΧΥΤΗΡΗΣ: Επί ΠΑ.ΣΟ.Κ ήταν διευθυντής της Ορχήστρας, ο κ. Θεοδωράκης.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Η Ορχήστρα της Ε.Ρ.Τ. έχει τιμήσει τον Μίκη Θεοδωράκη και τον τιμά διαρκώς και αυτός έχει μιλήσει για την Ορχήστρα της Ε.Ρ.Τ..
      ΜΙΛΤΙΑΔΗΣ ΠΑΠΑΙΩΑΝΝΟΥ: Για τον Καμπανέλλη απαντήστε. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Υπάρχουν προσωπικότητες, μεταξύ αυτών και ο Ιάκωβος Καμπανέλλης, που τιμήθηκαν και τιμούνται διαχρονικά από τους Έλληνες πολίτες και κανένας δεν μπορεί να τους απαξιώσει, όπως και κανένας δεν μπορεί να τους χρησιμοποιήσει, αν νομίζει, ούτε να τους αξιοποιήσει προς ίδιο όφελος. 
      Τιμώ το Λευτέρη Παπαδόπουλο. Παραμένει στην Ε.Ρ.Τ., επί  σειρά ετών και είναι τιμή για την Ε.Ρ.Τ. που υπάρχει ο Λευτέρης Παπαδόπουλος. Τιμώ τον Βασίλη Βασιλικό. Παραμένει στην Ε.Ρ.Τ., επί σειρά ετών και είναι τιμή για την Ε.Ρ.Τ. που υπάρχουν αυτοί οι άνθρωποι του πνεύματος, οι οποίοι δίνουν την πολιτιστική της διάσταση. 
      Ακούστηκαν κάποια πράγματα για την Eurovision. Οφείλω να δώσω απάντηση. Τα έχει ανακοινώσει, είπα στη πρωτολογία μου, η διοίκηση της Ε.Ρ.Τ. επισήμως. Για την Eurovision του 2005, τα έξοδα ήταν περίπου 900.000 ευρώ, ενώ τα έσοδα ήταν περίπου 1,2 εκατομμύρια ευρώ. Για την Eurovision του 2006, η οποία διοργανώθηκε στην Ελλάδα τα έξοδα ήταν 12.000.000 ευρώ, ενώ τα έσοδα έφτασαν τα 13.000.000 ευρώ. Και εν πάση περιπτώσει, αυτοί που σήμερα μέμφονται την Eurovision, ως πανηγύρι, είναι οι ίδιοι που το 2003 άκουγαν, χωρίς να αντιδρούν φυσικά, τη διοίκηση της Ε.Ρ.Τ. να τοποθετείται, υπέρ του διαγωνισμού, γιατί όπως χαρακτηριστικά έλεγε η τότε διοίκηση, «ως τηλεόραση και όχι, ως ωδείο ή δισκογραφική εταιρεία θέλει να εκμεταλλευτεί, όσο γίνεται αυτό το τηλεοπτικό προϊόν.» 
      Έδωσα προηγουμένως ένα καταλυτικό στοιχείο. Στο ρόλο του πρώην Υπουργού Τύπου, τις αρμοδιότητες του οποίου ασκώ, ως Υπουργός Επικρατείας, υπάρχει και η προβολή της χώρας στο εξωτερικό. Σας διαβεβαιώ λοιπόν, ότι η προβολή των σαράντα πέντε σποτ σε διακόσια είκοσι εκατομμύρια τηλεθεατές θα κόστιζε δεκάδες, αν όχι εκατοντάδες εκατομμύρια, εάν γινόταν αυτονόμως, ως διαφημιστική καμπάνια της χώρας. Και κόστισε αυτό που σας είπα, φέρνοντας και κέρδος στην Ε.Ρ.Τ.. Μην μεμφόμεθα από πάνω την υπόθεση της Eurovision. 
      Η ελευθερία των δημοσιογράφων στην Ε.Ρ.Τ. -και σε αυτό είμαι πάρα πολύ ευαίσθητος, ίσως και λόγω της εικοσαετούς δημοσιογραφικής πορείας- είναι σε σημείο που επαίρομαι να λέω, δεν υπήρχε στο παρελθόν. Είναι δημοσιογράφοι της Ε.Ρ.Τ., οι οποίοι ασκούν το λειτούργημά τους, χωρίς κανενός είδους παρέμβαση. Είναι δημοσιογράφος της Ε.Ρ.Τ., που μόλις πριν από λίγες ημέρες έθεσε ερωτήματα στον εκπρόσωπο Τύπου του ΠΑ.ΣΟ.Κ, τα οποία αφορούσαν επιθέσεις που δέχεται ο ομιλών. Ουδείς του είπε τίποτα, ουδείς ασχολήθηκε με τίποτα περισσότερο. Έκανε τη δουλειά του ο άνθρωπος και καλά έκανε. Το φαντάζεστε να συνέβαινε αυτό στο παρελθόν;  Εγώ δεν το έχω δει πάντως.
      Είναι εκπομπή της Ε.Ρ.Τ. στο ραδιόφωνο, όπου συνάδελφος Βουλευτής του ΠΑ.ΣΟ.Κ υιοθέτησε χυδαιολογήματα που ακούστηκαν, εις βάρος του ομιλούντος Υπουργού Επικρατείας, εμού. Και είναι το γραφείο Τύπου της Ε.Ρ.Τ. που επισήμως διένειμε, τις όποιες καταγγελίες, γιατί βεβαίως κάθε Βουλευτής, κάθε πολιτικός, κάθε Έλληνας πολίτης έχει κατά το Σύνταγμα την ελευθερία της γνώμης, της άποψής του, ακόμη και αν δεν την στοιχειοθετεί. Θα συνέβαινε ποτέ στο παρελθόν αυτό; 
      Θέλω να μιλήσω λίγο για την ποιότητα. Είπα ορισμένα πράγματα προηγουμένως, έδωσα κάποια στοιχεία. Ακούστηκαν ορισμένες επισημάνσεις. Η Ε.Ρ.Τ. αυτά τα τελευταία χρόνια που η Νέα Δημοκρατία είναι στην Κυβέρνηση παρήγαγε περισσότερες από κάθε άλλη προηγούμενη σεζόν ελληνικές –επειδή ακούστηκε κάτι για το ξένο πρόγραμμα- τηλεοπτικές σειρές μυθοπλασίας. Δαπάνησε για την παραγωγή ελληνικών ντοκιμαντέρ περισσότερο από 9.000.000 ευρώ, ποσό ρεκόρ όλων των εποχών. Αύξησε την εσωτερική παραγωγή σε όγκο προγράμματος, κατά 54%. Αγόρασε όντως παιδικό πρόγραμμα από το εξωτερικό και ενίσχυσε και το εσωτερικό, την εσωτερική παραγωγή του ελληνικού παιδικού προγράμματος. 
      Δημιούργησε κινηματογραφικές ζώνες για τον νέο ελληνικό κινηματογράφο, τον ευρωπαϊκό, τον ασιατικό και τις εμπορικές επιτυχίες σε Ευρώπη και Αμερική. Ο κινηματογράφος αποτελεί, ως προϊόν πολιτιστικού περιεχομένου, το ένα και αποκλειστικό περιεχόμενο του ενός εκ των τριών ψηφιακών καναλιών της Ε.Ρ.Τ.. Η Ε.Ρ.Τ.,  ως κόμβος γνώσης και πολιτισμού συνήψε προγραμματικές συμφωνίες με όλα τα πολιτιστικά ιδρύματα που εδρεύουν στην Ελλάδα για την προβολή πρωτότυπου μοντέλου και ελκυστικού εκπαιδευτικού προγράμματος και οργάνωσε διαγωνισμούς γνώσης με έπαθλο υποτροφίες ξένων γλωσσών. 
      Η Ε.Ρ.Τ. καθιέρωσε εκπομπές για το βιβλίο, υπήρχε και εκπομπή στο παρελθόν, ενίσχυσε αυτήν την εκπομπή, το θέατρο της Δευτέρας, την Όπερα, την φωτογραφία, την αρχιτεκτονική, την ελληνική μουσική, τη ροκ, τη τζαζ, ενώ με την εσωτερική παραγωγή της εκπομπής, που είμαι βέβαιος ότι έχετε δει, «Μένουμε Ελλάδα», έδωσε στην ελληνική τουριστική βιομηχανία τη διάσταση του πολιτισμού, του ελεύθερου χρόνου και ένα κόμβο επικοινωνίας με τους χρήστες του τουριστικού προϊόντος στην Ελλάδα και διεθνώς.
      Η Ε.Ρ.Τ. επίσης επενδύει στους νέους και τη γνώση. Για τους επαγγελματίες του οπτικοακουστικού χώρου η Ε.Ρ.Τ. σε συνεργασία με την τηλεόραση της Βουλής, οργάνωσε για δεύτερη χρονιά φέτος σεμινάριο για το ιστορικό ντοκιμαντέρ, με συμμετοχή εκατόν είκοσι νέων δημιουργών. Αυτά είναι λίγα από τα πολλά που έχει κάνει η Ε.Ρ.Τ. στο θέμα αυτό.
      Επιτρέψτε μου να αναφερθώ σε μια δημόσια ανακοίνωση που έγινε από το Διασωματειακό παραγωγών, σκηνοθετών κ.λπ. και στην οποία οι συνάδελφοι του ΠΑ.ΣΟ.Κ. έκαναν ιδιαίτερη μνεία και στην πρωτολογία και στην δευτερολογία. Η διοίκηση της Ε.Ρ.Τ. –είναι αλήθεια αυτό- έστειλε εξώδικο σε αυτό το Διασωματειακό, διότι αυτό το εξώδικο δεν ήταν παρά ο μοναδικός τρόπος άσκησης νομίμου δικαιώματος κρατικών λειτουργών, οι οποίοι υπερασπίζονται το κύρος τους απέναντι σε μια απαράδεκτη ενέργεια.
      Κύριοι συνάδελφοι, γνωρίζετε ότι το επίσημο Δελτίο Τύπου του Διασωματειακού συνόδευε non paper με χυδαιολογίες, ύβρεις και ποινικά κολάσιμες φράσεις προς τη διοίκηση της Ε.Ρ.Τ.; Τι έπρεπε να κάνει ο δημόσιος λειτουργός; Να το δεχθεί ή να ρωτήσει και εφόσον δεν έπαιρνε δημόσια απάντηση όταν ρώτησε, να ρωτήσει δια εξωδίκου πλέον διαμαρτυρίας, εάν αυτά τα χυδαιολογήματα υιοθετούνται από το Διασωματειακό; Δεν πήρε ποτέ απάντηση. Έπρεπε λοιπόν να δεχθεί τη συνάντηση χωρίς να έχει πάρει απάντηση εάν αυτές οι ποινικά κολάσιμες ενέργειες είναι ενέργειες που απορρέουν από το Διασωματειακό ή όχι; 
      Θέλω δε να σας πω ότι στο παρελθόν το μεγαλύτερο ποσό που εδόθη για την παραγωγή ελληνικών ντοκιμαντέρ ήταν 3,5 εκατομμύρια ευρώ. Προηγουμένως σας είπα ότι πέρυσι δόθηκαν 9.000.000 ευρώ και μιλάμε κυρίως για ανεξάρτητους παραγωγούς και σκηνοθέτες.
      Σε ό,τι αφορά το ποδόσφαιρο έχω δώσει ήδη αναλυτική απάντηση. Δεν θα ήθελα να πω τίποτα περισσότερο. Υπάρχει μια αμαρτωλή ιστορία για το ποδόσφαιρο από το παρελθόν, η οποία ακούει στο όνομα Βραζιλία και χρήματα που ξοδεύτηκαν για ποδοσφαιρικούς αγώνες σε χρόνους τελείως διαφορετικούς γιατί η ώρα Βραζιλίας-Ελλάδος, όπως ξέρετε, είναι πολύ διαφορετική. Ξοδεύτηκαν λοιπόν χρήματα σε μεγάλους αγώνες, οι οποίοι ποτέ δεν μεταδόθηκαν.
      Υπάρχουν και πράγματα τα οποία αφορούν –και το λέω για την οικονομική διαχείριση και τα όσα ακούστηκαν- την οικονομική διαχείριση σημαντικών προγραμμάτων, όπως, ας πούμε, το σήμα της δορυφορικής στην Αυστραλία. Το έχω ξαναπεί στην Αίθουσα αυτή. Η σύμβαση ήταν 2,5 εκατομμύρια ευρώ και επί Νέας Δημοκρατίας η ίδια σύμβαση έγινε 110.000 ευρώ. Τα έχω πει στη Βουλή και άλλη φορά.
      Σε ό,τι αφορά τους συμβασιούχους. Έχω μιλήσει για τους συμβασιούχους πολλές φορές…
      ΑΠΟΣΤΟΛΟΣ ΚΑΚΛΑΜΑΝΗΣ: Στον εισαγγελέα θα το στείλετε;
      ΠΡΟΕΔΡΕΥΩΝ (Σωτήρης Χατζηγάκης): Κύριε Κακλαμάνη, σας παρακαλώ!
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Η πολιτική μας για τους συμβασιούχους…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα το μεταδώσει η Ε.Ρ.Τ. αυτό που λέει ο Υπουργός. Εγώ τον ερωτώ: Στον εισαγγελέα θα το στείλει αυτό που καταθέτει εδώ;
      ΠΡΟΕΔΡΕΥΩΝ (Σωτήρης Χατζηγάκης): Αν το μεταδώσει και είναι αξιόποινο, μπορεί και αυτεπαγγέλτως ο εισαγγελέας να επιληφθεί. 
      ΑΠΟΣΤΟΛΟΣ ΚΑΚΛΑΜΑΝΗΣ: Λέω ότι θα το μεταδώσει…
      ΠΡΟΕΔΡΕΥΩΝ (Σωτήρης Χατζηγάκης): Σας λέω και εγώ ότι αν είναι κάτι στο οποίο μπορεί να επέμβει ο εισαγγελέας, θα επέμβει εκ καθήκοντος.
      ΑΠΟΣΤΟΛΟΣ ΚΑΚΛΑΜΑΝΗΣ: Ας το στείλει στον εισαγγελέα.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Η πολιτική μας για τους συμβασιούχους, κύριε Πρόεδρε, είναι μια πολιτική η οποία είναι ξεκάθαρη. Παραλάβαμε και το είπα προηγουμένως, αριθμό συμβασιούχων οι οποίοι έφταναν τους χίλιους οκτακόσιους. Ετέθησαν αιτήματα για να γίνουν μόνιμοι. Μονιμοποιούνται χίλιοι πεντακόσιοι. Δεν είναι συμβασιούχοι ούτε νέας γενιάς, όπως ακούμε το ΠΑ.ΣΟ.Κ. να λέει, ούτε πρόσωπα τα οποία προσελήφθησαν από τη Νέα Δημοκρατία. Είναι πρόσωπα που προσελήφθησαν από το ΠΑ.ΣΟ.Κ.. Θέλει κανείς να πει περισσότερα για το άτοπο της καταγγελίας περί αθρόων προσλήψεων κομματικού στρατού κ.λπ..
      Και κλείνω με δυο ακόμη σημεία. Το ένα αφορά την τροπολογία  στην οποία είχε την καλοσύνη να αναφερθεί ο κ. Παπαιωάννου. Η Κυβέρνηση αυτή, μετά από συζήτηση που έγινε στην Επιτροπή Θεσμών και Διαφάνειας -και συζήτηση, απ’ ό,τι διάβασα στα Πρακτικά, στην οποία συμφώνησαν όλα τα κόμματα- υιοθέτησε αμέσως την πρόταση του Εθνικού Συμβουλίου Ραδιοτηλεόρασης.
      Ο Υπουργός κ. Παυλόπουλος το είπε ήδη στην αρμόδια Επιτροπή που συζητήθηκε νομοσχέδιο του. Είναι γνωστό δηλαδή δημοσίως και θα έλθει, αν δεν με απατά η μνήμη μου, την Τρίτη στην Ολομέλεια στο νομοσχέδιο του κ. Παυλόπουλου.
      Κλείνω με μία αναφορά. Ζήτησα να πληροφορηθώ τα της εκπομπής της Βουλής. Είπε ο κ. Παπαϊωάννου για τις δύο εκπομπές της Βουλής στην Ε.Ρ.Τ. ότι προβάλουν τα καλύτερα της Κυβέρνησης και τα χειρότερα της Αντιπολίτευσης. Γι’ αυτές τις δύο εκπομπές, που προβάλλονται από την Ε.Ρ.Τ. το Σαββατοκύριακο, τα γραφεία Τύπου της Νέας Δημοκρατίας, του ΠΑ.ΣΟ.Κ, του Κ.Κ.Ε. και του Συνασπισμού στη Βουλή επιλέγουν τα πρόσωπα που θα προβληθούν, πόσο χρόνο θα μιλήσουν ακριβώς και από τα Πρακτικά της Βουλής ποια αποσπάσματα θα μπουν στη εκπομπή. Οι δύο εκπομπές ουσιαστικά παράγονται από τα Γραφεία Τύπου των κοινοβουλευτικών κομμάτων. Κατά συνέπεια, θεωρώ ότι όποιο παράπονο υπάρχει, ειλικρινώς, δεν μπορώ να κρίνω αν είναι δικαιολογημένο ή όχι. Θα πρέπει να απευθυνθεί στα Γραφεία Τύπου των κομμάτων της Βουλής. 
      Σας ευχαριστώ πάρα πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Παπαϊωάννου ως Κοινοβουλευτικός Εκπρόσωπος του ΠΑ.ΣΟ.Κ..
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κατ’ αρχήν πριν από ένα λεπτό δημιουργήθηκε ένα μείζον θέμα πολιτικής και ηθικής τάξης. Ο κύριος Υπουργός αναφέρθηκε σε συμβάσεις του παρελθόντος, τις συνέκρινε με συμβάσεις του παρόντος και ουσιαστικά είπε ότι εδώ υπήρξε ένα σκάνδαλο. Και ο κ. Κακλαμάνης πολύ σωστά τον διέκοψε και του είπε αν τις έστειλε στον εισαγγελέα. Διαφορετικά, αν δεν το έχει κάνει, είναι έκθετος ο ίδιος. Διαμορφώνει ένα κλίμα σκανδαλολογίας στη χώρα. Δυστυχώς το κάνει και ο Πρωθυπουργός της χώρας. Το έκανε και προχθές πάλι. Την ώρα δηλαδή που όλη η χώρα ζει αυτό το μεγάλο σκάνδαλο γύρω από την Επιτροπή Ανταγωνισμού και τη λειτουργία της με τους πολιτικούς κουμπάρους, όπως είπα –δεν μ΄ ενδιαφέρουν οι φυσικοί κουμπάροι- ο κύριος Υπουργός και Κυβερνητικός Εκπρόσωπος συμβάλλει σε αυτήν τη σκανδαλολογία. 
      Κύριε Υπουργέ, τελείωσαν τα ψέματα. Και αν δεν τα γνωρίζει ο εισαγγελέας, αύριο το πρωί στον εισαγγελέα. Διαφορετικά είστε έκθετοι και είστε και προσωπικά έκθετος.
      ΑΠΟΣΤΟΛΟΣ ΚΑΚΛΑΜΑΝΗΣ: Που τόσο καιρό το έκρυβε το γεγονός αυτό. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατά συνέπεια η συγκάλυψη είναι ενοχή. 
      Προχωρώ. Αναφέρατε προηγούμενα ότι η διοίκηση της Ε.Ρ.Τ. δεν είδε τη διασωματειακή επιτροπή των παραγωγών της χώρας, διότι σε μια ανακοίνωσή της προφανώς –εγώ δεν τη γνωρίζω- υπήρχαν φράσεις ποινικώς κολάσιμες. Στον εισαγγελέα! Ο εισαγγελέας είναι αρμόδιος σε μια ορθώς λειτουργούσα δημοκρατία για κάποια ζητήματα. Δεν μπορεί να υπάρχει η άρνηση, το «δεν ομιλώ» με τους εκπροσώπους των σωματείων, που έχουν μεγάλη συμβολή στην όποια πρόοδο της ελληνικής τηλεόρασης. Αυτά είναι πρωτόγνωρα γεγονότα και πρωτόγνωρη λειτουργία της δημοκρατίας, κύριε Υπουργέ. Συγχωρέστε με. Αλλάξτε τακτική. 
      Βέβαια, θα ήθελα ακόμη να σας πω να απαντάτε στις ερωτήσεις μας. Όχι να παραποιείτε τα γεγονότα. Διαβάσατε πουθενά στην επερώτησή μας ή είπε κάποιος εδώ ότι ήταν αντίθετος στο να πάρει η χώρα τη διοργάνωση του Φεστιβάλ της Eurovision; Πού το είδατε αυτό; Σ’ αυτό απαντήσατε. Άλλα σας ρωτήσαμε εμείς, τα οικονομικά αποτελέσματα αυτής της συμφωνίας. Και είχατε χρέος αυτά να μας φέρετε. 
      Είπατε, για να δικαιολογήσετε όλη αυτήν την υπόθεση, ότι υπήρξε προβολή της χώρας. Μα υπήρξε προβολή της χώρας με το θέμα της Eurovision. Με τους Ολυμπιακούς Αγώνες δεν υπήρξε; Όταν εμείς, η Ολυμπιακή Επιτροπή αλλά και η Κυβέρνηση που συμμετείχε, παρουσιάσαμε –και εσείς σε συνέχεια των δικών μας- τον απολογισμό σε σχέση με τους Ολυμπιακούς Αγώνες, βάλαμε για την ιστορία αυτήν, που ο κόσμος είδε την Ελλάδα, τόσα από την προβολή της χώρας; Ας σοβαρευτούμε, κύριε Υπουργέ. 
      Είπε κανείς από μας ή ακούσατε να μην μεταδίδει αθλητικά γεγονότα η Ε.Ρ.Τ.; Μακάρι να πάρει και τον Π.Α.Ο.Κ. και όλη την Ελλάδα. Αν είναι δυνατόν! Πολύς κόσμος δεν έχει να πληρώσει στη συνδρομητική τηλεόραση. Δεν είστε όμως υποχρεωμένοι –και δεν μας απαντήσατε σε αυτά τα ερωτήματα- να μας φέρετε εδώ τις συμβάσεις να τις δούμε; Και μας παραπέμπετε στο σωματείο ΟΛΥΜΠΙΑΚΟΣ ή ΠΑΝΑΘΗΝΑΪΚΟΣ ή ΑΡΗΣ να πάρουμε από εκεί τα αντίγραφα; Δεν είναι αυτό αλαζονεία της εξουσίας; Είναι αυτό σεμνότητα και ταπεινότητα; Γιατί δεν φέρνετε τις συμβάσεις να τις δούμε και υποβαθμίζετε και τη λειτουργία της Βουλής;
      Αναφερθήκατε –και πιστέψτέ με ότι διαπράξατε μεγάλο ατόπημα- σε άτομα, σε προσωπικό του δημόσιου βίου της χώρας. Ακούσατε κανέναν από εμάς να πει ότι δεν είναι καλός ο ένας δημοσιογράφος ή είναι κακός ο άλλος ή ο ένας δουλεύει στην «ΑΠΟΓΕΥΜΑΤΙΝΗ» ή ο άλλος δουλεύει στον «ΕΛΕΥΘΕΡΟ ΤΥΠΟ» ή στα «ΝΕΑ»; Ακούσατε τέτοια πράγματα από εμάς; Γιατί εσείς βγήκατε σήμερα και χρωματίσατε τους δημοσιογράφους; Διαφωνούμε με το ύψος των αμοιβών που παίρνουν.
      Από την άλλη, εμείς σας ρωτήσαμε συγκεκριμένα γιατί η Ορχήστρα της κρατικής τηλεόρασης, της δημόσιας τηλεόρασης δεν θεώρησε χρέος της να είναι παρούσα σε μία εκδήλωση που έκανε όχι κάποιο κόμμα, αλλά η Κεντρική Ένωση Δήμων και Κοινοτήτων Ελλάδας και ο Δήμος Αγίας Βαρβάρας για τον Ιάκωβο Καμπανέλη. Κι έχω εδώ –και θα σας τα δώσω, κύριε Υπουργέ, γιατί προφανώς δεν τα έχετε- τα έγγραφα της Κεντρικής Ένωσης. Δεν πήραν καμία απάντηση. Κι εσείς δεν μας δώσατε απάντηση και μας είπατε, «ξέρετε, εγώ τιμώ και είναι στην Ε.Ρ.Τ. ο Λευτέρης Παπαδόπουλος και ο Βασίλης Βασιλικός». Δηλαδή, διανοηθήκατε να τους απολύσετε; Πέρασε από το μυαλό σας; Χρησιμοποιήσαμε εμείς αυτά τα ονόματα εδώ; Γιατί τους εκθέτετε;
      Τον εαυτό σας εκθέτετε, κύριε Υπουργέ και όχι αυτούς. Τι ατοπήματα είναι αυτά σήμερα;
      Θα μας απαντήσετε, λοιπόν, γιατί σε αυτά τα έγγραφα δεν πήρε απάντηση η Κεντρική Ένωση Δήμων και Κοινοτήτων Ελλάδας; Αυτά είναι τα ερωτήματα. 
      Μήπως απαντήσατε στα επιμέρους ζητήματα;
      Γνωρίζετε αυτήν τη στιγμή ότι ο Μητροπολίτης Ζακύνθου διαμαρτύρεται συνέχεια; Υπάρχει ερώτηση στη Βουλή. Δεν απαντήσατε. Διότι η Ε.Ρ.Τ., η δημόσια τηλεόραση, δεν πήγε στον Άγιο Διονύσιο, γιατί ήταν ο Χρυσόστομος. Πήγε, όμως, σε όλους τους άλλους. Και καλώς πήγε. Αλίμονο. Δηλαδή, ακόμα και τα εσωκομματικά της Εκκλησίας λειτουργούν στα αντανακλαστικά της Ε.Ρ.Τ. ως η λογική απάντηση. Δεν θα κάνω εγώ το λάθος το δικό σας να πω αν φταίει ο διευθυντής, αν φταίει ο υποδιευθυντής ή δεν ξέρω ποιος είχε την ευθύνη αυτού του προβλήματος ή αυτού του θέματος.
      ΑΠΟΣΤΟΛΟΣ ΚΑΚΛΑΜΑΝΗΣ: Αν έχουμε και στους Αγίους φίλους και εχθρούς της Νέας Δημοκρατίας…
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτή είναι η πραγματικότητα. Απαντάτε σε αυτά; 
      Θυμηθήκατε το χθες. Μάλιστα, κάνατε και το εξής λάθος: Είπατε συγκεκριμένα: Ξέρετε κάτι; Πρόσφατα στην «ΕΛΕΥΘΕΡΟΤΥΠΙΑ» δημοσιεύτηκε η άποψη της κοινής γνώμης όσον αφορά την εμπιστοσύνη των πολιτών, του πληθυσμού σε σχέση με τη δημόσια τηλεόραση. Εμείς χαιρόμαστε γι’ αυτό. Και θέλουμε να ανέβει ακόμα περισσότερο. Τη δημόσια τηλεόραση στηρίζουμε. Και ο έλεγχος στόχο έχει να την πάει μπροστά. Σας είπε κανείς ότι δεν θέλουμε να τη στηρίξουμε;
      Σας είπα, ξεκινώντας την πρωτομιλία μου, ότι το μόνο αντίβαρο σε ό,τι σήμερα συμβαίνει εδώ, είναι η αναβάθμιση της δημόσιας τηλεόρασης. Ποιος λέει όχι; Ξέρετε, όμως, στην τελευταία περίοδο του ΠΑ.ΣΟ.Κ. πόση ήταν η συνολική τηλεθέαση; Με μετρήσεις ήταν 17%. Δεν τα έχετε αυτά τα στοιχεία. Επιλεκτικά τα χρησιμοποιείτε. Ξέρετε τη σχέση εμπιστοσύνης; Ήταν μεγαλύτερη από αυτή που μας παρουσιάσατε. Και δεν πάω στο απώτερο παρελθόν, διότι το απώτερο παρελθόν είναι αυτό το κακό παρελθόν που σας είπε ο κ. Κακλαμάνης και που όλοι συνομολογούμε.
      Γιατί, λοιπόν, δεν έρχεστε επί του πραγματικού; Κι αν θέλετε να κάνετε συγκρίσεις, κάντε με την τελευταία τετραετία, πενταετία. Πού με πάτε; Στην Υ.ΕΝ.Ε.Δ.; Να σας πάω εγώ; Σας είπα προηγουμένως με δύο φράσεις ποια ήταν η κατάσταση στην τηλεόραση. 
      Κάτι άλλο, κύριε Υπουργέ. Δεν απαντήσατε στο κρίσιμο και κορυφαίο ζήτημα του καιρού, που είναι τι γίνεται γενικά με τις νομοθετικές ρυθμίσεις, οι οποίες πρέπει να υπάρξουν, σε σχέση με την επίγεια ψηφιακή τηλεόραση, που έρχεται και που πολύ φοβόμαστε ότι θα έχουμε και εκεί μία άναρχη ανάπτυξη; Με ευθύνη όλων μας στο παρελθόν υπήρξε η άναρχη ανάπτυξη της ιδιωτικής τηλεόρασης.
      Είχατε υποσχεθεί ότι θα φέρετε ένα νομοσχέδιο. Που είναι το νομοσχέδιο;
      Κάθε μέρα ακούμε για διαπραγματεύσεις και για συζητήσεις. Έξι άδειες, οκτώ άδειες, δέκα άδειες. Και πίσω από αυτά είναι φυσικά πρόσωπα και οικονομικά συμφέροντα. Και λειτουργεί και σε βάρος της περιφέρειας. 
      Είναι αυτονόητο ότι υπάρχουν αυτά. Και είναι αυτονόητο ότι τα έχετε αυτά για να κάνετε τα παιχνίδια σας εν όψει των εκλογών κλπ. Γιατί δεν ξεκαθαρίσατε το τοπίο από την αρχή; Γιατί το αφήνετε; Θα το ρυθμίσετε; Θα τους κρατήσετε σε παζάρια ή σε ομηρία και θα το λύσει η επόμενη κυβέρνηση;
      Εμείς προσφερθήκαμε να είμαστε σ΄ ένα δημόσιο διάλογο, να συνεννοηθούμε. Αυτά είναι μείζονα ζητήματα δημοκρατίας. Και όμως όλα αυτά πάνε πίσω. Και να μην πω τι γίνεται με τις μετρήσεις, που περιμέναμε το άλλο νομοσχέδιο μετά τα γνωστά της A.G.B.. Να μην πω τι γίνεται με την κρατική διαφήμιση. Κοιτάζουμε σήμερα τις εφημερίδες και που πάνε όλα αυτά τα ζητήματα.
Και  εσείς λέτε ότι  πριν από τόσα χρόνια γινόντουσαν αυτά και σήμερα ότι δεν παρεμβαίνουμε. 
      Εγώ είχα την τύχη στη διαδρομή μου –προφανώς αυτό αφορά και τους άλλους συναδέλφους- να είμαι προϊστάμενος για ένα χρόνο περίπου στη δημόσια τηλεόραση. Επειδή υπάρχουν συνάδελφοι παλαιότεροι -εσείς είστε πολύ πιο νέος- για πείτε τους, εάν σήκωσε ποτέ το τηλέφωνο ο Υπουργός να  τους πει «ξέρετε, βγάλτε αυτό ή το άλλο». Γιατί, λοιπόν, αναφέρεστε στον εαυτό σας; Τι κάναμε όλοι οι άλλοι; Δεν ξέρετε ότι υπάρχουν δημοσιογράφοι που λειτουργούν για λογαριασμό του βασιλέως ή της εκάστοτε κυβέρνησης και γίνονται βασιλικότεροι του βασιλέως ή λειτουργούν με το πνεύμα της εποχής; 
      Τι μας λέτε σήμερα εδώ; Κανείς δεν αμφισβητεί ούτε την προσωπικότητά σας ούτε την εγκυρότητα, αλλά αυτή είναι η αντίληψη που εκπέμπει ο Πρωθυπουργός της χώρας και οι Υπουργοί. Μου απαντήσατε πώς είναι δυνατόν με όλο το σεβασμό που έχω στο συγκεκριμένο δημοσιογράφο να φτιάχνει προφίλ συγκεκριμένων Βουλευτών από όλα τα κόμματα; Τη μια μέρα ήλθε εδώ, έδειξαν το σπίτι του, τι σπορ κάνει, ιστορίες και κακό. Δεν είδα ποτέ να βγάλουν τον κ. Κακλαμάνη που είναι εδώ μέσα πριν από τη δικτατορία. Ποιους διαλέγουν; Με ποια κριτήρια;
      ΑΠΟΣΤΟΛΟΣ ΚΑΚΛΑΜΑΝΗΣ: Μετά τη δικτατορία. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, ήσασταν τότε Γενικός Γραμματέας στο Υπουργείο Κοινωνικών Ασφαλίσεων, που είναι τώρα πια Υπουργείο Εργασίας. 
      Γιατί δεν έφτιαξαν και τη δική σας, κύριε Τασούλα ή του κ. Χατζηγάκη; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Τώρα επίκειται. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ά, επίκειται; Μάλιστα!
      Δεν σας  απασχολεί ως κεντρική επιλογή της δημόσιας τηλεόρασης να  κάνει τα παιχνίδια της με  όποιους θέλει από εμάς; Δεν είπε κανείς κάτι για τις πρωινές ή κάποιες άλλες εκπομπές, αλλά γιατί όταν εμείς αναφερόμαστε σε μεμονωμένα φαινόμενα δεν απαντάτε σε  αυτά που σας ρωτάμε και το γενικεύετε; Όπως είπα προηγουμένως διακόπτοντάς σας, πετάτε την μπάλα έξω από το γήπεδο. 
      Σε αυτά θέλουμε να απαντήσετε και γι’ αυτά σας ελέγχουμε, πάντα μ΄ ένα στόχο και αυτό να μην το ξεχνάτε. Είμαστε εδώ για να συμβάλλουμε με όλες τις δυνάμεις μας, με όλους τους τρόπους που μας παρέχει ο Κανονισμός της Βουλής, με το δημόσιο λόγο μας, με τη δημόσια στάση μας στην αναβάθμιση της δημόσιας τηλεόρασης. Θέλουμε πολύ καλύτερη δημόσια τηλεόραση. 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παπαϊωάννου. 
      Ο κύριος Υπουργός έχει το λόγο. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Θα μιλήσω για ένα από τα τελευταία που ανέφερε ο κ. Παπαϊωάννου. Είπε πείτε μας περιστατικά. Σας είπα ότι δεν θέλω να μπούμε σε περιστατικά, γιατί είναι πάρα πολλά. Δεν νομίζω ότι ωφελεί το δημόσιο διάλογο. Εσείς στην ομιλία σας είπατε ότι καλό είναι, παραδεχόμενος ότι στο παρελθόν έγιναν πολλά, να  κοιτάξουμε το μέλλον. 
      Μιας και όμως αναφερθήκατε σ΄ ένα περιστατικό να πω και εγώ ένα από την  άλλη πλευρά. Το 1998 σε καταγγελίες του τότε υποψήφιου δημάρχου Θεσσαλονίκης, κ. Παπαγεωργόπουλου, ο τότε Γενικός Διευθυντής της ΕΤ-3 έδινε συμβουλές στον υποψήφιο, προσπαθώντας να δικαιολογήσει τον αποκλεισμό του επισημαίνοντας τα εξής: «Στις ειδήσεις τα κριτήρια είναι δημοσιογραφικά, κάποια νέα που ενδιαφέρουν το κοινό. Ο κ. Παπαγεωργόπουλος, δυστυχώς για εκείνον -και αυτό ας το προσέξουν οι επιτελείς του- όλη αυτήν την περίοδο έχει παραμείνει σταθερός σε πολιτικές δηλώσεις αντικυβερνητικού περιεχομένου». Υπάρχει επιστολή του τότε Γενικού Διευθυντή της Ε.Τ.-3, η οποία αποδεικνύει τα περί πολυφωνίας στα οποία αναφέρεστε.
      ΜΙΛΤΙΑΔΗΣ ΠΑΠΑΪΩΑΝΝΟΥ:  Ισοφαρίσατε, κύριε Υπουργέ. Βάλατε γκολ τώρα και ισοφαρίσατε. Μπράβο σας!
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ξέρετε, ο συμψηφισμός είναι εκτός των δραστηριοτήτων μου και των επιδιώξεών μου. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό κάνετε τώρα.
      ΠΡΟΕΔΡΕΥΩΝ (Σωτήρης Χατζηγάκης): Δεν σας διέκοψε ο κύριος Υπουργός. Αφήστε τον να ολοκληρώσει.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Δεν νομίζω ότι διέκοψα κανέναν, κύριε Πρόεδρε, και ευχαριστώ πολύ για την παρέμβασή σας.
      Εκείνο το οποίο λέω από την αρχή, είναι ότι η δημόσια τηλεόραση σε όλη την Ευρωπαϊκή Ένωση είναι η ισχυρή τηλεόραση. Αυτό που γίνεται στην Ελλάδα τα τελευταία χρόνια, οδηγεί στο να γίνει η δημόσια τηλεόραση η ισχυρή τηλεόραση και στη χώρα μας. Δεν μπορώ να κατανοήσω πώς από τη μια δηλώνουμε ότι τιμούμε τους δημοσιογράφους και από την άλλη,  όταν λέμε ότι οι δημοσιογράφοι αυτοί είναι σε διευθυντικές θέσεις είναι οι ίδιοι που ήταν και επί Κυβερνήσεως της Νέας Δημοκρατίας στις ειδήσεις, ερχόμαστε να υποστηρίξουμε ότι γίνεται προπαγάνδα υπέρ της Κυβέρνησης ή κατά της Αντιπολίτευσης. Τα στοιχεία είναι συντριπτικά. Και είναι συντριπτικό το στοιχείο περί ποιότητας της τηλεόρασης και αξιοπιστίας της δημόσιας τηλεόρασης σήμερα. 
      Σε ό,τι αφορά το θέμα της Εκκλησίας στο οποίο αναφερθήκατε δύο φορές, υπάρχει μια αλληλογραφία περίπου δυόμισι, τρία χρόνια τώρα με την Ιερά Σύνοδο, στην οποία επειδή υπήρχαν πάρα πολλά αιτήματα από ιερούς ναούς για τη μετάδοση ακολουθιών, η Ε.Ρ.Τ. ζητούσε από την Ιερά Σύνοδο να προτείνει εκείνες τις ακολουθίες που θα μεταδίδονται. Είναι, λοιπόν, απόφαση και της Ιεράς Συνόδου να γίνεται αυτή η διαδικασία. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Είναι δυνατόν ο κ. Χριστόδουλος να κανονίζει τι θα βγει στην τηλεόραση;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Παπαϊωάννου, είναι πολύ εύκολο να φωνάζουμε παρελκυστικά και να λέμε ότι ο κ. Χριστόδουλος κανονίζει το ένα ή το άλλο. Σας λέω ξεκάθαρα τι έχει γίνει. 
      Υπάρχει ένα ερώτημα της Ε.Ρ.Τ. προς την Ιερά Σύνοδο, να προτείνει ποιες από τις λειτουργίες πρέπει να μεταδίδονται. Εν πάση περιπτώσει, το θρησκευτικό συναίσθημα δεν το αμφισβητώ σε κανέναν σ’ αυτήν την Αίθουσα αλλά εμάς μας κατηγορούσατε επί χρόνια..
      ΜΙΛΤΙΑΔΗΣ ΠΑΠΑΪΩΑΝΝΟΥ: Η επιλογή των Αγίων είναι αυτή που μας ενοχλεί.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Όσον αφορά στο διάλογο για το νομοσχέδιο, καλά κάνατε και το είπατε. Ζητώ συγγνώμη που δεν απάντησα προηγουμένως. Γνωρίζετε πολύ καλά ότι αυτή η Κυβέρνηση ξεκίνησε όντως το διάλογο. Έχουν γίνει και δύο συναντήσεις με τα κόμματα και συζητήσεις δημοσίως με σαράντα εννέα φορείς απ’ όλη την Ελλάδα. Η προσπάθειά μας είναι να προχωρήσουμε στην αδειοδότηση αφού καταρτιστεί το νομοσχέδιο για τη συγκέντρωση.
      Θα κλείσω λέγοντας ότι στα ζητήματα της κρατικής διαφήμισης υπάρχει μια τελείως διαφορετική αντιμετώπιση αυτής της Κυβέρνησης απ’ ό,τι στην προηγούμενη. Από την 1η Σεπτεμβρίου –ίσως το έχετε ακούσει- δημοσιεύονται στον διαδικτυακό τόπο των γραμματειών επικοινωνίας και ενημέρωσης όλες οι διαφημιστικές καμπάνιες-προγράμματα –κατά τον τύπο και εσείς τα υπογράφατε στον παρελθόν και ο κ.Χυτήρης- τα οποία περνούν από τον Υπουργό Τύπου για την υπογραφή υπό την αίρεση ότι το 30% της δαπάνης θα διατεθεί στον περιφερειακό τύπο. Είναι η πρώτη φορά που δίνουμε στη δημοσιότητα τη διαφημιστική δαπάνη, από ποιόν οργανισμό γίνεται και την οφειλή του οργανισμού προς τον επαρχιακό τύπο κατά 30%. Οφείλω να πω ότι είναι ο ν. 2328/95 του κ. Βενιζέλου και το π.δ. 261/1997 του κ. Ρέππα. Είναι πρώτη φορά που τον τηρούμε και τον τηρούμε με διαφάνεια. Δεν τα κρύβουμε στο συρτάρι. Δεν πάμε στις επαρχιακές εφημερίδες και να πούμε «εσύ τα είπες καλά, πάρε χρήματα, εσύ δεν τα είπες καλά, δεν παίρνεις». Διότι, καθιστούμε κοινωνό της πληροφορίας τον ιδιοκτήτη, τον δημοσιογράφο της επαρχίας και ταυτοχρόνως κοινωνικό ελεγκτή της κυβερνητικής πολιτικής.
      Υπάρχει ένα αντίστοιχο φαινόμενο στο παρελθόν που να αφορά την κρατική διαφήμιση και να δημοσιοποιήθηκε από την ίδια την Κυβέρνηση; Και δεν είναι κάτι που το κάνουμε από την 1η Σεπτεμβρίου. Από την 1η Σεπτεμβρίου γίνεται στον διαδικτυακό τόπο για να το γνωρίζουν όλοι οι Έλληνες. Από την πρώτη ημέρα που γίναμε Κυβέρνηση έχω καλέσει τις πέντε ενώσεις της επαρχίας και των δημοσιογράφων και των ιδιοκτητών ραδιοφώνου, τηλεόρασης και εφημερίδων να είναι μια φορά το μήνα στο Υπουργείο στη γραμματεία επικοινωνίας και ενημέρωσης και να διαβάζουν τα στοιχεία για την κρατική διαφήμιση τα οποία αυτή η Κυβέρνηση τους διαθέτει ώστε να μπορούν να μας ελέγχουν. Ουδέποτε έγινε αυτό στο παρελθόν, κύριε Παπαϊωάννου. ‘Αρα, δεν δικαιούστε να εγκαλείται αυτήν την Κυβέρνηση για τον τρόπο με το οποίο διαχειρίζεται το δημόσιο χρήμα στην κρατική διαφήμιση.
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της υπ’ αριθμόν 73/6.6.2006 επερωτήσεως σαράντα εννέα Βουλευτών του ΠΑ.ΣΟ.Κ. προς τον Υπουργό Επικρατείας σχετικά με τη λειτουργία της Ελληνικής Ραδιοφωνίας Τηλεόρασης (Ε.Ρ.Τ.).
      Έχουν διανεμηθεί τα Πρακτικά της συνεδρίασης της Τρίτης 5 Σεπτεμβρίου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Τρίτης 5 Σεπτεμβρίου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.21’ λύεται η συνεδρίαση για την προσεχή Τρίτη 19 Σεπτεμβρίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
      H ΠΡΟΕΔΡΟΣ                                             ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 14-9-06	ΣΕΛ. 2

