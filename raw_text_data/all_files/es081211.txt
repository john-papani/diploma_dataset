(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΝΑ’
Πέμπτη 11 Δεκεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτή κ. Θ. Δραγώνα, σελ.
3. Επί διαδικαστικού θέματος, σελ.
4. Συλλυπητήρια αναφορά για το θάνατο του νεαρού Αλέξανδρου Γρηγορόπουλου και τα τραγικά γεγονότα, σελ.
5. Τήρηση ενός λεπτού σιγής για το θάνατο του νεαρού Αλέξανδρου Γρηγορόπουλου, σελ.
6. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 12 Δεκεμβρίου 2008, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, σχετικά με το πρόσφατο τραγικό συμβάν του θανάτου του δεκαπεντάχρονου μαθητή στην περιοχή των Εξαρχείων κ.λπ., σελ.
β) Προς τον Υπουργό Οικονομίας και Οικονομικών, σχετικά με τη λειτουργία της εταιρείας «ΛΑΡΚΟ», σελ.
γ) Προς τον Υπουργό Εξωτερικών, σχετικά με την απόρριψη του ονόματος «Μακεδονία» από τους Αλβανούς της Βαρντάρσκα, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών επί του σχεδίου νόμου του Υπουργείου Εσωτερικών: «Αναδιοργάνωση της Δημοτικής Αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών», σελ.
2. Κατάθεση Εκθέσεων Διαρκούς Επιτροπής:
Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας Σταθεροποίησης και Σύνδεσης μεταξύ των Ευρωπαϊκών Κοινοτήτων και των κρατών μελών τους αφενός και της Δημοκρατίας της Αλβανίας αφετέρου, μετά του Πρωτοκόλλου Διόρθωσης αυτής», σελ.
3. Κατάθεση Σχεδίου Νόμου:
Οι Υπουργοί Πολιτισμού, Οικονομίας και Οικονομικών, Εξωτερικών και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση του Πρόσθετου Πρωτοκόλλου στην Συμφωνία για τις πνευματικές και καλλιτεχνικές σχέσεις της 19ης Δεκεμβρίου 1938 μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας», σελ.

ΟΜΙΛΗΤΕΣ
Α. Επί διαδικαστικού  θέματος:
ΑΛΑΒΑΝΟΣ Α., σελ.

Β. Επί της συλλυπητήριας αναφοράς:
ΑΛΑΒΑΝΟΣ Α., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΓΕΩΡΓΙΑΔΗΣ Α., σελ.
ΚΑΝΤΑΡΤΖΗΣ Α., σελ.
ΚΟΥΒΕΛΗΣ Φ., σελ.
ΜΕΛΑ Ε., σελ.
ΝΤΟΛΙΟΣ Γ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΡΙΣΗΣ Α., σελ.
ΠΑΥΛΟΠΟΥΛΟΣ Π., σελ.
ΠΛΕΥΡΗΣ Α., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΤΖΑΜΤΖΗΣ Ι., σελ.
ΤΣΙΡΩΝΗΣ Δ., σελ.
ΧΑΛΒΑΤΖΗΣ Σ., σελ.

Γ. Επί προσωπικού θέματος:
ΚΑΡΑΤΖΑΦΕΡΗΣ Γ., σελ.
ΝΤΟΛΙΟΣ Γ., σελ.
ΠΑΠΑΔΗΜΗΤΡΙΟΥ Ε., σελ.
ΠΙΠΙΛΗ Φ., σελ.
ΣΟΥΡΛΑΣ Γ., σελ.
ΤΣΙΤΟΥΡΙΔΗΣ Σ., σελ.
ΧΑΛΒΑΤΖΗΣ Σ., σελ.
ΨΑΡΙΑΝΟΣ Γ., σελ.

Δ. Επί των επικαίρων ερωτήσεων:
Α’Ι’ΒΑΛΙΩΤΗΣ Κ., σελ.
ΑΛΑΒΑΝΟΣ Α., σελ.
ΑΝΤΩΝΙΟΥ Τ., σελ.
ΔΟΥΚΑΣ Π., σελ.
ΚΑΛΑΝΤΙΔΟΥ Σ., σελ.
ΛΕΓΚΑΣ Ν., σελ.
ΠΑΥΛΟΠΟΥΛΟΣ Π., σελ.
ΧΑΛΒΑΤΖΗΣ Σ., σελ.

Ε. Επί του σχεδίου νόμου του Υπουργείου Εσωτερικών:
ΑΜΟΙΡΙΔΗΣ Ι., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΓΕΩΡΓΙΑΔΗΣ Α., σελ.
ΔΡΑΓΩΝΑ Θ., σελ.
ΔΡΙΤΣΑΣ Θ., σελ.
ΚΑΝΤΑΡΤΖΗΣ Α., σελ.
ΚΕΔΙΚΟΓΛΟΥ Σ., σελ.
ΚΟΥΒΕΛΗΣ Φ., σελ.
ΜΑΓΚΡΙΩΤΗΣ Ι., σελ.
ΜΕΛΑ Ε., σελ.
ΝΑΚΟΣ Α., σελ.
ΝΙΚΟΛΑΪΔΟΥ Β., σελ.
ΝΤΟΛΙΟΣ Γ., σελ.
ΞΑΝΘΟΠΟΥΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΡΙΣΗΣ Α., σελ.
ΠΑΥΛΟΠΟΥΛΟΣ Π., σελ.
ΠΙΠΙΛΗ Φ., σελ.
ΠΛΕΥΡΗΣ Α., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΚΡΑΦΝΑΚΗ Μ., σελ.
ΣΟΥΡΛΑΣ Γ., σελ.
ΣΤΡΑΤΑΚΗΣ Ε., σελ.
ΤΖΑΜΤΖΗΣ Ι., σελ.
ΤΣΙΤΟΥΡΙΔΗΣ Σ., σελ.
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΝΑ΄
      Πέμπτη 11 Δεκεμβρίου 2008
      Αθήνα, σήμερα στις 11 Δεκεμβρίου 2008, ημέρα Πέμπτη και ώρα 9.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Ζ΄ Αντιπροέδρου αυτής κ. ΒΑΪΤΣΗ ΑΠΟΣΤΟΛΑΤΟΥ.
      ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Αλέξανδρο Παρίση, Βουλευτή Κεφαλληνίας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Κλειτορίας Νομού Αχαίας ζητεί την ολοκλήρωση των εργασιών επισκευής του οικήματος που παραχωρήθηκε για αγροτικό ιατρείο, στο Δημοτικό Διαμέρισμα Λυκούριας.
2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Φοροτεχνικών Ελευθέρων Επαγγελματιών Ηρακλείου Κρήτης ζητεί να δοθεί παράταση μέχρι 31 Δεκεμβρίου 2008 για την υποβολή τροποποιητικής φορολογικής δήλωσης. 
3) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία η Νομαρχιακή Αυτοδιοίκηση Χανίων ζητεί την ολοκλήρωση της πολεοδομικής μελέτης του οικισμού «Νοπήγεια» του Δήμου Μηθύμνης Χανίων.
4) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ κατέθεσε αναφορά με την οποία πανεπιστημιακοί καθηγητές ιατροδικαστικής και τοξικολογίας διαμαρτύρονται για την υποβάθμιση του ρόλου των εργαστηρίων ιατροδικαστικής και τοξικολογίας των Α.Ε.Ι..
5) Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε δημοσίευμα εφημερίδας το οποίο αναφέρεται στο αίτημα για άμεση καταβολή των οικονομικών ενισχύσεων στους νέους αγρότες και παραγωγούς του Νομού Αχαΐας.
6) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Σύλλογος Γονέων - Κηδεμόνων και Φίλων Ατόμων με Ειδικές Ανάγκες Νότιας Κυνουρίας ζητεί τη βελτίωση της παρεχόμενης εκπαίδευσης από το ειδικό δημοτικό σχολείο και το Εργαστήριο Ειδικής Επαγγελματικής Εκπαίδευσης και Κατάρτισης Λεωνιδίου Αρκαδίας.
7) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Προφήτη Ηλία του Δήμου Μενηίδος Πέλλας ζητεί τη χρηματοδότηση του έργου συντήρησης της στέγης του πιο πάνω σχολείου.
8) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία το Εργατοϋπαλληλικό Κέντρο Αμαλιάδας ζητεί την επανίδρυση γραφείου επόπτη εργασίας στην πόλη της Αμαλιάδας.
9) Ο Βουλευτής Νομού Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία το συνδικάτο χερσαίας μεταφοράς υγρών καυσίμων, ασφάλτου, αερίων και χημικών υγρών ζητεί να παρασχεθεί η δυνατότητα μεταφοράς υγρών καυσίμων από ορισμένα βυτιοφόρα μεταφοράς χημικών υγρών που μετέφεραν από παλιά αποδεδειγμένα υγρά καύσιμα.
10) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Εργαζομένων Ιδιοκτητών ΤΑΧΙ και Αγοραίων Νομού Ιωαννίνων διαμαρτύρεται για λαθρομεταφορές από αυτοκινητιστές ΤΑΧΙ.
11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παναγιώτης Μηνασίδης ζητεί την πρόσληψή του στη Δημοτική Επιχείρηση του Δήμου Κρύας Βρύσης.
12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Δάφνη Τζούρου ζητεί την αναγνώριση προύπηρεσίας της στο εξωτερικό.
13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρία Παπαδοπούλου ζητεί τον κατεξαίρεση διορισμό της λόγω ασθενείας στο ΥΠ.Ε.Π.Θ..
14) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ελένη Μπακαρίνα ζητεί τη συνταξιοδότησή της λόγω ανήλικου τέκνου.
15) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ιωάννα Ζαϊλίου ζητεί την επίλυση συνταξιοδοτικού της προβλήματος.
16) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί να υπαχθούν τα μέλη του στη σχετική ρύθμιση και όσοι έχουν δεκαοκτάμηνη προϋπηρεσία.
17) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Ομοσπονδία Δημοκρατικών Αγροτικών Συνεταιρισμών Νομού Πέλλας διαμαρτύρεται για την εξαίρεση επιχειρήσεων του γεωργικού τομέα από το πρόγραμμα Τ.Ε.Μ.Π.Μ.Ε..
18) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Νικολέτα Νικολαϊδη ζητεί την επίλυση προβλήματος υγείας του αδελφού της, Νικολάου Νικολαΐδη.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10709/17-4-2008 ερώτηση του Βουλευτή κ. Σπυρίδωνος Κουβέλη δόθηκε με το υπ’ αριθμ. 2081Β/9-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ως άνω σχετικού, σας γνωρίζουμε ότι οι αρμοδιότητες του ΥΠΕΧΩΔΕ όσον αφορά τη Διαχείριση Στερεών Αποβλήτων, περιγράφονται αναλυτικά στον Οργανισμό του ΥΠΕΧΩΔΕ (Π.Δ/γμα 51/26.1.88, ΦΕΚ 19 Α/1988). Πρόσθετες αρμοδιότητες σχετικά με το αντικείμενο περιγράφονται σε επιμέρους διατάξεις ειδικών νομοθετημάτων περί αποβλήτων όπως ενδεικτικά: η ΚΥΑ με αρ. 50910/2727/16.12.03 «Μέτρα και Όροι για τη Διαχείριση των Στερεών Αποβλήτων. Εθνικός και Περιφερειακός Σχεδιασμός Διαχείρισης» (ΦΕΚ 1909 Β/2003), η Κ.Υ.Α. με αρ. πρωτ. 37591/2031/30.9.03 «Μέτρα και όροι για τη διαχείριση ιατρικών αποβλήτων από υγειονομικές μονάδες» (ΦΕΚ 1419 Β/2003), η Κ.Υ.Α. με αρ. πρωτ. 13588/725/28.3.06 «Μέτρα όροι και περιορισμοί για τη διαχείριση επικινδύνων αποβλήτων» κ.ά..
      Το ΥΠΕΧΩΔΕ με τις αρμόδιες Υπηρεσίες του, μεριμνά για την εφαρμογή όλων των ανωτέρω.
      Όσον αφορά την προστασία του περιβάλλοντος στη διαχείριση των στερεών αποβλήτων, αυτή επιτυγχάνεται μέσω των θεσμοθετημένων προς τούτο οργάνων. Ως γνωστό άλλωστε, η διαχείριση των στερεών αποβλήτων, ανήκει στην αρμοδιότητα των οικείων ΟΤΑ.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      2. Στην με αριθμό 10443/15-4-2008 ερώτηση των Βουλευτών κυρίων Σπυρίδωνος-Άδωνι Γεωργιάδη και Βαΐτση Αποστολάτου δόθηκε με το υπ’ αριθμ. 2047Β/8-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Η οικία Μακρυγιάννη, η οποία βρίσκεται επί της οδού Δημ. Γούναρη 15 στο Άργος Ν. Αργολίδας, έχει χαρακτηριστεί ως διατηρητέα από το ΥΠΕΧΩΔΕ το έτος 1982 (ΦΕΚ 401Δ/82).
      Η αποκατάσταση και συντήρηση των διατηρητέων κτηρίων είναι ευθύνη των ιδιοκτητών τους και για το σκοπό αυτό έχουν θεσπιστεί κίνητρα από την Πολιτεία (όπως η οικονομική ενίσχυση των ιδιοκτητών με επιδότηση του επιτοκίου επισκευαστικού, δανείου κ.λπ.) για την διευκόλυνση της αποκατάστασής τους.
      Στις περιπτώσεις επικινδυνότητας των διατηρητέων κτηρίων η αρμόδια πολεοδομική υπηρεσία του οικείου Δήμου τάσσει προθεσμία προς τους ιδιοκτήτες για την άρση της επικινδυνότητας (ΦΕΚ 317Δ/87) και μεριμνά για την αποκατάσταση αυτών.
      Σε περίπτωση αδυναμίας των ιδιοκτητών για την αποκατάσταση των διατηρητέων κτηρίων δύναται ο οικείος Δήμος να προβεί στις απαραίτητες ενέργειες άρσης της επικινδυνότητας και αποκατάστασής τους.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στην με αριθμό 10496/15-4-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β-1410/9-5-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 10496/15-4-2008 που κατατέθηκε στη Βουλή από τον Βουλευτή κ. Μανόλη Στρατάκη, σχετικά με την Οδική Ασφάλεια και τη μείωση των τροχαίων ατυχημάτων στο Νομό Ηρακλείου, κατά το μέρος των αρμοδιοτήτων του Υ.Μ.Ε., θέτουμε υπόψη σας:
      1. Με το αριθμ. Β-509/3-3-2008 απαντήσαμε στην ερώτηση 5942/7-2-2008 του κ. Βουλευτή σχετικά με τις πρωτοβουλίες που έχει αναλάβει το Υ.Μ.Ε. για τη βελτίωση της οδικής συμπεριφοράς και την εκπαίδευση του πληθυσμού για την πρόληψη των ατυχημάτων και την προαγωγή της οδικής ασφάλειας σε όλη τη χώρα.
      Πληροφορούμε, επίσης, ότι με το ν. 3446/2006 αναμορφώθηκε η δέσμη ελέγχων και διοικητικών κυρώσεων σχετικά με την κυκλοφορία των φορτηγών αυτοκινήτων, με στόχο την αποτελεσματικότερη αποτροπή της επικίνδυνης οδικής συμπεριφοράς. Στο πλαίσιο αυτό το ΥΜΕ θα προμηθευτεί 2 κινητές μονάδες τεχνικού ελέγχου επιβατικών αυτοκινήτων και 5 κινητές μονάδες τεχνικού ελέγχου βαρέων οχημάτων. Για δε τον έλεγχο του υπέρβαρου των φορτηγών το ΥΜΕ θα προμηθευτεί τριάντα φορητές ζυγαριές οι οποίες θα διατεθούν για τον εξοπλισμό ισάριθμων μικτών κλιμακίων ελέγχου και αστυνομικών οργάνων.
      Στο πλαίσιο της προοπτικής βελτίωσης του επιπέδου ασφαλείας κατά της πλαστογράφησης των αδειών οδήγησης που τίθεται από την Ευρωπαϊκή Ένωση, το ΥΜΕ προωθεί συνεργασία με το Υπουργείο Εσωτερικών, το οποίο έχει ήδη την υλικοτεχνική υποδομή, προκειμένου οι υπηρεσίες έκδοσης διαβατηρίων να μπορούν να εκτυπώνουν τις νέες άδειες οδήγησης με μορφή πλαστικοποιημένης κάρτας. Η πλαστική μορφή της άδειας οδήγησης έχει ήδη αποφασιστεί από το Ευρωπαϊκό Κοινοβούλιο και το Συμβούλιο της Ε.Ε. και επίκειται η έκδοση σχετικής οδηγίας. Η διαδικασία για την εφαρμογή της θα αποφασιστεί μετά την ενσωμάτωση της οδηγίας στο εθνικό δίκαιο.
      2. Οι στόχοι που έχουν τεθεί από το Υ.Μ.Ε. για το άμεσο μέλλον είναι:
      - Ολοκλήρωση των Πάρκων Κυκλοφοριακής Αγωγής (ΠΚΑ)
      - Συνέχιση της κατασκευής των πιστών εξέτασης υποψηφίων οδηγών 
      - Η αναμόρφωση της νομοθεσίας περί εκπαίδευσης και εξέτασης υποψηφίων οδηγών
      - Η έκδοση αδειών οδήγησης με μορφή πλαστικής κάρτας, όπως έχει αποφασιστεί από την Ε.Ε.
      - Η παραγωγή υλικού για παρουσιάσεις σε παιδιά διαφοροποιημένου ανά ηλικιακές ομάδες
      - Η παραγωγή cd προώθησης οδικής ασφάλειας για παιδιά του Δημοτικού
      - Η αναμόρφωση - βελτίωση της ύλης των εγχειριδίων θεωρητικής εκπαίδευσης υποψηφίων οδηγών και των ερωτηματολογίων εξέτασης 
      - Η δημιουργία νέας βάσης ερωτηματολογίων στο Μηχανογραφικό Σύστημα θεωρητικής Εξέτασης Υποψηφίων Οδηγών, με παράλληλη μετάφρασή του σε τρείς ξένες γλώσσες (Αγγλικά, Ρώσικα και Αλβανικά)
      - Η έκδοση ερωτηματολογίου για τη θεωρητική εξέταση αγραμμάτων αθιγγάνων υποψηφίων οδηγών
      - Η ολοκλήρωση εφαρμογής του ηλεκτρονικού προγράμματος επιλογής των εξεταστικών επιτροπών σε όλη τη χώρα
      - Η παρακολούθηση ερευνητικών έργων ανωτάτων εκπαιδευτικών ιδρυμάτων για την εκπαίδευση, αρχική επιμόρφωση και περιοδική κατάρτιση των οδηγών βαρέων οχημάτων και τη συγκέντρωση στατιστικών στοιχείων οδικής ασφάλειας
      - Η δημιουργία δικτυακού τόπου για την προώθηση της οδικής ασφάλειας στην Ιστοσελίδα του Υπ.Μ.Ε. με πληροφορίες οδηγίες και συμβουλές για τους πολίτες και
      - Επικοινωνιακή πολιτική για την προώθηση της οδικής ασφάλειας.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      4. Στην με αριθμό 10480/15-4-2008 ερώτηση της Βουλευτού κ. Σοφίας Σακοράφα δόθηκε με το υπ’ αριθμ. 518/8-5-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης παρακαλώ να ενημερώσετε την αξιότιμη κυρία συνάδελφο για τα εξής:
      Αναφορικά με το περιστατικό του 16χρονου κρατούμενου στην Ψυχιατρική Κλινική Κρατουμένων Κορυδαλλού, σύμφωνα με την ενημέρωση της Διεύθυνσης της Κλινικής δεν επρόκειτο για απόπειρα αυτοκτονίας αλλά για ελαφράς μορφής εκβιαστικό αυτοτραυματισμό που αποσκοπούσε στη χορήγηση μεγαλύτερη από την προβλεπόμενη ποσότητα φαρμάκων.
      Αναφορικά με τις συνθήκες διαβίωσης στο Ψυχιατρείο Κορυδαλλού, καταβάλλεται κάθε δυνατή προσπάθεια τόσο σε επίπεδο διοίκησης και νοσηλευτικού προσωπικού όσο και σε επίπεδο σχεδιασμού δράσεων από πλευράς Υπουργείου Δικαιοσύνης για την βελτίωσή τους.
      Ειδικότερα, το ιατρικό και νοσηλευτικό προσωπικό της κλινικής φροντίζουν για την παροχή των προβλεπόμενων από τις σχετικές διατάξεις του Σωφρονιστικού Κώδικα υπηρεσιών στους κρατουμένους. Έτσι, οι κρατούμενοι παρακολουθούνται δις ημερησίως από ιατρούς όλων των ειδικοτήτων, προαυλίζονται καθημερινά πρωί και απόγευμα και απολαμβάνουν το σεβασμό που αφορούν στα δικαιώματά τους και την προσωπικότητα τους.
      Ως προς τις δράσεις του Υπουργείου Δικαιοσύνης, επισημαίνεται ότι το πρόβλημα των συνθηκών διαβίωσης, το οποίο σχετίζεται πρωτίστως με τον υπερπληθυσμό των Καταστημάτων Κράτησης, αντιμετωπίζεται στο πλαίσιο του ολοκληρωμένου προγράμματος αποσυμφόρησης των φυλακών, το οποίο εφαρμόζει.
      Ειδικότερα, ολοκληρώνεται σε λίγους μήνες το πρόγραμμα κατασκευής 7 νέων φυλακών, χωρητικότητας 2.700 κρατουμένων. Το πρώτο από τα 7 νέα Καταστήματα Κράτησης στα Τρίκαλα ήδη λειτουργεί από τον Ιούνιο του 2006. Το δεύτερο νέο Κατάστημα Κράτησης στο Δομοκό λειτουργεί ήδη από τον Μάρτιο του 2007. Το τρίτο Κατάστημα Κράτησης στα Γρεβενά θα ξεκινήσει να λειτουργεί στο προσεχές διάστημα. Εντός του Μαΐου θα λειτουργήσει και το νέο Κατάστημα Κράτησης Γυναικών «Αττική Ι» στον Ελαιώνα Θηβών, όπου θα μεταφερθούν 350 περίπου γυναίκες-κατάδικοι από στον Κορυδαλλό. Εντός του 2008 θα ολοκληρωθούν οι εργασίες στα νέα Καταστήματα Κράτησης στις Σέρρες, στη Δράμα και στα Χανιά.
      Αμέσως μετά θα ξεκινήσει η ήδη δρομολογημένη κατασκευή 5 ακόμη νέων συγκροτημάτων Καταστημάτων Κράτησης, δυναμικότητας 4.000 κρατουμένων, μεταξύ των οποίων 3, στα Διαβατά Θεσσαλονίκης, στην Κασσαβέτεια Βόλου και στον Άγιο Ιωάννη Κορινθίας, έχουν ήδη ενταχθεί στο πρόγραμμα Σύμπραξης Δημοσίου και Ιδιωτικού Τομέα (Σ.Δ.Ι.Τ.).
      Επιπλέον, το Υπουργείο Δικαιοσύνης έχει δρομολογήσει την ενίσχυση του Ψυχιατρείου Κορυδαλλού με ιατρικό και νοσηλευτικό προσωπικό. Ήδη προωθεί ρύθμιση για τον καθορισμό κινήτρων για την προσέλευση ιατρικού προσωπικού στα Καταστήματα Κράτησης, δεδομένου ότι στον τελευταίο διαγωνισμό δεν είχε δηλωθεί υποψηφιότητα για τις 4 προκηρυχθείσες θέσεις ψυχιάτρων.
      Ακόμη, προωθείται η δημιουργία τμημάτων ψυχικής και σωματικής υγείας σε όλα τα Καταστήματα Κράτησης και καθιερώνεται εκπαίδευση των υπό διορισμό επαγγελματιών υγείας και ψυχικής υγείας, καθώς και η συνεχιζόμενη εκπαίδευσή τους καθόλη τη διάρκεια της υπηρεσίας τους.
      Τέλος, η υπαγωγή του Νοσοκομείου και του Ψυχιατρείου Κρατουμένων στο ΕΣΥ αποτελεί προτεραιότητα του Υπουργείου Δικαιοσύνης και έχει ήδη συμφωνηθεί με τον Υπουργό Υγείας και Κοινωνικής Αλληλεγγύης. Η υλοποίησή του συγκεκριμένου εγχειρήματος έχει ήδη ανατεθεί στη μικτή Επιτροπή των Υπουργείων Δικαιοσύνης και Υγείας και Κοινωνικής Αλληλεγγύης.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      5. Στην με αριθμό 10323/14-4-2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 514/6-5-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης παρακαλώ να ενημερώσετε την αξιότιμη κυρία συνάδελφο για τα εξής:
      Το Υπουργείο Δικαιοσύνης, στο πλαίσιο της προσπάθειας να εξασφαλισθεί η προστασία των παιδιών έναντι της παιδικής πορνείας, της παιδικής πορνογραφίας και της εμπορίας παιδιών, έχει ήδη εισάγει στην εθνική έννομη τάξη με το ν.3625/2007 την «Κύρωση και εφαρμογή του Προαιρετικού Πρωτοκόλλου στη Σύμβαση για τα δικαιώματα του Παιδιού σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις».
      Επίσης, με το ν.3500/2007 «Για την αντιμετώπιση της ενδοοικογενειακής βίας και άλλες διατάξεις», το Υπουργείο Δικαιοσύνης έχει προβεί στις απαραίτητες τροποποιήσεις και συμπλήρωση των διατάξεων του άρθρου 342 του Ποινικού Κώδικα, που αναφέρονται στο αδίκημα της κατάχρησης των ανηλίκων σε ασέλγεια και επανακαθορίζονται οι υπαίτιοι και οι επιβαλλόμενες ποινές.
      Ακόμη, στο Υπουργείο Δικαιοσύνης έχουν συσταθεί οι παρακάτω ειδικές νομοπαρασκευαστικές επιτροπές με σκοπό την προστασία των παιδιών:
      1. Ειδική Νομοπαρασκευαστική Επιτροπή με σκοπό τη μελέτη και προσαρμογή στο εσωτερικό δίκαιο των διατάξεων της «Σύμβασης για το Έγκλημα στον Κυβερνοχώρο» του Συμβουλίου της Ευρώπης καθώς και του πρόσθετου Πρωτοκόλλου σε αυτήν (ποινικοποίηση συγκεκριμένων μη νόμιμων συμπεριφορών, όπως είναι η παράνομη πρόσβαση σε σύστημα υπολογιστή, η διάδοση υλικού παιδικής πορνογραφίας κ.λπ.) η οποία έχει περατώσει τις εργασίες και έχει καταθέσει σχέδιο νόμου το οποίο βρίσκεται στο τελικό στάδιο επεξεργασίας.
      2. Ειδική Νομοπαρασκευαστική Επιτροπή για την κατάρτιση σχεδίου νόμου κύρωσης και Προσαρμογής της ελληνικής νομοθεσίας προς τις διατάξεις της Σύμβασης του Συμβουλίου της Ευρώπης για την «Προστασία των παιδιών κατά της σεξουαλικής εκμετάλλευσης και κακομεταχείρισης».
      3. Ειδική Νομοπαρασκευαστική Επιτροπή για την κατάρτιση σχεδίου νόμου για την κύρωση της Σύμβασης του ΟΗΕ κατά του Διασυνοριακού Οργανωμένου Εγκλήματος και την κατάρτιση σχεδίου νόμου κύρωσης και προσαρμογής της Ελληνικής Νομοθεσίας προς τις διατάξεις: α) της Σύμβασης του ΟΗΕ κατά του Διασυνοριακού Οργανωμένου Εγκλήματος και των τριών πρωτοκόλλων αυτής και β) της Σύμβασης της Ευρώπης για την καταπολέμηση της παράνομης διακίνηση ανθρώπων
      4. Ειδική Νομοπαρασκευαστική Επιτροπή με σκοπό τον συντονισμό σε πολιτικό επίπεδο των εργασιών για την εφαρμογή των διατάξεων του ν. 3064/02 και την εισαγωγή νομοθετικών ή άλλων μέτρων για την «Καταπολέμηση της Εμπορίας Ανθρώπων».
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      6. Στην με αριθμό 8758/23-10-2008 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Φ/90022/27899/2138/6-11-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθμ. πρωτ. 8758/23.10.2008 ερώτησης που κατατέθηκε στη Βουλή των Ελλήνων από τον Βουλευτή κ. Hλία Καλλιώρα, σχετικά με τον τρόπο της ετήσιας αναπροσαρμογής των συντάξεων, σας γνωρίζουμε τα ακόλουθα:
      Σύμφωνα με τις διατάξεις των άρθρων 66 του ν. 2084/1992 (Φ.Ε.Κ. Α’ 165) και 19, του ν. 2606/1998 (Φ.Ε.Κ. Α' 89), τα ποσά των συντάξεων και των κατωτάτων ορίων των συντάξεων που χορηγούν το Ι.Κ.Α. - Ε.Τ.Α.Μ., το Ε.Τ.Ε.Α.Μ., το Ι.Κ.Α. - Ε.Τ.Α.Μ. - Ε.Τ.Ε.Α.Μ., καθώς και τα ειδικά ταμεία κύριας και επικουρικής ασφάλισης της παραγράφου 1, του άρθρου 9, του ν. 1976/1991 (ειδικά ταμεία ασφάλισης μισθωτών), αναπροσαρμόζονται ετησίως, με κοινή απόφαση των Υπουργών Οικονομίας και Οικονομικών και Απασχόλησης και Κοινωνικής Προστασίας, μέσα στο πλαίσιο της εκάστοτε ακολουθούμενης εισοδηματικής πολιτικής, η οποία καθορίζεται, κάθε φορά, με απόφαση του Υπουργού Οικονομίας και Οικονομικών και αποσκοπεί στη διασφάλιση του πραγματικού  εισοδήματος των συνταξιούχων.
      Για το έτος 2007. το ποσοστό αύξησης των συντάξεων και των κατωτάτων ορίων συντάξεων, ανήλθε στο ύψος του 4%, το οποίο υπολογίστηκε επί του ποσού των συντάξεων και των κατωτάτων ορίων. όπως αυτό είχε διαμορφωθεί κατά την 31η Δεκεμβρίου 2006. Για το έτος, δε, 2008. προβλέφθηκε επίσης αναδρομική αύξηση των ποσών των συντάξεων και των κατωτάτων ορίων συντάξεων. από 01.01.2008 κατά ποσοστό 3%. επί των ποσών που είχαν διαμορφωθεί κατά την 31η Δεκεμβρίου 2007 και, από 1.10.2008 κατά ποσοστό 2%. επί των ποσών που είχαν διαμορφωθεί κατά την 30η Σεπτεμβρίου 2008.
      Από τα προαναφερόμενα προκύπτει ότι το ετήσιο ποσοστό αύξησης των ποσών των συντάξεων και των κατωτάτων ορίων συντάξεων, όπως αυτό καθορίζεται στο πλαίσιο της εκάστοτε ακολουθούμενης εισοδηματικής πολιτικής, υπολογίζεται επί του ποσού που έχει διαμορφωθεί κατά την 31η Δεκεμβρίου του αμέσως προηγούμενου έτους. Στο πλαίσιο. λοιπόν, αυτό, προκύπτει, περαιτέρω, ότι δεν τίθεται, ζήτημα «δυσμενούς» μεταχείρισης των συνταξιούχων, από τον ισχύοντα τρόπο της ετήσιας αναπροσαρμογής των συντάξεων και των κατωτάτων. ορίων αυτών, αφού το ετήσιο ποσοστό αύξησης υπολογίζεται, πάντοτε, επί του ποσού σύνταξης που κάθε φορά έχει διαμορφωθεί και το οποίο εμπεριέχει και όλες τις αυξήσεις της εισοδηματικής πολιτικής των προηγούμενων ετών.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      7. Στην με αριθμό 8258/16-10-2008 ερώτηση του Βουλευτή κ. Φώτη Κουβέλη δόθηκε με το υπ΄ αριθμ. 2680/6-11-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αρ. πρωτ. 8258/16-10-2008 ερώτησης, που κατατέθηκε στη Βουλή από το Βουλευτή κ. Φ. Κουβέλη, σχετικά με το ανωτέρω θέμα, σας πληροφορούμε ότι αυτό το θέμα δεν εμπίπτει στις αρμοδιότητες του Υπουργείου μας.
      Παρόλα αυτά, μετά από τηλεφωνική επικοινωνία με τον Οργανισμό Επαγγελματικής Εκπαίδευσης και Κατάρτισης (ΟΕΕΚ), που εποπτεύεται από το Υπουργείο Εθνικής Παιδείας και Θρησκευμάτων, ενημερωθήκαμε ότι σύμφωνα με το εδάφιο ε του άρθρου 2 του ν. 2009/1992, έργο του ΟΕΕΚ είναι «η αναγνώριση και κατοχύρωση επαγγελμάτων αντίστοιχων προς την εκπαίδευση που παρέχουν τα ΙΕΚ, σύμφωνα με τα δεδομένα και τις ανάγκες της ελληνικής αγοράς, αλλά και τα όσα ισχύουν σχετικώς στην ΕΟΚ» και ότι σύμφωνα με το εδάφιο ζ του παραπάνω άρθρου «ο καθορισμός των επαγγελματικών δικαιωμάτων όλων των επιπέδων επαγγελματικής εκπαίδευσης και κατάρτισης αυτού του νόμου γίνεται σε συνεργασία με τα κατά περίπτωση αρμόδια Υπουργεία».
      Σε κάθε περίπτωση όμως των επαγγελματικών δικαιωμάτων μιας ειδικότητας προηγείται εκπαίδευση και κατάρτιση ενταγμένη στο εκπαιδευτικό σύστημα της χώρας.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      
      8. Στην με αριθμό 8341/19-10-2008 ερώτηση του Βουλευτή κ. Γρηγορίου Ψαριανού δόθηκε με το υπ’ αριθμ. Υ/ΙΒ/50/6-11-08 έγγραφο από τον Υπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, θέτουμε υπόψη σας τα ακόλουθα:
      Το Εθνικό Συμβούλιο Ραδιοτηλεόρασης έχει ήδη επιληφθεί της υπόθεσης, έχει προβεί σε απομαγνητοφώνηση των εκπομπών και με σχετική εισήγηση νομικών έχει εισαγάγει την υπόθεση προς συζήτηση στην Ολομέλεια κατά τη συνεδρίαση της 4.11.2008.
      Επιπροσθέτως, ενόψει του ότι ενδέχεται να υπάρχουν στοιχεία αξιόποινων πράξεων επί των οποίων το Εθνικό Συμβούλιο Ραδιοτηλεόρασης δεν έχει δικαιοδοσία, έχει διεξαχθεί έρευνα από το Μέλος του Εθνικού Συμβουλίου Ραδιοτηλεόρασης καθηγητή κ. Γιάννη Παπακώστα και έχει υποβληθεί στην Εισαγγελία του Αρείου Πάγου σχετικό έγγραφο, το οποίο επισυνάπτεται.
      Το Εθνικό Συμβούλιο Ραδιοτηλεόρασης έχει δικαιοδοσία ελέγχου των εκπεμπομένων προγραμμάτων. Από το Σύνταγμα και τις κείμενες διατάξεις δεν προκύπτει δικαίωμα προληπτικού ελέγχου των προγραμμάτων των τηλεοπτικών και ραδιοφωνικών σταθμών, ούτε δικαιοδοσία προς ενέργεια προανακριτικών πράξεων.
      Ο Υπουργός
      ΠΡΟΚΟΠΙΟΣ ΠΑΥΛΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 8144/15/10/08 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. Φ90022/28020/2145/5/11/2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθμ. πρωτ. 8144/15.10.2008 ερώτησης, η οποία κατατέθηκε στη Βουλή των Ελλήνων από το Βουλευτή κ. Μlλτιάδη Βέρρα, σχετικά με το ζήτημα των οφειλών προς το Ι.Κ.Α. - Ε.Τ.Α.Μ. και την εφαρμογή μέτρων για την είσπραξή τους, σας γνωρίζουμε τα ακόλουθα:
      1. Η μέριμνα για την κανονική ασφάλιση του συνόλου του απασχολούμενου πληθυσμού, η πάταξη της εισφοροδιαφυγής και, κατ 'επέκταση, η μακροπρόθεσμη διασφάλιση της βιωσιμότητας των ασφαλιστικών οργανισμών, αποτελούν ζητήματα πρώτιστης προτεραιότητας για το Υπουργείο Απασχόλησης και Κοινωνικής Προστασίας και την Πολιτική του Ηγεσία. Προς επίτευξη των ανωτέρω και σε ό,τι αφορά, ειδικότερα, στο Ι.Κ.Α. - Ε.Τ.Α.Μ., έχουν ληφθεί μία σειρά από μέτρα, τόσο νομοθετικού όσο και λειτουργικού χαρακτήρα. Ειδικότερα :
      Με τις διατάξεις του άρθρου 1, του ν. 2556/1997 (Φ.Ε.Κ. 270/Α΄/24.12.1997). συστάθηκε η Ειδική Υπηρεσία Ελέγχου Ασφάλισης (Ε.ΥΠ.Ε.Α.), για την οποία προβλέπεται συνεχής λειτουργία σε 24ωρη βάση, προκειμένου να διενεργούνται διαρκείς έλεγχοι στις επιχειρήσεις, με σκοπό τον εντοπισμό των ανασφάλιστων απασχολούμενων και τη διαπίστωση της τήρησης των υποχρεώσεων των εργοδοτών, όπως αυτές προσδιορίζονται στις διατάξεις του άρθρου 2, του ιδίου νόμου. Συγκεκριμένα. καθιερώθηκαν οι ακόλουθες υποχρεώσεις για τους εργοδότες :
      α) Να τηρούν ειδικό έντυπο όπου καταχωρούν τους νεοπροσλαμβανόμενους μισθωτούς από 01/04/1998, αμέσως μετά την πρόσληψη και πριν αναλάβουν εργασία. Σε περίπτωση παράλειψης καταχώρισης μισθωτού ή μη επίδειξης από τον εργοδότη του ειδικού εντύπου, επιβάλλεται από τα αρμόδια όργανα του Ι.Κ.Α. - Ε.Τ.Α.Μ. πρόστιμο (ΠΕΠΑΕ).
      β) Να αναγγέλλουν στον Ο.Α.Ε.Δ.. εντός οκτώ (8) ημερών, την καθ 'οιονδήποτε λόγο αποχώρηση του μισθωτού τους, διαφορετικά τα όργανα του Ι.Κ.Α. - Ε.Τ.Α.Μ. θα ασφαλίζουν αυτόν για περίοδο ενός εξαμήνου από τη μη δηλωθείσα αποχώρηση.
      γ) Να γνωστοποιούν κάθε μεταβολή και αλλαγή σχετικά με την επιχείρησή τους, το αργότερο εντός τριάντα (30) ημερών, άλλως τους επιβάλλεται πρόστιμο. δ) Να έχουν καταχωρίσει στα μισθολόγια και τις Αναλυτικές Περιοδικές Δηλώσεις, το απασχολούμενο προσωπικό τους. προκειμένου η καταγγελία σύμβασης εργασίας του να θεωρείται έγκυρη.
      Εκτός από τους υπαλλήλους της Ε.ΥΠ.Ε.Α.. ανάλογους ελέγχους προβλέπεται να διενεργούν και οι αρμόδιοι υπάλληλοι εξωτερικού ελέγχου, των κατά τόπους Υποκαταστημάτων και Παραρτημάτων του Ι.Κ.Α. - Ε.Τ.Α.Μ. (όσο συχνά βέβαια τους το επιτρέπουν οι ιδιαιτερότητες κάθε μονάδας και σύμφωνα πάντα με τις οδηγίες της Διοίκησης), καθώς και οι υπάλληλοι του Σώματος Επιθεωρητών Εργασίας (Σ.ΕΠ.Ε.).
      Με τις διατάξεις, δε, του άρθρου 151, παρ. 1, του ν. 3655/2008 (Φ.Ε.Κ. Α' 58). θεσπίζεται η δυνατότητα διενέργειας κοινών ελέγχων των επιχειρήσεων και εν γένει των χώρων εργασίας. από μικτά κλιμάκια ελέγχου αποτελούμενα από υπαλλήλους τόσο της Ε.ΥΠ.Ε.Α. όσο και του Σ.ΕΠ.Ε..
      Πέραν των ανωτέρω, το Ι.Κ.Α. - Ε.Τ.Α.Μ.. με το εκσυγχρονιστικό του πρόγραμμα που τέθηκε σε εφαρμογή την 1η Ιανουαρίου 2002, με το ν. 2972/2001 (Φ.Ε.Κ. 291/27.12.2001) έχει δρομολογήσει ένα πλέγμα διαδικασιών τα οποία ως κοινή συνισταμένη έχουν την ενίσχυση του ελέγχου των εργοδοτών. Πιο συγκεκριμένα. η υλοποίηση του θεσμοθετούμενου Ολοκληρωμένου Πληροφοριακού Συστήματος (Ο.Π.Σ.) θα επιτρέψει:
      α) τη δημιουργία και συντήρηση, πλήρους και αξιόπιστου Μητρώου Εργοδοτών, έτσι ώστε ανά πάσα στιγμή, να υπάρχουν τα ακριβή και πλήρως ενημερωμένα στοιχεία τους,
      β) τη δημιουργία και συντήρηση αναλυτικού «προφίλ» εργοδοτών, με στοιχεία οικονομικά και μη, τα οποία συνθέτουν τη γενικότερη εικόνα του εργοδότη και παρέχουν πληροφόρηση σχετικά με την αξιοπιστία του,
      γ) την εφαρμογή σύγχρονων μεθόδων διασταύρωσης των στοιχείων και, εν συνεχεία, στατιστικής ανάλυσης των αποτελεσμάτων. αναφορικά με το «χάρτη» των εργοδοτών και των εργαζομένων, προκειμένου να εντοπίζονται τομείς της οικονομίας στους οποίους παρατηρείται εισφοροδιαφυγή,
      δ) την εφαρμογή εξειδικευμένων κριτηρίων με βάση τα συμπεράσματα που εξήχθησαν από τις διασταυρώσεις, με στόχο τον κατευθυνόμενο επιτόπιο έλεγχο των εργοδοτών και, τέλος,
      ε) την εξοικονόμηση εργατοωρών και προσωπικού, ώστε να στελεχωθούν πλήρως οι ελεγκτικοί μηχανισμοί (Ε.ΥΠ.Ε.Α., συνεργεία ελέγχου κ.λπ.).
      Πέραν του Ο.Π.Σ.. επισημαίνουμε, ότι έχουν δρομολογηθεί και επιμέρους δράσεις οργάνωσης των διαδικασιών ελέγχου των εργοδοτών, στα κατά τόπους Υποκαταστήματα του Ιδρύματος, ενώ, συγχρόνως, δίδονται και συνεχείς κατευθύνσεις ελέγχου προς τα αρμόδια ελεγκτικά όργανα (Ε.ΥΠ.Ε.Α. κ.λπ.), για τον κατά προτεραιότητα έλεγχο των εργοδοτών σε ευαίσθητους τομείς απασχόλησης (π.χ. σε εποχικές επιχειρήσεις που βρίσκονται σε τουριστικές περιοχές).
      Επιπλέον, σύμφωνα με όσα μας έχει γνωστοποιήσει η Διοίκηση του Ι.Κ.Α. - Ε.Τ.Α.Μ.. σας γνωρίζουμε ότι παράλληλα με τις ήδη υπάρχουσες Ειδικές Υπηρεσίες Ελέγχου Ασφάλισης (Περιφέρεια Αττικής, Περιφέρεια Δυτικής Ελλάδας, Περιφέρεια Δυτικής Μακεδονίας και Περιφέρεια Κρήτης), με την υπ’ αριθμ. Ρ33/9 /22.09.05 Απόφαση του Διοικητή του Ιδρύματος, έχουν συσταθεί εννέα (9) επιπλέον Ειδικές Υπηρεσίες Ελέγχου Ασφάλισης, για τις οποίες έχουν ήδη ξεκινήσει οι διαδικασίες στελέχωσής τους με προσωπικό, στις ακόλουθες Διοικητικές Περιφέρειες:
      1) Ανατολικής Μακεδονίας και Θράκης, με έδρα την Κομοτηνή, 
      2) Δυτικής Μακεδονίας, με έδρα την Κοζάνη,
      3) Ηπείρου, με έδρα τα Ιωάννινα,
      4) Ιονίων Νήσων, με έδρα την Κέρκυρα,
      5) Θεσσαλίας, με έδρα τη Λάρισα.
      6) Στερεάς Ελλάδας. με έδρα τη Λαμία,
      7) Πελοποννήσου, με έδρα την Τρίπολη,
      8) ΒορεΙου Αιγαίου. με έδρα την Μυτιλήνη και, τέλος,
      9) Νοτίου Αιγαίου, με έδρα την Ερμούπολη Σόρου.
      Τέλος, σας γνωρίζουμε ότι με την υπ’ αριθμ. 4/2006 Εγκύκλιο της Διοίκησης του ιδρύματος. έχουν αποσταλεί σαφείς οδηγίες στο σύνολο των Υπηρεσιών της, έτσι ώστε με ευθύνη των Διευθυντών των κατά τόπους Υποκαταστημάτων, να δραστηριοποιούντα όλοι οι υπάλληλοι των Τμημάτων Εσόδων, προκειμένου σε καθημερινή βάση να διενεργούνται επιτόπιοι έλεγχοι, τόσο στις "Κοινές Επιχειρήσεις όσο και στα Οικοδομοτεχνικά Έργα.
      Στο σημείο, πάντως, αυτό, πρέπει να επισημανθεί η δυνατότητα, αλλά συγχρόνως και υποχρέωση των εργαζομένων, να καταγγέλλουν στα αρμόδια όργανα, περιπτώσεις στις οποίες παρατηρείται ανασφάλιστη απασχόληση προσωπικού, προκειμένου για την αποτελεσματικότερη δυνατή καταπολέμηση της εισφοροδιαφυγής.
      2. Πέραν των ανωτέρω, σημειώνουμε ότι τα αρμόδια Τοπικά Υποκαταστήματα του ιδρύματος. όχι μόνο εξαντλούν όλα τα περιθώρια ανοχής για την είσπραξη των καθυστερούμενων ασφαλιστικών εισφορών, αλλά με πνεύμα ισονομίας και ισοπολιτείας προβαίνουν σε αναγκαστικά και άλλα μέτρα είσπραξης προς όλους τους οφειλέτες, χωρίς διάκριση.
      Επιπλέον, σύμφωνα με το ν. 3346/2005, μηνυτήρια αναφορά συντάσσεται για Πράξη Επιβολής Εισφορών (Π.Ε.Ε.) με συνολική κύρια εισφορά ποσού άνω των  2.000.00 € (ισχύει οπό 17/06/2005), πράγμα που αποδεικνύει το κοινωνικό πρόσωπο του Ιδρύματος. Για τους εργοδότες, οι οποίοι δεν εντάχθηκαν σε ρύθμιση ή απώλεσαν τη ρύθμισή τους, λαμβάνονται όλα τα προβλεπόμενα αναγκαστικά και άλλα μέτρα, κατά των κατά νόμο υπευθύνων οφειλετών, για την καταβολή των καθυστερούμενων ασφαλιστικών εισφορών, που είναι τα ακόλουθα:
      α) Η επιβολή κατάσχεσης (κινητής ή ακίνητης περιουσίας), τόσο κατά των περιουσιακών στοιχείων των Νομικών Προσώπων όσο και κατά των ατομικών περιουσιακών στοιχείων των υπευθύνων αυτών.
      β) Η επιβολή κατάσχεσης εις χείρας τρίτου.
      γ) Η εγγραφή υποθήκης επί ακινήτων περιουσιακών στοιχείων και
      δ) Ο πλειστηριασμός (έκδοση και προσδιορισμός προγράμματος) επί των ήδη κατασχεθέντων περιουσιακών στοιχείων.
      Τα αναγκαστικά μέτρα λαμβάνονται σωρευτικά ή μη, σύμφωνα με τις διατάξεις του άρθρου 9, του ν.δ. 356/1974 - Κ.Ε.Δ.Ε..
      Για τη διακοπή και αναστολή της παραγραφής, ισχύουν οι διατάξεις της παρ. 8, του άρθρου 2, του ν. 2556/1997 και λαμβάνονται από τις αρμόδιες υπηρεσίες όλα τα αναγκαστικά και άλλα μέτρα, προκειμένου να παρατείνεται ο χρόνος είσπραξης των οφειλών.
      Οι διατάξεις των παρ. 1 και 2, του άρθρου 1, του α.ν. 86/1967, οι οποίες συμπληρώθηκαν από τις διατάξεις του άρθρου 31, του ν.δ. 1160/1972 και του άρθρου 21, παρ.11, του 1902/1990 και προβλέπουν την ποινική Ευθύνη σε περίπτωση καθυστέρησης της - καταβολής των οφειλόμενων ασφαλιστικών εισφορών προς το Ι.Κ.Α. - Ε.Τ.Α.Μ., για τα αδικήματα της παρακράτησης των εργοδοτικών εισφορών και της υπεξαίρεσης των εργατικών εισφορών, τηρούνται για το σύνολο των οφειλετών του Ιδρύματος. Τα ανωτέρω αδικήματα διώκονται αυτεπάγγελτα, κατά τα άρθρα 36 και 50 του Κώδικα Ποινικής Δικονομίας και 117 του Ποινικού Κώδικα, σύμφωνα και με την με αριθμ. 1159/67 σχετική γνωμοδότηση του Ν.Σ.Κ..
      Μετά την άσκηση ποινικής δίωξης, το Ι.Κ.Α. - Ε.Τ.Α.Μ. δεν μπορεί να αποτρέψει την εξέλιξη της ήδη δρομολογημένης ποινικής διαδικασίας, η οποία ρυθμίζεται αποκλειστικά από τις διατάξεις του ισχύοντος Κώδικα Ποινικής Δικονομίας, εκτός εάν γίνει ρύθμιση της οφειλής και τηρούνται οι όροι αυτής, οπότε θα επέλθει αναστολή της ποινικής δίωξης και, μετά την ολοσχερή εξόφληση αυτής, θα παύσει η ποινική δίωξη, λόγω εξάλειψης του αξιόποινου.
      Κατόπιν των ανωτέρω, σας επισημαίνουμε ότι η εκτέλεση των ενταλμάτων από την αστυνομία διενεργείται όχι για εξαναγκαστικούς λόγους είσπραξης των οφειλόμενων, αλλά γιατί οι εργοδότες δεν ανταποκρίθηκαν στις ασφαλιστικές τους υποχρεώσεις έναντι του Ιδρύματος ως όφειλαν.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      10. Στην με αριθμό 8173/15/10/2008 ερώτηση των Βουλευτών κυρίων Ευσταθίου Κουτμερίδη και Δημητρίου Κουσελά δόθηκε με το υπ’ αριθμ. 1110302/651,681/5-11-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 7843/312/10.10.08 ερώτησης και Α.Κ.Ε. και της 8173/15.10 08, ερώτησης που κατέθεσαν οι ανωτέρω Βουλευτές σχετικά με το ανωτέρω θέμα, σας γνωρίζουμε τα εξής:
      Α. Σύμφωνα με τις διατάξεις του άρθρου 23 του ν. 3427/05 θεσπίστηκε η υποχρέωση υποβολής δήλωσης στοιχείων ακινήτων (έντυπο Ε9) για κάθε φυσικό νομικό πρόσωπο το οποίο έχει την 1η Ιανουαρίου εμπράγματο δικαίωμα πλήρους ή ψιλής κυριότητας ή επικαρπίας ή οίκησης σε ακίνητο που βρίσκεται στην Ελλάδα.
      Η δήλωση υποβάλλεται το έτος που προκύπτει τέτοια υποχρέωση. Η πρώτη εφαρμογή ήταν την 1η Ιανουαρίου 2005. Σε περίπτωση μεταβολής της περιουσιακής ή οικογενειακής κατάστασης του υπόχρεου την 1η Ιανουαρίου υποβάλλεται δήλωση μεταβολής στοιχείων ακινήτων το αντίστοιχο έτος.
      Επίσης με το ν. 3634/08 επιβλήθηκε, από το έτος 2008 και για κάθε επόμενο έτος, Ενιαίο Τέλος στην Ακίνητη περιουσία. Συγκεκριμένα, κάθε νομικό πρόσωπο που έχει ακίνητο την 1η Ιανουαρίου κάθε έτους υποχρεούται να υποβάλλει δήλωση ενιαίου τέλους ακίνητης περιουσίας, ενώ για την επιβολή του τέλους ακίνητης περιουσίας φυσικών προσώπων, για το πρώτο έτος εφαρμογής, ως δήλωση φυσικού προσώπου ορίζονται οι δηλώσεις στοιχείων ακινήτων (Ε9) των ετών 2005 έως 2008, οι οποίες περιλαμβάνουν το σύνολο της ακίνητης περιουσίας του την 1η Ιανουαρίου  2008.
      Β. Η Γενική Γραμματεία Πληροφοριακών Συστημάτων του Υπουργείου
      Οικονομίας και Οικονομικών, στο πλαίσιο των αρμοδιοτήτων της, όφειλε να δρομολογήσει άμεσα τις απαραίτητες ενέργειες για να είναι δυνατή η πρώτη εφαρμογή του νόμου 3634/2008 εντός του 2008.
      Το έργο δεν ήταν δυνατό να αντιμετωπιστεί με τα μηχανογραφικά έντυπα, τους φακέλους, τον εξοπλισμό εκτύπωσης και εμφακέλλωσης και το εργατικό προσωπικό που διέθετε ήδη ή είχε προγραμματίσει να προμηθευτεί η Γ.Γ.Π.Σ. εντός του έτους για την κάλυψη των υφισταμένων αναγκών μεταξύ των οποίων 5.500.000 εκκαθαριστικά φορολογίας Φ. Εισ. Φ.Π., 6.500.000 τελών κυκλοφορίας αυτοκινήτων και 5.500.000 προεκτυπωμένες δηλώσεις Φ. Εισ. Φ.Π.
      Εξαιτίας της κατεπείγουσας ανάγκης εφαρμογής της σχετικής διάταξης, κρίθηκε σκόπιμη η ανάδειξη αναδόχου με τη διαδικασία των διαπραγματεύσεων και η αξιολόγηση προσφορών από εταιρείες που δραστηριοποιούνται στο χώρο των εκτυπώσεων.
      Η διαδικασία για την ανάθεση του έργου δεν έχει ακόμη ολοκληρωθεί. Δεν θα αφορά στην επεξεργασία δεδομένων αλλά στην εκτύπωση δεδομένων εκκαθαριστικού του Ε.Τ.Α.Κ, ήδη επεξεργασμένων από τη Γ.Γ.Π.Σ. και θα λειτουργήσει επικουρικά στο έργο της Γ.Γ.Π.Σ. (πρώην ΚΕΠΥΟ), η οποία διαχειρίζεται πολλές παράλληλες δράσεις με ιδιαίτερες απαιτήσεις ως προς το φόρτο εργασίας και τις εξειδικευμένες υποδομές που προϋποθέτουν.
      Στην προκήρυξη του έργου και συγκεκριμένα στο άρθρο 13 του μέρους Γ περιγράφονται ιδιαίτερα αυστηροί όροι σχετικοί με την εμπιστευτικότητα που διέπει την εκτέλεση του έργου καθώς και οι αυστηρές ποινικές ρήτρες που θα επιβληθούν σε οποιαδήποτε τυχόν παραβίαση των όρων αυτών από τον ανάδοχο. Μεταξύ αυτών και όροι που αναφέρονται ευθέως στην κείμενη νομοθεσία που διέπει τόσο την προστασία του ατόμου από την επεξεργασία προσωπικών δεδομένων όσο και τις διαδικασίες διασφάλισης της πνευματικής ιδιοκτησίας. Με τους ίδιους όρους και προϋποθέσεις διενεργούνται όλες οι διαδικασίες που ακολουθεί το Υπουργείο Οικονομικών για την ανάθεση έργων σε τρίτους, οι οποίοι, για τις ανάγκες υλοποίησης των έργων, ενδέχεται να αποκτήσουν οποιαδήποτε πρόσβαση σε πληροφορίες που αφορούν σε προσωπικά δεδομένα εφαρμόζοντας το ν.2472/1997, ο οποίος προβλέπει τον τρόπο και τη διαδικασία προστασίας όταν η επεξεργασία γίνεται από τρίτους (εκτελούντες την επεξεργασία) κατ’ εντολήν του Υπουργείου.
      Σε κάθε περίπτωση, για τη διασφάλιση των προσωπικών στοιχείων των φορολογουμένων πολιτών, έχει προβλεφθεί τεχνική λύση ώστε να μην υφίσταται από τον ανάδοχο πρόσβαση σε βάση δεδομένων ή αρχείο αλλά να του διατίθεται προσωρινά συγκεκριμένο αρχείο, κωδικοποιημένο και μη αναγνώσιμο, που θα περιλαμβάνει αποκλειστικά και μόνο προσωπικά και όχι απόρρητα στοιχείο των υπόχρεων.
      Ο  Υφυπουργός
      ΑΝΤΩΝΙΟΣ ΜΠΕΖΑΣ»
     11. Στην με αριθμό 8579/21.10.2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 482/2008/5.11.08 έγγραφο από τον Yπουργό Τουριστικής Ανάπτυξης η ακόλουθη απάντηση:
      «Σε απάντηση του ανωτέρω σχετικού εγγράψου, που κατέθεσε στη Βουλή των Ελλήνων, ο Βουλευτής κ. Κυριάκος Bελόπoυλoς, σας γνωρίζουμε τα ακόλουθα:
      Με το ν.3498/2006 θεσπίσθηκε το πλαίσιο για την αξιοποίηση των ιαματικών φυσικών πόρων και την ανάπτυξη του ιαματικού τουρισμού στην Ελλάδα.
      Στα πλαίσια εφαρμoγής του παραπάνω νόμου εκδόθηκε η υπ' αριθμ. 16655/22.12.06 απόφαση του Υπουργού Τουριστικής Ανάπτυξης για τη διαδικασία αναγνώρισης των ιαματικών φυσικών πόρων με βάση επιστημονικά δεδομένα, προκειμένου να καταστεί δυνατή η αξιοποίησή τους. Ο νόμος παρέχει προθεσμία τριών (3) ετών για την αναγνώριση των υφισταμένων ιαματικών πηγών καθώς η παραπάνω διαδικασία απαιτεί χρόνο για την υλοποίηση της. Η κατάθεση φακέλων στις αρμόδιες υπηρεσίες για την αναγνώριση ιαματικών φυσικών πόρων.
      Περαιτέρω έχει εκδοθεί η υπ' αριθμ. 18582/11.9.08 Υπουργική απόφαση, σύμφωνα με το άρθρο 7 παρ.3 του παραπάνω νόμου, με την οποία ρυθμίζονται οι λεπτoμέρειες της τηρήσεως του Γενικού Μητρώου Ιαματικών Φυσικών Πόρων, το οποίο τηρείται στην Κεντρική υπηρεσία του Ε.Ο.Τ. σε έντυπη και σε ηλεκτρονική μορφή και αποβλέπει στην καταγραφή, συλλογή, ταξινόμηση και επεξεργασία κάθε φύσεως πληροφοριών σε σχέση με τους ιαματικούς φυσικούς πόρους που αναβλύζουν, αντλούνται ή εξορύσσονται στην Ελληνική Επικράτεια.
      Επίσης, σας γνωστοποιούμε ότι έχει ήδη συσταθεί Επιτροπή, η οποία επεξεργάζεται την υπουργική απόφαση, η οποία θα εκδοθεί σύμφωνα με το άρθρ.14 παρ.6 του ν.3498/06 και με την οποία θα ρυθμιστούν τα κριτήρια με τα οποία θα γίνεται η διανομή των ιαματικών φυσικών πόρων, ο τρόπος διανομής, οι πρoδιαγραφές των αναγκαίων για τη διανομή δικτύων, οι προδιαγραφές για τη συντήρηση και ασφαλή λειτουργία των δικτύων διανομής και των αναγκαίων τεχνικών έργων, καθώς και κάθε άλλη σχετική λεπτομέρεια.
      Τέλος όσον αφορά την παραχώρηση των υφιστάμενων ιαματικών πηγών στους Ο.Τ.Α., ο ν.3498/06 στο άρθρο 21 παρ. 1γ παρέχει τη δυνατότητα παράτασης της παραχώρησης για μια επιπλέον δεκαετία υπό την προϋπόθεση ότι οι Δήμοι θα έχουν συμμορφωθεί με τις διατάξεις του νόμου. Με τον τρόπο αυτό παρέχεται στους Ο.Τ.Α. μακρό μεταβατική περίοδος (συνολικό είκοσι έτη), ώστε να προσαρμοστούν στις απαιτήσεις του νέου νόμου και να διατηρήσουν την εκμετάλλευση ιαματικών φυσικών πόρων. Μετά την πάροδο της περιόδου αυτής οι Ο.Τ.Α. μπορούν επί ίσοις όροις με τους ιδιώτες να αναλαμβάνουν την εκμετάλλευση ιαματικών φυσικών πόρων. Από τον παρόντα νόμο σε κάθε περίπτωση δεν θίγονται κεκτημένα δικαιώματα των Ο.Τ.Α. εφόσον εφαρμόζουν τις διατάξεις του.
      Ο ΥΠΟΥΡΓΟΣ
      ΑΡΗΣ ΣΠΗΛΙΩΤΟΠΟΥΛΟΣ»
      12. Στις με αριθμό 8252/15-10-2008 και 8357/ 17.10.08 ερωτήσεις των Βουλευτών κύριων Παναγιώτη Λαφαζάνη, Νικολάου Τσούκαλη, Παναγιώτη Μπεγλίτη δόθηκε με το υπ΄αριθμ. 7017/4/9000/5.11.08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Π. ΛΑΦΑΖΑΝΗΣ, Ν. ΤΣΟΥΚΑΛΗΣ και Π. ΜΠΕΓΛΙΤΗΣ, σε ό,τι μας αφορούν, σας γνωρίζουμε ότι οι αποδοχές του πολιτικού προσωπικού της Ελληνικής Αστυνομίας ρυθμίζονται σύμφωνα με το μισθολόγιο των πολιτικών δημοσίων υπαλλήλων. Ειδικότερα το προσωπικό αυτό αμείβεται σύμφωνα με τις διατάξεις του ν. 3205/2003 που αφορούν το σύνολο του προσωπικού της Δημόσιας Διοίκησης. Στον εν λόγω νόμο ορίζεται ρητά ότι η χορήγηση οποιωνδήποτε παροχών ή αποζημιώσεων, πέραν των προβλεπόμενων στο νόμο αυτό, επιτρέπεται μόνο με τροποποίηση των διατάξεών του ή με άλλη νομοθετική ρύθμιση. Συνεπώς η ικανοποίηση των οικονομικών αιτημάτων του συνόλου του πολιτικού προσωπικού του Υπουργείου μας επιδιώκεται στο πλαίσιο αυτό, σε συνεργασία βεβαίως με το συνερωτώμενο Υπουργείο που είναι αρμόδιο για την άσκηση της εισοδηματικής πολιτικής.
      Με βάση τα ανωτέρω, στο σχέδιο προϋπολογισμού εξόδων του Υπουργείου μας έτους 2009 έχει προταθεί η εγγραφή πίστωσης ύψους 3.400.000,00 ευρώ, για ενδεχόμενη χορήγηση επιδόματος ειδικών συνθηκών στο πολιτικό προσωπικό της Αστυνομίας. Παράλληλα, για τη χορήγηση επιδόματος ύψους 250,00 ευρώ στο πολιτικό προσωπικό της Ελληνικής Αστυνομίας και του Πυροσβεστικού Σώματος, έχουμε προωθήσει στο συνερωτώμενο Υπουργείο σχετικό σχέδιο διάταξης νόμου.
      Σε ό,τι αφορά την αξιοποίηση του πολιτικού προσωπικού της Ελληνικής Αστυνομίας, πρέπει να επισημάνουμε ότι το προσωπικό αυτό αξιοποιείται, σύμφωνα με τα προσόντα του, τόσο στις επιτελικές όσο και στις μάχιμες αστυνομικές Υπηρεσίες, με την παροχή έργων διοικητικής υποστήριξης, υποβοηθώντας σημαντικά το αστυνομικό έργο. Διαρκής δε επιδίωξή μας είναι η όσο το δυνατό καλύτερη αξιοποίηση του εν λόγω προσωπικού σε θέματα που δεν είναι αυστηρά αστυνομικού χαρακτήρα, ώστε να εξοικονομείται αστυνομικό πρoσωπικό, το οποίο θα διατεθεί στην αστυνόμευση και την πρόληψη της εγκληματικότητας που είναι η κύρια αποστολή του.
      Τέλος σας πληροφορούμε ότι το ενδιαφέρον του Υπουργείου μας για την επίλυση των προβαλλόμενων δίκαιων και ρεαλιστικών αιτημάτων του πολιτικού προσωπικού είναι αμέριστο και θα συνεχιστεί, σε συνεργασία βεβαίως με το συνερωτώμενο Υπουργείο και εντός των υπηρεσιακών και δημοσιονομικών δυνατοτήτων.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     13. Στην με αριθμό  8342/16.10.2008 ερώτηση του Βουλευτή κ. Γρηγορίου Ψαριανού δόθηκε με το υπ’ αριθμ. Υ/ΙΒ/51/6.11.2008 έγγραφο από τον Υπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, θέτουμε υπόψη σας τα ακόλουθα:
      Η Γενική Γραμματεία Επικοινωνίας-Γενική Γραμματεία Ενημέρωσης, στο πλαίσιο των αρμοδιοτήτων της, έχει εντάξει στις δράσεις της, με απόλυτη προτεραιότητα, την αποτελεσματικότερη προστασία των ανηλίκων από τα ΜΜΕ, καθώς και από την υπερβολική έκθεσή τους σε αυτά.
      Μέσα από την προώθηση εκπαιδευτικών προγραμμάτων για τους ανήλικους τηλεθεατές, ιδίως με σκοπό την ανάπτυξη κριτικής σκέψης, αποσκοπεί στην κατάλληλη ενημέρωσή τους, καθώς επίσης στην ευαισθητοποίηση των γονέων, των εκπαιδευτικών και των επαγγελματιών του κλάδου αναφορικά με τους πιθανούς κινδύνους για την ψυχοσωματική ανάπτυξη των παιδιών.
      Στο πλαίσιο αυτό έχει εγκαινιάσει Δημόσιο Διάλογο με τους αρμόδιους φορείς των Μέσων Μαζικής Ενημέρωσης, πολιτικούς και κοινωνικούς φορείς, ιδιωτικούς φορείς που εμπλέκονται στον τομέα ο/α υπηρεσιών, με συλλογικά όργανα και ιδιώτες, καθώς και με θεσμικά όργανα της Ελληνικής Πολιτείας. Στόχος είναι να επιτευχθεί μία γενικότερη συναίνεση, ώστε τα μέτρα που θα ληφθούν, να τύχουν ευρείας αποδοχής και άμεσης εφαρμογής. Ο ανωτέρω διάλογος φιλοξενείται στον ειδικό ιστοχώρο www.dialogos.goν.gr, για τον οποίο υπάρχει σύνδεση και από την επίσημη διαδικτυακή σελίδα της ΓΓΕ-ΓΓΕ www.minpress.gr. Το υλικό της σελίδας αυτής εμπλουτίζεται και ενημερώνεται σε διαρκή βάση και με τις πρωτοβουλίες και σχετικές δράσεις που αναλαμβάνονται σε επίπεδο συλλογικών οργάνων της Ευρωπαϊκής Ένωσης.
      Ο διάλογος ξεκίνησε με την Ημερίδα «Παιδιά και ΜΜΕ - Οι ανήλικοι στο χώρο της επικοινωνίας», η οποία πραγματοποιήθηκε στις 14 Απριλίου 2008 στο Κέντρο Τύπου της ΓΓΕ-ΓΓΕ. Οι εισηγήσεις της Ημερίδας αυτής μάλιστα θα συμπεριληφθούν σε ειδική έκδοση, ώστε να είναι προσιτές στους ενδιαφερόμενους πολίτες.
      Παράλληλα, η ΓΓΕ-ΓΓΕ υλοποιεί, με τη συνεργασία της ΕΡΤ-Α.Ε. και του Ινστιτούτου Οπτικοακουστικών Μέσων (ΙΟΜ), το πρόγραμμα «Οπτικοακουστικής Παιδείας για Παιδιά και Νέους», το οποίο αποτελεί μία ιδέα που στόχο έχει την εξοικείωση των παιδιών με τον τρόπο λειτουργίας των ΜΜΕ. Πρόθεση της ΓΓΕ-ΓΓΕ αποτελεί η εφαρμογή του Προγράμματος καταρχήν σε σχολεία της Περιφέρειας, με τη συνεργασία της Διεύθυνσης Περιφερειακών Σταθμών της ΕΡΤ. Για το σχολικό έτος 2008-2009 η εν λόγω πρωτοβουλία βρίσκεται σε εξέλιξη. Επίσης, το ΙΟΜ έχει προετοιμάσει δύο ενημερωτικά έντυπα (για παιδιά ηλικίας 9-12 ετών και για εφήβους ηλικίας 12-15 ετών) υπό τον τίτλο «Εξερευνώντας τα Μέσα Επικοινωνίας στη σύγχρονη εποχή».
      Ο Υπουργός
      ΠΡΟΚΟΠΙΟΣ ΠΑΥΛΟΠΟΥΛΟΣ»
    14. Στην με αριθμό 8982/30-10-2008 ερώτηση του Βουλευτή κ. Μιχάλη Παπαγιαννάκη δόθηκε με το υπ’ αριθμ. 1017/14-11-2008 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
        «Απαντώντας στην παραπάνω ερώτηση που κατέθεσε ο Βουλευτής κ. Μ. Παπαγιαννάκης, για τα θέματα της αρμοδιότητάς μας, σας πληροφορούμε τα εξής:
        Η Δ/νση Δασών Σάμου με το αριθμ. πρωτ. 505/10-03-2008 έγγραφό της απέστειλε στη Γενική Διεύθυνση Ανάπτυξης και Προστασίας Δασών και Φυσικού Περιβάλλοντος του Υπουργείου Αγροτικής Ανάπτυξης και Τροφίμων αντίγραφο της Μελέτης του Ινστιτούτου Θαλάσσιας και Περιβαλλοντικής έρευνας "Αρχιπέλαγος" με πρόταση για την εφαρμογή καθεστώτος προστασίας στο δάσος του Ράντη του Δήμου Ευδήλου Ικαρίας στο Νομό Σάμου.
        Η Δ/νση Αισθητικών Δασών, Δρυμών και Θήρας του Υπουργείου Αγροτικής Ανάπτυξης και Τροφίμων διαβίβασε την παραπάνω Μελέτη στην αρμόδια υπηρεσία του Υ.ΠΕ.ΧΩ.Δ.Ε. για περαιτέρω ενέργειές της.
        Μετά την ισχύ των διατάξεων του ν.2503/97 (ΦΕΚ Ι07/Α') για τη «Διοίκηση Οργάνωση και Στελέχωση της Περιφέρειας», η ευθύνη της προστασίας, διαχείρισης και ανάπτυξης των δασών και δασικών εκτάσεων της χώρας ανάγεται στις αρμοδιότητες της οικείας Περιφέρειας.
        Ως εκ τούτου, διαβιβάζεται το με αριθμ. πρωτ. 46549/3298/07-11-2008 έγγραφο του Γενικού Γραμματέα της Περιφέρειας Βορείου Αιγαίου με συνημμένα: α) τα με αριθμ. πρωτ. 505/20-03-2008 και 2130/11-12-2007 Έγγραφα της Δ/νσης Δασών Σάμου, που υπάγεται στην εν λόγω Περιφέρεια, καθώς και την με αριθμ. πρωτ. 1/2006 Δασική αστυνομική διάταξη της ίδιας Δ/νσης και β) την με αριθμ. πρωτ. 36652/631/08-10-2007 απόφαση του Γενικού Γραμματέα της ως άνω Περιφέρειας.
        Ο Υφυπουργός
        Κ. ΚΙΛΤΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 8498/20-10-2008 ερώτηση του Βουλευτή κ. Ντίνου Βρετού δόθηκε με το υπ’ αριθμ. Β-2939/14-11-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
        «Σε απάντηση της ερώτησης με αριθμό 8498/20-10-2008, που κατέθεσε στη Βουλή ο Βουλευτής κ. Ντίνος Βρετός, σας πληροφορούμε τα παρακάτω:
        1. Με το ν. 3471/2006 (ΦΕΚ Α'/133), αρμοδιότητας του Υπουργείου Δικαιοσύνης, ενσωματώθηκε η Οδηγία 2002/58/ΕΚ σχετικά με την επεξεργασία των δεδομένων προσωπικού χαρακτήρα και την προστασία της ιδιωτικής ζωής στον τομέα των ηλεκτρονικών επικοινωνιών, σκοπός του οποίου είναι η θέσπιση των προϋποθέσεων για την επεξεργασία δεδομένων προσωπικού χαρακτήρα και η διασφάλιση του απορρήτου των επικοινωνιών στον τομέα των ηλεκτρονικών επικοινωνιών. Ο νόμος αυτός τροποποιεί το ν.2472/1997 περί «Προστασίας του ατόμου από την επεξεργασία δεδομένων προσωπικού χαρακτήρα».
        Αρμόδιες για την τήρηση των διατάξεων του ν. 3471/2006 είναι η Αρχή Προστασίας Δεδομένων Προσωπικού Χαρακτήρα, επιβάλλοντας τις προβλεπόμενες διοικητικές κυρώσεις του ν .2472/1997 και η Αρχή Διασφάλισης του Απορρήτου των Επικοινωνιών (Α.Δ.Α.Ε.), επιβάλλοντας τις προβλεπόμενες διοικητικές κυρώσεις του ν. 3115/2003.
        2. Επιπλέον, σύμφωνα με το ν. 3431/2006 «Περί Ηλεκτρονικών Επικοινωνιών και άλλες διατάξεις», μεταξύ των γενικών αρχών που διέπουν το πλαίσιο ρύθμισης των ηλεκτρονικών επικοινωνιών περιλαμβάνεται και η διασφάλιση της «διατήρησης της ακεραιότητας και της ασφάλειας των δημόσιων δικτύων επικοινωνιών»(άρθρο 3, παρ. στ'). Ο έλεγχος της τήρησης των αρχών αυτών εμπίπτουν κατεξοχήν στην αρμοδιότητα της Εθνικής Επιτροπής Τηλεπικοινωνιών και Ταχυδρομείων (Ε.Ε.Τ.Τ.) (άρθρο 6, παρ. 1 του ν. 3431/2006).
        Διαβιβάζουμε το υπ αριθμ. 56797/Φ.450/31-10-2008 σχετικό έγγραφο της Ε.Ε.Τ.Τ..
        Ο Υπουργός
        ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 3620/20-12-2007 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 1098Β/11-2-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της σχετικής ερώτησης, σας ενημερώνουμε τα ακόλουθα:
      Το Life+ αποτελεί χρηματοδοτικό μέσο της ΕΕ για το περιβάλλον με κύριο στόχο να συμβάλλει στην εφαρμογή, ενημέρωση και ανάπτυξη της περιβαλλοντικής πολιτικής και νομοθεσίας ώστε να συνεισφέρει στην προώθηση της βιώσιμης ανάπτυξης.
      Στο νέο Κανονισμό (ΕΚ) με αριθ. 614/2007 για το Life+ περιλαμβάνεται πολυετές στρατηγικό πρόγραμμα 2007-2013 (Παράρτημα ΙΙ του Κανονισμού), στο οποίο αναφέρονται και τομείς δράσης για τα δάση, με κύριο στόχο την παροχή, ιδίως μέσω δικτύου συντονισμού της ΕΕ, μίας συνεκτικής και περιεκτικής βάσης πληροφοριών για την πολιτική των δασών σε σχέση με την αλλαγή του κλίματος, τη βιοποικιλότητα, τις πυρκαγιές, την κατάσταση των δασών και προστατευτικές λειτουργίες τους, καθώς και τη συμβολή στην προστασία των δασών κατά των πυρκαγιών. Συμπεριλαμβάνεται επίσης η διάχυση της πληροφόρησης και η αύξηση της ευαισθητοποίησης σε θέματα πρόληψης των δασικών πυρκαγιών.
      Σύμφωνα με τον προαναφερόμενο Κανονισμό (άρθρο 6) έχουν εξασφαλισθεί ενδεικτικά κονδύλια για κάθε χώρα - μέλος βάσει συγκεκριμένων κριτηρίων.
      Ειδικά για τη χώρα μας έχει εγκριθεί για το 2007 το ποσό των 6,356 εκατ. ευρώ. Το ποσό αυτό θα κατανεμηθεί σε προτάσεις δικαιούχων, που θα περάσουν με επιτυχία όλα τα στάδια της αξιολόγησης από την Ευρωπαϊκή Επιτροπή συγκριτικά πάντα με όλες τις υποβληθείσες προτάσεις από τις άλλες χώρες - μέλη.
      Στο πλαίσιο εφαρμογής του προαναφερόμενου Κανονισμού η πρώτη προκήρυξη για υποβολή προτάσεων έγινε αρχές Σεπτεμβρίου 2007 με καταληκτική ημερομηνία την 30η Νοεμβρίου 2007. Στο πλαίσιο αυτό υποβλήθηκαν στο ΥΠΕΧΩΔΕ/Δ/νση ΕΑΡΘ 49 προτάσεις για διάφορους τομείς δράσης μεταξύ των οποίων και 8 προτάσεις που αφορούν στα δάση (συγκεκριμένα 4 προτάσεις στο στοιχείο «Περιβαλλοντική Πολιτική και Διακυβέρνηση» και 4 προτάσεις στο στοιχείο «Ενημέρωση και Επικοινωνία»). Το σύνολο των προτάσεων αυτών απεστάλη στη μονάδα Lίfe Unit της Ευρωπαϊκής Επιτροπής για αξιολόγηση.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      17. Στην με αριθμό 4626/17-1-2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Β-228/11-2-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4626/17-01-2008, που κατέθεσε στη Βουλή ο Βουλευτής Κυριάκος Βελόπουλος, σας πληροφορούμε τα παρακάτω:
      1. Ως γνωστόν, με τις διατάξεις της υπ' αριθμ. Α-68587/5029/4-7-2003 (Β΄ 934) Κ.Υ.Α. «Μεταβολή περιοχής εκτέλεσης αστικής συγκοινωνίας από τον Ο.Α.Σ.Θ.» και με τους όρους της υπ' αριθμ. Α- Οικ. 46179/3494/4-8-2003 συμπληρωματικής οικονομικής συμφωνίας, η εκτέλεση και εκμετάλλευση της αστικής συγκοινωνίας στη ζώνη επέκτασης της αστικής περιοχής της Θεσσαλονίκης, έχει ανατεθεί στον Ο.Α.Σ.Θ.
      Η εξυπηρέτηση των Δήμων και των Δημοτικών διαμερισμάτων της Επαρχίας Λαγκαδά με τα αστικά λεωφορεία του Ο.Α.Σ.Θ. πραγματοποιείται από τον Σεπτέμβριο του έτους 2003 σύμφωνα με τον σχεδιασμό του Σ.Α.Σ.Θ. και τις ρυθμίσεις της από 4.8.2003 συμπληρωματικής οικονομικής συμφωνίας μεταξύ Ελληνικού Δημοσίου και Ο.Α.Σ.Θ.
      Για την εξυπηρέτηση των 15 Δήμων της επέκτασης της αστικής περιοχής του Ο.Α.Σ.Θ., που πραγματοποιήθηκε τον Σεπτέμβριο του 2003, ο Ο.Α.Σ.Θ. προμηθεύτηκε 48 καινουργή και αντιρρυπαντικής τεχνολογίας λεωφορεία, ίδρυσε και λειτουργεί 12 λεωφορειακές γραμμές, ενώ όσον αφορά τα κόμιστρα από 1 ή 0,60 ευρώ που είχαν ορισθεί το 2003, από τον Σεπτέμβριο του 2005 μειώθηκαν σε ενιαίο εισιτήριο 0,50 ευρώ και μάλιστα με δυνατότητα μετεπιβιβάσεων από και προς οποιαδήποτε λεωφορειακή γραμμή. Ως προς τα εκτελούμενα δρομολόγια από τον Ο.Α.Σ.Θ., αυτά είναι περίπου τριπλάσια από των, έως τον Αύγουστο του 2003, εκτελούμενων δρομολογίων από το ΚΤΕΛ Θεσσαλονίκης.
      Σε κάθε περίπτωση, η διαδικασία της τυχόν νέας μεταβολής της αστικής περιοχής του Ο.Α.Σ.Θ., προκειμένου να ενταχθούν σ' αυτή και οι υπόλοιποι (9) Δήμοι της επαρχίας Λαγκαδά, άπτεται, πρώτιστα, των αρμοδιοτήτων του Συμβουλίου Αστικών Συγκοινωνιών Θεσσαλονίκης και απαιτείται εκπόνηση συγκοινωνιακής-οικονομοτεχνικής μελέτης, γνώμες Ο.Α.Σ.Θ. & Κ.Τ.Ε.Λ., εισήγηση Σ.Α.Σ.Θ. κλπ. κατά τα οριζόμενα στο άρθρο 5 του ν. 2963/2001 (Α΄ 268).
      2. Στην προαναφερόμενη απόφαση, όπως προέβλεπε η συγκοινωνιακή μελέτη του Σ.Α.Σ.Θ., δεν εντάχθηκαν στη νέα διευρυμένη αστική περιοχή δραστηριότητας του Ο.Α.Σ.Θ. οι περιοχές των (9) Δήμων περιοχής Λαγκαδά του Ν. Θεσσαλονίκης, οι οποίες θα συνέχιζαν να εξυπηρετούνται από το υπεραστικό Κ.Τ.Ε.Λ. Θεσσαλονίκης, όπως ακριβώς αυτό γινόταν μέχρι τότε.
      Η εποπτεία του υπεραστικού Κ.Τ.Ε.Λ. Θεσσαλονίκης ασκείται από τον οικείο Νομάρχη ο οποίος καθορίζει τα υποχρεωτικά δρομολόγια του φορέα στην περιοχή των υπόψη Δήμων της επαρχίας Λαγκαδά.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»).
      ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 12 Δεκεμβρίου 2008. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 367/9-12-2008 επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Ανάπτυξης, σχετικά με την ενίσχυση της νεανικής και γυναικείας επιχειρηματικότητας κ.λπ..
      2. Η με αριθμό 366/9-12-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Εσωτερικών, σχετικά με τη δυνατότητα απαγόρευσης της οπλοφορίας των αστυνομικών κ.λπ.. 
      3. Η με αριθμό 375/9-12-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από τα έντονα καιρικά φαινόμενα στην περιοχή της λιμνοθάλασσας Μεσολογγίου και Αιτωλικού κ.λπ..
      4. Η με αριθμό 373/9-12-2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη λειτουργία των εργοστασίων του ομίλου Λαναρά, την καταβολή των δεδουλευμένων στους εργαζομένους κ.λπ.. 
      5. Η με αριθμό 371/9-12-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Εσωτερικών, σχετικά με θάνατο του δεκαεξάχρονου, τη στάση της Αστυνομίας κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 368/9-12-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτωρα Νασιώκα προς την Υπουργό Απασχόλησης και Κοινωνικής Προστασίας, σχετικά με την ανέγερση νέου κτηρίου του Ι.Κ.Α. στη Λάρισα κ.λπ..
      2. Η με αριθμό 378/9-12-2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά τα προβλήματα στη λειτουργία του Κέντρου Υγείας Σαλαμίνας κ.λπ.. 
      3. Η με αριθμό 370/9-12-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Οικονομίας και Οικονομικών, σχετικά με την πώληση είκοσι τόνων χρυσού από την Τράπεζα της Ελλάδος κ.λπ..
      ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: Στο σημείο αυτό, θα πρέπει να σας πω ότι οι δύο πρώτες επίκαιρες ερωτήσεις που θα συζητηθούν με αριθμό 364/8-12-2008 και 362/8-12-2008 αναφέρονται ακριβώς στο ίδιο θέμα και θα συζητηθούν ταυτόχρονα, χωρίς, όμως, να επηρεάζονται τα δικαιώματα των ομιλητών ως προς το χρόνο ομιλίας τους, σύμφωνα με το άρθρο 131 παράγραφος 4 του Κανονισμού της Βουλής. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Βαΐτσης Αποστολάτος): Επί ποιου θέματος, κύριε Πρόεδρε; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Επί του πώς θα συζητηθούν οι ερωτήσεις, σύμφωνα με το άρθρο 131.
      ΠΡΟΕΔΡΕΥΩΝ (Βαΐτσης Αποστολάτος): Ορίστε, έχετε το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, όντως καταλαβαίνω ότι θα υπάρξει μία απάντηση από τον κ. Υπουργό, διότι αυτές οι ερωτήσεις αναφέρονται στο ίδιο θέμα. Όμως, εγώ θα ήθελα να υπάρξουν ξεχωριστές απαντήσεις στις παρεμβάσεις που θα γίνουν. Δηλαδή μία απάντηση στον έναν ερωτώντα και μία δεύτερη απάντηση στον άλλον ερωτώντα και αφού απαντηθεί η πρώτη. Αυτό είναι το ένα. 
      Με την ευκαιρία, όμως, κύριε Πρόεδρε, θα ήθελα να σας πω ότι έχει υπάρξει μία μεγάλη παράλειψη της Βουλής. Η Βουλή δεν έχει τιμήσει το παιδί αυτό το οποίο σκοτώθηκε. 
      ΠΡΟΕΔΡΕΥΩΝ (Βαΐτσης Αποστολάτος): Κύριε Πρόεδρε, εάν θέλετε, να προχωρήσω τη διαδικασία.  
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Καταλαβαίνετε, κύριε Πρόεδρε, ότι είναι σημαντικό.
      ΠΡΟΕΔΡΕΥΩΝ (Βαΐτσης Αποστολάτος): Το καταλαβαίνω απολύτως. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Χρειάζεται κάποια στιγμή –και εγώ θα έλεγα με την ευκαιρία αυτών των ερωτήσεων και με την παρουσία του αρμόδιου Υπουργού- να κρατήσουμε ενός λεπτού σιγής και κάποια άλλη στιγμή να γίνει μία ειδική μνημόσυνη, αν θέλετε, και πολιτική παρέμβαση των επικεφαλής των  Κοινοβουλευτικών Ομάδων γι’ αυτό το παιδί για το οποίο συγκλονίζεται όλη η Ελλάδα. 
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε πολύ, κύριε Πρόεδρε.   
      Οι επίκαιρες ερωτήσεις οι οποίες αναφέρονται στο ίδιο ακριβώς θέμα είναι οι εξής: 
      Η τρίτη με αριθμό 364/8-12-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Υπουργό Εσωτερικών, σχετικά με το πρόσφατο τραγικό συμβάν του θανάτου του δεκαπεντάχρονου μαθητή στην περιοχή των Εξαρχείων κ.λπ.. 
      Και ακολουθεί η τέταρτη με αριθμό 362/8-12-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, σχετικά με το πρόσφατο τραγικό συμβάν του θανάτου του δεκαπεντάχρονου μαθητή στην περιοχή των Εξαρχείων κλπ. 
      Αναλυτικότερα το περιεχόμενο της επίκαιρης ερώτησης του κ. Χαλβατζή έχει ως εξής:
      «Η Κυβέρνηση φέρει βαρύτατες ευθύνες για την πρόσφατη δολοφονία από αστυνομικό του δεκαπεντάχρονου Αλέξανδρου Γρηγορόπουλου.
      Οι ευθύνες της βρίσκονται στη διατήρηση επί δεκαετίες ενός αντιδημοκρατικού εσωτερικού καθεστώτος στην ΕΛ.ΑΣ. όπου βασιλεύει η αυθαιρεσία, η εκπαίδευση στα αμερικανικά πρότυπα τύπου «ράμπο» και των αντιτρομοκρατικών νόμων της Ε.Ε.. Καθεστώς αποτελεί επίσης η στρατιωτικοποίηση, η αντιδημοκρατική διαπαιδαγώγηση του προσωπικού απέναντι στο εργατικό λαϊκό κίνημα, όπως και το καθεστώς ατιμωρησίας, το οποίο μαρτυρούν δεκάδες παλαιότερα και πρόσφατα περιστατικά.
      Ερωτάται ο κύριος Υπουργός τι μέτρα θα πάρει η Κυβέρνηση για την άρση του αντιδημοκρατικού αυτού καθεστώτος στο εσωτερικό της ΕΛ.ΑΣ. ώστε να σταματήσει η ατιμωρησία των ενόχων.
      Το κείμενο της επίκαιρης ερώτησης του συναδέλφου κ. Αλέξανδρου Αλαβάνου, έχει ως εξής: 
      «Η εν ψυχρώ δολοφονία του δεκαπεντάχρονου μαθητή Αλέξανδρου – Ανδρέα Γρηγορόπουλου το βράδυ του Σαββάτου (6.12.2008) από αστυνομικούς ειδικούς φρουρούς προκαλεί αγανάκτηση και δικαιολογημένη οργή στους Έλληνες πολίτες. Το γεγονός αυτό έχει προκαλέσει το δημόσιο αίσθημα που απαιτεί την παραδειγματική τιμωρία των ενόχων του εγκλήματος και όσων φέρουν ευθύνη για την ανεξέλεγκτη διόγκωση της αστυνομικής αυθαιρεσίας.
      Η Κυβέρνηση φέρει τεράστια ευθύνη αφού με πράξεις ή παραλείψεις της ενισχύει την αυθαιρεσία των σωμάτων καταστολής, αφήνει ατιμώρητες πράξεις ωμής βίας αστυνομικών οργάνων σε βάρος πολιτών, αφήνει να καλλιεργείται κλίμα μισαλλοδοξίας και τραμπουκισμού, ανέχεται παρακρατικές αντιλήψεις και συμπεριφορές.
      Ερωτάται ο κύριος Υπουργός:
      Ποια μέτρα προτίθεται να λάβει ώστε να εμπεδωθούν στην Αστυνομία αντιλήψεις ανεκτικότητας, δημοκρατικής συμπεριφοράς και συνεργασίας με τους πολίτες;»
      Κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, παίρνοντας αφορμή από τις δύο επίκαιρες ερωτήσεις τόσο του Προέδρου του Συνασπισμού Ριζοσπαστικής Αριστεράς όσο και του κ. Χαλβατζή, ας αφιερώσουμε αυτές τις σκέψεις που εκτίθενται από τον καθένα μας στη μνήμη του Αλέξη. Ενός παιδιού που τόσο άδικα έφυγε από τη ζωή. Και ας καταδικάσουμε όλοι μαζί αυτήν τη δολοφονική πράξη. Είναι χρέος μας και χρέος όλων μας εδώ, ανεξάρτητα από την πολιτική θέση που έχει ο καθένας. 
      Η οδύνη είναι εκείνη η οποία μας ενώνει όλους, όπως μας ενώνει και η κοινή σκέψη τού τι πρέπει να γίνει για να μην ξανασυμβούν τέτοια φαινόμενα. 
      Ας δούμε, όμως, μέσα από αυτές τις δύο ερωτήσεις τις επιπτώσεις. Μία πρώτη σκέψη σε ό,τι αφορά την ερώτηση του κ. Χαλβατζή -όπως ακριβώς ετέθηκε, θα απαντήσω με τη σειρά, όπως διαβάστηκαν οι ερωτήσεις- είναι ότι η οργάνωση της Αστυνομίας δεν είναι αυτή η οποία εμφανίζεται μέσα στην ερώτηση. Υπάρχει μία μεγάλη διαφορά, ιδίως μετά τη Μεταπολίτευση, διαχρονικά και ιδίως τώρα. Το έχω πει. Κανένα μεμονωμένο φαινόμενο, όσο αποτρόπαιο και αν είναι, όπως αυτό που οδήγησε στο θάνατο του Αλέξη, δεν μπορεί να αλλοιώσει μία εικόνα την οποία οφείλουμε να ομολογήσουμε. Σιγά-σιγά η Αστυνομία παύει να είναι βραχίων ενός αστυνομικού κράτους. Γιατί το ίδιο μας το κράτος –και αυτό είναι μια κατάκτηση της Μεταπολίτευσης, κατάκτηση όλων των πολιτικών δυνάμεων- είναι ένα δημοκρατικό κράτος και η Αστυνομία είναι ένα κομμάτι της εκτελεστικής εξουσίας, αλλά στο πλαίσιο ενός σύγχρονου κράτους δικαίου. Το έχει αποδείξει όντας κοντά στον πολίτη σε πάρα πολλές στιγμές και το αποδεικνύει συνέχεια με τις βαθιές αλλαγές που συντελούνται και σ’ ό,τι αφορά το καθεστώς και εκπαίδευσης και πειθαρχίας. 
      Αυτό το λέω για τον κύριο Χαλβατζή. Διότι αν παρατηρήσει κανείς θα δει, κύριε Χαλβατζή, ότι το σύστημα εκπαίδευσης έχουν δραστικά αλλάξει για να μπορέσει ο αστυνομικός να αποκτήσει εκείνα τα εφόδια που είναι απαραίτητα προκειμένου να επιτελέσει την αποστολή του, αλλά και για ν’ αποκτήσει τη νοοτροπία του οργάνου του κράτους που δρα στο πλαίσιο της νομιμότητας, που δρα στο πλαίσιο του κράτους δικαίου. Και το τονίζω: Εκτός απ’ αυτό το φαινόμενο, ας δούμε και άλλα, όπως θα απαντήσω μετά στον κύριο Αλαβάνο στο σημείο αυτό. 
	Το ίδιο και σ’ ό,τι αφορά το πειθαρχικό δίκαιο. Πρόσφατα ψηφίστηκε -και υπήρξαν μάλιστα και ορισμένες μεμονωμένες διαμαρτυρίες σχετικά με το θέμα αυτό- ένα αυστηρό πειθαρχικό δίκαιο το οποίο επιτρέπει να γνωρίζει καθένας τις υποχρεώσεις του, αλλά να επιβάλλονται και οι κυρώσεις -πέρα και έξω από τη δικαιοσύνη όταν υπάρχουν ποινικές ευθύνες περαιτέρω- μέσα από την ίδια τη φυσική ηγεσία της Ελληνικής Αστυνομίας. Πρέπει να ομολογήσει κανείς ότι δεν υπήρξε οποιαδήποτε παρέκβαση που να μην τιμωρηθεί άμεσα, όπως παραδείγματος χάρη ακόμα και για το θέμα του αν κάποιος πυροβόλησε αυτές τις μέρες στον αέρα. Αλλάζουν τα πράγματα στην Αστυνομία, αλλάζουν για να είναι η Αστυνομία κομμάτι της κοινωνίας δίπλα στον πολίτη. Βεβαίως ξαναλέω ότι δεν μπορεί, όσο βαριά και αν είναι κάποια φαινόμενα, να μηδενίζουν την προσφορά ενός σώματος με διαφορετική πια νοοτροπία.
	Έρχομαι στα θέματα που έθεσε ο Πρόεδρος του ΣΥ.ΡΙΖ.Α. κ. Αλαβάνος. Όχι απλώς και μόνο θα επιβληθούν οι κυρώσεις εκείνες που προβλέπονται από το νόμο, αλλά σας διαβεβαιώνω, πέρα από το ότι η δικαιοσύνη θα αποφανθεί γι’ αυτόν τον άνθρωπο που οδήγησε στο θάνατο τον Αλέξη, κύριε Πρόεδρε, ότι κανένας δεν μπορεί να προκαταλάβει από τώρα οτιδήποτε. Ένα θα πω μονάχα: Όποια και αν είναι η απόφαση της δικαιοσύνης –κι εγώ πιστεύω ότι ο πέλεκυς της δικαιοσύνης θα είναι βαρύς- τίποτε δεν μπορεί να δικαιολογήσει ούτε τον τρόπο με τον οποίο πήγε και χτύπησε ένα παιδί, όπως και αν έγινε αυτό, όπως επίσης τίποτε δεν μπορεί να δικαιολογήσει τον τρόπο με τον οποίο ένας άνθρωπος στη συνέχεια, κατά το δικαίωμα που έχει να απολογηθεί, δικαιολογείται προς αυτήν την κατεύθυνση και αυτό έδειξε τη νοοτροπία του.
	Δεν σπεύδω να βγάλω ετυμηγορία. Σίγουρα, όμως, αυτό αποδεικνύει κάτι και από πλευράς εσωτερικής, δηλαδή ότι μέσα στην Αστυνομία οι διαδικασίες κινήθηκαν ταχύτατα και ότι η δικαιοσύνη θα κάνει τη δουλειά της. Για το Σώμα όμως της Αστυνομίας αυτός ο άνθρωπος και με τον τρόπο που έδρασε και με τον τρόπο που απολογείται στη συνέχεια ήδη έχει καταδικαστεί. Αλλά ξαναλέω ότι τίποτε απ’ όλα αυτά δεν μπορεί να σημάνει ότι υπάρχει γενίκευση, ότι όλη η Αστυνομία δρα έτσι. Είναι η ίδια η Αστυνομία που καθημερινά δίνει τη μάχη μαζί με τον πολίτη, στέκεται δίπλα του. Είναι η συντριπτική πλειοψηφία των αστυνομικών, και μάλιστα κάτω από δύσκολες συνθήκες, είναι οι ίδιοι οι αστυνομικοί εκείνοι οι οποίοι έχουν μεγάλες επιτυχίες στο χώρο του οργανωμένου εγκλήματος. Είναι οι ίδιοι οι αστυνομικοί εκείνοι που σε άλλες κρίσιμες στιγμές φυσικών καταστροφών, όπως το απέδειξαν και το καλοκαίρι, δίνουν τη μάχη μαζί με τον πολίτη. Κύριε Πρόεδρε, σας διαβεβαιώνω ότι αυτή είναι η πραγματική εικόνα της Αστυνομίας και οφείλω να της την αναγνωρίσω. 
	Κάτι ακόμη το οποίο δεν αφορά φυσικά εσάς αλλά το λέω γενικότερα μέσα στην Αίθουσα. Οτιδήποτε και αν έγινε, δεν τιμάμε έτσι τη μνήμη του Αλέξη. Και δεν μιλάω για μας εδώ, μιλάω για όλους εκείνους οι οποίοι βρήκαν την ευκαιρία της ωμής βίας, υποτίθεται για να διαδηλώσουν. Τίποτε δεν μπορεί να τιμήσει τη μνήμη με τρόπους οι οποίοι απάδουν στη δημοκρατία και αποτελούν απλώς και μόνο εκδηλώσεις ωμής βίας. 
      Τέτοιες παραβιάσεις των δημοκρατικών αρχών, όχι μόνο δεν τιμούν τη μνήμη ενός νεκρού με τον τρόπο που έφυγε από τη ζωή, αλλά στην κυριολεξία αποτελούν στυγνή εκμετάλλευση. Και αυτό οφείλω να το καταδικάσω από αυτό το Βήμα και να πω ότι από πλευράς κράτους –και είναι χρέος του κράτους- τέτοιες συμπεριφορές εκμετάλλευσης δεν πρόκειται να γίνουν ανεκτές. Θα προστατεύσουμε στο ακέραιο τη ζωή των ανθρώπων, θα προστατεύσουμε στο ακέραιο την περιουσία τους. Θα τιμούμε τη μνήμη του Αλέξη όχι μόνο τώρα αλλά και στο διηνεκές για να μην υπάρξουν άλλα τέτοια θύματα. Αλλά ταυτόχρονα, σε κανέναν δεν μπορούμε να επιτρέψουμε -και πιστεύω ότι αυτό είναι το κοινό αίσθημα όλων μας εδώ- να εκμεταλλεύεται την μνήμη ενός παιδιού για να κάνει πράξεις οι οποίες συνιστούν πρόκληση απέναντι στο κοινωνικό σύνολο και στη δημοκρατία.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ο κ. Χαλβατζής έχει το λόγο.
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, εκφράσαμε και εκφράζουμε τα θερμά μας συλλυπητήρια στην οικογένεια του δολοφονημένου μαθητή, του Αλέξη Γρηγορόπουλου.
      Με προσοχή άκουσα αυτά που είπε ο κύριος Υπουργός. Εμείς δεν θεωρούμε ότι η σημερινή Αστυνομία είναι αυτή που γνωρίσαμε, ειδικά εμείς οι κομμουνιστές και τη ζήσαμε στο πετσί μας πριν από τη δικτατορία. Ωστόσο, όμως, τα γεγονότα, τα κρούσματα αυθαιρεσίας και βαρβαρότητας δεν είναι μεμονωμένα, είναι επαναλαμβανόμενα. Και δεν υπάρχει μέχρι σήμερα καμμία ουσιαστική τιμωρία καταδίκη. Ακόμα και για τη  δολοφονία του νεαρού -δεκαεξάρης ήταν και αυτός-  Καλτεζά και με άλλες καταδίκες πρωτόδικες, στο τέλος κατέληξαν και έπεσαν στα μαλακά, όπως πάει να πέσει στα μαλακά και αυτή η δράση με τον Κύπριο φοιτητή πρόπερσι. 
      Θεωρούμε, κύριε Πρόεδρε, ότι είναι τεράστια και προφανής η ευθύνη της Κυβέρνησης για τη δολοφονία του δεκαπεντάχρονου μαθητή αλλά και η αντιμετώπιση των κινητοποιήσεων αυτό το τετραήμερο. Το κλίμα, η διαπαιδαγώγηση που παίρνουν στις αστυνομικές σχολές οι αστυνομικοί, είναι να καταδιώκουν τον εχθρό λαό και το κίνημά του, να αντιμετωπίζουν τους εργαζόμενους, το κίνημα της εργατικής τάξης, το κίνημα της  νεολαίας ως εχθρούς. Ακόμα και οι δημοτικοί αστυνόμοι συμπεριφέρονται πολλές φορές  -δεν είναι πολλοί αλλά είναι αρκετοί-  απέναντι σε ανυπεράσπιστους μετανάστες με βαρβαρότητα, τους αντιμετωπίζουν σαν σκουπίδια. Αυτή η κατάσταση πρέπει να αλλάξει.
      Θέλουμε ακόμα να σημειώσουμε, κύριε Πρόεδρε, ότι οι τρομονόμοι που ψηφίστηκαν την τελευταία δεκαετία, όλη αυτή η λογική των Ηνωμένων Πολιτειών της Αμερικής, της Ευρωπαϊκής Ένωσης, ενισχύουν αυτήν την κατεύθυνση. Νόμοι που ψηφίστηκαν και επί Νέας Δημοκρατίας και επί ΠΑ.ΣΟ.Κ.. 
      Τα κοινωνικά προβλήματα δεν αντιμετωπίστηκαν σε καμμία εποχή από καμμία κυβέρνηση με τις δυνάμεις καταστολής. Τα κοινωνικά προβλήματα αντιμετωπίζονται με διαφορετικό τρόπο.
      Υπάρχει ένα πρόβλημα το τελευταίο διάστημα. Υπάρχουν πολλά δημοσιεύματα στις εφημερίδες κατά καιρούς αλλά και αυτές τις ημέρες. Άνθρωποι οι οποίοι εμφανίζονται τη μια ως κουκουλοφόροι και την άλλη ως μέλη της Αστυνομίας. Εμφανίζονται άνθρωποι και ως θύτες και ως θύματα. Έχουμε καταγγείλει πάρα πολλές φορές ότι πίσω από την κουκούλα κανείς δεν ξέρει τι μπορεί να κρύβεται. Και βεβαίως είναι πολλά νέα παιδιά τα οποία φορούν κουκούλα. 
     Αυτά τα παιδιά  θα πρέπει να καταλάβουν σιγά-σιγά, να γνωρίσουν την ιστορία και την πραγματικότητα, να γνωρίσουν ότι η κουκούλα καμμία φορά δεν βοήθησε το εργατικό λαϊκό κίνημα. 
     Είμαστε καθαροί, είμαστε ξεκάθαροι. Δεν θεωρούμε ότι όλοι αυτοί οι οποίοι έδρασαν τις τελευταίες μέρες, οι λεγόμενοι κουκουλοφόροι, ήταν μαθητές. Οι μαθητές, οι νέοι, οι φοιτητές, δεν σπάζουν, δεν καταστρέφουν. Αυτοί που καταστρέφουν ρίχνουν λάδι στους μηχανισμούς της αστικής τάξης για να πάρει νέα αντεργατικά, αντιλαϊκά μέτρα. 
     Κύριε Πρόεδρε, τελειώνοντας, θέλω να σας τονίσω ότι το τελευταίο διάστημα η κατάσταση είναι απελπιστική. Ωστόσο πιστεύουμε ότι υπάρχουν αντικειμενικά οι δυνατότητες και το έδειξε χθες η μαζική λαϊκή κινητοποίηση, η εργατική κινητοποίηση, ότι οι εργάτες, οι άλλοι εργαζόμενοι δεν κιοτεύουν, υψώνουν το ανάστημά τους, συνεχίζουν την πάλη τους για την αντιμετώπιση των οικονομικών, κοινωνικών και πολιτικών προβλημάτων, αντιπαρατίθενται στους βασικούς πυλώνες της εφαρμοζόμενης αντεργατικής και αντιλαϊκής πολιτικής. 
     Τέλος, είμαστε σίγουροι ότι αυτήν την κατάσταση,  αυτό το παρακράτος που διαμορφώνεται, που έχει άμεση σχέση με μηχανισμούς και υπηρεσίες ντόπιες και ξένες, και μπορεί κάποια στιγμή να ξεφύγει και από τον έλεγχο των κυβερνώντων, ένα παρακράτος που οικοδομείται για πολλές δεκάδες χρόνια, μόνον το εργατικό λαϊκό κίνημα, το συνειδητό, το ταξικό κοινωνικό εργατικό κίνημα μπορεί να τσακίσει το χέρι αυτού του παρακράτους. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ. 
     Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρος Αλαβάνος. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Να μιλήσει πρώτα ο κύριος Υπουργός ώστε να έχουμε μια αυτοτέλεια; Γιατί θα είναι πολλά τα ερωτήματα. 
      ΠΡΟΕΔΡΕΥΩΝ (Βαϊτσης Αποστολάτος):  Κύριε Υπουργέ, ορίστε, έχετε το λόγο. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όσον αφορά το τέλος της ερώτησης, η Κυβέρνηση ανταποκρινόμενη και στην πρόταση που έκανε ο Πρόεδρος του ΣΥ.ΡΙΖ.Α., συμφωνεί –είναι αυτονόητο χρέος μας- να τηρήσουμε ενός λεπτού σιγή. 
     Σ’ ό,τι αφορά την απάντηση σε αυτά που είπε προηγουμένως ο κ. Χαλβατζής, θα πω για μία ακόμη φορά ότι αν πάρουμε την καθημερινή δουλειά ενός αστυνομικού, αν πάρουμε και δούμε τη συνολική προσφορά και δράση, θα δείτε ότι η δράση αυτή σήμερα ιδίως, με ανθρώπους –και το τονίζω- που κάτω από δύσκολες συνθήκες, σε δύσκολους καιρούς, με δύσκολες μισθολογικές καταστάσεις κάνουν τη δουλειά τους, αυτό αποδεικνύει ότι η συντριπτική πλειοψηφία, ο κανόνας της Αστυνομίας είναι και η προσφορά στο κοινωνικό σύνολο και η τήρηση του κράτους δικαίου. Υπάρχουν και μεμονωμένα φαινόμενα. Κορύφωση σε ό,τι αφορά την απαξία είναι και αυτό που οδήγησε στο θάνατο του Αλέξη. Αυτά τα μεμονωμένα φαινόμενα δεν συνιστούν τον κανόνα. Θα ήταν κακό για την ίδια την Αστυνομία, για τον αγώνα που κάνει καθημερινά δίπλα στον πολίτη, να το γενικεύσουμε. Πολύ περισσότερο όμως θέλω να σας διαβεβαιώσω ότι δεν υπάρχει παραμικρή ανοχή από την πλευρά της Κυβέρνησης. Πείτε μου έστω και ένα περιστατικό όπου να υπήρξε παρέκβαση από πλευράς αστυνομικού και να μην υπήρξε, πέρα από τη δικαιοσύνη, που κάνει ευσυνείδητα τη δουλειά της, παραδειγματική τιμωρία στο διοικητικό, στο πειθαρχικό επίπεδο, στο εσωτερικό του  Υπουργείου Εσωτερικών. Αυτό είναι δεδομένο. 
     Επίσης, σας ξαναλέω και η αλλαγή του τρόπου εκπαίδευσης και η αλλαγή του πειθαρχικού δικαίου βοηθούν προς αυτήν την κατεύθυνση. Εγώ θα συμφωνήσω απόλυτα σ' αυτό που είπατε. Οι  κουκουλοφόροι είναι εκφραστές ωμής βίας οι οποίοι κατευθύνονται εναντίον του ίδιου του κοινωνικού συνόλου, είναι υπονομευτές και της κοινωνικής γαλήνης και είναι εκμεταλλευτές, στυγνοί εκμεταλλευτές, της δημοκρατίας. 
    Αυτό πρέπει να το αντιληφθούμε όλοι. Και από πλευράς κράτους –το ξαναλέω άλλη μία φορά- είμαστε υποχρεωμένοι να σεβαστούμε τα δικαιώματα όλων, τη ζωή, την περιουσία και εξίσου υποχρεωμένοι όμως να μην ανεχτούμε τέτοια φαινόμενα. Διότι αν ανεχτούμε αυτά τα φαινόμενα, θα ανεχόμαστε τα φαινόμενα εναντίον των εχθρών της δημοκρατίας. Οι εχθροί της δημοκρατίας θα έχουν την αντιμετώπιση που τους ταιριάζει, ακριβώς για να υπερασπιστούμε τη δημοκρατία, ακριβώς για να υπερασπιστούμε τα δικαιώματα του κάθε πολίτη, ακριβώς για να αντιμετωπίσουμε τα προβλήματα του κάθε πολίτη και κυρίως για να υπερασπιστούμε το μέλλον των παιδιών. Αυτό το οφείλουμε στη μνήμη του Αλέξη. Να υπερασπιστούμε το μέλλον τους εξασφαλίζοντας αρχές, αξίες και την ίδια τη δημοκρατία.
     Όχι, λοιπόν, στους υπονομευτές της δημοκρατίας και ιδίως εκείνους οι οποίοι νομίζουν ότι κρύβουν την ανομία τους κάτω από μία κουκούλα. Να ξέρουν ότι η κουκούλα είναι εκείνη η οποία στην πραγματικότητα ξεσκεπάζει το αληθινό τους πρόσωπο και τις αληθινές τους προθέσεις. Αλλά η δημοκρατία είναι ισχυρή και θα το αποδείξει. Και αυτό το χρέος υπεράσπισής της είναι κοινό όλων μας, δεν είναι μόνο της Κυβέρνησης. Η Κυβέρνηση θα κάνει τη δουλειά της. Είναι χρέος όλων μας και είμαι βέβαιος ότι όλοι μαζί θα ανταποκριθούμε σε αυτήν την έκκληση. 
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Βαϊτσης Αποστολάτος): Κυρίες και κύριοι συνάδελφοι, θα ήθελα πριν δώσω το λόγο στον κύριο Αλαβάνο, ακούγοντας ακριβώς την πρότασή του σε απόλυτα σύμφωνη γνώμη και με όλο το Προεδρείο -μίλησα και με τον Πρόεδρό μας τον κ. Σιούφα- και με τη σύμφωνη γνώμη όλων των συναδέλφων, θέλω να σας παρακαλέσω να αποτίνουμε φόρο τιμής με ενός λεπτού σιγή στη μνήμη του Αλέξανδρου Γρηγορόπουλου.
    (Όλοι οι παρευρισκόμενοι στην Αίθουσα όρθιοι τηρούν ενός λεπτού σιγή)
    Αιωνία του η μνήμη!
    Ο κύριος Αλαβάνος έχει το λόγο.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς) : Κύριε Πρόεδρε, κατ’ αρχάς θα ήθελα από την πλευρά μου και από την πλευρά της Κοινοβουλευτικής Ομάδας του ΣΥ.ΡΙΖ.Α. να εκφράσω τη δική μας συγγνώμη απέναντι στην οικογένεια του δεκαεξάχρονου μαθητή. Συγγνώμη, διότι είμαστε μέλη μίας Βουλής, η οποία δεν μπόρεσε να αναδείξει πολιτικές τέτοιες που θα υπερασπίζανε και θα στηρίζανε τον κάθε έναν και την κάθε μία νέο και νέα στη χώρα μας και μίας Βουλής η οποία δεν μπόρεσε και δεν μπορεί ακόμα και σήμερα να έχει επικοινωνία με τη νέα γενιά. Και δυστυχώς αυτό κατάλαβα από τις τοποθετήσεις που έγιναν μέχρι σήμερα. 
    Εμείς, ο Συνασπισμός Ριζοσπαστικής Αριστεράς, αγωνιζόμαστε ενάντια στις αδικίες και στην αναλγησία του συστήματος. Δεν αγωνιζόμαστε ενάντια σε βιτρίνες, ενάντια σε αυτοκίνητα, ενάντια στην περιουσία συμπολιτών μας και ενάντια στα κτίρια τα δημόσια τα οποία υπερασπιζόμαστε ως συλλογική περιουσία. Είμαστε κατηγορηματικά αντίθετοι απέναντι στη βία. 
     Πρέπει, όμως αυτή η Βουλή και αυτή η Κυβέρνηση να καταλάβει την οργή της νέας γενιάς, να καταλάβει αυτούς τους χιλιάδες σε όλη την Ελλάδα μαθητές και μαθήτριες, οι οποίοι εκφράζουν ένα μεγάλο θυμό για την απώλεια του συμμαθητή τους, αλλά και για όλη αυτήν την καταπίεση, την οποία βιώνει η νέα γενιά. 
     Και, κύριε Υπουργέ, φοβάμαι ότι η Κυβέρνηση φοράει την κουκούλα αξιών, οι οποίες δεν υπάρχουν σήμερα στη χώρα μας. Ποιες αξίες; Αξίες στο χώρο της πολιτικής; Να μιλήσουμε για το Βατοπέδιο; Της διακυβέρνησης; Αξίες στο χώρο της Αστυνομίας, όταν βλέπουμε αυτήν την ακραία βία που φθάνει μέχρι τη δολοφονία; Αξίες στην εκκλησία, όταν βλέπουμε ότι έχει γίνει επιχείρηση real estate; Ας καταλάβουμε την οργή της νεολαίας. Ας καταλάβουμε ότι έχουμε ένα κοινωνικό φαινόμενο και ας ανταποκριθούμε.
     Οι ερωτήσεις μου προς εσάς, κύριε Υπουργέ. Είναι δυνατόν μετά από ένα τέτοιο γεγονός να έχουμε ευθύνες τριών ανθρώπων, των δύο οι οποίοι έχουν διαπράξει και βαρύτατο ποινικό αδίκημα και του διοικητή του τμήματός τους; Είναι δυνατόν; Συγκλονίζεται όλη η χώρα μας. Έχει γραφτεί στην ιστορία και γράφεται στην ιστορία αυτό που έγινε και αυτές οι μέρες που ζούμε. Είναι δυνατόν; Είναι δυνατόν να περιοριστούμε σε μια παραίτηση που υποβάλατε εσείς ή ο αρμόδιος Υφυπουργός και μέσα σε δευτερόλεπτα δεν έγινε δεκτή από τον Πρωθυπουργό; Εμείς πιστεύουμε ότι οι ευθύνες είναι στον Πρωθυπουργό, εκεί αγγίζουν τελικά, ο οποίος έχει την εποπτεία της συνολικής πολιτικής και ότι αυτή η Κυβέρνηση δεν μπορεί να μείνει και δεν έχει πια και το ηθικό δικαίωμα -αν θέλετε- και τη νομιμοποίηση από την κοινωνία και θα σας έλεγα από το πιο ευαίσθητο τμήμα της που είναι η νεολαία. Ευθύνες. Απαντήστε μου. Ευθύνες. Ο διοικητής του τμήματος μόνο; Θέλω απάντηση, κύριε Υπουργέ.
     Δεύτερον. Τι περιμένει το Υπουργείο από αυτήν την Αστυνομία που έχει φτιάξει; Είπατε για τις αρχές κ.λπ. που διέπουν τη λειτουργία της Αστυνομίας. Έχω εδώ την ανακοίνωση της Πανελλήνιας Ομοσπονδίας Αστυνομικών Υπαλλήλων μετά από αυτό το τραγικό γεγονός και ζητάει από την Κυβέρνηση, όχι να αλλάξει πολιτική, όχι να ξαναδεί τα πράγματα, ζητάει να απολογηθεί γιατί δεν ενδιαφέρθηκε για την αλλαγή νοοτροπίας και αντιλήψεων και την εμπέδωση αστυνομικής συνείδησης με σεβασμό στα ατομικά δικαιώματα και τις ελευθερίες των πολιτών, κεντρικό αίτημά μας στο 18ο Συνέδριο πέρυσι το Δεκέμβριο. Θα το καταθέσω στα Πρακτικά. Ναι, εμείς του ΣΥ.ΡΙΖ.Α. καταθέτουμε στα Πρακτικά τη δήλωση, την τοποθέτηση της Π.Ο.Α.Σ.Υ. πάνω σ’ αυτό το ζήτημα. Σας ρωτάμε: Τι περιμένετε εσείς; Τι περιμένετε από αυτήν την εκπαίδευση; Από τους Αστυνομικούς που τους έχετε στη Θήβα; Μέσα σε στρατόπεδα τους εκπαιδεύετε. Από ειδικούς φρουρούς, τους οποίος παίρνετε με ένα δίμηνο εκπαίδευση. Από ανθρώπους που τους κρατάτε μέσα στις κλούβες; Από ανθρώπους που δεν συζητάνε με ψυχολόγους, δεν συζητάνε με κοινωνιολόγους, δεν συζητάνε με δημοσιογράφους, δεν μαθαίνουν να αγαπούν την κοινωνία, ίσα-ίσα θα τη βλέπουν ο «εχθρός λαός»; Πότε θα αλλάξουν αυτά; Πότε θα γίνει μια τομή τέτοια και μια αναδιοργάνωση της Αστυνομίας; Γιατί να περιφέρονται στις γειτονιές με όπλα; Γιατί δεν αξιοποιούμε άλλα πρότυπα, όπως το βρετανικό πρότυπο, το οποίο έχει ισχύσει, να μη γυρίζει με το όπλο, να μην μπαίνει στην εύκολη λύση ο καθένας οποιαδήποτε στιγμή να αφαιρεί τη ζωή του άλλου; 
     Το τρίτο θέμα που θα ήθελα να βάλω. Γιατί δεν προχωρείτε σε διακομματική επιτροπή για να δούμε το θέμα της Αστυνομίας; Τίθεται πια από παντού, τίθεται εκ των πραγμάτων, το έχουν ζητήσει οι πάντες, για μια αναδιοργάνωση της Αστυνομίας. Και αν θέλετε, αυτή η κινητοποίηση, η οποία γίνεται,  η οποία παίρνει και ακραίες μορφές, όλοι το καταλαβαίνουν, κάπου να οδηγήσει. Πείτε στη νεολαία: «Σας ακούμε. Δεν θέλουμε την Αστυνομία πια που σκότωσε τον δεκαεξάχρονο. Θα το συζητήσουμε και μαζί σας και με τους εκπροσώπους της νεολαίας και με τις οργανώσεις της νεολαίας και με όλους». Γιατί δεν το κάνετε αυτό; Διακομματική επιτροπή για την αναδιοργάνωση της Αστυνομίας.
	Και τελευταίο ερώτημα, κύριε Υπουργέ. Κύριε Υπουργέ, δεν μπορώ να καταλάβω -και θέλω μια απάντηση- πώς μπορείτε να συνδέετε σήμερα, εσείς προσωπικά, το ρόλο του ελέγχοντος και του ελεγχόμενου κατά κάποιο τρόπο. Δηλαδή πώς γίνεται σήμερα, όταν τα θέματα της δημόσιας τάξης είναι κάτω από την κριτική όλης της κοινωνίας, του Τύπου, των πάντων, να είναι ταυτοχρόνως Υπουργός Δημόσιας Τάξης και Υπουργός Επικοινωνίας το ίδιο πρόσωπο; Και το λέω αυτό, κύριε Υπουργέ, γιατί έχουμε μια πικρή πείρα. 
      (Στο σημείο αυτό κτυπάει το κουδούνι λήξεως του χρόνου ομιλίας του κ. Αλαβάνου)
      ΠΡΟΕΔΡΕΥΩΝ (Βαϊτσης Αποστολάτος): Κύριε Αλαβάνο, αν θέλετε, ολοκληρώστε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Τελειώνω αμέσως, κύριε Πρόεδρε. 
	Διότι βλέπουμε τους Βουλευτές της Νέας Δημοκρατίας να περιφέρονται στα κανάλια και τη Νέα Δημοκρατία μαζί με το Κομμουνιστικό Κόμμα Ελλάδος και τον ΛΑ.Ο.Σ. να έχει μια κοινή στάση, όπου προσπαθεί να αποδώσει τις ευθύνες για ένα κοινωνικό φαινόμενο στο ΣΥ.ΡΙΖ.Α.. Οφείλετε μια απάντηση σ’ αυτό. Δεν μπορείτε να είστε και Υπουργός  Δημόσιας Τάξης και Υπουργός Ενημέρωσης και να έχετε τα non paper και τις συνεργασίες και να στρέφεστε στις δυνάμεις που προσπαθούν να κατανοήσουν, να ζητήσουν συγγνώμη, να κατανοήσουν τη νεολαία και να τη στηρίξουν. 
      Ευχαριστώ. 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο της Π.Ο.Α.Σ.Υ., το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
(Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Βαϊτσης Αποστολάτος): Σας ευχαριστώ. 
      Κύριε Υπουργέ, έχετε το λόγο. 
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θέλω να αρχίσω από μια τελευταία διευκρίνιση, κύριε Πρόεδρε. Νομίζω πως είχε γίνει αντιληπτό ότι αυτή η Κυβέρνηση, η Κυβέρνηση Καραμανλή, κατήργησε το Υπουργείο Τύπου, που ήταν ένα τελευταίο υπόλειμμα άλλων εποχών. Πολύ δε περισσότερο από την ημέρα που ανέλαβα…
      ΓΕΩΡΓΙΟΣ ΝΤΟΛΙΟΣ: Τι λέτε; Κατήργησε το  Υπουργείο Τύπου;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):…τα καθήκοντα απλής εποπτείας των Γραμματειών. Υπάρχει κυβερνητικός εκπρόσωπος και από εκεί και πέρα υπάρχουν Υπηρεσίες που απλώς εποπτεύονται από το Υπουργείο Εσωτερικών. Δεν είμαι Υπουργός Τύπου και δεν υπάρχει Υπουργείο Τύπου. Και αυτή είναι μια μεγάλη τομή από την πρώτη στιγμή που έγινε κυβέρνηση η Κυβέρνηση Καραμανλή. Και οι εποχές της προπαγάνδας και της εκμετάλλευσης των κρατικών μέσων μαζικής ενημέρωσης για κυβερνητικούς σκοπούς έχουν περάσει. Κι έχουν περάσει ανεπιστρεπτί. 
      Γυρίζω στο άλλο θέμα. Κύριε Πρόεδρε, ξαναλέω για μια ακόμα φορά. Τίποτε δεν μπορεί να δικαιολογήσει αυτό το οποίο συνέβη. Όχι μόνον το καταδικάσαμε, αλλά το καταδικάσαμε όλοι. Και κυρίως τίποτε δεν μπορεί να περιγράψει την κοινή οδύνη, ούτε το γεγονός του ότι οφείλουμε να προβληματιστούμε όλοι σε ποια κοινωνία ζούμε, τι είναι εκείνο που δίνουμε στα παιδιά, ιδίως στις νέες γενιές, σαν ελπίδα και σαν προοπτική. 
      Είμαι, όμως, βέβαιος ότι δεν δίνουμε τέτοια ελπίδα και προοπτική ισοπεδώνοντας και γενικεύοντας. Γιατί εγώ θα πω το εξής: και δεν το λέω επειδή είμαι Υπουργός Εσωτερικών έχοντας και την ευθύνη της δημόσιας τάξης. Θα το έλεγα από οποιοδήποτε πολιτικό μετερίζι ή από οποιαδήποτε υπουργική θέση. Δεν μπορεί, κύριε Πρόεδρε, -σας το λέω και το λέω γιατί γνωρίζετε την κατάσταση της Ελληνικής Αστυνομίας και την πραγματικότητα- εν ονόματι του εγκλήματος να γενικεύουμε για μια Αστυνομία, που αν τη δείτε -και την ξέρετε- καθημερινά στις πεζές περιπολίες, στον καθημερινό αγώνα είναι έτοιμη να τρέξει δίπλα από τον πολίτη. Το καλοκαίρι με  τις φωτιές, το χειμώνα με τις πλημμύρες τη βλέπουμε να τρέχει δίπλα από τον πολίτη και να του συμπαρίσταται. 
      Το είπα και το επαναλαμβάνω: Εδώ και κάμποσο καιρό πια ο πολίτης όχι μόνο δεν φοβάται τον αστυνομικό, αλλά τον επιζητεί. Γιατί τον επιζητεί; Ακριβώς διότι ξέρει την αποστολή του. Σας παρακαλώ πολύ, εν ονόματι και του Σώματος και της προσφοράς του στο κοινωνικό σύνολο, μην μηδενίζουμε αυτήν την προσφορά αυτών των ανθρώπων, πολλούς από τους οποίους τους ξέρετε, τους ζείτε. Γιατί δεν ανήκουν όλοι σ’ ένα κόμμα. Ξέρετε πολύ καλά ότι ανήκουν σ’ όλο το πολιτικό φάσμα, γιατί επιτέλους έπαψε να υπάρχει αυτού του είδους «το ανήκειν» της Ελληνικής Αστυνομίας σ’ έναν συγκεκριμένο χώρο. Είναι οι ίδιοι άνθρωποι που μάχονται με το οργανωμένο έγκλημα κάθε μέρα, είναι οι ίδιοι άνθρωποι –και προς Θεού, δεν κάνω κανέναν συμψηφισμό, μην παρεξηγηθώ εδώ, άλλο το ένα, άλλο το άλλο- που και αυτοί έχουν δώσει το αίμα τους, και μάλιστα πρόσφατα αρκετές φορές, αγωνιζόμενοι εναντίον του οργανωμένου ιδίως εγκλήματος. Και ρωτώ: σε ό,τι αφορά το θέμα της προστασίας αυτών των ανθρώπων, δεν το ξέρουμε ότι αυτοί οι άνθρωποι, οι ίδιοι άνθρωποι, είναι εκείνοι οι οποίοι έπεσαν θύματα της οπλοφορίας των κοινών εγκληματιών; Αυτό είναι γνωστό τοις πάσι. 
      Επαναλαμβάνω, λοιπόν, ότι είναι αυτοί οι αστυνομικοί, οι οποίοι σήμερα έχουν βρεθεί στο στόχαστρο, αυτοί οι άνθρωποι κάνουν τη δουλειά τους, όπως απαιτεί το επίπεδο της δημοκρατίας μας. Να βελτιώσουμε την κατάσταση; Ναι. Και στην εκπαίδευση και στα μέσα που έχουν για να κάνουν τη δουλειά τους. Ναι και σε ό,τι αφορά τη νοοτροπία τους. 
      Σας διαβεβαιώ, κύριε Πρόεδρε, ότι η νοοτροπία τους είναι άλλη και μέσα στις σχολές που εκπαιδεύονται, όσοι μπαίνουν ιδίως μέσω πανελληνίων εξετάσεων, αλλά και οι ειδικοί φρουροί και οι συνοριοφύλακες. Είναι άνθρωποι που κάνουν τη δουλειά τους καθημερινά με αυταπάρνηση και είναι πιστοί στο χρέος τους, πιστοί στον όρκο τους, πιστοί στη νομιμότητα. Υπάρχουν και παρεκβάσεις. 
      Και πού δεν υπάρχουν παρεκβάσεις, κύριε Πρόεδρε; Πείτε μου. Στον κόσμο που ζούμε -και δεν ζούμε σε μια κοινωνία αγγέλων- δεν υπάρχουν παρεκβάσεις; Χρέος μας είναι αυτές τις παρεκβάσεις και τις παραφυάδες να τις κόψουμε στη ρίζα τους. Χρέος μας είναι, όμως, να σκεφτόμαστε και την προσφορά των λοιπών ανθρώπων και να αναγνωρίζουμε αυτήν την προσφορά. Και πολύ περισσότερο τονίζω ότι είναι χρέος για την ίδια τη δημοκρατία, είναι χρέος για όλους εκείνους –το κοινωνικό σύνολο ιδίως-οι οποίοι εκμεταλλεύονται τα εγκλήματα ή και τα λάθη των αστυνομικών ή άλλων λειτουργών, είναι χρέος να τους καταδικάσουμε όλους εκείνους, οι οποίοι αφού εκμεταλλεύονται αυτές τις καταστάσεις, στρέφονται ευθέως εναντίον του κοινωνικού συνόλου. Είναι μια ευκαιρία μέσα σ’ αυτήν τη Βουλή να τους στείλουμε ένα μήνυμα. Υπάρχουν υπερασπιστές της δημοκρατίας, υπάρχουν υπερασπιστές της έννομης τάξης, του κράτους δικαίου, των ελευθεριών, των δικαιωμάτων του ανθρώπου. Και οι εχθροί, όπως είπα πριν και το ξαναλέω και τώρα, της δημοκρατίας κάτω από καμιά κουκούλα δεν πρόκειται να κρυφτούν. Και πολύ περισσότερο ανοχή απέναντί τους δεν πρόκειται να υπάρξει.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κ. Υπουργό.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Βαϊτσης Αποστολάτος): Ορίστε, κύριε Καρατζαφέρη, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, μας έθιξε απολύτως ο κ. Αλαβάνος επί προσωπικού. Θα μου δώσετε ένα λεπτό να αναπτύξω τη θέση μου. 
      Κύριε Αλαβάνε, εμείς δεν γνωρίζουμε το τι κάνετε εσείς. Οι γείτονές σας είπαν κάποια πράγματα. Όμως, μου προξένησε μεγάλη εντύπωση ότι μεγάλη ημερήσια εφημερίδα έχει την εξής δήλωση Βουλευτού σας, ότι είναι υπέρ της τρομοκρατίας μόνο που θέλουν περισσότερες τρομοκρατικές ενέργειες. Περιμένω μία διάψευση. Δεν μπορεί μέλος του ελληνικού Κοινοβουλίου να δηλώνει ότι είναι υπέρ της τρομοκρατίας και θέλει περισσότερες τρομοκρατικές πράξεις. Ακυρώνει αυτά που πριν από λίγο εμμέσως είπατε. Είναι στον «ΑΔΕΣΜΕΥΤΟ ΤΥΠΟ», στη σελίδα του κ. Δημήτρη Ρίζου. 
      Κάντε μία επιστολή και διαψεύστε το, γιατί αφήνετε εικόνες ότι υπάρχουν Βουλευτές που είναι υπέρ της τρομοκρατίας, κύριε Αλαβάνο. Εγώ άκουσα με πολλή προσοχή αυτά που είπατε. Δεν καταδικάσατε δια της λέξεως, αλλά εμμέσως περιγράψατε ότι είστε εναντίον των βανδαλισμών. Αυτό είναι ένα καλό σημείο αναφοράς, αν θέλετε, για όλους τους πολίτες. Όμως, δεν μπορεί να γράφεται ότι υπάρχει Βουλευτής του Κοινοβουλίου που είναι υπέρ της τρομοκρατίας.
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, μπορώ να έχω το λόγο για δώδεκα δευτερόλεπτα;
      ΠΡΟΕΔΡΕΥΩΝ (Βαϊτσης Αποστολάτος): Έχετε το λόγο για πάρα πολύ λίγο να πείτε αυτό που θέλετε. Είστε εκτός διαδικασίας.
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κύριε Πρόεδρε.
      Επειδή ο Πρόεδρος του ΣΥ.ΡΙ.ΖΑ. εταύτισε το Κ.Κ.Ε. με την Κυβέρνηση και τον ΛΑ.Ο.Σ., ήθελα να διευκρινίσω ότι μήτρα των σημερινών κοινωνικών, οικονομικών προβλημάτων, μήτρα της ενίσχυσης των κατασταλτικών μηχανισμών, είναι η Συνθήκη του Μάαστριχτ, την οποίαν εψήφισαν η Νέα Δημοκρατία, το ΠΑ.ΣΟ.Κ. και ο Συνασπισμός. Το Κ.Κ.Ε. καταδίκασε αυτήν τη Συνθήκη.
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πολύ.
      Η συνεδρίαση συνεχίζεται με τη δεύτερη υπ’ αριθμόν 354/8-12-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς τους Υπουργούς Οικονομίας και Οικονομικών και Ανάπτυξης, σχετικά με τη λειτουργία της εταιρείας «ΛΑΡΚΟ».
      Ειδικότερα η επίκαιρη ερώτηση της κυρίας Αντωνίου έχει ως εξής:
      «Η εταιρεία «ΛΑΡΚΟ», που ελέγχεται από το ελληνικό δημόσιο, αποτελεί μία βιομηχανία στρατηγικής σημασίας για την οικονομία της χώρας μας. Είναι μια από τις πέντε μεγαλύτερες παραγωγούς σιδηρονικελίου στον κόσμο και αποτελεί μία από τις λίγες σημαντικές βιομηχανίες που εξακολουθούν να λειτουργούν στην Ελλάδα. Ο ρόλος της μάλιστα είναι πολύ σημαντικός και για την περιφέρεια, αφού απασχολεί εργαζόμενους σε πέντε νομούς, μεταξύ των οποίων ο νομός Φθιώτιδας, όπου οι εργαζόμενοι φτάνουν τα επτακόσια άτομα περίπου.
      Ωστόσο, λόγω της κακοδιαχείρισης και κυρίως του τεράστιου σκανδάλου της επιζήμιας για την εταιρεία προπώλησης νικελίου, με το οποίο βαρύνεται η αποπεμφθείσα διοίκηση, η εταιρεία έχασε την ευκαιρία τα προηγούμενα χρόνια να καταγράψει κέρδη και να μπορέσει να αντιμετωπίσει αποτελεσματικά την κρίση, στην οποίαν έχει περιέλθει σήμερα λόγω πτώσης της χρηματιστηριακής τιμής του προϊόντος της. Αποτέλεσμα αυτού είναι να αντιμετωπίζει πλέον πρόβλημα επιβίωσης με όλες τις σοβαρές συνέπειες που θα είχε μια τέτοια εξέλιξη.
      Κατόπιν αυτών και επειδή το θέμα ξανατέθηκε προς τους συναρμόδιους Υπουργούς με επίκαιρη ερώτηση, στην οποίαν δεν προσήλθαν να απαντήσουν στη συνεδρίαση της 4-12-2008,
      Ερωτώνται οι κύριοι Υπουργοί:
      1. Προτίθενται να λάβουν πρωτοβουλίες, ώστε να χρηματοδοτηθεί η «ΛΑΡΚΟ» από το τραπεζικό σύστημα και να μην υπάρξουν δυσάρεστες εξελίξεις;
      2. Υπάρχει τελικά από την πλευρά της Κυβέρνησης σχέδιο για τη διάσωση της εταιρείας;». 
      Στην επίκαιρη ερώτηση της κ. Αντωνίου θα απαντήσει ο Υφυπουργός Οικονομίας και Οικονομικών κ. Λέγκας. 
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Είναι γεγονός ότι η «ΛΑΡΚΟ Α.Ε.», με συνολική παραγωγή δεκαεπτάμισι χιλιάδων τόνων νικελίου ετησίως, αποτελεί αναμφισβήτητα έναν από τους πιο σημαντικούς εξαγωγείς του κλάδου, μία από τις κυρίαρχες εταιρείες στην παραγωγή νικελίου τόσο σε ευρωπαϊκό, βεβαίως, όσο και σε παγκόσμιο επίπεδο. Απασχολεί σήμερα περίπου χίλιους τριακόσιους εργαζόμενους, διακόσιους περιφερειακά απασχολούμενους, με θετικές επιπτώσεις στις τοπικές οικονομίες πέντε νομών. Επιπλέον, διαθέτει τρία μεταλλεία πλήρως εξοπλισμένα, ένα εργοστάσιο πυρομεταλλουργίας στη Λάρυμνα και ένα λιγνιτωρυχείο. 
      Βεβαίως, έχει αναπτύξει σημαντική τεχνογνωσία στην ανεύρεση, εξόρυξη, στην εκμετάλλευση, στην παραγωγή νικελίου και κατέχει επιχειρησιακή παρουσία στους Νομούς Βοιωτίας, Φθιώτιδας, Ευβοίας, Κοζάνης και Καστοριάς, με πληθυσμό αναφοράς επτακοσίων πενήντα χιλιάδων κατοίκων. Τα υπάρχοντα αποθέματα νικελιούχων μεταλλευμάτων μπορούν να τροφοδοτήσουν την εταιρεία για δεκαετίες. 
      Είναι γεγονός, ακόμη, ότι η εταιρεία σήμερα αντιμετωπίζει σοβαρά προβλήματα και λειτουργικά, προερχόμενα τόσο από την κατακόρυφη πτώση των τιμών του ανοξείδωτου χάλυβα στην παγκόσμια αγορά, η οποία άμεσα επηρεάζει και την τιμή του προϊόντος της, του νικελίου, αλλά βεβαίως και την κρίση που υπάρχει στο χρηματοπιστωτικό τομέα. Βεβαίως, αντιμετωπίζει και κάποια εσωτερικά, διαρθρωτικά προβλήματα, όπως η έλλειψη ρευστότητας, τα περιβαλλοντικά προβλήματα, καθώς επίσης και η έλλειψη εκσυγχρονισμού.
      Δεδομένων των ανωτέρω προβλημάτων, είναι βέβαιο ότι για σημαντικό χρονικό διάστημα η εταιρεία δεν προβλέπεται να οδηγηθεί άμεσα σε κερδοφορία. Επιπλέον, δεν διαθέτει την απαραίτητη και αναγκαία ρευστότητα για την αποτελεσματική λειτουργία της. Αναμφίβολα, λοιπόν, η εταιρεία χρειάζεται σημαντικά κεφάλαια για επενδύσεις, σύγχρονο επιχειρησιακό σχέδιο, ώστε να εξέλθει από το σημερινό αδιέξοδο. 
      Στο πλαίσιο των προαναφερθέντων οικονομικών προβλημάτων, αλλά και της γενικότερης οικονομικής κρίσης, η διοίκηση της εταιρείας μας, έχει ενημερώσει ότι λαμβάνει μέτρα προστασίας που αποσκοπούν στο γενικότερο έλεγχο του κόστους και των εξόδων της, καθώς βεβαίως και στην εξασφάλιση της ρευστότητας –και αυτό είναι και το σημαντικό πρόβλημα- με συγκεκριμένες δράσεις, όπως αυτές περιγράφονται στο σχετικό επιχειρησιακό σχέδιο της τριετίας 2009-2011. 
      Παρά την παρούσα οικονομική της κρίση, η «ΛΑΡΚΟ» αποτελεί εταιρεία με πραγματικό αντικείμενο, ενώ η διατήρηση της λειτουργίας της είναι σημαντική τόσο από επιχειρηματική όσο και από κοινωνική διάσταση. Για το λόγο αυτό, επιθυμία και στόχος της Κυβέρνησης είναι η συνέχιση της λειτουργίας της επιχείρησης. 
      Για την επίτευξη του στόχου αυτού, η Κυβέρνησή μας θα λάβει όλα τα απαραίτητα μέτρα, τα κυριότερα των οποίων είναι η αύξηση του μετοχικού κεφαλαίου της εταιρείας, με συμμετοχή βεβαίως των βασικών μετόχων της -και μεταξύ αυτών και του δημοσίου- και με τη χρηματοδότηση της επιχείρησης μέσω του προγράμματος ενίσχυσης της οικονομικής ρευστότητας. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ, κύριε Υπουργέ. 
      Το λόγο έχει η κ. Αντωνίου για δύο λεπτά. 
      ΤΟΝΙΑ ΑΝΤΩΝΙΟΥ: Κύριε Υπουργέ, από τις σημερινές σας δηλώσεις αντιλαμβάνομαι πάρα πολύ καλά ότι δεν γνωρίζετε και δεν έχετε συνειδητοποιήσει σε τι σημείο βρίσκεται η επιχείρηση. Διότι σήμερα περίμενα από την Κυβέρνηση υπεύθυνα, μέσα από τη Βουλή, να μας πει πρώτον, εάν υπάρχει σχέδιο για την επιχείρηση και δεύτερον και πιο σημαντικό, εάν υπάρχει πολιτική βούληση από την πλευρά σας να χρηματοδοτηθεί η επιχείρηση. 
    Γνωρίζετε πολύ καλά διότι, σας το έχουν κάνει γνωστό και οι εργαζόμενοι αλλά και η διοίκηση της «ΛΑΡΚΟ», ότι η «ΛΑΡΚΟ» κλείνει. Οδηγείται σε πτώχευση. Υπάρχουν και πληροφορίες ότι η ίδια η διοίκηση της «ΛΑΡΚΟ» σας έχει στείλει επιστολή ότι θα οδηγηθεί σε πτώχευση η επιχείρηση. Έχουν πάρει πρωτοβουλίες οι εργαζόμενοι να πιέσουν την Κυβέρνησή σας και το Υπουργείο σας να δεσμευθείτε αν θα δοθούν χρήματα άμεσα, κύριε Υπουργέ, γιατί η επιχείρηση κλείνει. 
    Σήμερα τι μας είπατε εδώ; Πρώτα απ’ όλα είναι μια πολύ σημαντική επιχείρηση. Αυτό είναι πολύ θετικό γιατί η Κυβέρνησή σας υποτίθεται ότι το έχει αντιληφθεί. Όμως, επειδή είναι και ο κ. Δούκας δίπλα σας που είχε την ευθύνη μέχρι το 2007, ως αρμόδιος υπουργός για την «ΛΑΡΚΟ», πρέπει να σας πω ότι από το 2004 μέχρι το 2008 δεν έχετε αντιληφθεί το πόσο σημαντική είναι αυτή η επιχείρηση και για την ελληνική οικονομία αλλά και για τους εργαζόμενους. Διότι οι διοικήσεις που εσείς διορίσατε έχουν οδηγήσει τη «ΛΑΡΚΟ» σε πτώχευση. 
    Η προηγούμενη διοίκηση καταγγέλλεται για αδιαφάνεια, για πελατειακή λογική και ότι έχει τεράστιες ευθύνες εδώ που έφτασε την επιχείρηση.  Αυτό δεν το λέει ο Βουλευτής της Αξιωματικής Αντιπολίτευσης. Αυτό το λένε οι εργαζόμενοι όλων των χρωμάτων και των απόψεων και ακόμη αγαπητοί συνάδελφοι της πλειοψηφίας, κύριοι Υπουργοί. Γι’ αυτό υπάρχει καταγγελία στον εισαγγελέα, δεν έχουμε κανένα πόρισμα. Έρχεται η νέα διοίκηση από την οποία ζητάμε στοιχεία για το τι έχει συμβεί και από την προηγούμενη και με τις επιλογές της σημερινής διοίκησης με την προπώληση νικελίου και δεν μας δίνει κανείς στοιχεία. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Και έρχεται η σημερινή διοίκηση και λέει, αν η Κυβέρνηση δεν πιέσει τους μετόχους οι άλλες τράπεζες να δώσουν χρήματα όχι χθες, κύριε Υπουργέ, αλλά προχθές κλείνει η επιχείρηση. Και μιλάμε για τον Γενάρη. Μπορείτε να μας πείτε υπεύθυνα εδώ στην Αίθουσα του Κοινοβουλίου αν υπάρχει ρευστότητα έτσι ώστε η επιχείρηση να μπορεί να λειτουργήσει τους επόμενους  μήνες; Γιατί όλοι οι υπεύθυνοι λένε ότι δεν υπάρχει. 
    Ήρθε ο κ. Σκρέκας στον κ. Αλογοσκούφη φαίνεται, δεν πήρε καμμία δέσμευση, ενεργοποίησε τους Βουλευτές της Νέας Δημοκρατίας να πιέσουν την Κυβέρνησή σας ότι είναι σημαντική αυτή η επιχείρηση, αλλά δέσμευση δεν υπάρχει καμμία. Και περίμενα σήμερα τουλάχιστον εδώ ως Υπουργός της Κυβέρνησης να μας πείτε πόσοι πόροι έχουν δεσμευθεί, από πού θα δοθούν… 
    ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κυρία Αντωνίου.
    ΤΟΝΙΑ ΑΝΤΩΝΙΟΥ: Λέτε για αύξηση του μετοχικού κεφαλαίου. Μπορείτε να μας πείτε αν η Εθνική Τράπεζα, η Δ.Ε.Η. και το δημόσιο έχουν την πολιτική βούληση να βάλλουν χρήματα; Γιατί απ’ όσο γνωρίζουμε η Εθνική Τράπεζα λέει όχι. Η Δ.Ε.Η. ζητάει κιόλας να παίρνει χρήματα από τη «ΛΑΡΚΟ» που ξέρουμε σε τι κρίση είναι. 
    Άρα θέλουμε μια υπεύθυνη απάντηση αυτήν τη στιγμή, γιατί αποφεύγετε να έρθετε και στις ανάλογες επιτροπές της Βουλής και σε επίκαιρη επερώτηση που έχουμε ζητήσει να μιλήσουμε σοβαρά γι’ αυτήν την επιχείρηση εθνική σημασίας όπως είναι και όπως υποτίθεται αντιλαμβάνεστε εσείς. 
    ΠΡΟΕΔΡΕΥΩΝ (Βαΐτσης Αποστολάτος): Κυρία Αντωνίου, σας παρακαλώ. 
    ΤΟΝΙΑ ΑΝΤΩΝΙΟΥ: Όμως, με τις πολιτικές σας επιλογές  βλέπουμε ότι δεν το αντιλαμβάνεστε. Περιμένουμε, κύριε Υπουργέ, δεσμεύσεις.
    ΠΡΟΕΔΡΕΥΩΝ (Βαΐτσης Αποστολάτος): Κύριε Υπουργέ, έχετε κάτι να πείτε; 
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Βεβαίως έχω. 
    ΠΡΟΕΔΡΕΥΩΝ (Βαΐτσης Αποστολάτος): Παρακαλώ, έχετε το λόγο.
     ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μπορώ να αντιληφθώ το ενδιαφέρον που δείχνετε, κυρία συνάδελφε, για το συγκεκριμένο ζήτημα λόγω εντοπιότητας. Δεν μπορώ σε καμιά περίπτωση να αντιληφθώ -και σίγουρα βεβαίως δεν θα ακολουθήσω- την τακτική της υπερβολής. Θα ήταν βέβαια ιδιαίτερα πιο χρήσιμο να μην εξαντλείτε την μαχητικότητά σας σε κάποιες γενικές καταγγελίες αλλά να διατυπώσετε κάποια συγκεκριμένη πρόταση για την εταιρεία. 
    Το είπα και στην πρωτολογία μου ότι η εταιρεία αντιμετωπίζει σοβαρά οικονομικά προβλήματα -και το είπαμε ευθέως- προερχόμενα κυρίως –και αυτή είναι η αιτιολογία- από τη κατακόρυφη πτώση των τιμών του νικελίου παγκοσμίως και από την κρίση στο χρηματοπιστωτικό σύστημα. Τόνισα επίσης ότι ξεκάθαρος στόχος και επιθυμία της Κυβέρνησης και είναι ρητή διαβεβαίωση είναι να βοηθήσει την εταιρεία να εξέλθει απ’ αυτή τη σημερινή οικονομική της κατάσταση και βεβαίως να εξασφαλιστεί η συνέχιση και η λειτουργία της. 
    Για την επίτευξη αυτού του στόχου μας πρέπει να λάβουμε όλα τα μέτρα. Να επαναλάβω κάποια άμεσα. Τα είπα στην πρωτολογία μου: Αύξηση μετοχικού κεφαλαίου της εταιρείας με συμμετοχή των βασικών μετόχων μεταξύ αυτών και του δημοσίου. 
      Τώρα βέβαια εάν εσείς έχετε κάποια ιδιαίτερη πληροφόρηση και ξέρετε τι θα κάνει η Δ.Ε.Η  και τι θα κάνει η Εθνική, επιτρέψτε μου να βάλω ερωτηματικά στην πληροφόρησή σας. Και βεβαίως η χρηματοδότηση –και απαντώ στο δεύτερο σκέλος της ερώτησής σας-  της επιχείρησης μέσω του  προγράμματος ενίσχυσης της οικονομικής ρευστότητας. 
      Σε κάθε περίπτωση το ελληνικό δημόσιο ως μέτοχος της εταιρείας με ποσοστό 35,01%  και σε συνεργασία με τους υπόλοιπους  μετόχους, την Εθνική Τράπεζα που έχει ποσοστό 36,43% και τη Δ.Ε.Η.  που έχει ποσοστό 28,56% καθώς βεβαίως και με τη διοίκηση της εταιρείας  στο πλαίσιο της εταιρικής διακυβέρνησης θα λάβουμε όλες εκείνες τις αποφάσεις  που θα εξασφαλίσουν τη συνέχιση της λειτουργίας της επιχείρησης.
      Τέλος δεν πρέπει να έχετε την οποιαδήποτε αμφιβολία ότι η Κυβέρνησή μας θα εξαντλήσει όλα τα αναγκαία μέτρα ώστε να  μη θιγεί  το δικαίωμα στην εργασία που έχουν οι απασχολούμενοι στην εταιρεία αυτή καθώς και να επιτευχθεί  ακόμα μεγαλύτερη ανάπτυξη  τις περιοχές που δραστηριοποιείται η εταιρεία. 
      ΠΡΟΕΔΡΕΥΩΝ (Βαϊτσης Αποστολάτος): Κυρίες και κύριοι συνάδελφοι, η Βουλευτής του ΠΑ.ΣΟ.Κ. κ. Θάλεια Δραγώνα αιτείται ολιγοήμερη άδεια απουσίας στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Βαϊτσης Αποστολάτος): Η Βουλή ενέκρινε. 
      Προχωρούμε την διαδικασία της συζήτησης των επικαίρων ερωτήσεων.
      Η πρώτη με αριθμό 355/8-12-2008 επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη, προς τον Υπουργό Οικονομίας και Οικονομικών σχετικά με τη βελτίωση των όρων του συστήματος «ΤΕΙΡΕΣΙΑΣ» κ.λπ. δεν θα συζητηθεί λόγω κωλύματος του κυρίου Υπουργού και συνεπώς διαγράφεται. 
      Επίσης η πέμπτη με αριθμό 360/8-12-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη, προς τον Υπουργό Οικονομίας και Οικονομικών, σχετικά με την αποστολή «αιτιολογημένης γνώμης» από την Ευρωπαϊκή Επιτροπή για τον  «νόμο του 20%» κ.λπ.  δεν θα συζητηθεί λόγω κωλύματος του κυρίου Υπουργού και συνεπώς διαγράφεται. 
      Επίκαιρες Ερωτήσεις δεύτερου κύκλου:
      Συνεχίζουμε με την πρώτη με αριθμό 353/8-12-2008 επίκαιρη ερώτηση της Βουλευτού της Νέας Δημοκρατίας κυρίας Φωτεινής Πιπιλή προς τον Υπουργό Περιβάλλοντος, Χωροταξίας και Δημοσίων ΄Εργων σχετικά με τα μέτρα για τον περιορισμό των υδροβόρων δραστηριοτήτων από την Τοπική Αυτοδιοίκηση και τους πολίτες κ.λπ., η οποία δεν θα συζητηθεί λόγω κωλύματος του κυρίου Υπουργού και συνεπώς διαγράφεται. 
       Επίσης η δεύτερη με αριθμό 352/8-12-2008 επίκαιρη ερώτηση του Βουλευτή του ΠΑ.ΣΟ.Κ. κ. Δημητρίου Αδρουλάκη προς τον Υπουργό Οικονομίας και Οικονομικών, σχετικά με την ενίσχυση της κοινοπρακτικής ανάληψης δημοσίων έργων και υπηρεσιών για στήριξη των μικρών και μεσαίων επιχειρήσεων κ.λπ. δεν θα συζητηθεί λόγω αναρμοδιότητας και συνεπώς διαγράφεται. 
      Προχωρούμε στην τρίτη με αριθμό 361/8-12-2008 επίκαιρη ερώτηση της Βουλευτού του Κ.Κ.Ε κυρίας Σοφίας Καλαντίδου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη λειτουργία του εργοστασίου Λαναρά, την πληρωμή των δεδουλευμένων στους εργαζόμενους κ.λπ.. 
      Η ερώτηση αυτή δεν συζητείται μεν λόγω κωλύματος του  κυρίου Υπουργού και θα διαγραφεί, πλην, όμως, για ένα λεπτό θέλει να τοποθετηθεί η κυρία Καλαντίδου. 
      Ορίστε, κυρία Καλαντίδου, έχετε το λόγο. 
      ΣΟΦΙΑ ΚΑΛΑΝΤΙΔΟΥ: Κύριε Πρόεδρε,  με όλο το σεβασμό στη διαδικασία αλλά και  στον καταμερισμό που κάνει  το κάθε Υπουργείο, θέλω να πω, επειδή είναι πολύ σημαντικό το θέμα για τους εργαζόμενους, είμαστε σε μια πολύ κρίσιμη περίοδο και επειδή έχει παρουσιαστεί το επιχειρησιακό σχέδιο …
       ΠΡΟΕΔΡΕΥΩΝ (Βαϊτσης Αποστολάτος): Κυρία Καλαντίδου, για να κερδίσουμε χρόνο,  παρακαλώ να τοποθετηθείτε απλά. 
      ΣΟΦΙΑ ΚΑΛΑΝΤΙΔΟΥ: Μπαίνω ακριβώς στην ουσία, κύριε Πρόεδρε. 
      Κύριε Πρόεδρε, δεν απαντά η Κυβέρνηση, αλλά ξέρει πολύ καλά ότι αυτό το επιχειρησιακό σχέδιο φέρνει απολύσεις και κλείσιμο των εργοστασίων και είναι μεγάλο το πρόβλημα. 
      Εγώ, όμως, ζήτησα το ένα λεπτό γιατί οι εργαζόμενοι –προχθές ήμουνα στη Νάουσα- πολλοί από αυτούς είναι σε επίσχεση εργασίας, πρέπει να πληρωθούν για τις γιορτές από τον Ο.Α.Ε.Δ.,  πρέπει να πάρουν τα πέντε μηνιάτικα δεδουλευμένα, που θα τους οφείλονταν  μέχρι τις γιορτές αν βάλουμε το δώρο Χριστουγέννων. Είναι ντροπή να αφήσουμε αυτούς τους ανθρώπους έτσι, ενώ τους χρωστάει ο Όμιλος, ο οποίος, όμως, πρόσφατα πήρε 10.000.000 ευρώ. Θεωρώ ότι πρέπει  να κάνουμε ό,τι μπορούμε τουλάχιστον για να πάρουν τα χρήματα της επίσχεσης. 
      Ευχαριστώ. 
     ΠΡΟΕΔΡΕΥΩΝ (Βαϊτσης Αποστολάτος): Συνεχίζουμε την συζήτησή μας με την τέταρτη με αριθμό 359/8.12.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Εξωτερικών σχετικά με την απόρριψη του ονόματος «Μακεδονία» από τους Αλβανούς της Βαρντάρσκα. 
     Η επίκαιρη ερώτηση του συναδέλφου κ. Αϊβαλιώτη αναλυτικότερα έχει ως εξής:
     «Ο γνωστός Αλβανός πολιτικός της Βαρντάρσκα κ. Αχμέτι αποκάλεσε «Δαρδανία» το κράτος των Σκοπίων σε ομιλία του στα εγκαίνια Μουσείου, ενώ ανέφερε και ότι η πόλη των Σκοπίων ήταν ιστορική πρωτεύουσα της Δαρδανίας και κοιτίδα των Αλβανών.
     Με κείμενό τους στη μεγάλης κυκλοφορίας εφημερίδα της Βαρντάρσκα «Νόβα Μακεντόνια» (1.12.2008) κάποιοι σλαβόφωνοι αυτοαποκαλούνται «ιστορικοί» της Βαρντάρσκα, επιτίθενται με σφοδρότητα στον κ. Αχμέτι και καυτηριάζουν το ότι για πρώτη φορά ένας Αλβανός πολιτικός ηγέτης αποκαλεί δημόσια την (ψευτο) «Μακεδονία» με το όνομα «Δαρδανία».
     Κατόπιν τούτου ερωτάσθε:
     Ποια χρήση του παραπάνω γεγονότος έκανε το Υπουργείο σας ώστε να αντιληφθεί η διεθνής κοινή γνώμη και οι διαμορφωτές της ότι η υστερική, ακραία και επεκτατική προπαγάνδα των Σκοπιανών δεν έχει κανένα λογικό έρεισμα και σε αυτήν αντιδρούν ακόμη και οι Αλβανοί της Βαρντάρσκα;
     Ποιες άλλες ενημερωτικές εκστρατείες ανέλαβε το Υπουργείο σας μέσα στο 2008 ώστε να καταδειχθεί ο υστερικός εθνικισμός και οι προκλήσεις των Σκοπιανών;».
     Ο Υφυπουργός Εξωτερικών κ. Δούκας έχει το λόγο.
     ΠΕΤΡΟΣ ΔΟΥΚΑΣ (Υφυπουργός Εξωτερικών): Κύριε συνάδελφε, γνωρίζετε ότι στην εξωτερική πολιτική πολλά απ’ αυτά τα οποία γίνονται δεν λέγονται. Και δεν λέγονται για να μην δίνουμε εμείς τη δυνατότητα στους γείτονές μας να κάνουν έγκαιρες «αναχαιτίσεις» αυτών που κάνουμε εμείς. Το άγχος της δημοσιότητας είναι κακός σύμβουλος. 
     Δεν υπάρχει ανάγκη να πληροφορούνται οι βόρειοι γείτονές μας όλα όσα κάνουμε και όλα όσα σχεδιάζουμε να κάνουμε και μάλιστα από το Βήμα της Βουλής. Σας λέω, όμως, ότι το Υπουργείο Εξωτερικών παρακολουθεί από κοντά όλες τις πολιτικές εξελίξεις στην Π.Γ.Δ.Μ.. Παρακολουθούμε από κοντά όλες τις εσωτερικές σχέσεις και τριβές και όλες τις εκφράσεις εθνικισμού και μισαλλοδοξίας. Όχι μόνο παρακολουθούμε, αλλά και ενημερώνουμε όλους τους φίλους μας, όλους τους εταίρους και όλους τους διεθνείς οργανισμούς: Ευρωπαϊκή Ένωση, ΝΑΤΟ, Ο.Η.Ε., Ο.Α.Σ.Ε., Συμβούλιο της Ευρώπης, τόσο για την άρνησή τους να βρεθεί μια αμοιβαία αποδεκτή λύση σύμφωνα με αυτά τα οποία έχουμε συζητήσει στη Βουλή, όσο και για όλες τις εκδηλώσεις εθνικισμού και μισαλλοδοξίας. 
     Έχουμε ξεκαθαρίσει προς όλους τα όρια της ανοχής μας. Αλλά είμαστε ιδιαίτερα προσεκτικοί, κύριε συνάδελφε, να μη δώσουμε καμμία αφορμή ή δικαιολογία ότι έχουμε οποιαδήποτε ανάμιξη στα εσωτερικά τους. Αντιλαμβάνεσθε τι λάθος θα ήταν κάτι τέτοιο. Είμαστε παράγοντας σταθεροποίησης και όχι αποσταθεροποίησης. Κάνουμε ό,τι πρέπει να κάνουμε έξω από τους προβολείς της δημοσιότητας. Κάνουμε κινήσεις και πρόληψης και αναχαίτισης, αλλά δεν επεμβαίνουμε στα εσωτερικά τους. 
     Αξιοποιούμε ακόμη και την οικονομική διπλωματία. Συζητάμε με όλα τα κράτη και ακόμη περισσότερο με τα κράτη με τα οποία έχουμε στενές οικονομικές, πολιτικές και εμπορικές σχέσεις, με τα κράτη στα οποία για παράδειγμα η ελληνική ναυτιλία έχει παραγγείλει πλοία στα ναυπηγεία τους, με τα κράτη στα οποία έχουμε επενδύσει και εξηγούμε τι σημαίνουν οι προσπάθειές μας για μια αμοιβαία αποδεκτή λύση στο θέμα του ονόματος. Σας πληροφορώ ότι τα αποτελέσματα είναι ιδιαίτερα θετικά.
      Κύριε συνάδελφε, διαβάσατε την Έκθεση Προόδου της Ευρωπαϊκής Ένωσης όσον αφορά την Π.Γ.Δ.Μ.. Τι γράφει αυτή η Έκθεση Προόδου; Απολύτως καμμία αναφορά στο θέμα της ένταξης και έναρξης ενταξιακών διαπραγματεύσεων. Απολύτως καμμία αναφορά! Την περασμένη εβδομάδα στη Σύνοδο Κορυφής του ΝΑΤΟ έγινε υπενθύμιση αυτών που συμφωνήθηκαν και συζητήθηκαν στο Βουκουρέστι τον περασμένο Απρίλιο για την αναγκαιότητα επίλυσης του ονοματολογικού, προκειμένου η χώρα αυτή να λάβει πρόσκληση για ένταξη στη συμμαχία.
      Κύριε συνάδελφε, είπα πριν ότι είμαστε παράγοντας ειρήνης και σταθερότητας σε όλη την περιοχή. Θέλουμε να οικοδομήσουμε καλύτερες και φιλικές σχέσεις με το γειτονικό λαό και να προωθήσουμε τη συνεργασία σε όλους τους τομείς προς αμοιβαίο όφελος.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Βαϊτσης Αποστολάτος): Σας ευχαριστούμε πολύ.
      Ο κ. Κωνσταντίνος Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε.
      Αυτό που θα πω, κύριε Υπουργέ, δεν έχει καμμία προσωπική αιχμή –το ξεκαθαρίζω εξ αρχής. Κατ’ αρχάς, δεν μου αρέσουν τα ευγενή αθλήματα. Εάν μου πείτε πώς παίζεται το γκολφ, δεν ξέρω ούτε πώς πιάνει κανείς το μπαστούνι. Έπαιζα μπάλα σε αλάνες.
      Όταν παίζεις μπάλα και σου σφυρίζει κάποιος πέναλτι, πρέπει να έχεις ιδιαίτερη ανικανότητα για να το στείλεις πάνω από το δοκάρι και ιδίως όταν αυτό το πέναλτι το στείλεις και αράουτ, πια μιλάμε για την πλήρη ανικανότητα –το ξέρετε και εσείς, έχετε παίξει ποδόσφαιρο. Σας σφύριξα ένα πέναλτι –όχι σε εσάς προσωπικά, στην Κυβέρνηση. Ζήτησα να μάθω ποιο είναι το μέγεθος της ελληνικής μειονότητας στα Σκόπια και έκπληκτος βλέπω ότι ενώ το σφυρίζω το πέναλτι για να μπορέσετε να σκοράρετε και να πάρει και ένα βαθμό η Ελλάδα, διότι εδώ μιλάμε για μία χώρα η οποία αντιμετωπίζει ένα σκληρό ντέρμπι με το σκοπιανό εθνικισμό -κάνουμε μια μεγάλη προσπάθεια όλοι- βλέπουμε το πέναλτι να το πετάει η κα Μπακογιάννη αράουτ. Δεν έχει ξαναγίνει αυτό. 
      Ενώ ο Γκλιγκόροφ είπε ότι είναι εκατό χιλιάδες οι Έλληνες των Σκοπίων, ενώ εμείς έχουμε κάθε δικαίωμα και όφελος να πούμε ότι είναι διακόσιες πενήντα χιλιάδες, μου απαντά ότι είναι τετρακόσιοι είκοσι δύο (422). Έχω εδώ την απάντηση και μάλιστα την επανέλαβε και ο συμπαθής κ. Κασσίμης, λέγοντας ότι δεν εκδηλώνεται συνεκτική ομάδα Ελλήνων στα Σκόπια. Αυτά είναι τρελά πράγματα. Οι Σκοπιανοί ανοίγουν ήδη σαμπάνιες. 
      Καταθέτω στα Πρακτικά το δημοσίευμα με τίτλο «Bakoyanni: Keine griechische Minderheit in Makedonien!». Καμμία ελληνική μειονότητα στη Μακεδονία. Είναι επίσημη ανταπόκριση του σκοπιανού πρακτορείου ειδήσεων. Πανηγυρίζουν, λοιπόν, οι Σκοπιανοί.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Και τι γίνεται; Έρχεται ένας Αλβανός ηγέτης της Βαρντάρσκα και δηλώνει επισήμως ότι δεν υπάρχει Μακεδονία. Υπάρχει, λέει, η Νταρντάνια και προφανώς οι κάτοικοί της ονομάζονται Νταρντάνες και Νταρντάνιοι. Αυτό είπε ο Αλβανός ηγέτης των Σκοπίων, ο οποίος είναι ηγέτης του 20% των Σκοπίων, εκλεγμένος Βουλευτής κατ’ επανάληψη κ.λπ..
      Καταθέτω, λοιπόν, στα Πρακτικά το δημοσίευμα της «NOVA MAKEDONIA» με τις δηλώσεις του Αλί Αχμέτι. Είναι ο ηγέτης των Αλβανών των Σκοπίων.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Έτσι, λοιπόν, έχουμε ένα ακαταμάχητο επιχείρημα. Εγώ τον έχω συναντήσει τον Αχμέτι. Κάναμε αποστολή στα Σκόπια. Είπε τα ίδια πράγματα και τότε και ο Γιώργος Καρατζαφέρης έκανε αλλεπάλληλες ερωτήσεις στην Ευρωβουλή γι’ αυτό το θέμα. Δεν αναγνωρίζουν οι Αλβανοί των Σκοπίων την ψευτομακεδονία. Μιλάνε για Νταρντάνια. 
      Εμείς πήραμε αυτό το ακαταμάχητο επιχείρημα, οι πρεσβείες μας, οι δίαυλοι οι οποίοι έχουμε, να το φέρουμε στη διεθνή κοινή γνώμη; Μιλάμε για ένα Βουλευτή και ηγέτη των Αλβανών της Βαρντάρσκα, ώστε να το χρησιμοποιήσουμε. Κάλεσε η κ. Μπακογιάννη τα διεθνή μέσα ενημέρωσης να δώσει μία συνέντευξη στο CNN, στο BBC, ώστε να μάθουν οι ξένοι ότι οι Αλβανοί των Σκοπίων μιλάνε για Νταρντάνια, δεν μιλάνε για ψευτομακεδονία; Έκανε παρέμβαση στον Ο.Η.Ε. γι’ αυτό το θέμα;
      Για ποιο λόγο, κύριε Υπουργέ, δεν βάζουμε όρο σε κάθε διεθνή συμφωνία που συνάπτει η Ελλάδα να μην αναγνωρίσει ποτέ η χώρα με την οποία κάνουμε τη συμφωνία, αυτό το κρατίδιο με το όνομα «Μακεδονία», αλλά ακόμη και όταν υπάρχει αναγνώριση με το όνομα «Μακεδονία» να ανακαλείται η αναγνώριση; Γιατί δεν το βάζουμε ως όρο, όταν κάνουμε συμφωνίες και μνημόνια; Ποιος είναι ο μυστηριώδης λόγος;
      Επίσης, γιατί δεν εξηγούμε διεθνώς με το πολύτιμο αυτό επιχείρημα που μας έδωσε ο Αχμέτι ότι δεν υπάρχει ψευτομακεδονία, αντιδρούν οι Αλβανοί της Βαρντάρσκα γι’ αυτό το όνομα και ζητούν ένα άλλο όνομα; Έτσι θα προασπίζαμε το κλεμμένο μας όνομα και έτσι θα μπορούσε να σταματήσει και αυτή η συνεχής υποχώρηση αναφορικά με το όνομα. Το μόνο βέτο πλέον που βάζετε, είναι στο πρόθεμα εάν θα είναι άνω, κάτω, πέρα ή δώθε Μακεδονία. Το «Μακεδονία» το δεχθήκατε δυστυχώς.
      Ευχαριστώ.
ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κ. Αϊβαλιώτη.
      Ο κύριος Υφυπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Κύριε συνάδελφε, παρεμβαίνουμε συνεχώς και σε εικοσιτετράωρη βάση για όλα τα θέματα τα οποία έχουμε συζητήσει. Επαναλαμβάνω ότι είμαστε ιδιαίτερα προσεκτικοί να μη δώσουμε καμμία αφορμή, καμμία δικαιολογία είτε ότι προσπαθούμε να αποσταθεροποιήσουμε τη γείτονα χώρα είτε ότι αναμειγνυόμαστε στα εσωτερικά της.
Θέλω να είμαστε ιδιαίτερα προσεκτικοί σ’ αυτό. 
     Αναφέρατε προηγουμένως ότι ακόμη και σε συμφωνίες που θέλουμε να υπογράψουμε με τρίτα κράτη να βάζουμε όρο ότι «έτσι και συμφωνήσετε να αναγνωρίσετε τη γειτονική χώρα δεν θα υπογράφουμε συμφωνίες μαζί σας!». Αυτό θα οδηγούσε, αγαπητέ συνάδελφε, στη δική μας απομόνωση και όχι στη δική τους. Οι περισσότερες συμφωνίες τις οποίες υπογράψουμε με τρίτες χώρες, είναι για το δικό μας όφελος. Λέτε, λοιπόν και υποστηρίζετε ότι η Ελλάδα θα πρέπει να πάει από μόνη της στη γωνία; Οι κινήσεις τις οποίες κάνουμε έχουν και τη μορφή αναχαίτισης και τη μορφή πρόταξης των δικών μας συμφερόντων. Όχι, όμως, να φθάσουμε και στο αντίθετο αποτέλεσμα η Ελλάδα να απομονωθεί αντί οι βόρειοι γείτονές μας.
     Χρειάζεται πάρα πολύ μεγάλη προσοχή και όσον αφορά τη δημοσιότητα. Το άγχος της δημοσιότητας, το άγχος του να προβάλεις ότι κάτι κάνεις, πολλές φορές δεν έχει το αποτέλεσμα το οποίο επιδιώκουμε. 
     Ευχαριστώ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υφυπουργό.
      Δεν είναι κακό, όμως, να θυμόμαστε όλοι την ιστορία, την Ιλλυρία, την Δαρδανία και ότι στο λεξικό η λέξη «νταρντάνα» υπάρχει και σημαίνει πράγματα. Η γνώση και η μόρφωση δεν έκαναν κακό και δεν θα κάνουν σε κανένα. 
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ  ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών: «Αναδιοργάνωση της Δημοτικής Αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών». 
     Στη χθεσινή συνεδρίαση συζητήθηκαν και ψηφίστηκαν τα άρθρα 1 έως και 23 του νομοσχεδίου. Στη σημερινή συνεδρίαση θα συζητηθούν τα άρθρα 24 έως και 48 του νομοσχεδίου και οι τροπολογίες, ως μία ενότητα. 
     Το λόγο έχει ο εισηγητής της Πλειοψηφίας κ. Συμεών Κεδίκογλου.
     ΣΙΜΟΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
     Πριν περάσω στο τρίτο και τέταρτο κεφάλαιο θα ήθελα, επειδή δεν δευτερολογήσαμε στην χθεσινή συνεδρίαση, να αναφερθώ –νομίζω ότι και ο κ. Στρατάκης από το ΠΑ.ΣΟ.Κ. είχε αναφερθεί- στις κοινωνικές δομές που δεν περιλαμβάνονται στις διατάξεις του άρθρου 18, παράγραφος 5Α.. Επειδή και στη Χαλκίδα τυχαίνει οι παιδικοί σταθμοί να διέπονται από ένα διαφορετικό καθεστώς και αντιμετωπίζουν τον κίνδυνο να κλείσουν, χωρίς να υπάρχουν εναλλακτικές λύσεις για τους πολίτες, θα πρέπει να δούμε τη δυνατότητα διεύρυνσης των προϋποθέσεων για την περαιτέρω λειτουργία αυτών των παιδικών σταθμών. 
     Να περάσουμε τώρα στα της σημερινής θεματολογίας. Στο τρίτο κεφάλαιο του νομοσχεδίου έχουμε τα υπηρεσιακά θέματα κεντρικής και αποκεντρωμένης διοίκησης. Είπαμε εξ αρχής ότι είναι φιλόδοξο αυτό το νομοσχέδιο γιατί αφορά τη ομογενοποίηση ενός Υπουργείου με ευρύτατο φάσμα αρμοδιοτήτων, όπως είναι το Υπουργείο Εσωτερικών μετά τη συνένωσή του με το Υπουργείο Δημόσιας Τάξης και έτσι στο άρθρο 24 έχουμε τη δημιουργία του Συμβουλίου Ασφαλείας και Πολιτικής Προστασίας. Η ανάγκη δημιουργίας αυτού του συμβουλίου προκύπτει από την ένταξη στο Υπουργείο Εσωτερικών των Σωμάτων και Υπηρεσιών του πρώην Υπουργείου Δημόσιας Τάξης, δηλαδή, της Ελληνικής Αστυνομίας, του Πυροσβεστικού Σώματος, της Ελληνικής Αγροφυλακής, της Εθνικής Υπηρεσίας Πληροφοριών και της Διεύθυνσης Πολιτικής Άμυνας και Πολιτικής Σχεδίασης Έκτακτης Ανάγκης και να συνεργάζονται αυτές οι υπηρεσίες εύρυθμα με υπηρεσίες του Υπουργείου Εσωτερικών, όπως η Γενική Γραμματεία Πολιτικής Προστασίας. 
     Ακούστηκε σε προηγούμενες συνεδριάσεις: «Αφού υπάρχει Γενική Γραμματεία Πολιτικής Προστασίας γιατί χρειάζεται το Συμβούλιο Ασφαλείας και Πολιτικής Προστασίας;». Μα, είναι σαφές, ότι η Γενική Γραμματεία θα πρέπει να συνεργάζεται με άλλους φορείς και αυτό το ρόλο αναλαμβάνει το νεοσύστατο συμβούλιο. 
     Στο άρθρο 25 έχουμε στοιχεία αιτήσεων προς τη διοίκηση. Για την ακρίβεια διευρύνονται τα αποδεικτικά μέσα με τα οποία μπορεί κάποιος να πιστοποιήσει την ταυτότητά του. Είναι πλέον και η άδεια οδήγησης και το ατομικό βιβλιάριο υγείας. Δεν είναι δυνατόν με αυτά τα έγγραφα να μπορείς να ταξιδέψεις σε χώρες της Ευρώπης, αλλά να μην μπορείς, μέσα στην ίδια σου τη χώρα να πιστοποιήσεις την ταυτότητά σου.
      Επίσης, στο άρθρο 26 έχουμε θέματα αυτοματοποίησης, διεκπεραίωσης υποθέσεων από τη διοίκηση. 
      Αντίστοιχα και στο άρθρο 27 έχουμε τις αρμοδιότητες της Υπηρεσίας Ανάπτυξης Πληροφορικής. 
      Στο άρθρο 28 έχουμε θέματα επιχειρησιακών προγραμμάτων. Εδώ υπάρχει ένα ζήτημα, στο οποίο θα αναφερθώ και στη συζήτηση των τροπολογιών και αφορά τις προϋποθέσεις ένταξης. Λέει χαρακτηριστικά το άρθρο ότι μπορούν να ενταχθούν όσοι έχουν πτυχίο Σχολής Πληροφορικής Α.Ε.Ι. ή συναφή. Αυτό το «συναφή» πρέπει να διευκρινιστεί, διότι υπάρχει ένα πολύτιμο δυναμικό σήμερα στο ολοκληρωμένο πληροφοριακό σύστημα των περιφερειών, για το οποίο –έτσι όπως είναι διαμορφωμένη διάταξη- υπάρχει μια ασάφεια. 
      Στο άρθρο 29 ρυθμίζονται διαδικαστικά θέματα σχετικά με τη διενέργεια των εκλογών. Είναι ρυθμίσεις που υπαγορεύονται από την κοινή λογική, όπως για παράδειγμα καταργείται η υποχρέωση παραμονής των στελεχών του στρατεύματος εντός των στρατώνων κατά την ημέρα διεξαγωγής των εκλογών. Αυτές οι διατάξεις ήταν αναγκαίες σε παρωχημένες περιόδους της πολιτικής ζωής του τόπου. 
      Στο άρθρο 30, σχετικά με τις ρυθμίσεις υπηρεσιακής κατάστασης πρώην Βουλευτών, έχω αναφερθεί στην επιτροπή. 
      Στο άρθρο 31 έχουμε θέματα υπηρεσιακής κατάστασης των δημοσίων υπαλλήλων και πάλι διατάξεις που υπαγορεύονται από την κοινή λογική. Όμως, θέλω να ξεχωρίσω τη διάταξη για το χαρακτηρισμό των Νομών Φλώρινας, Καστοριάς και Κιλκίς ως παραμεθόριων περιοχών, γιατί το τυπικό δεν ίσχυε μετά την ένταξη γειτονικών χωρών στην Ευρωπαϊκή Ένωση. 
      Θέλω βέβαια να επισημάνω ότι ο χαρακτηρισμός αυτός «παραμεθόρια περιοχή» πρέπει να επανεξεταστεί. Υπάρχουν περιοχές της χώρας που τυπικά δεν είναι παραμεθόριες, αλλά πρακτικά αντιμετωπίζουν τα ίδια και μεγαλύτερα προβλήματα με αυτά που αντιμετωπίζουν οι παραμεθόριες περιοχές. 
      Ρυθμίζονται επίσης θέματα διορισμών συγγενών θανόντων κατά την εκτέλεση της υπηρεσίας –στο άρθρο 32- και γενικότερα θέματα προσωπικού. 
      Πριν κλείσω, θα ήθελα να αναφερθώ στο Δ΄ Κεφάλαιο. Είναι ρυθμίσεις θεμάτων ιθαγένειας και μεταναστευτικής πολιτικής. 
      Εδώ, κυρίες και κύριοι συνάδελφοι, έχουμε ένα πολύ δύσκολο έργο. Έχουμε την ανάγκη να ενσωματωθούν στο κοινωνικό μας σύνολο ένας μεγάλος αριθμός μεταναστών. Έχουμε αναλογικά ένα μεγαλύτερο ποσοστό μεταναστών από τις άλλες ευρωπαϊκές χώρες και είναι θέμα όχι μόνο πολιτισμού, αλλά και ομαλής λειτουργίας της κοινωνίας μας η νομιμοποίησή τους, η διευκόλυνση της διαβίωσής τους. 
      Υπάρχει μια σειρά σχετικών διατάξεων. Βέβαια, δεν θα ισχυριστούμε ότι λύνουμε το πρόβλημα. Υπάρχουν πάρα πολλές παράμετροι που θα πρέπει να εξεταστούν και θα πρέπει να γίνει και αντικείμενο μιας ευρύτερης συζήτησης και μίας οπωσδήποτε διακομματικής συναίνεση. 
      Ωστόσο, υπάρχουν διατάξεις που διευκολύνουν και που είναι σημαντικές. Για παράδειγμα επιλύεται το πρόβλημα όσων δουλεύουν σε ξενοδοχειακές επιχειρήσεις ή ευρύτερα όσων είναι εποχικά εργαζόμενοι. Δίνεται άδεια διαμονής στις συζύγους τους, διευκολύνονται στις συναλλαγές τους με τις δημόσιες υπηρεσίες με την επίδειξη μόνο της άδειας παραμονής. Επεκτείνεται το διάστημα που μπορούν να δηλώσουν τις μεταβολές που αφορούν την προσωπική και εργασιακή τους κατάσταση. Προστατεύεται το παιδί και η ενότητα της οικογένειας και λαμβάνεται ειδική μέριμνα για το καθεστώς διαμονής των τέκνων υπηκόων τρίτων χωρών, τα οποία γεννήθηκαν στην Ελλάδα. 
      Έχουμε επίσης και ζητήματα που αφορούν τους Έλληνες ομογενείς, θέματα ελληνικής ιθαγένειας. Είναι πολύ σωστό το ότι δεν συνιστά πλέον κώλυμα στη διαδικασία πολιτογράφησης ενός ομογενούς η καταδίκη του για παράβαση της νομοθεσίας για εγκατάσταση και κίνηση αλλοδαπών στην Ελλάδα, γιατί μην ξεχνάμε ότι όταν ξεκίνησε το μεταναστευτικό κύμα προς την Ελλάδα, όταν γίναμε για πρώτη φορά χώρα υποδοχής, δεν είχαμε το απαραίτητο νομοθετικό πλαίσιο. 
      Καταργείται η εμφάνιση του αιτούμενου την απόκτηση της ελληνικής ιθαγένειας ενώπιον της αρμόδιας επιτροπής. Ήταν μια διαδικασία θα έλεγα μειωτική για ανθρώπους που είχαν δώσει αγώνα να παραμείνουν Έλληνες. 
      Μιλάω  ειδικότερα για τους Έλληνες της πρώην Σοβιετικής Ένωσης που έδωσαν έναν αγώνα για να διατηρήσουν την ελληνικότητά τους και ήταν μειωτική η διαδικασία να υποχρεούνται για παράδειγμα ενώπιον της επιτροπής, γέροι άνθρωποι, να δείχνουν ότι ξέρουν να χορεύουν ποντιακούς χορούς για να αποδείξουν ότι είναι Έλληνες. 
      Είναι οπωσδήποτε σημαντικά βήματα αυτά που γίνονται, αλλά θα επαναλάβω  ότι ευρύτερα στο θέμα το μεταναστευτικό, υπάρχουν πολλά ακόμα να κάνουμε. 
      Επιφυλάσσομαι για τη δευτερολογία, για μια σειρά διατάξεων, αναμένοντας  και τις απαντήσεις του κυρίου Υπουργού. 
      Ευχαριστώ. 
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Κεδίκογλου. 
      Ακολουθεί ο κ. Γεώργιος Ντόλιος από το ΠΑ.ΣΟ.Κ. 
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, είναι απολύτως λογικό οι ομιλητές στις τελευταίες συνεδριάσεις να αναφέρονται στα γεγονότα τα οποία υπάρχουν στη χώρα. Είναι απολύτως λογικό να κυριαρχεί στο μυαλό και στην ψυχή μας, η κατάσταση η οποία χαρακτηρίζει σήμερα, όχι μόνο την πρωτεύουσα, την Αθήνα και τη συμπρωτεύουσα, τη Θεσσαλονίκη, αλλά μια σειρά επαρχιακών πόλεων. 
      Έχω, όμως, την αίσθηση ότι επιχειρούμε να κάνουμε -και κάνουμε- τις ίδιες επισημάνσεις, καταγγέλλουμε τους βανδαλισμούς, καταγγέλλουμε συγκεκριμένες συμπεριφορές και νοοτροπίες που έχουν αναπτυχθεί μέσα στην αστυνομία, αλλά ο τρόπος μας είναι διαφορετικός. Λέμε τα ίδια πράγματα για την αστυνομία παραδείγματος χάρη, αλλά με διαφορετικό τρόπο. Ο τρόπος πολλές φορές συλλήβδην καταγγέλλει όλους τους αστυνομικούς για συμπεριφορές, κάτι που δεν είναι δίκαιο. Ο τρόπος μας αθωώνει καμιά φορά, παρά τις διαφορετικές επισημάνσεις, τους βανδαλισμούς. Ο τρόπος μας συλλήβδην θεωρεί βάνδαλους, όσους βγαίνουν σε διαδηλώσεις και σε κινητοποιήσεις αυτή την εποχή. 
      Η άποψή μου είναι ότι χρειάζεται ιδιαίτερη προσοχή, δεν χρειάζεται προσπάθεια πολιτικής εκμετάλλευσης των σημερινών γεγονότων, χρειάζεται σύνεση και βεβαίως σαφής διατύπωση προτάσεων, θέσεων και κατάθεση απόψεων. 
      Για να έρθω στο σημερινό σχέδιο νόμου, θέλω να πω ότι, εκτός από το ότι, κύριε Υπουργέ, υπήρχε μια αδυναμία στη συζήτησή του που προκύπτει από τον όγκο του, από τα διαφορετικά θέματα τα οποία αντιμετωπίζει, κατά τη διάρκεια της συζήτησης προέκυψε και μια νέα αδυναμία πολύ σημαντική. Η απουσία του Υπουργού, του κ. Παυλόπουλου. 
      Αποτέλεσμα της απουσίας του ήταν να μη γίνουν αποδεκτές προτάσεις δικές μας και άλλων συναδέλφων, απολύτως λογικές. Φοβάμαι ότι πολύ σύντομα η Κυβέρνηση και η Βουλή κατ’ επέκταση, θα αναγκαστεί να επανέλθει σε μια σειρά θεμάτων γιατί δημιουργούνται προβλήματα. Παραδείγματος χάρη, η παράταση της λειτουργίας και των συμβάσεων, σε διάφορες δημοτικές επιχειρήσεις, ανθρώπων που ασχολήθηκαν με το Γ΄ Κοινοτικό Πλαίσιο Στήριξης και η παράταση θα αφορά το Ε.Σ.Π.Α.. 
      Δεν έγινε αποδεκτό, κύριε Υπουργέ, να αλλάξει η λέξη Ε.Σ.Π.Α. και να πάμε στις λέξεις «Δ’ Προγραμματική Περίοδο». Τι σημαίνει αυτό; Σημαίνει ότι δημοτικές επιχειρήσεις ή νομικά πρόσωπα δημοσίου δικαίου των Ο.Τ.Α. και της νομαρχιακής αυτοδιοίκησης, τα οποία ασχολούνται με κοινοτικές πρωτοβουλίες, «LEADER» παραδείγματος χάρη, με Ο.Π.Α.Χ. παραδείγματος χάριν, τα οποία δεν περιλαμβάνονται υπό τη στενή έννοια στο Ε.Σ.Π.Α., θα έχουν πρόβλημα. 
      Είναι προφανές ότι η πρόθεση του νομοθέτη ήταν να επιλύσει και τα προβλήματα του Ε.Σ.Π.Α. και τα προβλήματα του Ο.Π.Α.Χ., του «LEADER» ή και άλλων κοινοτικών πρωτοβουλιών. Δεν έγινε αποδεκτή από την Κυβέρνηση η άλλη διατύπωση, να φύγει δηλαδή η λέξη Ε.Σ.Π.Α. και να πούμε «Δ΄ Προγραμματική Περίοδος». 
      Σε τέτοιου είδους λογικές προτάσεις αναφέρθηκα, όταν είπα ότι στη συζήτηση μας υπήρχε και μια πρόσθετη αδυναμία του αρμόδιου Υπουργού, του κυρίου Παυλόπουλου, με αποτέλεσμα να μην γίνουν αποδεκτές λογικές προτάσεις. 
      Να έρθω και στα άρθρα γιατί ο χρόνος με πιέζει.
      Το άρθρο 24 αφορά το συμβούλιο ασφάλειας και πολιτικής προστασίας. Δεν ξέρω πως προέκυψε. Είναι φανερό ότι ακυρώνεται η Γενική Γραμματεία Πολιτικής Προστασίας. Ακυρώνεται και ο Γενικός Γραμματέας Πολιτικής Προστασίας. Η αίσθηση ή η πληροφόρηση, αν θέλετε, που έχω από διάφορες συζητήσεις, είναι ότι ζητήθηκε  από το Γενικό Γραμματέα Πολιτικής Προστασίας. Δεν είναι σοβαρά πράγματα αυτά. Το άρθρο 24 δεν έχει κανένα λόγο να υπάρχει, το άρθρο 24 πρέπει να αποσυρθεί.
      Στο άρθρο 25 λέμε ναι χωρίς να κάνουμε κανένα σχόλιο.
      Στο άρθρο 26 λέμε ναι χωρίς να κάνουμε κανένα σχόλιο.
      Στο άρθρο 27 που αφορά αρμοδιότητες υπηρεσίας ανάπτυξης πληροφορικής δεν έχουμε να κάνουμε κανένα σχόλιο. 
      Στο άρθρο 28 που αφορά θέματα επιχειρησιακών προγραμμάτων, θα ξαναθέσω το εξής ζήτημα: Υπάρχει ανάγκη κατά την Κυβέρνηση να προσληφθούν διακόσιοι περίπου άνθρωποι, ένας αριθμός ανθρώπων σε νομαρχίες και περιφέρειες. Επιλέγει να προσληφθούν μέσω της Ε.Ε.Τ.Α.Α. να εκπαιδευτούν και στη συνέχεια να μοιραστούν στις περιφέρειες και στις νομαρχίες, μέσω του Α.Σ.Ε.Π., το αναγνωρίζουμε. Δεν κατανοώ γιατί γίνεται αυτό. Γιατί δεν γίνεται μια προκήρυξη απευθείας από τις νομαρχίες και περιφέρειες, μέσω της οποίας προκήρυξης θα αντιμετωπιστούν και θέματα εντοπιότητας, μέσω της οποίας προκήρυξης θα μπορούσε να γίνει καλύτερη δουλειά. Είναι ακατανόητο, δεν υπάρχει κανείς λόγος να γίνεται η πρόσληψη με αυτόν τον τρόπο, δημιουργεί και υπόνοιες κύριε Υπουργέ. Θεωρώ ότι πρέπει να απαλειφθεί αυτή η διάταξη.
      Βεβαίως, στο άρθρο 28 στην παράγραφο 5 έχουμε απόλυτη αντίθεση. Δημιουργείται μια συμβουλευτική επιτροπή, διαλέχθηκε  και ο τίτλος που ηχεί έτσι, πολύ άσχημα, αποτελούμενη από εμπειρογνώμονες υψηλού κύρους  και επαγγελματικής κατάρτισης.  Εικοσιπέντε άνθρωποι  θα συμβουλεύουν για την εκτέλεση του επιχειρησιακού προγράμματος «Διοικητική Μεταρρύθμιση 2007-2013». Είναι απαράδεκτο, είναι αχρείαστη αυτή η επιτροπή. Πρόκειται για εικοσιπέντε, μάλλον παχυλούς μισθούς. Με τη λειτουργία της θα εμπλέξει την λειτουργία και την εκτέλεση του επιχειρησιακού προγράμματος. Θα πρέπει να απαλειφθεί.  Δεν υπήρξε καμιά εξήγηση για ποιο λόγο χρειάζεται αυτή η επιτροπή. 
      Με το άρθρο 29 ρυθμίζονται διάφορα τυπικά ζητήματα για τη διενέργεια εκλογών. Μια επισήμανση θέλω να κάνω μόνο, ότι μόλις πρόσφατα, το 2007 κωδικοποίησε με προεδρικό διάταγμα η Κυβέρνηση αυτήν τη νομοθεσία.
      Θέλω να έρθω στο άρθρο 30, όπου είναι ένα άρθρο στο οποίο εύκολα μπορεί να λαϊκίσει κανείς. Θέλω να πω το εξής: εάν βγάλουμε τη λέξη «βουλευτές» από μέσα, τότε δεν θα υπάρξει κανένα πρόβλημα. Δεν θα έχουν την ευκαιρία και τη δυνατότητα κάποιοι συνάδελφοι, να βγαίνουν στα κανάλια, να καταγγέλλουν άλλους συναδέλφους, μεταξύ των οποίων και τον υποφαινόμενο.
      Θέλω να ρωτήσω τους συναδέλφους στην Αίθουσα και όσους μας ακούν το εξής: ένας συνάδελφος που είναι καθηγητής και που είναι δέκα χρόνια Βουλευτής, ξέρετε ότι όταν θα φύγει από εδώ θα έχει χάσει τα συνταξιοδοτικά του δικαιώματα; Ξέρετε ότι όταν θα φύγει από εδώ δεν θα έχει τη δυνατότητα να γίνει διευθυντής σε σχολείο;  Εκεί έχουμε φθάσει, να μην μπορούμε να κάνουμε τα απολύτως λογικά πράγματα για τους συναδέλφους.
      Δυστυχώς, επαναλαμβάνω ότι υπάρχουν συνάδελφοι, που γι’ αυτό το θέμα, αξιοποιώντας ένα κλίμα που υπάρχει έξω στην κοινωνία, στράφηκαν κατά του Κοινοβουλίου, στράφηκαν και κατά συγκεκριμένων συναδέλφων. 
      Θεωρώ ότι η ρύθμιση αυτή δεν αποτελεί καμμία πρόκληση. Θεωρώ ότι η ρύθμιση αυτή κάνει απολύτως λογικά πράγματα. Υπάρχει μόνο ένας ενδοιασμός και μια ένσταση. Οι πρόεδροι, διευθύνοντες σύμβουλοι σε νομικά πρόσωπα δημοσίου δικαίου ή σε νομικά πρόσωπα του ιδιωτικού τομέα πόσοι είναι; Η αίσθηση που έχω προσωπικά είναι ότι το θέμα δεν αφορά τους συναδέλφους κυρίως …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού)
      Κύριε Πρόεδρε, θέλω λίγο χρόνο ακόμα. 
      ΠΡΟΕΔΡΕΥΩΝ (Βαΐτσης Αποστολάτος): Πόσο χρόνο θέλετε; 
      ΓΕΩΡΓΙΟΣ ΝΤΟΛΙΟΣ: Θα ήθελα τρία τέσσερα λεπτά ακόμα.
      ΠΡΟΕΔΡΕΥΩΝ (Βαΐτσης Αποστολάτος): Όχι, είναι πάρα πολλά, είναι αδύνατον. Συντομεύστε και ολοκληρώστε μέσα στο επόμενο δίλεπτο.
      ΓΕΩΡΓΙΟΣ ΝΤΟΛΙΟΣ: Θα προσπαθήσω, κύριε Πρόεδρε.
      Φεύγω, λοιπόν, από το άρθρο 30. Για το άρθρο 31 έχω να πω κάποια πράγματα αλλά προτιμώ να αναφερθώ σε σπουδαιότερα πράγματα σε άλλα άρθρα.
      Έρχομαι στο άρθρο 34. Τι γίνεται στο άρθρο 34 όπως και σε κάποιο άλλο άρθρο παρακάτω; Έχουμε κάποιες αυξήσεις σε εργαζόμενους, στην προκειμένη περίπτωση του Υπουργείου Εσωτερικών και στο επόμενο άρθρο στους υπαλλήλους των περιφερειών όπου δίνονται κλιμακωτά σε τρία ή τέσσερα χρόνια. 
     Απαράδεκτη είναι αυτή η τακτική. Τότε δεν θα μπορούσαμε να το κάνουμε σε δέκα χρόνια και να δεσμεύσουμε μια σειρά επόμενων κυβερνήσεων; Δεν γίνεται αποδεκτή αυτή η τακτική της κλιμάκωσης των αυξήσεων. 
     Άρθρο 36. Υπάρχει ζήτημα πόσους επιθεωρητές χρειαζόμαστε. Ανανεώνεται αυτοδίκαια η απόσπασή τους για όλη σχεδόν την υπηρεσιακή τους ζωή. 
     Άρθρο 37. Τι γίνεται με τα θέματα των υπαλλήλων των περιφερειών. Θέλω να ρωτήσω το εξής, κύριε  Υπουργέ. Γιατί μόνο και με ποια κριτήρια επελέγησαν μόνο οι υπάλληλοι των περιφερειών; Συμφωνούμε με το περιεχόμενο της διάταξης, διαφωνούμε με την κλιμάκωση της αύξησης. Θα παίρνουν 20 ευρώ το χρόνο τα επόμενα τέσσερα χρόνια. Τη θεωρούμε απαράδεκτη. Δεν αναφέρεται, όμως, σ’ αυτήν τη ρύθμιση κάτι απολύτως ομοειδές. Οι υπάλληλοι των Νομαρχιακών Αυτοδιοικήσεων, πολιτικοί υπάλληλοι του Υπουργείου Δημόσιας Τάξης, με ποια κριτήρια έγινε η επιλογή. 
     Για τα επόμενα άρθρα, κύριε Πρόεδρε, θα επιχειρήσω να κάνω μία συνολική τοποθέτηση και στη δευτερολογία θα έχω τη δυνατότητα να πω περισσότερα. Να πω μόνο αυτό το οποίο είπα και σ’ άλλη μου ομιλία, ότι υπάρχει μία τσιγγούνικη προσέγγιση στα θέματα της μεταναστευτικής πολιτικής, ενώ υπάρχει ανάγκη για μια ολοκληρωμένη αντιμετώπισή τους. Υπάρχει συγκεκριμένη άποψή μας, θέση, για τα θέματα της ιθαγένειας. Εκεί αναφέρεται στα παιδιά που γεννήθηκαν στην Ελλάδα από γονείς που παραμένουν μόνιμα στην Ελλάδα, πήγαν σε δημοτικό και γυμνάσιο και τους δίνεται η ιδιότητα του επί μακρόν παραμένοντα. Πιστεύουμε ότι πρέπει να τους δοθεί η ελληνική ιθαγένεια. 
     Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαίτσης Αποστολάτος): Σας ευχαριστώ πολύ. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Κύριε Πρόεδρε, θέλω το λόγο τώρα, για να κάνω κάποιες αναδιατυπώσεις. 
      ΠΡΟΕΔΡΕΥΩΝ (Βαίτσης Αποστολάτος):  Ορίστε, κύριε  Υφυπουργέ έχετε το λόγο. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Κύριοι συνάδελφοι, παρακαλώ να έχω την προσοχή σας για κάποιες αναδιατυπώσεις. 
     Άρθρο 18, παράγραφος 5α΄. Μετά τις λέξεις «στις ρυθμίσεις» τίθενται οι λέξεις «των παραγράφων 3, 7 και 8 του άρθρου 269 του Κώδικα Δήμων και Κοινοτήτων, καθώς και...».
     Άρθρο 19. Μετά τις λέξεις «που έχουν εκδοθεί» προστίθενται οι λέξεις «από την κατάθεση». 
     Άρθρο 28 παράγραφος 1. Μετά τις λέξεις «ή τμημάτων πληροφορικής Α.Ε.Ι. ή...» προστίθενται οι λέξεις «Τ.Ε.Ι. ή ...». 
     ΘΑΛΕΙΑ ΔΡΑΓΩΝΑ: Τα Τ.Ε.Ι. είναι Α.Ε.Ι.. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Το βάζουμε για να είναι καθαρό. 	
     ΘΑΛΕΙΑ ΔΡΑΓΩΝΑ: Πανεπιστήμια ή Τ.Ε.Ι.. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Εν πάση περιπτώσει, αυτό διευκολύνει για να μη μπλέκουμε σ’ αυτήν τη διαδικασία. Έτσι δεν είναι; Είναι διευκρινιστικό και ως πλεόνασμα να το θεωρήσει κάποιος. 
     Άρθρο 44. Μετά τη λέξη «διαδικασίας» το «της» αντικαθίσταται από το «των». Μετά τη λέξη «αριθμός» προστίθενται «ΙΒ6722/29-8-1996 (Φ.Ε.Κ. 794)» και οι λέξεις «κοινής απόφασης» αντικαθίστανται διά των λέξεων «κοινών αποφάσεων». Στο τέλος δε του άρθρου προστίθεται «η ισχύς του παρόντος άρθρου αρχίζει από την κατάθεσή του στη Βουλή». 
     Όλα αυτά, όπως καταλαβαίνετε κυρίες και κύριοι συνάδελφοι, είναι αναδιατυπώσεις για να μην υπάρξουν τυχόν παρερμηνείες, παρ’ότι στην πραγματικότητα δεν είναι απαραίτητες, αλλά να τονιστεί πανηγυρικά η βούληση του νομοθέτη. Είναι για να διευκολύνει, δεν αλλάζει κάτι.  
     ΘΕΟΔΩΡΟΣ ΔΡΙΤΣΑΣ: Από την κατάθεσή του ή από την ψήφισή του;
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Από την κατάθεση. Είναι τα χρήματα της μεταφοράς των μαθητών.
     ΘΕΟΔΩΡΟΣ ΔΡΙΤΣΑΣ: Έχει βέβαιη ημερομηνία η κατάθεση;
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Βεβαίως. Η κατάθεση της τροπολογίας έχει βέβαιη ημερομηνία.
     Τέλος, στην τροπολογία υπό γενικό αριθμό 432 και ειδικό αριθμό 46, η παράγραφος 2 αναδιατυπώνεται ως ακολούθως: «2. Το πρώτο εδάφιο της παραγράφου 7 του άρθρου 90 του ν.3386/2005, όπως έχει αναριθμηθεί με την παράγραφο 4 του άρθρου 17 του ν.3536/2007 (Φ.Ε.Κ. Α΄ 42) αντικαθίσταται, ως ακολούθως: «7. Με απόφαση των Υπουργών Εσωτερικών και Οικονομίας και Οικονομικών, μπορεί να ανακαθορίζονται οι υπηρεσίες στις οποίες κατατίθενται οι αιτήσεις των υπηκόων τρίτων χωρών για τη χορήγηση και ανανέωση των αδειών διαμονής τους και να ρυθμίζονται θέματα, σχετικά με την αντίστοιχη διαδικασία και το ποσοστό επί των εσόδων από τα εισπραττόμενα παράβολα, που παρακρατείται κατά το άρθρο 92 παράγραφος 6α του ν. 3386/2005, όπως έχει αντικατασταθεί με τα άρθρα 20 παράγραφος 2 του ν. 3536/2007 και 26 παράγραφος 4 του ν. 3613/2007, καθώς και κάθε αναγκαία λεπτομέρεια».
     Τη σημασία της τροπολογίας θα τη συζητήσουμε. Αυτό είναι απλώς μία αναδιατύπωση που διευκρινίζει καλύτερα αυτά που η τροπολογία, που θα συζητήσουμε σήμερα, εμπεριέχει. 
     ΠΡΟΕΔΡΕΥΩΝ (Βαΐτσης Αποστολάτος): Σας ευχαριστώ.
     Παρακαλώ να κατατεθούν στα Πρακτικά και να διανεμηθούν σ’ όλους τους συναδέλφους.
      (Στο σημείο αυτό ο Υφυπουργός Εσωτερικών κ. Αθανάσιος Νάκος καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
     
     «Άρθρο 18 παράγραφος 5α
     Μετά τις λέξεις: «Στις ρυθμίσεις…» τίθενται οι λέξεις: «των παραγράφων 3, 7 και 8 του άρθρου 269 του Κώδικα Δήμων και Κοινοτήτων, καθώς και…»
     
     Άρθρο 19
     Μετά τις λέξεις «που έχουν εκδοθεί…» προστίθενται οι λέξεις «από την κατάθεση…»
     
     Άρθρο 28 παράγραφος 1
     Μετά τις λέξεις «ή τμημάτων πληροφορικής Α.Ε.Ι. ή …» προστίθενται οι λέξεις «Τ.Ε.Ι. ή»
     (Να φωτογραφηθούν οι σελίδες 78 και 79)
     »)
     ΠΡΟΕΔΡΕΥΩΝ (Βαΐτσης Αποστολάτος): Η συνεδρίαση συνεχίζεται με τους ειδικούς αγορητές.
     Η κ. Βέρα Νικολαϊδου από το Κομμουνιστικό Κόμμα Ελλάδος έχει το λόγο για οκτώ λεπτά.
     ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
     Ξεκινάμε σήμερα με το τρίτο κεφάλαιο και πιο συγκεκριμένα με το πρώτο του άρθρο το υπ’ αριθμόν 24. Αφορά το Συμβούλιο Ασφαλείας και Πολιτικής Προστασίας. Δεν μπορούμε να συμφωνήσουμε μ’ αυτό το όργανο, παρ’ ότι στην αιτιολογική έκθεση αναφέρεται ότι πρόκειται για ένα όργανο ευέλικτο, που θα βοηθήσει στο συντονισμό σε πολλά επίπεδα.
     Εμείς εκτιμούμε ότι είναι ένα υπερόργανο και θα παρουσιαστούν στην πορεία περισσότερα προβλήματα συναρμοδιοτήτων, συγχύσεων. Αλλά και επί της ουσίας δεν πρόκειται να έχει κάποιο θετικό αποτέλεσμα. Γι’ αυτό ακριβώς θα το καταψηφίσουμε.
     Στη συνέχεια, το άρθρο 25, που αφορά τα στοιχεία αιτήσεων προς τη διοίκηση, με αυτό συμφωνούμε. 
     Στο άρθρο 26 που έχει σχέση με την αυτοματοποίηση διεκπεραίωση υποθέσεων από τη διοίκηση. Κατ’ αρχήν να πω ότι δεν είμαστε αντίθετοι όταν γίνεται κάτι καινούργιο, όταν γίνεται μια προσπάθεια για να εκσυγχρονιστεί μια κατάσταση. Το πρόβλημα, όμως, εδώ είναι ότι παρ’ ό,τι συμφωνούμε σε αρκετά σημεία του άρθρου δεν υπάρχουν κριτήρια. Και είναι γνωστό ότι δεν υπάρχουν και υποδομές για να έχει κάποιος αυτήν τη σιγουριά. Αλλά εκτός απ’ αυτό, πρέπει να μας απαντηθεί αν μέσα από αυτήν τη διάταξη, διασφαλίζονται τα προσωπικά δεδομένα των πολιτών. Εάν αυτό μπορεί να διασφαλιστεί, θα το ψηφίσουμε. Στην ίδια λογική είναι και το άρθρο 27. Δηλαδή για τα δύο αυτά άρθρα, θέλουμε μια απάντηση με ποιους όρους και ποιες προϋποθέσεις θα εξασφαλιστούν τα προσωπικά δεδομένα.
    Όσον αφορά στο άρθρο 28, το οποίο αφορά θέματα επιχειρησιακών προγραμμάτων, δεν μπορούμε να συμφωνήσουμε. Κατ’ αρχάς χρειάζεται επιστημονικό προσωπικό. Να συμφωνήσουμε σ’ αυτό. Γιατί όμως χρειάζονται αυτοί οι διακόσιοι τόσοι επιστήμονες να προσληφθούμε μέσω ΕΤΕΑ και δεν γίνεται μία κανονική προκήρυξη για μόνιμες θέσεις για διαφάνεια και για συγκεκριμένα κριτήρια; Όλα αυτά τα στοιχεία δεν φαίνονται μέσα από το άρθρο. 
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αναγράφεται στο νόμο, όπως τροποποιήθηκε.
    ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Δεν μπορούμε, λοιπόν, να συμφωνήσουμε σε μία τέτοια λογική και πολύ περισσότερο στην παράγραφο 5, όπου μιλάει για συγκρότηση συμβουλευτικής επιτροπής, μίας πολύ μεγάλης πάλι επιτροπής με εμπειρογνώμονες δικούς μας και αλλοδαπούς με πολύ γενικές και αόριστες αναφορές και ιδιαίτερα σε σημεία που έχουν σχέση με την αποζημίωσή τους. Βέβαια όλα αυτά θα λύνονται με υπουργικές αποφάσεις.
    Θα συμφωνήσουμε με το άρθρο 29, που έχει σχέση με την Εθνική Σχολή Δικαστών. Θα σταθώ μόνο λίγο στην παράγραφο 15, όπου συμφωνούμε ότι χρειάζονται πιο αυστηρά πρόστιμα. Όμως, υπάρχει και μία τακτική που κανείς δεν μπορεί να την αμφισβητήσει και να μην την θυμάται, ότι κάθε φορά στις εκλογές υπάρχουν διατάξεις. Αυτοί που τις καταστρατηγούν είναι πάντα τα δύο μεγάλα κόμματα. Επομένως δεν φαίνεται ότι υπάρχει κάποια δικλίδα ασφαλείας και για τη συγκεκριμένη διάταξη. 
    Στο άρθρο 30, που αφορά ρυθμίσεις υπηρεσιακής κατάστασης πρώην Βουλευτών και όχι μόνο, ενώ θα μπορούσε κάποιος –γιατί είναι λογικό- να συμφωνήσει στη δεύτερη παράγραφο με την επαναφορά τους, που εξασφαλίζεται ο χρόνος της θητείας τους στο Κοινοβούλιο ή στις υπόλοιπες κατηγορίες αιρετών αλλά και διορισμένων, το φέρνετε σαν πραγματική υπηρεσία, δεν μπορούμε να συμφωνήσουμε με την πρώτη παράγραφο, είναι άδικη, πριμοδοτεί ουσιαστικά Βουλευτές αλλά και τους υπόλοιπους με υπηρεσίες που δεν ανταποκρίνονται στην πραγματικότητα και μάλιστα σε βάρος άλλων εργαζομένων. 
    Με το άρθρο 31, που έχει σχέση με θέματα υπηρεσιακής κατάστασης δημοσίων υπαλλήλων θα συμφωνήσουμε. Είναι θετικό ότι βάζει ένα όριο για δύο χρόνια. Αναφέρομαι στην παράγραφο 5. Ενώ όμως αυτό είναι κάτι θετικό για να είναι κάποιος υποψήφιος επιλογής σε θέση προϊσταμένου, υπάρχει και πάλι το πρόβλημα που παραμένει, ότι ανάλογα με το ποιος είναι στην Κυβέρνηση, οι ημέτεροι και οι συναλλασσόμενοι θα φροντίζουν πάντα δύο χρόνια πριν συνταξιοδοτηθούν, να γίνονται προϊστάμενοι, ώστε να ανεβαίνει η σύνταξή τους.  Με τον υπολογισμό, λοιπόν, και του σχετικού επιδόματος καταλαβαίνουμε σε τι μεγέθη θα εκτοξευθεί σε σχέση με τους άλλους εργαζόμενους πάντα. Γι’ αυτό εμείς επιμένουμε, ότι αυτό το επίδομα της θέσης προϊσταμένου πρέπει να δίνεται όσο κάποιος έχει αυτήν τη θέση. ‘Όταν δεν την έχει και συνταξιοδοτείται, κατά την άποψή μας πρέπει να κόβεται. Κατά τα άλλα τις υπόλοιπες ρυθμίσεις δεν θα τις σχολιάσω, αλλά συμφωνούμε. 
    Το άρθρο 32, επίσης θα το ψηφίσουμε, γιατί όμως περιορίζεται μόνο σ’ αυτούς; Αφορά θέματα διορισμών συγγενών λόγω θανάτου κατά την εκτέλεση υπηρεσίας. Ένας μηχανικός του δημοσίου, δημόσιος υπάλληλος και αυτός, μπορεί σε κάποια αυτοψία να πάθει ένα ατύχημα. Γιατί να μη δικαιούνται το ίδιο ευεργέτημα και οι συγγενείς αυτού του δημοσίου υπαλλήλου; Φυσικά δεν μπορείτε εσείς να σκεφτείτε τους εργάτες της ζώνης, που περνάει στα απαρατήρητα των εφημερίδων και της τηλεόρασης, αλλά μπορεί για ένα λεπτό να χάσουν τη ζωή τους οκτώ – δέκα εργαζόμενοι και να μην υπάρχει καμμία εξασφάλιση γι’ αυτούς. 
    Με το άρθρο 33, δεν συμφωνούμε. Δεν συμφωνούμε γενικά με τη Εθνική Σχολή Δημόσιας Διοίκησης και Αυτοδιοίκησης. Πιστεύουμε ότι αυτή η εκπαίδευση πρέπει να γίνεται σε επίπεδο Α.Ε.Ι.. Οι θέσεις αυτές είναι πολιτικές, δεν επιλέγονται με αντικειμενικά κριτήρια, οπότε δεν μπορούμε να το ψηφίσουμε.
    Θα συμφωνήσουμε με τα άρθρα 34 και 35, που αφορούν κάποιες ρυθμίσεις θεμάτων του Υπουργείου Εσωτερικών. 
    Με το 36, δεν συμφωνούμε. Έχει αρκετές ασάφειες. Δεν μας δόθηκαν μέχρι τώρα κάποιες διευκρινήσεις. 
    Με το άρθρο 37, συμφωνούμε. Παρ’ ότι είναι γνωστή η θέση του κόμματός μας για τα επιδόματα, εμείς επιμένουμε τα επιδόματα να προστίθενται στον γενικό μισθό. Και γι’ αυτό μιλάμε άλλωστε για κατώτατο μισθό 1.400 ευρώ. 
     Εδώ υπάρχουν κάποια επιδόματα αρκετά υψηλά για τους δημοσίους υπαλλήλους. Δε νομίζουμε ότι πρέπει να τα δώσετε τμηματικά. Αν αποφασίσετε να τα δώσετε, πρέπει να τα δώσετε όλα μαζί. Αυτό ζητούν και οι εργαζόμενοι και νομίζω ότι ξέρετε το αίτημά τους. 
     Στο τέταρτο κεφάλαιο που έχει σχέση με την ιθαγένεια και τη μεταναστευτική πολιτική, αυτό βέβαια είναι ένα τεράστιο κεφάλαιο της μεταναστευτικής πολιτικής και πραγματικά θα συμφωνήσω με τα σχόλια ότι εκτός του ότι ήταν όλο το νομοσχέδιο, εκτός από το πρώτο κεφάλαιο, ένα πολυνομοσχέδιο σε σχέση με τα υπόλοιπα, αλλά για το συγκεκριμένο θέμα που πρέπει να λυθούν πολλά προβλήματα των μεταναστών, προτιμότερο θα ήταν να καταθέσετε ένα ξεχωριστό νομοσχέδιο. Κάνετε κάποιες ρυθμίσεις που μπορεί να λύνουν κάποια προβλήματα, είναι όμως πολύ μακριά από τα πραγματικά προβλήματα των μεταναστών και γι’ αυτό άλλωστε δεν συμφωνούν και οι μεταναστευτικές οργανώσεις. 
     (Στο σημείο αυτό, κτυπάει το κουδούνι λήξεως του χρόνου ομιλίας της κυρίας Βουλευτού, της Ε΄ Αντιπρόεδρου της Βουλής κ. Νικολαϊδου)
     Θα ολοκληρώσω, κύριε Πρόεδρε, αυτό το κεφάλαιο πολύ σύντομα σ’ ένα με δύο λεπτά το πολύ και τις τροπολογίες θα τις αφήσω για τη δευτερολογία μου. 
     Θα σταθώ λίγο στο άρθρο 40, που έχει σχέση με τις άδειες διαμονής δεκαετούς διάρκειας. Δεν μπορούμε να συμφωνήσουμε. Πιστεύουμε ότι όχι μόνο δεν είναι σωστή, αλλά είναι απαράδεκτη η διάταξη αυτή. Ουσιαστικά καταργεί αυτό που υπήρχε, τις άδειες διαμονής αόριστης διάρκειας και τις μετατρέπει σε δεκαετούς διάρκειας. Συνεχώς δηλαδή πρέπει οι μετανάστες να φέρνουν δικαιολογητικά για να μπορούν να έχουν αυτήν την άδεια και φυσικά να πληρώνουν και τα γνωστά παράβολα. 
     Στο άρθρο 41, μπορεί να πει κάποιος ότι υπάρχουν κάποιες επί μέρους ρυθμίσεις αλλά και αυτές δεν είναι ολοκληρωμένες έχουν μια δευτερεύουσα θα έλεγα σημασία. Για παράδειγμα, εξακολουθεί και υπάρχει απαγόρευση νοσηλείας αλλοδαπών που αδυνατούν να αποδείξουν ότι είναι μόνιμοι κάτοικοι στη χώρα μας. 
     Θα σταθώ, όμως, γιατί πιστεύω ότι αυτό είναι το πιο σοβαρό στο άρθρο 41 παράγραφος 7, όπου εδώ επιχειρείται να δοθεί μια λύση στο μεγάλο πρόβλημα των παιδιών των μόνιμων μεταναστών που γεννήθηκαν στην Ελλάδα, είναι όμως πίσω από την πραγματικότητα και τα αιτήματα των μεταναστευτικών οργανώσεων. Μιλάει για χορήγηση της ελληνικής ιθαγένειας στα παιδιά αυτά. Δεν θίγεται όμως καθόλου το πρόβλημα των παιδιών που δεν γεννήθηκαν στην Ελλάδα αλλά ήρθαν σε πολύ μικρή ηλικία. Είναι πολύ μεγάλο αυτό το πρόβλημα, αφορά περισσότερα από διακόσιες χιλιάδες παιδιά μεταναστών. Έχει πολλές πτυχές, όπως για παράδειγμα το θέμα της εγγραφής στα δημοτολόγια, της έκδοσης πιστοποιητικού γέννησης και φυσικά αυτή η τροποποίηση αφορά μόνο τα παιδιά που γεννήθηκαν στην Ελλάδα με γονείς που εξακολουθούν να διαμένουν νόμιμα. Δεν δίνει καμμία απάντηση αν ο ένας από τους δυο γονείς έχει πεθάνει ή και οι δυο σκοτώθηκαν σε κάποιο ατύχημα ή ο ένας επέστρεψε πίσω. Λέει ότι πρέπει να συμπληρώσουν το δέκατο όγδοο έτος της ηλικίας και εφ’ όσον έχουν διανύσει την πρωτοβάθμια και γυμνασιακή εκπαίδευση. Και αν ένα από τα παιδιά αυτά δεν έχει τη δυνατότητα να ολοκληρώσει την δευτεροβάθμια εκπαίδευση, τού στερούμε το δικαίωμα της ιθαγένειας; 
     Υπάρχουν πάρα πολλά προβλήματα. Η θέση μας σε σχέση με τα πρόστιμα είναι ότι πρέπει να καταργηθούν. Είναι απαράδεκτο, να γίνονται κάποιες μικροεκπτώσεις, αλλά ουσιαστικά να υποχρεούνται να καταβάλουν το πρόστιμο. Και σε σχέση με τη νομιμοποίηση, η θέση του Κομμουνιστικού Κόμματος Ελλάδας, είναι ότι πρέπει όλοι οι μετανάστες που ζουν και εργάζονται στη χώρα μας και που θεωρούμε ότι έχουν τα ίδια δικαιώματα με τους Έλληνες εργαζόμενους, να νομιμοποιηθούν αυτοί και οι οικογένειές τους. Για τις τροπολογίες και τα υπόλοιπα θα μιλήσω στη δευτερολογία μου. 
     Ευχαριστώ.
     ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε την κ. Νικολαϊδου. 
     Ο ειδικός αγορητής του ΣΥ.ΡΙΖ.Α. κ. Θεόδωρος Δρίτσας έχει το λόγο για οκτώ λεπτά. 
     ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε. 
     Θα μου επιτρέψετε, κύριε Πρόεδρε, πριν μπω στο θέμα του νομοσχεδίου και των άρθρων που συζητάμε –θα υπάρξει βέβαια και σχετική ανακοίνωση-  να πω ότι ήδη ο Αρχηγός του Λαϊκού Ορθόδοξου Συναγερμού, λίγη ώρα πριν, κατηγόρησε εμμέσως πλην σαφώς …
     ΠΡΟΕΔΡΕΥΩΝ (Βαϊτσης Αποστολάτος): Κύριε Δρίτσα, επειδή είναι απών σας παρακαλώ πάρα πολύ επί του θέματος. Είναι εκτός Κανονισμού αυτό που κάνουμε αυτήν την ώρα. 
	ΘΕΟΔΩΡΟΣ ΔΡΙΤΣΑΣ: Εν πάση περιπτώσει, θα πω ότι είναι πολύ σαφή όλα αυτά που είπε ο συνάδελφος Βουλευτής του ΣΥ.ΡΙΖ.Α. και σε καμμία παρερμηνεία τέτοιου τύπου δεν μπορούν να τεθούν. Θα τα δείτε αναλυτικότερα. Σέβομαι την παρέμβασή σας, κύριε Πρόεδρε, αλλά απορώ γι’ αυτήν τη συνεχή στόχευση.
	ΠΡΟΕΔΡΕΥΩΝ (Βαϊτσης Αποστολάτος): Ευχαριστώ πολύ. Συνεχίστε.
	ΘΕΟΔΩΡΟΣ ΔΡΙΤΣΑΣ: Κύριε Υπουργέ, θέλω να πω ότι έχω στα χέρια μου μία καταγγελία του Σωματείου Δημοτικών Αστυνομικών Πειραιά και θέλω να το θέσω υπ’ όψιν και του προεδρείου και του προέδρου της Επιτροπής Δημόσιας Διοίκησης. Συνέβη το εξής. Αναφέρεται παντού, σ’ όλες τις διαδικασίες και στα Πρακτικά, αλλά και στην έκθεση της επιτροπής: Στην ακρόαση των φορέων είναι παριστάμενος και ομιλών ο Πρόεδρος του Πανελληνίου Σωματείου Δημοτικών Αστυνομικών Προανακριτικών Υπαλλήλων κ. Κωνσταντίνος Καψοκόλης. Διαπιστώνει το σωματείο ότι αυτός που μιλούσε δεν ήταν ο κ. Καψοκόλης και ήταν άλλος συνδικαλιστής. Έχουμε ένα πρόβλημα, κύριε Υπουργέ. Το θέτω στο Προεδρείο, το καταθέτω στα Πρακτικά.
	(Στο σημείο αυτό ο Βουλευτής κ. Θεόδωρος Δρίτσας καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Δεν είναι μόνο τυπικό αυτό. Νομίζω ότι κάπως θα πρέπει η Βουλή, το Προεδρείο, η επιτροπή να αντιμετωπίσει το θέμα και να δείτε κι εσείς κατά πόσο έχουμε πραγματικά…
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κύριε Πρόεδρε, το λόγο.
	ΠΡΟΕΔΡΕΥΩΝ (Βαϊτσης Αποστολάτος): Παρακαλώ, δώστε το λόγο στον κύριο Υπουργό για ένα λεπτό.
	ΘΕΟΔΩΡΟΣ ΔΡΙΤΣΑΣ: Παρακαλώ, κύριε Υπουργέ.
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αυτό δεν είναι θέμα της Κυβέρνησης, κύριε συνάδελφε. Τον έλεγχο της ταυτοπροσωπίας τον διενεργεί η Βουλή. Δεν είναι δυνατόν εμείς να ξέρουμε εάν ο παριστάμενος, όταν δηλώσει κάποιο όνομα, είναι αυτός ή δεν είναι. Είναι δυνατόν η Κυβέρνηση να ζητήσει ταυτότητα; Σας παρακαλώ πολύ να απευθυνθείτε στο Προεδρείο της Κοινοβουλευτικής Ομάδας.
	ΠΡΟΕΔΡΕΥΩΝ (Βαϊτσης Αποστολάτος): Παρακαλώ όμως και τους δύο να μην συνεχίσετε το διάλογο.
	Κύριε Δρίτσα, συνεχίστε.
	ΘΕΟΔΩΡΟΣ ΔΡΙΤΣΑΣ: Κύριε Πρόεδρε, επιτρέψτε μου. Είναι ένα σοβαρό θέμα, δεν είναι; Πού θα το συζητήσουμε;
	ΠΡΟΕΔΡΕΥΩΝ (Βαϊτσης Αποστολάτος): Πάντως όχι εδώ. Είναι εκτός Κανονισμού της Βουλής. Κάντε ερώτηση και θα λάβετε απάντηση σ’ άλλη διαδικασία. Αυτό είναι σίγουρο.
	ΘΕΟΔΩΡΟΣ ΔΡΙΤΣΑΣ: Αυτό αφορά το νομοσχέδιο και το τι έχουμε…
	ΠΡΟΕΔΡΕΥΩΝ (Βαϊτσης Αποστολάτος): Μιλήστε επί των άρθρων του νομοσχεδίου αυτού. 
Σας ευχαριστώ.
	ΘΕΟΔΩΡΟΣ ΔΡΙΤΣΑΣ: Το σέβομαι, κύριε Πρόεδρε, ευχαριστώ, αλλά νομίζω ότι θα έπρεπε να μου δώσετε τη δυνατότητα να μιλήσω γι’ αυτό το θέμα.
	Άρθρο 24: Έχουμε κάνει τους σχολιασμούς μας και τις επισημάνσεις μας. Νομίζουμε ότι είναι υπερβολικό. Μπορεί υπό καθεστώς άλλων πολιτικών και κοινωνικών συσχετισμών να γίνει έως και επικίνδυνο. Δεν θα μπω σ’ αυτό γιατί έχω πει και στην επιτροπή αναλυτικότερα ότι, τουλάχιστον, θα έπρεπε να προβλεφθεί ένας κοινοβουλευτικός έλεγχος στα Πρακτικά ως στοιχειώδης ελάχιστη εγγύηση διότι αυτό το Συμβούλιο Ασφαλείας και Πολιτικής Προστασίας αναλαμβάνει μ’ έναν συγκεντρωτικό και αδιαφανή τρόπο πολύ σημαντικά καθήκοντα και αρμοδιότητες που μπορεί να οδηγήσουν και σε μία αυτονόμηση του οργάνου αυτού.
	(Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
	Στο άρθρο 25, συμφωνούμε για τα στοιχεία αιτήσεων προς τη διοίκηση, όπως επίσης και στο άρθρο 26, για την αυτοματοποίηση διεκπεραίωσης υποθέσεων από τη διοίκηση. Μπορεί να υπάρχουν πάρα πολλά προβλήματα, αλλά ως κατεύθυνση είναι θετικό, αναγκαίο και το στηρίζουμε και φυσικά πρέπει να το παρακολουθούμε στην εφαρμογή του. Το ίδιο ισχύει και για το άρθρο 27, αρμοδιότητες και υπηρεσίες ανάπτυξης της πληροφορικής. 
	Στα θέματα των επιχειρησιακών προγραμμάτων όντως υπάρχουν πολλές ασάφειες και πολλά κενά ως προς το πώς τελικά επιλέγονται αυτοί οι διακόσιοι κάτοχοι πτυχίων σχολών ή τμημάτων πληροφορικής όπως συμπληρώθηκαν με την παρέμβαση του κυρίου Υφυπουργού, αλλά και με τα διάφορα άλλα που προβλέπονται στη διαδικασία αυτή. Εν πάση περιπτώσει, αυτό το άρθρο δεν θα το ψηφίσουμε.
	Στο άρθρο 29, ρυθμίσεις διαδικαστικών θεμάτων διενέργειας των εκλογών, δεν έχουμε βάσιμες αντιρρήσεις και θα το ψηφίσουμε.
	Άρθρο 30, ρυθμίσεις υπηρεσιακής κατάστασης πρώην Βουλευτών: Και η δική μας θέση εδώ είναι ακριβώς αυτή που εξέθεσε πριν από λίγο η ειδική αγορήτρια του Κομμουνιστικού Κόμματος.
    Η παράγραφος 2, μπορεί να καλύψει το θέμα. Μπορεί πραγματικά με αξιοπρεπή τρόπο χωρίς παρατράγουδα, χωρίς να εκτίθεται κάποιος εκεί που μπορεί να αδικηθεί να αποκατασταθεί είτε ήταν Βουλευτής, είτε έχει διατελέσει διοικητής ή διευθύνων σύμβουλος σε νομικά πρόσωπα δημοσίου δικαίου και να μη χάσει κάποια δικαιώματα που έχει και αρμονικά να ενταχθεί εν συνεχεία μετά το τέλος της προηγούμενης θητείας του στην υπηρεσία. 
    Η παράγραφος 2 τα καλύπτει αυτά με τον καλύτερο τρόπο. Προτείνουμε και εμείς να απαλειφθεί η παράγραφος 1 και να μείνει μόνο η παράγραφος 2.
    Στα θέματα της υπηρεσιακής κατάστασης των δημοσίων υπαλλήλων στο άρθρο 31 δεν έχουμε ιδιαίτερες αντιρρήσεις.  Μόνο κάποιες επισημάνσεις αλλά λόγω χρόνου τις ξεπερνώ. Θα ψηφίσουμε υπέρ. 
    Άρθρο 32: πράγματι η επέκταση και εδώ είναι αναγκαία και, πράγματι, υπάρχουν όλες αυτές οι κατηγορίες των εργαζομένων. Το αναφέρατε και στα εργατικά ατυχήματα και δεν θα έπρεπε να παραλείπονται. Παρ’ όλα αυτά το ψηφίζουμε. 
    Στο άρθρο 33, επισημαίνουμε ότι πολύ φοβούμαστε ότι είναι φωτογραφική διάταξη και έχει να κάνει με το Εθνικό Κέντρο Δημόσιας Διοίκησης και Αυτοδιοίκησης και τις ρυθμίσεις επιχειρησιακών θεμάτων προσωπικού. Δεν το ψηφίζουμε αλλά θέλουμε και περισσότερες επεξηγήσεις γιατί φοβούμαστε ότι δεν είναι αποσαφηνισμένα πάρα πολλά ζητήματα.
    Στο άρθρο 34, για τις ρυθμίσεις θεμάτων υπαλλήλων του Υπουργείου Εσωτερικών είμαστε υπέρ με την γνωστή μας κριτική για τα επιδόματα. 
    Στο άρθρο 35, τροχαία ατυχήματα από οχήματα του δημοσίου, είμαστε υπέρ. 
    Για το άρθρο 36, θα κρατήσουμε μια επιφύλαξη. Οι ρυθμίσεις θεμάτων Α.Σ.Ε.Π. και Σ.Ε.Ε.Δ.Δ.. Υπάρχουν διάφορα πράγματα. Η αυτοδίκαιη ανανέωση και διάφορα άλλα πράγματα τα οποία τελικώς θα ψηφίσουμε όταν ακούσουμε και την παρέμβαση του κ. Υπουργού. 
    Για το άρθρο 37, για τους υπαλλήλους των περιφερειών και τις ρυθμίσεις θεμάτων των υπαλλήλων περιφερειών θα έπρεπε να τους είχε δοθεί σύμφωνα με όσα είχε αποδεχθεί το Υπουργείο από το 2006. Τους υποσχέθηκαν το παραδέχθηκε το Υπουργείο για το 2008- και εφάπαξ καταβολή. Τώρα έρχεται να ισχύσει από το 2009 βαθμιαία μέχρι το 2012. Κύριε Υπουργέ, αν τουλάχιστον την τελευταία στιγμή είναι δυνατόν να αποκατασταθεί να ισχύσει από 1/1/2008 και να μη συμψηφίζονται επιδόματα που λαμβάνουν για άλλους λόγους, για παράδειγμα υπάλληλοι του Υπουργείου Πολιτισμού. Υπάρχουν κάποιες ειδικές κατηγορίες. Δεν είναι πολλές. Όπως επίσης να μη μειωθούν στην περίπτωση του Υ.ΠΕ.ΧΩ.Δ.Ε. που κάποιοι απ’ αυτούς τους υπαλλήλους των περιφερειών έχουν επιδόματα μεγαλύτερα από τα προβλεπόμενα απ’ αυτήν τη ρύθμιση. Να μη θεωρηθεί ότι κακώς τα λαμβάνουν και μειωθεί. 
    Μ’ αυτές τις παρατηρήσεις κλείνω το κεφάλαιο 3. Περνώ στο κεφάλαιο 4. 
    Κύριε Πρόεδρε, λόγω και των παρεμβάσεων του κ. Υπουργού δώστε μου ένα λεπτό ακόμα. 
    Θέλω να πω ότι η απάντηση που μας δώσατε χθες, κύριε Υπουργέ, γιατί δεν εφαρμόζετε την διεθνή σύμβαση για τα δικαιώματα του παιδιού δεν κάλυψε το θέμα. Γιατί δεν είναι μόνο η ιθαγένεια. Είναι και η εγγραφή στο ληξιαρχείο και στο δημοτολόγιο. Και εν πάση περιπτώσει, τουλάχιστον, το δικαίωμα νόμιμης μακράς διάρκειας παραμονής. Έχουμε μιλήσει ήδη και στην επιτροπή για την σειρά των άρθρων. Θεωρούμε ότι είναι πολύ κάτω από τις ανάγκες. Θα έπρεπε να έρθει επιτέλους μια συνολική συζήτηση και ένα συνολικό νομοσχέδιο για το μεταναστευτικό και την μεταναστευτική πολιτική. 
    Μέχρι τότε υπάρχουν, ειδικά στην περίπτωση του άρθρου 41, όχι μόνο διατάξεις πολύ κάτω από τις ανάγκες αλλά και εν πάση περιπτώσει ρυθμίσεις και μπορεί να είναι δώρο άδωρο αυτή η βελτίωση που προβλέπουν αυτές οι διατάξεις. Αναφέρθηκαν ήδη. Δεν είναι δυνατόν να θέτουμε τέτοιες προϋποθέσεις καινούργιες και μάλιστα τόσο ασαφείς. Γονείς που συνεχίζουν να μένουν στην Ελλάδα άρα να ζουν. Η ζωή όμως έχει και γεννητούρια, έχει και θανάτους και πολλά άλλα πράγματα. 
Δεν μπορεί ένα παιδί να χάνει αυτά τα οποία ο νόμος του αναγνωρίζει, επειδή του έτυχε μία ακόμα ατυχία.
      Κυρία Πρόεδρε, δεν έχω χρόνο να περάσω στις τροπολογίες. Έχουμε καταθέσει σειρά τροπολογιών. Θα πρέπει να δοθεί ένας ιδιαίτερος χρόνος για τις τροπολογίες. Δεν επαρκεί ο χρόνος. Το θέτω ως αίτημα, γιατί νομίζω πως και οι άλλοι συνάδελφοι δεν μπόρεσαν να αναφερθούν καθόλου στις τροπολογίες.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Η Διάσκεψη των Προέδρων έχει αποφασίσει τη διαδικασία. 
      Λυπάμαι, κύριε συνάδελφε, αλλά δεν έχω το δικαίωμα να κάνω κάποια αλλαγή.
      ΘΕΟΔΩΡΟΣ ΔΡΙΤΣΑΣ: Υπάρχει ένα πραγματικό πρόβλημα.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Άδωνης Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κυρία Πρόεδρε.
      Κύριε Υπουργέ, πιστεύω ότι έχετε εκτιμήσει την ψύχραιμη και όσο μπορούσαμε πιο υπεύθυνη στάση του Λαϊκού Ορθόδοξου Συναγερμού σ’ όλη αυτήν την περίοδο των καταστροφών που ζήσαμε. 
      Θα ήθελα, όμως, κύριε Υπουργέ, να σας πω ότι όταν τελειώσει αυτή η ιστορία, θα πρέπει να μιλήσουμε για τις ευθύνες. Και επειδή σας θεωρώ εξαιρετικά αξιοπρεπή άνθρωπο, πρέπει να σας πω τη θέση του κόμματός μας δημοσίως. Οι προσωπικές σας ευθύνες είναι τρομερές. Είναι λυπηρό ότι ένας Υπουργός Εσωτερικών χρεώνεται σε τόσο μεγάλο βαθμό την καταστροφή των περιουσιών τόσων συμπολιτών μας ανά την επικράτεια. Και η απόδειξη είναι ότι όταν εσείς κρατήσατε την Αστυνομία έξω, κάηκε η Ελλάδα, όταν πιεστήκατε και βγήκε η Αστυνομία και έκανε τη δουλειά της, σε δύο ώρες είχαν τελειώσει όλα.
      Είστε δυστυχώς -γιατί σε προσωπικό επίπεδο σας εκτιμώ ιδιαίτερα- ο κατ’εξοχήν πολιτικός υπεύθυνος για ό,τι συνέβη, όχι για το έγκλημα και για ό,τι συνέβη το βράδυ του Σαββάτου αλλά για ό,τι επακολούθησε με την απίστευτη δήλωση του Υπουργού Εσωτερικών της Ελλάδος πως η Αστυνομία θα τηρήσει αμυντική στάση. 
      Δουλειά της Αστυνομίας, κύριε Υπουργέ, δεν είναι ούτε να έχει αμυντική στάση ούτε να έχει επιθετική στάση. Δουλειά της Αστυνομίας είναι να επιβάλλει το νόμο και την τάξη. Και δουλειά του Υπουργού δεν είναι να ρυθμίζει τις τακτικές της Αστυνομίας. Αυτή είναι δουλειά των επιτελών της Αστυνομίας. 
      Αυτό για τα γεγονότα και πάω αμέσως παρακάτω. Αυτά θα τα πούμε, όταν τελειώσει αυτή η ιστορία και όταν μπορέσουμε να δούμε όλη αυτήν την περίοδο με πολύ μεγαλύτερη ψυχραιμία. Αλλά επαναλαμβάνω, δυστυχώς, διότι σας εκτιμούμε σε προσωπικό επίπεδο για την εντιμότητα, την ακεραιότητά σας, οι προσωπικές σας ευθύνες είναι τεράστιες.
      Έρχομαι αμέσως στο σημερινό νομοσχέδιο. Εμείς, όπως πάντα κάνουμε, προσπαθούμε να είμαστε συγκεκριμένοι και όσο μπορούμε πιο θετικοί, γιατί πιστεύουμε ότι πάνω από όλα μας ενδιαφέρει η ωφέλεια της πατρίδος. Το κεφάλαιο 3 θα το υπερψηφίσουμε όλο –δεν μπαίνω στο κάθε άρθρο ξεχωριστά για να μην χάσω χρόνο.
      Στο άρθρο 24, έχουμε μία επιφύλαξη εάν θα μπορούσε με κάποιο τρόπο στο Συμβούλιο Ασφάλειας και Πολιτικής Προστασίας να εκπροσωπείται και η Δημοτική Αστυνομία, αλλά αυτό δεν ξέρω εάν γίνεται. Είναι πάντως μία θέση την οποία σκεφτόμαστε.
      Όμως, θέλω να σταθώ λίγο στο άρθρο 30, το οποίο έχει άμεση σχέση με αυτό που σας είπα προηγουμένως. Ερχόμενος εδώ, το είχα δει και στην επιτροπή, διαβάζω τα δημοσιεύματα τα οποία λένε: «Οι Βουλευτές πάνε να ρυθμίσουν τα ρουσφέτιά τους, τα του οίκου τους» και κάτι τέτοια. Προσπαθούσα από την επιτροπή ακόμα και ερχόμενος και εδώ μέχρι πριν από λίγο με συναδέλφους μου του ΛΑ.Ο.Σ. να δούμε για ποιο λόγο αυτό το άρθρο είναι τόσο τρομερό. Για ποιο λόγο;
      Τι λέει το άρθρο αυτό; Λέει, λοιπόν, ότι εάν κάποιος είναι Βουλευτής πάνω από τρία χρόνια, θα μπορεί επιστρέφοντας στη θέση του στο δημόσιο, να προσμετρά την υπηρεσία του στη Βουλή ως χρόνο προϋπηρεσίας, ώστε εάν πληροί τις προϋποθέσεις και εάν κρίνεται, να γίνει διευθυντής. Αυτό λέει το άρθρο. Δεν λέει να γίνει υποχρεωτικά διευθυντής. Δεν λέει «Σου κάνω προσωποπαγή θέση για να γίνεις διευθυντής». Λέει ότι αυτά τα χρόνια που είσαι εδώ, κάτι έκανες, βρε αδελφέ.
      Και τι συμβαίνει τώρα; Με πιάνει ένας πολύ καλός συνάδελφος έξω –δεν θα πω φυσικά το όνομά του- συγκεκριμένα από τη Νέα Δημοκρατία και μου λέει φοβισμένος «Μήπως δεν πρέπει να το ψηφίσουμε;». Τον ρώτησα γιατί. «Ξέρεις τι πρωτοσέλιδα θα έχουν αύριο οι εφημερίδες; Ότι οι Βουλευτές κάνουν τα ρουσφέτιά τους.» μου απάντησε.
      Λοιπόν, ακούστε να δείτε: Κάποτε πρέπει να πάρουμε μιαν απόφαση εδώ στα σοβαρά. Κυβερνάμε εμείς ή κυβερνάνε τα μέσα; Εάν αποφασίσετε ότι κυβερνάνε τα μέσα, να μας το πείτε γιατί έχουμε και σοβαρές δουλειές -όταν μπορούμε να ανοίγουμε τις επιχειρήσεις μας, γιατί έχουν μείνει κλειστές εδώ και πέντε ημέρες- να πάμε να κάνουμε καμιά δουλειά. Εάν κυβερνάμε εμείς, θα πρέπει να καταλάβουμε ότι θα πρέπει να προασπίσουμε τη δημοκρατία μας. Και οι πραγματικοί ήρωες αυτής της εβδομάδας –γιατί έχω ακούσει πολλά για τον ήρωα, αυτό το δεκαπεντάχρονο παιδί, το οποίο πενθούμε όλοι και πάνω από όλους η οικογένειά του, είναι ένα τραγικό παιδί- ξέρετε ποιοι ήταν; Ήταν αυτές οι δυνάμεις των Μ.Α.Τ., εδώ έξω από τη Βουλή…
      (Χειροκροτήματα από την πτέρυγα του Λαϊκού Ορθόδοξου Συναγερμού)
      … τους οποίους πήγα εγώ με τον κ. Πλεύρη, κατ’ εντολήν του Προέδρου μας, στο ιατρείο της Βουλής με σπασμένα χέρια και με σπασμένα πόδια, με 700 ευρώ το μήνα. Να, η γενιά των 700 ευρώ. Τους έσπασαν τα χέρια και τα πόδια, όταν οι κουκουλοφόροι επέδραμαν για να κάψουν τη Βουλή. Και αυτών τους έσπασαν τα χέρια και τα πόδια για να υπάρχει αυτή η Αίθουσα σήμερα και να μιλάμε. Αυτοί είναι οι ήρωες της δημοκρατίας! 
      Και να τους πάρετε, κύριε Υπουργέ, και να τους βραβεύσετε. Να βρείτε τα ονόματά τους, ποιοι είναι αυτοί που τραυματίστηκαν, για να υπάρχει σήμερα το Κοινοβούλιό μας και να τους ανακηρύξουμε ήρωες της δημοκρατίας! Γιατί αυτοί έσωσαν το Κοινοβούλιο! 
      Δεν θα αποφασίσουν τα μέσα. Θα αποφασίσει η Βουλή των Ελλήνων. Γι’ αυτό θα υπερψηφίσουμε το άρθρο 30 περισσότερο από όλα. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Για τους Βουλευτές …
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Βεβαίως. 
      Εγώ δεν είμαι δημόσιος υπάλληλος, κύριε συνάδελφε, και καλά που το λέτε. Δεν ήμουν δημόσιος υπάλληλος, δεν είμαι δημόσιος υπάλληλος, δεν θέλω ποτέ να γίνω δημόσιος υπάλληλος και καλώ και τη νεολαία να μη θέλει να γίνει δημόσιος υπάλληλος. Όμως, κάποιοι είναι δημόσιοι υπάλληλοι. Σιγά το προνόμιο! Να μετράει ο χρόνος της Βουλής στην προϋπηρεσία τους. Τι θέλουν, δηλαδή, το Βουλευτή να είναι; Κατσαρίδα; 
      Κύριε Υπουργέ, έχετε μεγάλη ευθύνη, σας το ξαναλέω. Δείχνετε τρομακτική δουλοπρέπεια στα μέσα. 
      Πάμε τώρα στο κεφάλαιο 4, στο θέμα της μεταναστευτικής πολιτικής. 
      Εμείς σας το είπαμε από την επιτροπή, αλλά δυστυχώς δεν μας ακούτε. Σας το λέμε και δεν μας ακούτε: Το θέμα των μεταναστών, το θέμα το μεταναστευτικό, είναι κεντρικό, κοινωνικό, πολιτικό και εθνικό ζήτημα και δεν λύνεται με μερεμέτια. Είναι το πρώτο θέμα σε προτεραιότητα σ’ όλη την Ευρώπη. Το έλεγα στην επιτροπή. Και μια και ο κ. Κεδίκογλου, που δεν είναι εδώ τώρα, λέει ότι τον δικαίωσαν οι εξελίξεις –είπε προχθές αυτό το αμίμητο- για να δούμε ποιοι δικαιώθηκαν. 
      Προχθές που είχαμε αυτήν την κόντρα με το ΣΥ.ΡΙΖ.Α. για τους αλλοδαπούς και το πλιάτσικο, όταν είπα εγώ ότι άκουσα στα μέσα ότι η πλειοψηφία όσων έκαναν πλιάτσικο ήταν αλλοδαποί, έπεσαν να με φάνε, κύριε Υπουργέ. Ο κ. Σγουρίδης ωρυόταν: «Όχι, είστε ψεύτες!». Τους λέω: «Αυτό άκουσα». «Όχι!». 
      Θα αποφασίσουμε, κύριοι συνάδελφοι, να δούμε την αλήθεια κατάματα ή θα ερχόμαστε εδώ να λέμε μεταξύ μας ανοησίες; Καταθέτω στα Πρακτικά δύο δημοσιεύματα με δύο διαφορετικές ανακοινώσεις της Ελληνικής Αστυνομίας. Η πρώτη είναι από τον ΑΔΕΣΜΕΥΤΟ ΤΥΠΟ, Τετάρτη 10 Δεκεμβρίου 2008: ενενήντα δύο συνολικά νεαροί συνελήφθησαν για πλιάτσικο, εκ των οποίων οι εξήντα είναι αλλοδαποί. Εγώ φταίω που οι εξήντα είναι αλλοδαποί; Άντε, φταίω εγώ. Θεσσαλονίκη: δεκατέσσερα άτομα συνελήφθησαν για πλιάτσικο, εκ των οποίων οι μισοί ήταν Αλβανοί. Μεταξύ αυτών –αυτό είναι και λίγο αστείο, ακούστε- συνελήφθησαν ανδρόγυνο Αλβανών με το γιο και τη νύφη τους. 
      (Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά τα προαναφερθέντα δημοσιεύματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα καταθέτω στα Πρακτικά, όχι για κανέναν άλλο λόγο, αλλά γιατί όταν το είπα, πέσατε να με φάτε. Μα θα μιλήσουμε σοβαρά σ’ αυτό το Κοινοβούλιο;
      Λοιπόν, υπάρχει θέμα –προσέξτε- όχι γιατί εμείς είμαστε καλοί και αυτοί είναι κακοί. Όχι γι’ αυτό. Φυσικά δεν ισχύει αυτό. Ούτε όλοι εμείς είμαστε καλοί, ούτε όλοι αυτοί είναι κακοί. Το πρόβλημα είναι ότι αυτή είναι η Ελλάδα, άρα είναι η δική μας χώρα και αυτοί είναι πάρα πολλοί. Αυτό είναι το πρόβλημα. Άρα αν δεν συζητήσουμε πόσους μετανάστες οικονομικούς θέλει η Ελλάδα, πόσους μετανάστες οικονομικούς χωράει η Ελλάδα, πόσους πόρους μπορούμε να βρούμε για να ζούνε και αυτοί κι εμείς ανθρώπινα, θα έρθει, κυρία Θάλεια Δραγώνα, που ξέρετε πόσο σας εκτιμώ σε προσωπικό επίπεδο, η ημέρα που θα υπάρξει στην Ελλάδα, πράγματι, ρατσισμός.
Γιατί, εάν αυτό που έγινε προχθές γίνει πέντε-έξι φορές ακόμα, τότε θα δείτε πώς θα γίνει η ελληνική κοινωνία, πράγματι, ρατσιστική. Και αυτό πρέπει να το προλάβουμε. Γιατί οι κοινωνίες πρέπει να προλαβαίνουν, δεν πρέπει να θεραπεύουν. Γι’ αυτό φωνάζουμε και όχι για κανέναν άλλο λόγο.
    Προκαλώ το ΣΥ.ΡΙΖ.Α. από προχθές. Τους έφερα τις θέσεις, κύριε Δρίτσα, του Όσκαρ Λαφοντέν, του Προέδρου της Σοσιαλιστικής Ομάδας του Ευρωπαϊκού Κοινοβουλίου που ανήκει ο ΣΥ.ΡΙΖ.Α., του Προέδρου του Αριστερού Κόμματος της Γερμανίας, ο οποίος λέει ότι πρέπει να έχουμε όριο στους μετανάστες. 
    Θα πω και κάτι που δεν είπα προχθές, κύριε Δρίτσα. Μου κάνει εντύπωση η σιωπή του ΣΥ.ΡΙΖ.Α.. Τους λέμε για τον Όσκαρ Λαφοντέν και κάνουν ότι δεν ακούν. Μα θα απαντήσει κάποτε ο ΣΥ.ΡΙΖ.Α. πού λέει την αλήθεια και πού ψέματα; Στην Ευρώπη υποστηρίζουν Λαφοντέν, δηλαδή όριο στους μετανάστες, και στην Ελλάδα λένε να μπουν όσοι θέλουν; Τι είδους πολιτική είναι αυτή; Γι’ αυτό λέμε ότι το τέταρτο κεφάλαιο δεν θα το υπερψηφίσουμε.
    Όμως, υπάρχουν κάποιες συγκεκριμένες διατάξεις. Στο άρθρο 42 συμφωνούμε με την παράγραφο 2 για την κατάργηση συνεντεύξεως των ομογενών αλλοδαπών. Δεν χρειάζεται. Στην παράγραφο 5 για το θέμα του εξελληνισμού του ονόματος, για την περίπτωση του Αγίου Όρους και την απώλεια της ιθαγένειας. Για τους Έλληνες πολίτες που κατοικούν μόνιμα στην Κύπρο συμφωνούμε, όπως επίσης θα υπερψηφίσουμε τα άρθρα 44 και 45, γιατί δεν έχουν σχέση με όλο αυτό το θέμα. 
    Επί της ουσίας, όλα τα υπόλοιπα που έχουν να κάνουν με τη μετανάστευση αυτή καθ’ αυτή, εμείς δεχόμαστε να τα συζητήσουμε μόνο εάν ως Κυβέρνηση πείτε «ξεκινάμε δημόσιο διάλογο μ’ όλα τα κόμματα για το μεταναστευτικό, με πρώτο και κύριο ερώτημα πόσους μετανάστες χωράει η Ελλάδα, ποιο είναι το όριο». Εσείς, επειδή είστε του μεσαίου χώρου, μπορείτε να πείτε τετρακόσια εκατομμύρια, ο ΣΥ.ΡΙΖ.Α., που είναι του ακραίου χώρου, μπορεί να πει ότι πέντε δισεκατομμύρια θέλει η Ελλάδα, εμείς που είμαστε του λογικού χώρου λέμε τριακόσιες χιλιάδες. Θα διαλέξει ο καθένας ποια θέση θα υποστηρίξει. Θα μας πείτε, όμως, εάν θέλετε να μιλήσουμε γι’ αυτό το θέμα σοβαρά ή όχι. 
    Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παυλόπουλε, να προηγηθεί ο Υφυπουργός ΠΕ.ΧΩ.Δ.Ε. κ. Ξανθόπουλος, ο οποίος θέλει να μιλήσει για δύο λεπτά για την τροπολογία που εισηγείται το Υ.ΠΕ.ΧΩ.Δ.Ε.;
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Βεβαίως, κυρία Πρόεδρε.
    ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
    Έχουμε εισηγηθεί να περάσει μία τροπολογία, η οποία είναι αναγκαία εν όψει της δεινής οικονομικής κρίσης που πλήττει και τις εργοληπτικές οργανώσεις, βάσει της οποίας για έξι μήνες παρατείνεται η ισχύς των πτυχίων των εταιρειών που είναι εγγεγραμμένες στο Μητρώο Εργοληπτικών Επιχειρήσεων. Όσες θέλουν, βεβαίως, μπορούν να καταθέσουν και να κριθούν.
    Υπενθυμίζω ότι η περίοδος της προηγούμενης κρίσης λήγει το Γενάρη και έχουν ζητήσει όλοι οι σύλλογοι –έχω τα χαρτιά μαζί μου και μπορώ να τα δώσω για τα Πρακτικά- παράταση τουλάχιστον κατά έξι μήνες. Είναι ένα τελείως αναγκαίο μέτρο και επαναλαμβάνω ότι όσες επιχειρήσεις θέλουν, παρά ταύτα, μπορούν να κριθούν. Εν τω μεταξύ, θα μελετήσουμε καλύτερα και μερικά κριτήρια, όπως οι δείκτες βιωσιμότητος, ώστε να προσαρμόσουμε τα κριτήρια αυτά στη σημερινή πραγματικότητα, ενδεχομένως επί τω βελτίω, αλλά επί και το αυστηρότερον όπου χρειάζεται ή επί το επιεικέστερον.
    Ευχαριστώ πολύ, κυρία Πρόεδρε.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υφυπουργέ.
    Κύριοι συνάδελφοι, ο Υφυπουργός ΠΕ.ΧΩ.Δ.Ε. εισηγήθηκε για την τροπολογία με γενικό αριθμό 430 και ειδικό αριθμό 44 «Ρυθμίσεις για το Μητρώο Εργοληπτικών Επιχειρήσεων».
    Το λόγο έχει ο Υπουργός Εσωτερικών κ. Προκόπης Παυλόπουλος.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κυρία Πρόεδρε.
    Κύριοι συνάδελφοι, δεν μου δόθηκε η ευκαιρία αυτές τις ημέρες, πλην της επιτροπής, να πάρω το λόγο για ένα νομοσχέδιο, το οποίο περιέχει σημαντικές διατάξεις, παρά το γεγονός ότι φαίνεται πως λύνει επί μέρους ζητήματα. Βεβαίως, τα κάλυψε όλα ο κ. Νάκος και τον ευχαριστώ θερμά. Άλλωστε, είναι ο καθ’ ύλην αρμόδιος στα θέματα αυτά, τα έχει ζήσει και οι περισσότερες από τις διατάξεις, τις οποίες περιλαμβάνει το νομοσχέδιο αυτό, φέρουν και τη σφραγίδα της δικής του πολιτικής παρουσίας. 
      Θέλω να τονίσω μονάχα τα εξής,  σχετικά με τις βασικές αρχές, τις οποίες έχει το νομοσχέδιο και με βάση τα όσα έχουμε συζητήσει στα άρθρα τώρα. 
      Πρώτα-πρώτα, το ζήτημα της Δημοτικής Αστυνομίας είναι ένα πολύ μεγάλο θέμα. Τόνισα στην επιτροπή –το επαναλαμβάνω και εδώ- ότι η Δημοτική Αστυνομία δεν είναι Αστυνομία, όπως η Ελληνική Αστυνομία. Ποτέ δυστυχώς δεν οργανώθηκε σε σωστές θεσμικές βάσεις, όπως και όταν δημιουργήθηκε το περίφημο προεδρικό διάταγμα που στην ουσία ήταν ατελές και για ένα απλό λόγο: Γιατί δεν είχαν μπει οι βάσεις. Είχε φορτώσει την Δημοτική Αστυνομία και οικονομικά ακόμα πάνω στους δήμους. Το αποτέλεσμα; Και η Δημοτική Αστυνομία δε μπορούσε να κάνει τη δουλειά της και η Ελληνική Αστυνομία, ησχολείτο  με  αλλότρια πολλές φορές, τα οποία δεν είναι αμιγώς αστυνομικά, για να καλύψει το κενό, το οποίο είχε η Δημοτική Αστυνομία.
      Ένα από τα προβλήματα που παρουσίασε και εν  μέρει παρουσιάζει η Ελληνική Αστυνομία  σ’ ό,τι αφορά το θέμα των αρμοδιοτήτων -και οφείλω να το καταθέσω αυτό εδώ- είναι ότι ασχολείται και με επί μέρους θέματα άλλων αρμοδιοτήτων, τα οποία αφορούν την καθημερινότητα είναι κρίσιμα και δεν μπορούν  άλλες υπηρεσίες να τα φέρουν εις πέρας. Γι’ αυτό και έπρεπε να γίνει αυτός ο διαχωρισμός. Γιατί ούτε η Αστυνομία μπορεί να ασχολείται με μη αστυνομικά έργα, αλλά ούτε η Δημοτική Αστυνομία είναι δυνατόν να μην υπάρχει, για να συμπληρώνει το έργο το οποίο είναι αμιγώς έργο δημοτικό.
      Αν κοιτάξει κάποιος το ίδιο το Σύνταγμα, αν κοιτάξει κάποιος τα θέματα τα οποία αφορούν την έννοια της τοπικής υπόθεσης, θα παρατηρήσει –το επαναλαμβάνω- ότι η Δημοτική Αστυνομία έχει συγκεκριμένα καθήκοντα, τα οποία δεν ανάγονται στην αστυνόμευση, υπό την έννοια που την βλέπουμε στο χώρο της Ελληνικής Αστυνομίας. 
      Δεν είναι παραδείγματος χάριν αμιγώς αστυνομικό έργο, το ζήτημα το οποίο αφορά τη φύλαξη ενός αλσυλλίου ή ενός χώρου, ο οποίος είναι γενικότερα κοινόχρηστος για ένα δήμο το καλοκαίρι για να μην υπάρξει πυρκαγιά. Η πρόληψη παραδείγματος χάριν στην οποία συμβάλει η Δημοτική Αστυνομία δε συνιστά αμιγώς αστυνομικό έργο. 
      Γι’ αυτόν το λόγο –το τονίζω- από την μια πλευρά είναι αναγκαίο να υπάρξει, δεύτερον, είναι αναγκαίο να οργανωθεί, τρίτον, είναι αναγκαίο να στελεχωθεί, τέταρτον, είναι αναγκαίο να ενισχυθούν και οικονομικά οι δήμοι, για να μπορέσουν να διαμορφώσουν Δημοτική Αστυνομία και πέμπτον, είναι σωστό ότι έως ότου συμπληρωθεί ο απαραίτητος αριθμός σε ορισμένους δήμους ο οποίος είναι ο αριθμός των πενήντα που θεωρείται η κρίσιμη μάζα, η οποία πρέπει να υπάρχει για να μπορούν να ασκούν τα καθήκοντα, τότε από εκεί και πέρα ένα μέρος αρμοδιοτήτων ασκείται πλήρως, ένα άλλο μέρος δεν ασκείται πλήρως. 
      Πέραν τούτου, αυτός είναι ο λόγος για τον οποίο δεν χρειάζεται να φέρουν μέσα καταστολής, τα οποία προσιδιάζουν μόνο στην Ελληνική Αστυνομία. Γι’ αυτόν το λόγο δεν υπάρχει πιθανότητα –το τόνισα- να φέρουν όργανα τα οποία θα μπορούσαν να εκληφθούν ως όργανα καταστολής, δεδομένου ότι δεν προσιδιάζουν στις αρμοδιότητες τις οποίες έχουν. Αυτός είναι ο μόνος λόγος, το τόνισα και το επαναλαμβάνω. Μου ελέχθη «μα και μόνο που φέρουν τη στολή, η διακινδύνευση είναι δεδομένη». Δεν έπεται, όμως, ότι αυτό δικαιολογεί οποιαδήποτε οπλοφορία. 
      Διότι είναι δουλειά της Ελληνικής Αστυνομίας –το τόνισα- να επιβάλλει και να εξασφαλίζει την τάξη. Αλίμονο εάν αναθέτεις ένα ειδικό καθήκον σε κάποιον και επειδή του αναθέτεις αυτό το ειδικό καθήκον και ενέχει διακινδύνευση, αυτός πρέπει να οπλοφορεί. Είναι σαν να ομολογούμε ότι καθένας θα πάρει από εκεί πέρα τη δυνατότητα να αμύνεται. Μα είναι εντελώς λάθος θεώρηση και ιδίως για κρατικά όργανα. 
      Το να κάνεις καλύτερη την Αστυνομία, το να συμπληρώσεις περισσότερα τα κενά τα οποία υπάρχουν, για να μπορέσει να κάνει τη δουλειά της, αυτό ναι. Αλλά δεν θα μεταθέσεις τις ευθύνες. Και επειδή μου ελέχθη «μα πώς οπλοφορεί ο ιδιώτης» -ας το πω έτσι- «της ιδιωτικής αστυνομίας, ο οποίος προσλαμβάνεται, για να φυλάξει ένα κτήριο ή μια χρηματαποστολή» μα  όταν του αναθέτεις τέτοιο καθήκον στο πλαίσιο της λεγόμενης ιδιωτικής αστυνομίας, τότε από εκεί και πέρα βεβαίως πρέπει να φέρει όπλο, γιατί έχει ειδική αποστολή στην οποία προσιδιάζει η οπλοφορία. Αλλά δεν προσιδιάζει η οπλοφορία σε κάποιον ο οποίος ασκεί μη αστυνομικά καθήκοντα και ο οποίος διακινδυνεύει απλώς επειδή φέρει τη στολή. 
     Είναι λάθος θεώρηση όλου του ζητήματος. Αυτός είναι ο λόγος για τον οποίο λοιπόν, κανένα μέσο καταστολής δεν έχει στα χέρια του ο δημοτικός αστυνομικός, διότι οι αρμοδιότητες τις οποίες ασκεί είναι αρμοδιότητες που αφορούν τις τοπικές υποθέσεις της τοπικής κοινωνίας, της Τοπικής Αυτοδιοίκησης.
     Θέλω να πιστεύω ότι η οργάνωση της Δημοτικής Αστυνομίας θα επιφέρει μεγάλη βελτίωση στις υπηρεσίες των δήμων προς τους δημότες και, ταυτοχρόνως, θα βοηθήσει στη διαλειτουργικότητα της συνεργασίας στο πλαίσιο του ενιαίου πλέον Υπουργείου Εσωτερικών μ’ άλλες υπηρεσίες, ιδίως σε κρίσιμες περιπτώσεις,  ιδίως σε καταστάσεις οι οποίες αφορούν αυτό που λέμε πολιτική προστασία! Ιδίως δηλαδή το καλοκαίρι με τις πυρκαγιές ή το χειμώνα με τις πλημμύρες ή τα χιόνια, όπου ξέρετε πολύ καλά ότι η διαλειτουργικότητα των υπηρεσιών είναι απαραίτητη. Και εκεί ο καθένας έχει το βασικό ρόλο που πρέπει να διαδραματίζει. Η συμπληρωματική, όμως, λειτουργία υπηρεσιών είναι σημαντική. Εκεί η Δημοτική Αστυνομία μπορεί να βοηθήσει πάρα πολύ. 
     Το δεύτερο ζήτημα το οποίο θα ήθελα να τονίσω είναι το ζήτημα το οποίο αφορά τις διατάξεις του Δημοτικού Κώδικα. Μου ελέχθη –βέβαια, δεν επαναλήφθηκε τώρα τόσο- στην επιτροπή «μα έναν κώδικα που έφερες τις προάλλες, τον διορθώνεις;». Το τονίζω για πολλοστή φορά και είδατε και άλλες τροπολογίες οι οποίες ήρθαν. Ό,τι έγινε, έγινε σε συμφωνία με την Κ.Ε.Δ.Κ.Ε.. Και ο κώδικας. Αλλά από τη στιγμή που δεν προλαβαίνουν ορισμένες ρυθμίσεις του κώδικα -που είναι ένας πολύ προοδευτικός κώδικας- να τις εφαρμόσουν άμεσα οι Οργανισμοί Τοπικής Αυτοδιοίκησης και παρουσιάζονται προβλήματα, φυσικά θα υπάρξουν και ορισμένες τροποποιήσεις ή περαιτέρω επέκταση των μεταβατικών διατάξεων, για να μπορέσουν να προσαρμοστούν σ’ αυτό το καθεστώς. Τι θα ήταν καλύτερα; Το τόνισα στην επιτροπή, το λέω και εδώ. Να μείνω δογματικός, «δεν αλλάζω τίποτα» και να καταστεί ανεφάρμοστος ο κώδικας ή να βοηθήσω τη σταδιακή προσαρμογή, σ’ ένα προοδευτικό καθεστώς, όπως είναι το καθεστώς της εξυγίανσης των επιχειρήσεων, έτσι ώστε και η εξυγίανση να επέλθει και αναπτυξιακά να λειτουργήσουν οι δήμοι και κανένας άνθρωπος να μη χάσει τη δουλειά του; Γιατί το ζήτημα, στις δύσκολες εποχές τις οποίες ζούμε, είναι ακριβώς αυτό. Δεν μπορείς τούτη την ώρα να μην λάβεις υπ’ όψιν, όταν κάνεις ρυθμίσεις για το μέλλον, ότι υπάρχουν άνθρωποι που εργάζονται, οι οποίοι πρέπει όσο το δυνατόν περισσότερο να διασφαλιστούν.
     Έρχομαι με λίγα λόγια στο θέμα του μεταναστευτικού που πολλές φορές μου ετέθη. Κυρίες και κύριοι συνάδελφοι, η Ελλάδα, έχοντας πάρα πολλά προβλήματα γιατί δέχεται το μεγαλύτερο όγκο –το ξέρουμε όλοι, το ξέρει και η Ευρωπαϊκή Ένωση- μη νόμιμων μεταναστών, στο χώρο της Ευρωπαϊκής Ένωσης, ιδίως τα τελευταία χρόνια, και σύγχρονη μεταναστευτική πολιτική έχει και μεταναστευτική πολιτική η οποία συνάδει προς τον πολιτισμό, προς  το επίπεδο της Δημοκρατίας μας. 
     Ποσοστώσεις, αριθμοί δηλαδή του τι μπορώ να δεχθώ ή δεν μπορώ να δεχθώ σας διαβεβαιώ ότι και όπου τις εισηγήθηκαν δεν μπόρεσαν ποτέ να τις εφαρμόσουν στην πράξη. Και, εν πάση περιπτώσει, είπα ότι είναι έξω από τη λογική της Κυβέρνησης όχι μόνο για λόγους που αφορούν τη μεταναστευτική πολιτική, που τόνισα πάνω σε ποιους άξονες βασίζεται, αλλά και για άλλον ένα λόγο: Για τη ροή των μη νόμιμων μεταναστών που έρχονται. Το είπα πολλές φορές. Η Τουρκία κατά κύριο λόγο δεν εκπληρώνει τις διεθνείς υποχρεώσεις. Την καταγγείλαμε. Θα κάνουμε τα πάντα για να επιβληθούν οι κυρώσεις και να πειστεί να εφαρμόσει το κοινοτικό της κεκτημένο, στο οποίο φιλοδοξεί κάποτε να μπει, αλλά εγώ ρωτώ: Δεν εφαρμόζει η Τουρκία τις υποχρεώσεις της. Έρχονται τα σαπιοκάραβα με τους δουλεμπόρους, με ανθρώπους εμπερίστατους, ανθρώπους οι οποίοι φθάνουν πολλές φορές σε δεινή κατάσταση στα παράλιά μας, στα νησιά μας. Ξέρουμε καλά ότι πρέπει να εφαρμόσουμε πρώτα-πρώτα τις εγγυήσεις των Δικαιωμάτων του Ανθρώπου και αυτό κάνουμε. Εκείνη την ώρα έτσι και βάλεις ποσοστώσεις, τι θα γυρίσεις και θα πεις; Ότι, ξέρετε, εμείς τόσους μπορούμε να χωρέσουμε, πηγαίνετε από εκεί που ήρθατε;
     Θέλω να τονίσω ότι μπορεί πέρα από το γεγονός ότι είναι έξω από τη λογική μας, αυτό να είναι δυνατόν ως ένα βαθμό να εφαρμοστεί σε χώρες που δεν έχουν τόσο μεγάλη ροή μη νόμιμων μεταναστών. Όπου έχεις μία ροή σαν τη δική μας, δεν είναι δυνατόν να το εφαρμόσεις, πέρα από το γεγονός που σας είπα ότι δεν είναι μέσα στη λογική της Κυβέρνησης Καραμανλή να κάνει κάτι τέτοιο. 
     Δεν μπορεί, όμως, να γίνονται εδώ προτάσεις οι οποίες είναι ανεφάρμοστες και που –το τονίζω- εκεί που πήγαν να εφαρμοστούν, σε κάποια κράτη, στην ουσία δεν εφαρμόστηκαν. Ποτέ δεν εφαρμόστηκαν παρά μόνο σ’ αυτό που λέμε νόμιμη μετανάστευση. Δηλαδή, κάποιος ο οποίος έρχεται απ’ έξω για να δουλέψει νόμιμα, εκεί μπορείς να το δεις. Στη μη νόμιμη μετανάστευση δεν μπορείς να εφαρμόσεις τέτοιου είδους αριθμούς για τους οποίους μιλάμε εδώ. 
      Άλλο είναι το πρόβλημα το οποίο το αντιμετωπίζουμε και πολλές από τις διατάξεις αυτού του νομοσχεδίου είναι προς αυτή την κατεύθυνση, διατάξεις οι οποίες βοηθούν την ομαλή κοινωνική ένταξη, την οικογενειακή επανένωση. Γιατί εκεί είναι το μεγάλο ζήτημα με το θέμα των μεταναστών, πώς θα ενταχθούν καλύτερα στην ελληνική κοινωνία, πώς θα γίνουν ένα κομμάτι της ελληνικής κοινωνίας. Διότι και αν εμφανίζονται παραβατικά φαινόμενα, που κανείς δεν το αμφισβήτησε, τα παραβατικά φαινόμενα δεν είναι ο κανόνας. Και αντί να καταγγέλλουμε το φαινόμενο και να λέμε από εκεί και πέρα, «α, ξέρετε να βάλουμε αριθμούς για να δούμε πόσοι χωράνε», εκείνο που πρέπει να κάνουμε είναι η ένταξη να γίνει κανονικά για να είναι κομμάτι της ελληνικής κοινωνίας. Γιατί όσο περισσότερο κάποιος εντάσσεται, όσο περισσότερο αποκτά τις αρχές και τις αξίες μιας ελληνικής κοινωνίας τόσο, βεβαίως, αποφεύγει την παραβατικότητα. Όσο αισθάνεται ότι δεν εντάσσεται σ’ αυτήν την κοινωνία, τότε από εκεί και πέρα περιθωριοποιείται. 
      Αυτή είναι η πεποίθησή μου, αυτή είναι και η πεποίθηση στο χώρο της Ευρωπαϊκής Ένωσης. Αν κοιτάξει κάποιος το Σύμφωνο για τη Μετανάστευση, το πρόσφατο απόκτημα, θα έλεγα, του ευρωπαϊκού κεκτημένου, θα παρατηρήσει ότι η λογική των αριθμών δεν υπάρχει εκεί. Αντιθέτως υπάρχει σοβαρή πολιτική, για πρώτη φορά, της Ευρώπης και σε θέματα κοινωνικής ένταξης και κυρίως πολιτικής, η οποία αφορά την ενίσχυση των χωρών προέλευσης. Γιατί το ξέρετε καλά ότι το θέμα της μετανάστευσης δεν πρόκειται να λυθεί αν δεν λύσουμε πρώτα το ζήτημα των πολέμων, των δικτατοριών, της φτώχειας, της πείνας, των κοινωνικών ανισοτήτων, των διεθνών ανισοτήτων που υπάρχουν. Και ευτυχώς ο πέμπτος πυλώνας του συμφώνου προς τα εκεί κατατείνει. 
      Έχουμε μια συνολική πολιτική ως Ευρωπαϊκή Ένωση που ακολουθούμε και προς τα εκεί κατευθυνόμαστε. Και επαναλαμβάνω όσο περισσότερο βαδίζουμε προς την κατεύθυνση της κοινωνικής ένταξης, τόσο λιγότερο θα υπάρχουν φαινόμενα παραβατικότητας. Αντιθέτως οποιαδήποτε άλλη τακτική έχει άλλα αποτελέσματα. Άλλωστε αυτό το αποτέλεσμα το παρατηρούμε και όταν έχουμε κοινωνικές ομάδες γηγενείς οι οποίες για άλλους λόγους περιθωριοποιούνται. Όταν περιθωριοποιούνται, τότε ρέπουν προς την εγκληματικότητα.
      Η ένταξη, η αίσθηση του άλλου ότι βρίσκεται στην Ελλάδα και επειδή βρίσκεται στην Ελλάδα έχει τη δύναμη να θεωρείται -στο μέτρο βέβαια κατά το οποίο και το Σύνταγμα το επιτρέπει- πλήρες μέλος της ελληνικής κοινωνίας, αυτό είναι εκείνο που πρέπει όλοι μαζί να ερευνήσουμε, αυτό είναι εκείνο το οποίο πρέπει να δούμε, εκεί πρέπει να συμβάλουμε όλοι. 
      Προς τα εκεί κατατείνουν και οι ρυθμίσεις τις οποίες έχουμε κάνει, σταδιακής προσαρμογής σ’ αυτά που συμφωνούμε με την Ευρωπαϊκή Ένωση. Και φέρνω διαρκώς τροποποιήσεις διότι και το κοινοτικό κεκτημένο αλλάζει συνεχώς. Όλες οι τελευταίες συναντήσεις των Υπουργών Εσωτερικών τον ενάμιση χρόνο και ιδίως επί Γαλλικής Προεδρίας ασχολούνται με την μεταβολή της κοινοτικής νομοθεσίας. Δεν θα προσαρμοστούμε; Θα προσαρμοστούμε. Άρα θα φέρουμε αλλαγές. Δεν σημαίνει ότι αλλάζουμε απόψεις. Σημαίνει ότι ακολουθούμε μια κοινή πολιτική. Και στο κάτω-κάτω ένα τέτοιο φαινόμενο όπως είναι το μεταναστευτικό με τις αλλαγές που εμφανίζει λόγω των ιδιαιτεροτήτων σε παγκόσμια κλίμακα, αυτό πρέπει να το αντιμετωπίζουμε κάθε φορά όντας έτοιμοι νομοθετικά. Και όχι ως επιμηθείς πηγαίνοντας πίσω για να δούμε πώς θα αντιμετωπίσουμε τα πράγματα τα οποία εν τω μεταξύ έχουν επισυμβεί. 
      Θα μείνω εδώ σ’ αυτό και ύστερα θα ήθελα να έρθω στο άρθρο 30 για το οποίο έγινε λόγος προηγουμένως. 
      Σας διαβεβαιώ ότι δεν δούλεψα ποτέ υπό το κράτος της επήρειας των μέσων. Σ’ αυτήν την Αίθουσα θα γνωρίζετε πολύ καλά ότι ήμουν εκείνος ο οποίος εισηγήθηκα ως αρμόδιος Υπουργός την εποχή εκείνη νομοσχέδιο του οποίου τις βασικές αρχές τις ξέρετε –κοινοτικά δεν έγιναν αποδεκτές- το οποίο νομίζω απέδειξε ότι μόνο αυτό το κόστος δεν υπολόγισα και ως Υπουργός και ως άνθρωπος. Αλλά εδώ στο άρθρο 30 το οποίο αφορά τους Βουλευτές νομίζω ότι πρέπει να συλλογιστούμε το εξής πολύ απλά. Ορθώς ελέχθη από τους εισηγητές ότι είναι μια ρύθμιση η οποία απλώς και μόνο υπολογίζει το χρόνο κατά τον οποίο εργάζονται μέσα στο Κοινοβούλιο και επομένως είναι ένας χρόνος που θα έπρεπε να συνυπολογίζεται. Δεν με νοιάζει το οποιοδήποτε κόστος της δημοσιότητας ή της κριτικής, αλλά εγώ πιστεύω ότι τα θέματα αυτά, τα θέματα τα οποία αφορούν το καθεστώς των Βουλευτών εν όλω ή εν μέρει, σ’ αυτά πρέπει στο Κοινοβούλιο να έχουμε τη δυνατότητα να τα συναποφασίζουμε και να υπάρχει η μεγαλύτερη δυνατή συναίνεση. 
      Όταν, λοιπόν, μέσα στο ίδιο το Κοινοβούλιο υπάρχουν διαφορετικές απόψεις, τότε από εκεί και πέρα σημαίνει ότι υπάρχουν και συνάδελφοι που θεωρούν ότι αυτές οι διατάξεις δεν είναι ορθές. 
      Αυτό μπορεί να αποτελέσει αντικείμενο εκμετάλλευσης. Όταν δεν αποφασίζουμε από κοινού στα θέματα αυτά, τότε από εκεί και πέρα νομίζω ότι δίνουμε τη λαβή να θεωρούμε ότι νομοθετούμε προστατεύοντας ορισμένοι τα προνόμια κάποιων άλλων. Ή συμφωνούμε ότι αυτό είναι σωστό για το σύνολο του Κοινοβουλίου και από εκεί και πέρα έχουμε αυτήν την άποψη και προχωράμε ή, αν υπάρχουν αντιρρήσεις, τότε σημαίνει ότι το Κοινοβούλιο το ίδιο, οι συνάδελφοι εδώ -και δεν κάνω κριτική κανενός, αυτό λέει η συνείδησή του, αυτό του επιβάλλει, γι’ αυτό το κάνει- έχουν διαφορετικές αντιλήψεις. Και ακούστηκαν διαφορετικές αντιλήψεις και από διαφορετικά κόμματα. 
      Κατόπιν τούτου, λοιπόν, αποσύρω το άρθρο 30, αφού συνεννοήθηκα προηγουμένως με τους εισηγητές. 
      (Χειροκροτήματα από την πτέρυγα της Νέας Δημοκρατίας)
      Όχι, κυρία Πιπιλή, σας παρακαλώ πολύ. Δεν το έκανα υπό την πίεση κανενός, ούτε για να εισπράξω χειροκροτήματα. Το κάνω μόνο και μόνο, διότι ό,τι αποφασίζουμε εδώ στους δύσκολους καιρούς που ζούμε, στους δύσκολους -το τονίζω- για το πολιτικό σύστημα καιρούς που ζούμε, ό,τι κάνουμε το κάνουμε και πρέπει να το κάνουμε έχοντας συμφωνήσει. Αν υπάρχουν αντιρρήσεις συναδέλφων και μάλιστα διαπαραταξιακά θα έλεγα, τότε θα πει ότι υπάρχουν απόψεις σύμφωνα με τις οποίες κάτι τέτοιο δεν πρέπει να γίνει. Αυτός είναι και ο λόγος, επαναλαμβάνω, για τον οποίο, αφού συνεννοήθηκα με εισηγητές των υπολοίπων κομμάτων -άλλοι δεν ήθελαν και τιμώ την εμμονή τους να μην το αποσύρω, τιμώ και αντιλαμβάνομαι γιατί το λένε αυτό το πράγμα- είμαι υποχρεωμένος, όχι γιατί φοβάμαι τη δημοσιότητα, αλλά γιατί δεν είναι σύμφωνο το Σώμα σ’ ένα τέτοιο ζήτημα να προχωρήσουμε, να αποσύρω το άρθρο 30 από το νομοσχέδιο. Και αναριθμούνται τα υπόλοιπα άρθρα και οι σχετικές τροπολογίες. 
      Ευχαριστώ πολύ, κυρία Πρόεδρε. 
      (Χειροκροτήματα από την πτέρυγα της Νέας Δημοκρατίας)
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Παρακαλώ ησυχία, κύριοι συνάδελφοι. Να τελειώσει το καφενείο! Ευχαριστώ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος. 
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, ορθώς κατ’ αρχάς, ο Υπουργός Εσωτερικών απέσυρε τη διάταξη του άρθρου 30. Κακώς την εισηγήθηκε σ’ ένα τέτοιο πολυνομοσχέδιο. 
      Οφείλετε, κύριε Υπουργέ, να θεραπεύσετε μία παράλειψη που έχει συντελεστεί από την τελευταία Αναθεώρηση του Συντάγματος της περασμένης άνοιξης μέχρι σήμερα. Οφείλετε να εισηγηθείτε στη Βουλή το ταχύτερο δυνατόν τον προβλεπόμενο στο άρθρο 57 παράγραφος 1 του Συντάγματος εκτελεστικό νόμο για το επαγγελματικό καθεστώς των Βουλευτών, για το επαγγελματικό ασυμβίβαστο. Υπάρχουν Βουλευτές που δεν θέλουν να ασκούν επάγγελμα και είναι αφοσιωμένοι στα κοινοβουλευτικά τους καθήκοντα. Εκεί πρέπει να προβλεφθεί η ομαλή και διαφανής επάνοδος του Βουλευτή στον επαγγελματικό και ιδιωτικό του βίο, με αίσθημα δικαίου, έτσι ώστε ο πολίτης να ξέρει ότι δεν υπάρχουν προνομιούχοι, αλλά ότι υπάρχουν κοινοβουλευτικοί και πολιτικοί λειτουργοί που βρίσκονται εδώ κατ’ εντολήν των πολιτών και υπηρετούν τον πολίτη και τα συμφέροντα των κοινωνικών ομάδων. 
      (Χειροκροτήματα από την πτέρυγα του ΠΑ.ΣΟ.Κ.)
       Κυρίες και κύριοι Βουλευτές, εμφανίστηκε σήμερα, τρίτη και τελευταία μέρα του νομοσχεδίου, ο αρμόδιος Υπουργός στην Αίθουσα και λίγο πριν αρχίσει η συζήτηση του νομοσχεδίου, στη διαδικασία του κοινοβουλευτικού ελέγχου, απαντώντας στον Πρόεδρο της Κοινοβουλευτικής Ομάδας του ΣΥ.ΡΙΖ.Α., έδωσε μια κάποια απάντηση, της Κυβέρνησης από το πιο επίσημο βήμα της πολιτείας που είναι το Βήμα της Βουλής για το τι συμβαίνει στη χώρα και η απάντηση αυτή ήταν μία απάντηση όπως η απάντηση της πρώτης μέρας, αμήχανη, ένοχη, ηττοπαθής. Το επόμενο βήμα ήταν η απώλεια του ελέγχου και η απώλεια του ελέγχου είναι μία πάρα πολύ άσχημη και επώδυνη μορφή κρατικού αυταρχικού και κρατικής βίας, γιατί ένα κράτος που τελεί υπό την επιρροή της συγκυρίας και της κρίσης, καθίσταται βίαιο, ανεξέλεγκτο και καθιστά την κοινωνία και πάλι αντίπαλό του. 
     Έχει, λοιπόν, πολύ μεγάλη σημασία συζητώντας σήμερα μία δέσμη άρθρων του νομοσχεδίου που αφορούν το κράτος, που αφορούν την οργάνωση της πολιτείας, που αφορούν το Συμβούλιο Ασφάλειας και Πολιτικής Προστασίας γιατί αυτό υποτίθεται ότι είναι το αντικείμενο του άρθρου 24 του νομοσχεδίου, να σκεφθούμε τι γίνεται σ’ αυτήν τη χώρα. Η Κυβέρνηση ουσιαστικά εκπροσωπούμενη από τον ίδιο τον Πρωθυπουργό εφαρμόζει μια λογική πολύ κοντά στη λογική του Χατζηαβάτη. «Θα μας δείρουν, θα μας δείρουν, θα μας δείρουν, θα ιδρώσουν, θα κρυώσουν, θα πάθουν πνευμονία, θα πεθάνουν και εμείς θα παραμείνουμε δαρμένοι, ταπεινωμένοι, αλλά νομείς της εξουσίας». Γιατί φυσικά ο βρεγμένος τη βροχή δεν την φοβάται. Και η λογική του κ. Καραμανλή είναι, μπόρα είναι θα περάσει και αυτή. 
     Όμως δεν πρόκειται για μια μπόρα. Πρόκειται για μια  βαθειά και καθολική κρίση της χώρας. Αυτή η κρίση μας αφορά όλους. Δεν έχουμε εμείς της Αντιπολίτευσης, εμείς του ΠΑ.ΣΟ.Κ. την αίσθηση ότι είμαστε θεατές. Δεν έχουμε την αίσθηση ότι βρισκόμαστε έξω από το πεδίο της κοινωνικής κριτικής. Είμαστε και εμείς αποδέκτες της κοινωνικής κριτικής. Είμαστε και εμείς τμήμα του πολιτικού συστήματος. Και ξέρουμε πάρα πολύ καλά ότι οφείλουμε να ακούσουμε την κοινωνία με σεβασμό, να καταλάβουμε τι συμβαίνει. Όμως η Κυβέρνηση και ο κ. Καραμανλής προσωπικά δεν έχουν καν συνείδηση του προβλήματος. Γι’ αυτό και τροφοδοτούν την κρίση αντί να αναλάβουν πρωτοβουλίες υπέρβασης της κρίσης. Δεν ερχόμαστε εμείς να πούμε ότι παρακολουθούμε την καιόμενη Ρώμη και χαιρόμαστε γιατί η Αντιπολίτευση είναι ένας Νέρων ο οποίος βλέπει την Κυβέρνηση να καταρρέει και χαίρεται γιατί αυτό σημαίνει τη δική του άνοδο στην εξουσία; Όχι. Η ανάληψη των ευθυνών διαχείρισης της πολιτείας και διαχείρισης της κρίσης σε τέτοιες στιγμές είναι ένα επώδυνο καθήκον. Αλλά δεν είναι αυτό το θέμα μας. Επαναλαμβάνω ότι το θέμα μας είναι να επικοινωνήσουμε με τα παιδιά, να ακούσουμε τον κόσμο. Και η αντίδραση της κοινωνίας δεν είναι μόνο η αντίδραση των διαδηλώσεων, δεν είναι η αντίδραση που παίρνει απαράδεκτες βίαιες μορφές. 
     Υπάρχουν μεγάλες κοινωνικές δυνάμεις, μεγάλα κοινωνικά στρώματα που δεν κατεβαίνουν στο δρόμο, αλλά αντιδρούν γιατί νιώθουν ότι δεν υπάρχει λύση, ότι δεν υπάρχει προοπτική, ότι δεν υπάρχει διέξοδος, ότι δεν υπάρχει κράτος να προστατεύσει τον πολίτη, ότι δεν υπάρχει Κυβέρνηση να διατυπώσει ένα συνολικό σχέδιο για την πορεία της χώρας έτσι ώστε να νιώσει ο πολίτης ότι υπάρχει μια κατεύθυνση, ότι υπάρχει στοιχειώδης ασφάλεια. Αυτό λείπει. Λείπει η δυνατότητα επικοινωνίας ανάμεσα στην κοινωνία με την πολυπλοκότητά της, το πολιτικό σύστημα, τους δημοκρατικούς θεσμούς. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βενιζέλο 6/8 του χρόνου σας…
     ΕΥΑΓΓΕΛΟΣ ΒΕΝΙΖΕΛΟΣ: Πρόκειται για μια κρίση εμπιστοσύνης, για μια κρίση του μοντέλου ανάπτυξης, για μια κρίση δημοσιονομικής διαχείρισης της χώρας η οποία παίρνει πλέον ακραίες μορφές. Το δημοσιονομικό αδιέξοδο είναι απόλυτο. Πρόκειται για μια κρίση πολιτικής έκφρασης και αντιπροσώπευσης. Οι πολίτες νιώθουν να μην εκφράζονται από το πολιτικό σύστημα. Ας αντιληφθούμε πώς το εισπράττει αυτό με συναισθηματικό φόρτο ένας νέος άνθρωπος, ένας έφηβος, ένας άνθρωπος που αναγκάζεται να οδηγηθεί στο περιθώριο λόγω ανεργίας, πώς το εισπράττει αυτό ένας μετανάστης ο οποίος βρίσκεται διαρκώς στη μαύρη αγορά εργασίας και μεταξύ παρανομίας και νομιμότητας.
     Έχει, λοιπόν, πολύ μεγάλη σημασία να δείξουμε ότι καταλαβαίνουμε και ότι μπορούμε να διαχειριστούμε αυτήν την κρίση δίνοντας μια λύση, μια προοπτική. Εδώ δεν μιλάμε για ένα παιχνίδι εξουσίας μεταξύ Κυβέρνησης και Αντιπολίτευσης. Αυτό είναι το τριτεύον επίπεδο αυτής της κρίσης. Το πρωτεύον επίπεδο είναι να μπορέσουμε  να καταλάβουμε τι συμβαίνει, γιατί άρκεσε μια βάναυση, άναρχη και ακραία πρόκληση με τη δολοφονία του παιδιού προκειμένου να ανάψει μια φωτιά, επειδή υπήρχε το υπόστρωμα της κρίσης, επειδή όλα αυτά υπήρχαν μέσα στο σώμα της κοινωνίας και της οικονομίας. 
Τα λέγαμε, τα ψελλίζαμε, τα ανιχνεύαμε, αλλά δεν τα είχαμε δει να λειτουργούν ανάγλυφα. Και τώρα το πρόβλημα της χώρας έγινε πρόβλημα ανάγλυφο, εκρηκτικό. Πρέπει, λοιπόν, με πολύ μεγάλο σεβασμό να αναγνώσουμε το πρόβλημα αυτό και να στείλουμε το μήνυμα από τη Βουλή πως καταλαβαίνουμε τι γίνεται γύρω μας, ότι έχουμε αίσθηση του πόσο δύσκολες και πολύπλοκες είναι οι καταστάσεις. 
      Επίσης έχουμε αίσθηση ότι ό,τι λέμε εμείς τώρα ως Αντιπολίτευση θα κληθούμε να το χειριστούμε και ως εκ τούτου μετράμε μία-μία τις λέξεις μας. Θλίβομαι, ντρέπομαι για την εικόνα της χώρας στα διεθνή μέσα ενημέρωσης. Δεν είναι αυτή η εικόνα της χώρας. Δεν επιχαίρει η Αντιπολίτευση για το διεθνή διασυρμό της χώρας. Θέλουμε η χώρα να στέλνει προς τα έξω μηνύματα γνήσια, αυθεντικά, αξιοπρεπή…
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΟΥΣΑ ('Ελσα Παπαδημητρίου): 	   Κύριε Βενιζέλο, σας παρακαλώ!
   	ΕΥΑΓΓΕΛΟΣ ΒΕΝΙΖΕΛΟΣ: Εγώ σας παρακαλώ πολύ! Θα μου δώσετε το χρόνο που δώσατε στον κύριο Υπουργό, με την υπέρβαση του χρόνου την ανάλογη που δώσατε στον κύριο Υπουργό. 
	ΠΡΟΕΔΡΕΥΟΥΣΑ ('Ελσα Παπαδημητρίου): 	Κάνετε μεγάλο λάθος. Έχετε καταναλώσει εννέα λεπτά χωρίς να πείτε….
	ΕΥΑΓΓΕΛΟΣ ΒΕΝΙΖΕΛΟΣ: Μην ασκείτε τα καθήκοντά σας καταχρηστικά. 
	ΠΡΟΕΔΡΕΥΟΥΣΑ ('Ελσα Παπαδημητρίου): 	Καταχρηστικά;
	ΕΥΑΓΓΕΛΟΣ ΒΕΝΙΖΕΛΟΣ: Είναι μεγάλα τα πολιτικά ζητήματα. Δώστε μου το χρόνο και μη με διακόπτετε. Δεν είναι ωραία η εικόνα ενός Προέδρου της Βουλής…
	ΠΡΟΕΔΡΕΥΟΥΣΑ ('Ελσα Παπαδημητρίου): 	Κύριε Βενιζέλο, ο κύριος Υπουργός μίλησε μία φορά στις τρεις μέρες.
	ΕΥΑΓΓΕΛΟΣ ΒΕΝΙΖΕΛΟΣ:…που διακόπτει τον Κοινοβουλευτικό Εκπρόσωπο της Αντιπολίτευσης…
	ΠΡΟΕΔΡΕΥΟΥΣΑ ('Ελσα Παπαδημητρίου): Εκτός θέματος! 	  
	ΕΥΑΓΓΕΛΟΣ ΒΕΝΙΖΕΛΟΣ:…τη στιγμή που διατυπώνει μία σημαντική πολιτική καταγγελία, σε σχέση με την Κυβέρνηση και σε σχέση με την κατάσταση. Σεβαστείτε, λοιπόν, το θεσμικό ρόλο του Κοινοβουλίου!
   	ΠΡΟΕΔΡΕΥΟΥΣΑ ('Ελσα Παπαδημητρίου):  Κύριε Βενιζέλο, σας δίνω τέσσερα λεπτά, πενήντα τοις εκατό επιπλέον. Επί του νομοσχεδίου, παρακαλώ! 
  	ΕΥΑΓΓΕΛΟΣ ΒΕΝΙΖΕΛΟΣ: Ναι, ναι. Μη με ξαναδιακόψετε, παρακαλώ. 
 	ΑΣΤΕΡΙΟΣ ΡΟΝΤΟΥΛΗΣ: Να δώσετε τον ίδιο χρόνο και στους άλλους Κοινοβουλευτικούς Εκπροσώπους, κυρία Πρόεδρε.
	ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, θέλω από το Βήμα της Βουλής για μια ακόμη φορά να καταδικάσω απερίφραστα εκ μέρους του ΠΑ.ΣΟ.Κ. –πιστεύω εκ μέρους όλης της Βουλής των Ελλήνων- κάθε πράξη βίας, κάθε πράξη κρατικής βίας πρωτίστως, αλλά και κάθε πράξη βίας που προκύπτει από τον χώρο κοινωνικών ομάδων, από το χώρο, αν θέλετε, του ιδιώτη με την ευρύτερη έννοια του όρου. Χρειάζεται αυτοσυγκράτηση, χρειάζεται να αποκαταστήσουμε ξανά τον ιστό της κοινωνίας που έχει διαρραγεί. Κι έχει πάρα πολύ μεγάλη σημασία να πούμε, απευθυνόμενοι στους νέους ανθρώπους, στους μαθητές και τους φοιτητές, πως αντιλαμβανόμαστε την ανάγκη να διαμαρτυρηθούν, πως είναι παρήγορο να υπάρχει και να εκδηλώνει τη δράση του ένα φοιτητικό και ένα μαθητικό κίνημα, πως το σεβόμαστε και το καμαρώνουμε. Αντιλαμβανόμαστε πως πρέπει για κάποιες μέρες να υπάρξουν αυτού του είδους οι δραστηριότητες, οι οποίες είναι δραστηριότητες οργής, διαμαρτυρίας, αναζήτησης μιας διεξόδου. Όμως τα σχολεία και τα πανεπιστήμια πρέπει να είναι ανοιχτά. Καλό σχολείο είναι το σχολείο που λειτουργεί. Καλό δημόσιο πανεπιστήμιο είναι το πανεπιστήμιο που λειτουργεί.
      Πρέπει όλοι, όλες οι πολιτικές νεολαίες κι όλες οι φοιτητικές παρατάξεις, να καταδικάσουμε τις βαρβαρότητες σε βάρος της δημόσιας περιουσίας, σε βάρος της περιουσίας των πανεπιστημίων και των άλλων εκπαιδευτικών ιδρυμάτων. Και ήταν λάθος της Κυβέρνησης που δεν οργάνωσε τα πράγματα έτσι εξαρχής στην φοιτητική και τη μαθητική κοινότητα ώστε αμέσως μετά τη βάναυση και άνανδρη δολοφονία του Αλέξανδρου Γρηγορόπουλου να αφεθεί χώρος και χρόνος ώστε να εκφραστεί η οργή και η διαμαρτυρία των παιδιών, των συμμαθητών του Αλέξανδρου, των φοιτητών. 
      Πρέπει, κυρίως, να δώσουμε την αίσθηση στους πολίτες κάθε ηλικίας, κάθε κοινωνικής κατηγορίας, πως μπορεί να υπάρξει μια προοπτική, πως μπορούμε να συνεννοηθούμε επιτέλους στον τόπο αυτό, πως μπορούμε να καταλάβουμε τι μας συμβαίνει. Γιατί είναι, πράγματι, πολύ δύσκολο να διαχειριστεί κάποιος όλα τα επίπεδα της κρίσης. Μόνον η οικονομική κρίση στην Ελλάδα είναι τριπλάσια από την οικονομική κρίση που εμφανίζεται σ’ άλλες ευρωπαϊκές χώρες, γιατί είναι κρίση χρηματοοικονομική, του χρηματοπιστωτικού συστήματος, κρίση παραγωγική, του μοντέλου ανάπτυξης της χώρας, που βασίζεται στην οικοδομή, τον τουρισμό, την κατανάλωση και τη ναυτιλία, δηλαδή σε πράγματα ευάλωτα, και κρίση δημοσιονομική, η οποία αποκτά πια διαστάσεις εφιαλτικές λόγω της αδυναμίας να ολοκληρωθεί το πρόγραμμα του δημόσιου δανεισμού. 
     Η κρίση αυτή συνδέεται με μία κρίση αξιών, με μία κρίση της δημόσιας ηθικής. Όταν ακούν συνεχώς όλοι οι άνθρωποι, όλοι οι πολίτες, για τα σκάνδαλα, για τη διαφθορά, για το Βατοπαίδι, για τα ομόλογα, για το δεύτερο σκάνδαλο του Βατοπαιδίου που είναι ένα σκάνδαλο χρηματοοικονομικού κόλπου, πέραν της λίμνης Βιστωνίδας και των ανταλλαγών, αντιλαμβάνεσθε ότι κανείς δεν πιστεύει, κανείς δεν τείνει ευήκοον ους, κανείς δεν εμπιστεύεται τους δημοκρατικούς θεσμούς!
     ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Βενιζέλο, σας μηδενίζω το χρόνο σας. 
     ΕΥΑΓΓΕΛΟΣ ΒΕΝΙΖΕΛΟΣ: Η κρίση της αντιπροσωπευτικής δημοκρατίας είναι παρούσα στη χώρα μας. Και σας θυμίζω ότι η αναζήτηση για την υπέρβαση της κρίσης, για τη μετα-αντιπροσωπευτική δημοκρατία είναι μια συζήτηση που αγωνίζομαι και προσωπικά να την ανοίξω στη χώρα μας εδώ και πάρα πολύ καιρό. 
     Άρα, λοιπόν, κυρίες και κύριοι συνάδελφοι, το χειρότερο που κάνει η Βουλή τις μέρες αυτές είναι να δείχνει ότι βρίσκεται αλλού. Και δείχνει ότι βρίσκεται αλλού η Βουλή, όταν συζητούμε σαν –να μη συμβαίνει τίποτα!- ένα πολυνομοσχέδιο με τρέχοντα ζητήματα, ένα νομοσχέδιο-«κουρελού», υπό την έννοια ότι περιλαμβάνονται σχετικές και άσχετες διατάξεις, προκειμένου να λυθούν ζητήματα διοίκησης του κράτους και των Οργανισμών Τοπικής Αυτοδιοίκησης. 
     Είναι υποκρισία θεσμική να παριστάνουμε ότι εδώ επιτελούμε το νομοθετικό μας έργο και δεν διαθέτουμε το χρόνο του Κοινοβουλίου και το θεσμικό χώρο του Κοινοβουλίου, προκειμένου να στείλουμε απλά, μεγάλα και καθαρά μηνύματα στη κοινωνία, ότι καταλαβαίνουμε το πρόβλημα, ότι έχουμε συνείδηση του μεγέθους της κρίσης, ότι αγωνιζόμαστε να διατυπώσουμε προτάσεις! 
     Είναι ψευδές να πει ο οποιοσδήποτε ότι έχει έτοιμες λύσεις. Τίποτα δεν απεχθάνεται ο κόσμος από τον ταχυδακτυλουργό που θα εμφανιστεί με έτοιμη τη λύση. Χρειάζεται όμως να πείσεις τον κόσμο ότι μπορείς να εγγυηθείς τις αναγκαίες εθνικές, κοινωνικές συμφωνίες, ότι μπορείς να αποκαταστήσεις τη σχέση πολιτικής εμπιστοσύνης. 
     Γιατί όταν έχεις κρίση και οικονομικής και κοινωνικής εμπιστοσύνης, χρειάζεσαι ένα πλεόνασμα πολιτικής εμπιστοσύνης, προκειμένου να ανασυγκροτήσεις, να ανορθώσεις τη κοινωνία, να δώσεις μία ορμή, να δώσεις μία προοπτική. 
     Αυτό ζητάμε. Αυτό ζητά ο κόσμος. Αυτό πρέπει να του δώσουμε, μία νέα σχέση εμπιστοσύνης, ένα πλεόνασμα εμπιστοσύνης, μία αποκατάσταση της δημόσιας ηθικής, προκειμένου να ξαναγνωριστούμε όλοι σ’ αυτόν τον τόπο, προκειμένου να ξαναοργανώσουμε, να ξαναενώσουμε την κοινωνία μας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θα ήθελα να απαντήσω στον κ. Βενιζέλο ότι τίποτα δεν απεχθάνεται περισσότερο η κοινωνία από τη ρητορεία που είναι κενή περιεχομένου. Γιατί περί αυτού πρόκειται. 
     Θα απαντήσω όπως ακριβώς τα έθεσε. Πρώτα-πρώτα είπε –ήσσονος σημασίας το θέμα, αλλά μιας και το ανέφερε πρώτο- ότι κακώς έφερα αυτήν τη ρύθμιση του άρθρου 30 στο πολυνομοσχέδιο και καλά κάνω και την αποσύρω. 
     Δεν μας είπε όμως γιατί, όταν καθιερώθηκε το ασυμβίβαστο λόγω του Συντάγματος, αυτό που μου ζητάει να κάνω τώρα, να καθορίσουμε δηλαδή τα θέματα της υπηρεσιακής κατάστασης των Βουλευτών και ό,τι το επαγγελματικό συνεπάγεται, δεν το έκανε και δεν βγήκε ποτέ ο εκτελεστικός νόμος όσο κυβερνούσε το ΠΑ.ΣΟ.Κ., αφού και όταν ήρθε στη Βουλή καταψηφίστηκε από το ίδιο το ΠΑ.ΣΟ.Κ.
     Και δεν λέει ο κ. Βενιζέλος ότι εγώ έχω στείλει επιστολή στα κόμματα –στην οποία δεν πήρα απάντηση από το ΠΑ.ΣΟ.Κ.- που ζήτησα τις θέσεις τους, ακριβώς για να πάω γρήγορα στο νομοσχέδιο αυτό –γιατί πρέπει να είναι μια απόφαση που θα την πάρουμε όλοι μαζί- και δεν πήρα καμμία απάντηση σχετικά με το ποιες είναι οι απόψεις του κόμματος του. Ένα δείγμα γραφής του ότι το ΠΑ.ΣΟ.Κ. ξέρει να αδράχνει την ευκαιρία για να μιλά χωρίς περιεχόμενο, αλλά όταν έρχεται η ώρα να κάνει προτάσεις είναι απόν και σ' αυτό το σημείο! 
     Όμως, ας μπούμε στο κυριότερο θέμα, το θέμα το οποίο έθεσε, που μίλησε για την κοινωνική έκρηξη που υπέβοσκε και φάνηκε τώρα. Φοβάμαι ότι ο κ. Βενιζέλος, χωρίς να το θέλει –γιατί ξέρει ο κ. Βενιζέλος ποια είναι η άποψή μου γι’ αυτόν- πέρα από το λάθος, το οποίο κάνει σ’ ό,τι αφορά την εκτίμηση, υπέπεσε και σ’ ένα ολίσθημα. 
     Γιατί εγώ νόμιζα, κυρίες και κύριοι συνάδελφοι –εκτός αν έχετε άλλη εντύπωση εσείς στο ΠΑ.ΣΟ.Κ.- ότι η έκρηξη, την οποία είδαμε στους δρόμους, τα παιδιά που βγήκαν στους δρόμους για να διαμαρτυρηθούν, οι γονείς που βγήκαν στους δρόμους, η Δ.Ο.Ε., η Ο.Λ.Μ.Ε., βγήκαν στους δρόμους για να θρηνήσουν το θάνατο ενός νέου παιδιού, το οποίο χάθηκε από την αφροσύνη ενός αστυνομικού, ο οποίος παραβίασε ωμά το καθήκον του και βασικές αρχές του Αστυνομικού Σώματος. 
     Εγώ αυτό νόμιζα. Γιατί ο κ. Βενιζέλος μου λέει και μας λέει ότι τα παιδιά που βγήκαν στο δρόμο δεν βγήκαν για να θρηνήσουν το θάνατο του Αλέξη. Όσοι πήγαν στο κοιμητήριο παραδείγματος χάρη στο Φάληρο, δεν πήγαν για να θρηνήσουν τον Αλέξη. Όταν η Δ.Ο.Ε. και η Ο.Λ.Μ.Ε. έκαναν την εκδήλωση εις μνήμη του Αλέξη, δεν το έκαναν γι’ αυτό. Βρήκαν την ευκαιρία από το θάνατο ενός παιδιού, για να διαδηλώσουν την οικονομική αντίρρηση με την πολιτική της Κυβέρνησης. 
     Αυτή είναι η εκτίμηση που κάνει το ΠΑ.ΣΟ.Κ.; Τι είδους εκτιμήσεις είναι αυτές, αντί να πούμε την αλήθεια, κυρίες και κύριοι συνάδελφοι; Αυτό που φάνηκε σαν έκρηξη, ξέρετε τι ήταν; Η μόνη έκρηξη ήταν η έκρηξη από τους κουκουλοφόρους, τα ξύλα, τις πέτρες και βεβαίως τα κοκτέιλς μολότοφ. Αλλά αυτά είναι εκείνα που εκφράζουν την κοινωνική έκρηξη; Οι εκφραστές της αντίρρησης στην κοινωνία κατά της οικονομικής πολιτικής της Κυβέρνησης ποιοι είναι; Οι κουκουλοφόροι; Γιατί εγώ δεν είδα άλλους να εκρήγνυνται και να δημιουργούν προβλήματα στην κοινωνία. 
     Όλοι οι άλλοι, οι γονείς, τα παιδιά, οι οργανώσεις, χθες το συλλαλητήριο που έκανε η Γ.Σ.Ε.Ε. που ήταν προγραμματισμένο από πριν και η Α.Δ.Ε.Δ.Υ., που εν πάση περιπτώσει εντάχθηκε σε αυτή τη λογική, τη λογική δηλαδή της συμμετοχής στο πένθος για το θάνατο του νέου παιδιού, όλα αυτά ξέρουμε πολύ καλά γιατί έγιναν. Όλες οι εκδηλώσεις έγιναν για το θάνατο του Αλέξη και δεν θα υπήρχε κανένα θέμα και δεν θα μιλάγαμε εδώ, αν δεν υπήρχε αυτό το φαινόμενο περιθωριακών στοιχείων, εχθρών της δημοκρατίας, οι οποίοι εκμεταλλεύτηκαν αυτήν την κατάσταση.
     Κατά τα άλλα, αυτά που μας λέει ο κ. Βενιζέλος για την οικονομική πολιτική, γιατί δεν έγιναν και σ’ άλλες διαδηλώσεις; Εδώ είχαμε προχθές την επέτειο του Πολυτεχνείου και δεν συνέβη απολύτως τίποτα. Τόσες άλλες εκδηλώσεις γίνονται. Και, πράγματι, γίνονται και διαδηλώσεις, γιατί είναι δύσκολη η συγκυρία. Εκεί γιατί δεν μίλησε για έκρηξη; Απλά γιατί δεν παρεισέφρησαν όλα αυτά τα στοιχεία μέσα, τα οποία δεν σεβάστηκαν ούτε τη μνήμη ενός νεκρού παιδιού. 
     Αυτή είναι η πραγματικότητα. Το να έρχεται ο κ. Βενιζέλος, εκμεταλλευόμενος το θόρυβο που δημιούργησαν όλα αυτά τα κακοποιά στοιχεία, οι εχθροί της δημοκρατίας και να μιλάει για έκρηξη, από εκεί και πέρα νομίζω ότι είναι λάθος εκτίμηση και δεν πάω παραπέρα, γιατί τον εκτιμώ. 
     Καμμιά κοινωνική έκρηξη, κύριε Βενιζέλο, δεν υπήρξε για οικονομικά θέματα. Εξερράγη μια κοινωνία, μέσα από την οδύνη για το θάνατο και τον τρόπο που πέθανε αυτό το παιδί. Και εκεί η πολιτεία, ναι, να πάρει τις ευθύνες της. Αλλά όχι, όμως, ότι ήταν η ευκαιρία για όλους αυτούς τους ανθρώπους που κατέβηκαν στο δρόμο για να κάνουν αυτό που εσάς σας βολεύει αντιπολιτευτικά. 
     Σ’ ό,τι αφορά δε την οικονομική κρίση, βέβαια υπάρχει οικονομική κρίση. Ποιος το αμφισβήτησε; Αλλά διερωτώμαι, όλα αυτά που λέει ο κ. Βενιζέλος, δεν ξέρει ότι τα αντιμετωπίζει όλος ο κόσμος και η Ελλάδα ως οικονομία τα αντιμετωπίζει λιγότερο από άλλες χώρες, που είναι πολύ πιο προηγμένες ή ήταν μέχρι πρότινος από μας; Δεν ξέρει ότι επί των ημερών τους, ακόμη και με σημερινά δεδομένα, η ανεργία ήταν μεγαλύτερη και τώρα είναι πολύ λιγότερη ακόμη και από το 2004 μ’ αυτήν την κρίση; Δεν ξέρει ότι το έλλειμμά μας είναι κάτω και από το μισό από τον καιρό που ήταν κυβέρνηση το ΠΑ.ΣΟ.Κ., παρά την κρίση; Δεν ξέρει ότι έχουμε πάρει ό,τι μέτρα μπορούσαμε και έπρεπε να πάρουμε, για να μπορέσουμε να ανακουφίσουμε τους οικονομικά ασθενέστερους, όσο άντεχε δημοσιονομικά το κράτος; 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, παρακαλώ ολοκληρώστε. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κυρία Πρόεδρε, πρέπει να απαντήσω. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, πρέπει να μιλήσουν σαράντα Βουλευτές, μεταξύ του κ. Βενιζέλου και υμών. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Αλλά θα μιλήσω και εγώ, γιατί πρέπει να πω αυτό το οποίο πρέπει να απαντήσει η Κυβέρνηση από την πλευρά της. 
     Και δεν είδε ο κ. Βενιζέλος και η Αξιωματική Αντιπολίτευση, την ταχύτητα με την οποία αντέδρασε η Κυβέρνηση, για να μπορέσουν να ανακουφιστούν αυτοί οι οποίοι επλήγησαν απ’ όλα αυτά τα ακραία στοιχεία, από τους εχθρούς επαναλαμβάνω της δημοκρατίας, για να μην υπάρξει το παραμικρό πρόβλημα; Γι’ αυτά τίποτα.
     Η οικονομική κρίση είναι αυτή η οποία δημιούργησε, λέει, την τωρινή έκρηξη. Αν υπήρξε μια έκρηξη είναι, σας είπα, από τον ήχο των κοκτέιλς των μολότοφ. Αλλά αυτά δεν προέρχονταν, ούτε από τους γονιούς, ούτε από τα παιδιά, ούτε από την Γ.Σ.Ε.Ε., ούτε από την Α.Δ.Ε.Δ.Υ.. 
     Και τη φωτιά γενικότερα της δημοσιότητας που ανάβει ο κουκουλοφόρος, ας μην την εκμεταλλευόμαστε μέσα στη Βουλή για να παίζουμε τα δικά μας παιχνίδια αντιπολίτευσης. Ας σεβαστούμε επιτέλους και τώρα ακόμη, αυτήν την οδύνη την οποία πρέπει να νοιώσουμε για ένα παιδί που χάθηκε. Ας καταδικάσουμε όλους αυτούς τους ταραξίες, όλους εκείνους οι οποίοι εχθρεύονται τη δημοκρατία και εκμεταλλεύονται ακόμη και το θάνατο ενός νέου παιδιού και ας μείνουμε ενωμένοι σ’ αυτό. 
Έχουμε άλλες ευκαιρίες για αντιπολίτευση. Όχι μέσα από μία τέτοια συγκυρία, η οποία –τονίζω- όχι μόνο δεν προσφέρεται για να διχαστούμε μεταξύ μας, αλλά θα ήταν η μόνη ευκαιρία, ώστε επιτέλους όλοι μαζί να καταδικάσουμε κάτι. Και έχουμε άλλες ώρες για να αντιπαρατεθούμε. Ο Προϋπολογισμός θα είναι εδώ σε λίγες μέρες για να πούμε ποιες είναι οι απόψεις του καθενός. 
      Ευχαριστώ πολύ, κυρία Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, θα ήθελα το λόγο. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Κύριοι συνάδελφοι, σας παρακαλώ για την τήρηση του χρόνου και το σεβασμό του Κανονισμού. 
      ΑΧΙΛΛΕΑΣ ΚΑΝΤΑΡΤΖΗΣ: Κυρία Πρόεδρε, θα ήθελα το λόγο. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, θα ήθελα το λόγο.  
      ΠΡΟΕΔΡΕΥΟΥΣΑ (Έλσα Παπαδημητρίου): Σας άκουσα, κύριε Βενιζέλο! 
      ΕΥΑΓΓΕΛΟΣ ΒΕΝΙΖΕΛΟΣ: Χαίρομαι!
      ΠΡΟΕΔΡΕΥΟΥΣΑ (Έλσα Παπαδημητρίου): Θέλω να σημειώσω μόνο –είναι καλό να αναφερθεί για την ιστορία- ότι η έκδοση του εκτελεστικού νόμου ήταν πρωτοβουλία του Προέδρου της Βουλής. 
      Το λόγο έχει ζητήσει ο κ. Τσιτουρίδης για προσωπικό θέμα. 
      Ορίστε, κύριε Τσιτουρίδη, έχετε το λόγο. 
      ΣΑΒΒΑΣ ΤΣΙΤΟΥΡΙΔΗΣ: Κυρία Πρόεδρε, θέτω ένα προσωπικό ζήτημα κατ’ εφαρμογή του άρθρου 68 του Κανονισμού της Βουλής. Ως μετέχων Βουλευτής στις εργασίες του Κοινοβουλίου, είμαι εδώ από τις 09.30΄ για να εγγραφώ στη συζήτηση ενός νομοσχεδίου. 
      Εγώ θα συμφωνήσω με τον κ. Βενιζέλο και με οποιονδήποτε άλλον ότι τα θέματα τα οποία μας «καίνε» αυτές τις μέρες είναι ιδιαίτερα σημαντικά και πολιτικά και κοινωνικά και δημόσια. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Τσιτουρίδη, συμφωνώ…
      ΣΑΒΒΑΣ ΤΣΙΤΟΥΡΙΔΗΣ: Κυρία Πρόεδρε, να σας πω ποιο είναι το προσωπικό μου ζήτημα. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεν βλέπω ότι έχετε προσωπικό ζήτημα.  
      ΣΑΒΒΑΣ ΤΣΙΤΟΥΡΙΔΗΣ: Ακούστε με, κυρία Πρόεδρε. Αφήστε με να ολοκληρώσω. Έχω δύο λεπτά. 
      Εγώ δεν αισθάνομαι ότι μετέχω μίας υποκριτικής διαδικασίας, όπως είπε ο κ. Βενιζέλος, όπως χαρακτήρισε τη νομοθετική διαδικασία, διότι υπάρχουν άλλα σημαντικότερα. Έχουμε το χρόνο να συζητήσουμε τα ζητήματα οργανωμένα και συντεταγμένα με όση άνεση και ευθύνη απαιτούν οι περιστάσεις. 
      Πάντως, όσοι μετέχουμε εις τη νομοθετική διαδικασία και είμαστε εδώ για να μετέχουμε σ’ αυτήν, δεν αισθανόμαστε και εγώ δεν αισθάνομαι ότι μετέχω μίας υποκριτικής διαδικασίας, κύριε Βενιζέλο. Εάν είπατε κάτι τέτοιο, λυπούμαι πάρα πολύ, γιατί με θίγει προσωπικά. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεν υπάρχει προσωπικό θέμα. Το σημείωσα. Το δημοσιοποιήσατε, έχετε δίκιο. Λυπάμαι που παραβιάζονται τα δικαιώματα των Βουλευτών. 
      Το λόγο έχει ο κ. Βενιζέλος για δύο λεπτά.
      ΑΧΙΛΛΕΑΣ ΚΑΝΤΑΡΤΖΗΣ: Κυρία Πρόεδρε, δεν είναι μόνο δύο κόμματα εδώ μέσα! Έχουμε ζητήσει το λόγο. Δεν μπορεί κάποιοι να δευτερολογούν και εμείς να μην παίρνουμε το λόγο! 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κανταρτζή, δικαιούται τρεις παρεμβάσεις ο κ. Βενιζέλος!
      ΑΧΙΛΛΕΑΣ ΚΑΝΤΑΡΤΖΗΣ: Κυρία Πρόεδρε, εμείς δεν κάναμε ούτε την πρωτολογία μας! 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Κανταρτζή, θα τελειώσω. Πρέπει να απαντήσω στον κ. Παυλόπουλο που επιτέθηκε στο ΠΑ.ΣΟ.Κ.. Σας παρακαλώ!
      ΑΧΙΛΛΕΑΣ ΚΑΝΤΑΡΤΖΗΣ: Όχι, κύριε Βενιζέλο. Όλοι εδώ μέσα έχουμε τα ίδια δικαιώματα! 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Κανταρτζή, αφήστε το δικομματισμό να εκδηλωθεί. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κανταρτζή, δεν έχετε το λόγο. Λυπάμαι. 
      Κύριε Βενιζέλο, έχετε το λόγο για δύο λεπτά. 
      ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, σας παρακαλώ να μηδενίσετε το χρόνο μου. Ευχαριστώ. 
      Κυρία Πρόεδρε, αρχίζω από το ήσσονος σημασίας ζήτημα. Ο εκτελεστικός νόμος του άρθρου 57 επί των ημερών του ΠΑ.ΣΟ.Κ. εισήχθη στη Βουλή. Η Βουλή με πρωτοβουλία της τον καταψήφισε και οι Βουλευτές της Νέας Δημοκρατίας συμμετείχαν στην καταψήφιση, γιατί ήθελαν το απόλυτο ασυμβίβαστο. 
      Εσείς τώρα που το καταργήσατε, φέρτε τον εκτελεστικό νόμο, γιατί στη Διάσκεψη των Προέδρων είπαμε στον κύριο Πρόεδρο της Βουλής ότι περιμένουμε συγκροτημένο προσχέδιο εκ μέρους της Κυβέρνησης για να τοποθετηθούμε. Αόριστες συζητήσεις άνευ κειμένου, δεν μπορούμε να κάνουμε. 
      Έρχομαι τώρα στο ουσιαστικό ζήτημα. Λυπάμαι πραγματικά, κύριε Υπουργέ, γιατί ενώ έχετε ζήσει και προσωπικά την περιπέτεια των τελευταίων ημερών, αρνείστε να κατανοήσετε, πειθαρχώντας στη γραμμή του Πρωθυπουργού, τι συμβαίνει. 
      Πιστεύετε ότι το πρόβλημα της Ελλάδας είναι η σύγκρουση κουκουλοφόρων και Μ.Α.Τ. και ότι το μείζον ζήτημα είναι η επιχειρησιακή ανεπάρκεια της Αστυνομίας; Αυτό είναι ένα επιφαινόμενο. 
      Το πρόβλημα είναι η αντίδραση της κοινωνίας. Δεν αναφέρομαι σε μία κοινωνία που αναγκαστικά κατεβαίνει στους δρόμους, αλλά σε μία κοινωνία που νιώθει να κατεβαίνει και να διαλύεται η χώρα. Κατεβαίνει η χώρα!
      Δεν μπορείτε να αντιληφθείτε τη διάκριση μεταξύ ενός γεγονότος που λειτουργεί ως θρυαλλίδα, που είναι η πρόκληση -η δολοφονία του παιδιού- και του υποστρώματος που υπάρχει. Κάποια στιγμή ξεχειλίζει το ποτήρι και ο πολίτης που είναι ένα σύνθετο ον, μία σύνθετη προσωπικότητα που συνεκτιμά ζητήματα ηθικά, συναισθηματικά, πολιτικά, κοινωνικά, εισοδηματικά, εκρήγνυται. Δεν υπάρχει μία αντίδραση οικονομικού ή εισοδηματικού χαρακτήρα. Υπάρχει μία καθολική αντίδραση, η οποία τελικά αποκτά χαρακτηριστικά ηθικά και εν τέλει πολιτικά, βεβαίως. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η κρίση της χώρας είναι κρίση πολιτική. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βενιζέλο, σας παρακαλώ να διευκολύνετε τη διαδικασία.
      ΕΥΑΓΓΕΛΟΣ ΒΕΝΙΖΕΛΟΣ: Η χώρα δεν έχει Κυβέρνηση. Η χώρα δεν έχει σχέσεις εμπιστοσύνης. Η χώρα δεν έχει ιστό. Η χώρα δεν έχει πια κλίμακα αξιών. 
      Πρέπει να υπάρξουν διαδικασίες εκτόνωσης, διαδικασίες ανασυγκρότησης και ανόρθωσης της χώρας. 
      Πιστεύετε εσείς ότι ο κ. Καραμανλής και οι Υπουργοί του έχετε το κύρος, το έρεισμα και την ικανότητα να προσφέρετε αυτή τη λύση; 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε Βενιζέλο!
      ΕΥΑΓΓΕΛΟΣ ΒΕΝΙΖΕΛΟΣ: Πρέπει να δώσουμε στην κοινωνία μία εξήγηση, μία απάντηση, μία προοπτική. Να υποκλιθούμε απέναντι στα προβλήματά της. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Βενιζέλο, σεβαστείτε τους συναδέλφους σας. 
      ΕΥΑΓΓΕΛΟΣ ΒΕΝΙΖΕΛΟΣ: Να υποκλιθούμε απέναντι στην αγωνία της και να την πείσουμε ότι μπορούμε να υπερβούμε την κρίση. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος της Νέας Δημοκρατίας, ο κ. Παναγιωτόπουλος, έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, μιλήσαμε και θα ξαναμιλήσουμε για τα δραματικά γεγονότα των τελευταίων ημερών, γιατί συγκροτούν την εικόνα μιας κρίσης η οποία πραγματικά είναι πρωτόγνωρη για την ελληνική κοινωνία και για το ελληνικό πολιτικό σύστημα, τουλάχιστον από τη δεκαετία του ’50 μέχρι σήμερα, τον τελευταίο μισό αιώνα.
      Αυτό που μπορεί ο ελληνικός λαός να αντιληφθεί μετά βεβαιότητας είναι ότι η Κυβέρνηση, η υπεύθυνη Κυβέρνηση του τόπου, εκεί που χρειάζεται, όταν έρθει η ώρα θα αποτιμήσει το σύνολο των γεγονότων, θα κάνει και την κριτική και την αυτοκριτική της. Και αν και όπου υπήρξαν λάθη, παραλείψεις ή αδυναμίες και αυτά θα είναι εγνωσμένα, συγγνωστά, έστω και μετά τα γεγονότα και θα βγουν τα απαραίτητα συμπεράσματα.
      Αυτό όμως, το οποίο δεν επιτρέπεται σήμερα …
      (Θόρυβος στην Αίθουσα)
      Κυρία Πρόεδρε, έχω μία φυσική αδυναμία και θα παρακαλέσω να μου την αναγνωρίσετε. Όταν υπάρχει πολύς θόρυβος στο Κοινοβούλιο, αδυνατώ να διατυπώσω τις απόψεις μου. Θα σταματήσω, λοιπόν, μέχρι να υπάρξει ησυχία.
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριοι συνάδελφοι, θα αρχίζω να φωνάζω ονόματα.
      ΠΑΝΟΣ ΠΑΝΑΓΙΩΤΟΠΟΥΛΟΣ: Λέω, λοιπόν, ότι η Κυβέρνηση θα κάνει την αυτοκριτική της. 
      Αυτό το οποίο δεν επιτρέπεται, λίγα εικοσιτετράωρα μετά την εκδήλωση των τραγικών περιστατικών, είναι να μετατρέπεται το πεδίο εκδήλωσης αυτών των γεγονότων, σε προνομιακό πεδίο από ορισμένους κομματικής, θα έλεγα καλύτερα μικροκομματικής, επέλασης.
      Εάν, κυρίες και κύριοι συνάδελφοι του ΠΑ.ΣΟ.Κ., η ηγεσία σας θέλει να κάνει σκληρότερη αντιπολίτευση, να την κάνει. Την περιμένουμε εδώ και πολύ καιρό και δεν εκδηλώνεται. 
      Δεν είναι προνομιακό πεδίο για μηδενιστική αντιπολίτευση αποδόμησης και καταστροφής των πάντων το πεδίο των τελευταίων δραματικών γεγονότων. Και εν πάση περιπτώσει, η δημαγωγία προς τους νέους έχει τα όριά της. 
      Άκουσα πριν τον αξιότιμο Κοινοβουλευτικό Εκπρόσωπο του ΠΑ.ΣΟ.Κ. να λέει «Τα λέγαμε». Ναι, τα λέγατε και τα λέτε ως Αντιπολίτευση. Όταν ήρθε η ώρα να τα κάνετε πράξη και ήσαστε Κυβέρνηση, δεν τα κάνατε. 
      Όσοι, λοιπόν, τα λένε εκ των υστέρων, γιατί δεν τα κάνανε εκ των προτέρων όταν είχαν τα ηνία της εξουσίας στα χέρια τους, είναι απλώς αναξιόπιστοι και αφερέγγυοι. Αυτό είστε σήμερα. 
      Και θα παρακαλούσα να πέσει ο τόνος, γιατί είναι ώρες συναίνεσης, είναι ώρες σύνθεσης, είναι ώρες τις οποίες θα πρέπει να συνομιλήσουμε και να ανταποκριθούμε στα προβλήματα που έχει ο Έλληνας και η Ελληνίδα και κυρίως να αποκαταστήσουμε το αίσθημα διατάραξης της ασφάλειας και του δικαίου. Αυτά, λοιπόν, πρέπει να τα ξεκαθαρίσουμε.
      Τώρα, για τις εκφράσεις στα πλαίσια αυτής της καταδημαγώγησης των πάντων, ότι θα κληθεί το ΠΑ.ΣΟ.Κ. να χειριστεί σύντομα τις ευθύνες κ.ο.κ., ένα πολύ μεγάλο μέρος του ελληνικού λαού και απ’ αυτούς που διαμαρτύρονται για ορισμένες εκφάνσεις ή πτυχές της κυβερνητικής πολιτικής, λέει κύριε Βενιζέλο, ευτυχώς που δεν θα κληθεί το ΠΑ.ΣΟ.Κ. σύντομα να χειριστεί τόσο κρίσιμες και τόσο σοβαρές υποθέσεις. Ευτυχώς! Και θα το διαπιστώσετε. 
     Αφήστε τις δημοσκοπήσεις. Οι δημοσκοπήσεις φωτογραφίζουν τη δυσάρεστη για την Κυβέρνηση συγκυρία μιας συγκεκριμένης περίστασης. Θα το δείτε μόλις μπει η κάλπη, η πλέον αλάνθαστη μέτρηση του φρονήματος και της εκλογικής προθέσεως και βουλήσεως του κάθε Έλληνα και της κάθε Ελληνίδας. Αλλά νομίζω ότι ήρθε η ώρα να ξεκαθαρίσουμε ορισμένα πράγματα. 
     Κι αν έχει φταίξει η Κυβέρνηση σε κάτι, νομίζω κύριε Υπουργέ, ότι έχει φταίξει, φοβούμενη μήπως δεχθεί μύδρους από την αντιπολίτευση, τη γνωστή κασέτα, η γνωστή επωδός μη χαρακτηρίσουν τη Νέα Δημοκρατία ότι είναι «Δεξιά», ότι είναι συντηρητική, ότι δεν είναι προοδευτική, ότι δεν είναι αρκούντως προοδευτική, κατά τα κριτήρια των κυρίων της ηγετικής ομάδας του ΠΑ.ΣΟ.Κ., που άφησαν το Πολυτεχνείο να καεί το 1985. Ξέχασαν το εξαιρετικά τραγικό επεισόδιο της δολοφονίας ενός άλλου νέου παιδιού, που έγινε επί των ημερών τους και παριστάνουν σήμερα τους εισαγγελείς της χώρας και του δημοσίου βίου. 
     Αν, λοιπόν, φταίει η Νέα Δημοκρατία σε κάτι, κύριε Παυλόπουλε, φταίει διότι έχοντας αυτό το σύμπλεγμα μη την πουν «Δεξιά», δεν ξεκαθάρισε από την αρχή, από το 2004, τους λογαριασμούς με τη βία.
     Ακούστε, κύριοι συνάδελφοι, τα υπόλοιπα είναι πομφόλυγες. Θα πρέπει να αποφασίσουμε και να ξεκαθαρίσουμε σ’ αυτή την κρίσιμη συγκυρία -και ενώ είμαι αντίθετος με όσα είπε ο κ. Βενιζέλος, θα επισημάνω την εξαιρετικά μεγάλη σημασία της θετικής του αναφοράς για το θέμα των σχολείων και θα έρθω σ’ αυτό- τις σχέσεις του πολιτικού συστήματος με τη βία, από οπουδήποτε κι αν προέρχεται. Επειδή ακούω από την πλευρά της Αριστεράς διάφορες αναφορές περί κρατικής βίας, ακούστε. 
     Εγώ, ως μέλος του Ελληνικού Κοινοβουλίου σας, λέω ότι πρέπει να επανεξετάσουμε και θέματα λειτουργίας της Ελληνικής Αστυνομίας, θέματα οπλοφορίας, οπλοχρησίας, εκπαίδευσης, ελέγχου της υπόστασης και του ψυχισμού των Ελλήνων αστυνομικών. Αυτά θα τα συζητήσουμε, βεβαίως, επειδή ακούω περί κρατικής βίας. Αλλά θα πρέπει να ξεκαθαρίσουμε τις σχέσεις μας με τα φαινόμενα της βίας. Και ιδού ένα από τα σφάλματά μας και πρέπει να το παραδεχτούμε, ότι έπρεπε από το Μάρτη του 2004 να ξεκαθαρίσουμε τι συμβαίνει με το φαινόμενο που λέγεται Εξάρχεια, τι συμβαίνει με το αυτόνομο κράτος των Εξαρχείων, τι συμβαίνει με την ωμή παραβίαση του πανεπιστημιακού ασύλου από δυνάμεις μελανοχιτώνων ακραίων, οι οποίοι θα ήταν οι καλύτεροι συνοδοιπόροι του Μουσολίνι στην πορεία προς τη Ρώμη για την κατάληψη της εξουσίας και οι οποίοι έχουν ενδυθεί σήμερα το μανδύα του δήθεν προοδευτικού.
     Προχθές εισέβαλαν σε αίθουσα πανεπιστήμιου, διέκοψαν εκδήλωση, κατέβασαν από το έδρανο τον Πρύτανη και καθηγητές, του άνοιξαν το κεφάλι και τον οδήγησαν στην εντατική, διέλυσαν τη διαδικασία και για μια ακόμη φορά έλαμψαν δια της βίαιης συμπεριφοράς, για την οποία ούτε εμείς ως Νέα Δημοκρατία δεν εκδώσαμε μια ανακοίνωση. Γιατί; Γιατί υπάρχει ο φόβος μας μη μας πουν ότι δεν είμαστε αρκούντως προοδευτικοί, κατά τα κριτήρια και κατά την αξιολόγηση του ΣΥ.ΡΙΖ.Α. και ορισμένων από την πλευρά του ΠΑ.ΣΟ.Κ.. Εκεί έχουμε φθάσει.
     (Χειροκροτήματα από την πτέρυγα του ΛΑ.Ο.Σ.)
     Λοιπόν, να ξεκαθαρίσουμε το θέμα των φαινομένων βίας στην ελληνική κοινωνία. Είστε με τη βία ή δεν είστε; Καταδικάζετε τη βία από οπουδήποτε κι αν προέρχεται, ναι ή όχι; Είστε υπέρ της μεταφοράς των κινητοποιήσεων στα σχολεία; 
     Χαίρομαι γι’ αυτό που είπε ο κ. Βενιζέλος. Το κλειστό σχολείο είναι σχολείο που υπηρετεί το σκοταδισμό, την κοινωνική αντίδραση, τις κοινωνικές ανισότητες, τη διεύρυνση των κοινωνικών αδικιών. Το ανοιχτό σχολείο είναι το προοδευτικό σχολείο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Υπάρχουν αιτήματα. Βεβαίως. Και εγώ θα μπω μαζί με τα παιδιά στις πορείες τους. Βεβαίως, υπάρχουν αιτήματα κοινωνικής διαμαρτυρίας. Συμβαίνει σε κάθε δημοκρατία. Αυτό σημαίνει ότι θα κλείσουμε τα σχολεία; Ή ότι θα εφαρμοστεί η ρήση που άκουσα, αγαπητέ κύριε Δρίτσα, από κάποιο στέλεχος ηγετικό του χώρου σας, ότι τώρα θα μεταφερθεί ο αγώνας στα σχολεία; 
     Το εννοείτε αυτό, κύριοι του ΣΥ.ΡΙΖ.Α.; Εννοείτε ότι θα «μεταφερθεί» ο αγώνας στα σχολεία;
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παναγιωτόπουλε, τελειώνετε.
     ΠΑΝΟΣ ΠΑΝΑΓΙΩΤΟΠΟΥΛΟΣ: Τελειώνω, κυρία Πρόεδρε.
     ΠΡΟΕΔΡΕΥΟΥΣΑ (Έλσα Παπαδημητρίου): Επί του θέματος.
     ΠΑΝΟΣ ΠΑΝΑΓΙΩΤΟΠΟΥΛΟΣ: Επιτρέψτε μου, κυρία Πρόεδρε, για να ξεκαθαρίσω κι αυτό στο Προεδρείο αφού το θίγετε. Δεν είχατε την ευαισθησία να το θίξετε και στον προλαλήσαντα Κοινοβουλευτικό Εκπρόσωπο του ΠΑ.ΣΟ.Κ..
     ΠΡΟΕΔΡΕΥΟΥΣΑ (Έλσα Παπαδημητρίου): Κάνετε μεγάλο λάθος. Ανακαλέστε.
     ΠΑΝΟΣ ΠΑΝΑΓΙΩΤΟΠΟΥΛΟΣ: Επιτρέψτε μου, κυρία Πρόεδρε.
     ΠΡΟΕΔΡΕΥΟΥΣΑ (Έλσα Παπαδημητρίου): Δύο φορές το έκανα και στον κ. Βενιζέλο και στον κύριο Υπουργό.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ζητώ την ίδια ανοχή στο χρόνο που δώσατε και στον προλαλήσαντα συνάδελφο του ΠΑ.ΣΟ.Κ.. 
      ΠΡΟΕΔΡΕΥΟΥΣΑ (Έλσα Παπαδημητρίου): Την  ίδια ανοχή που πήρε «από τη σημαία» εννοείτε! 
      ΠΑΝΟΣ ΠΑΝΑΓΙΩΤΟΠΟΥΛΟΣ: Δεν θα σας κουράσω. Απλώς, να σημειώσω, επειδή εγώ δεν μιλάω για θέματα που δεν έχουν συνάφεια με το συζητούμενο: Κυρία Πρόεδρε, αποτελεί κοινό τόπο και κοινό παρανομαστή και επικαλούμαι τον ορθολογισμό σας, το συζητούμενο νομοσχέδιο αφορά θέματα Δημοσίας Τάξεως εκτός των  άλλων. Έχει, λοιπόν, απόλυτη συνάφεια με τα θέματα που αφορούν στα τελευταία δραματικά γεγονότα. Αυτό για να τελειώσουμε και με την  ένσταση που ακούω να έρχεται και να επανέρχεται .
      Και  κλείνω, γιατί σας εκτιμώ και δεν θέλω να δοκιμάσω τις αντοχές σας. Για το όνομα του Θεού!
      Κλείνω λέγοντας το εξής: η χώρα όντως βρίσκεται στη δίνη μιας νέας κρίσεως. Υπήρξε ένας φόνος για τον οποίο κάποιος θα τιμωρηθεί και θα πληρώσει. Το είπε και ο Πρωθυπουργός.  Υπήρξαν μηνύματα κοινωνικής διαμαρτυρίας  -έτσι τα ανέγνωσα εγώ- από τους φιλήσυχους νέους ανθρώπους και όχι μόνο, που κατέβηκαν στους δρόμους. Υπήρξε όμως και μια τρομακτική χρήση βίας από ένα σκοτεινό και ύποπτο κοινωνικό περιθώριο, του οποίου την ύπαρξη, κυρίες και κύριοι συνάδελφοι,  αν ανεχθούμε στη χώρας μας, θα είμαστε υπεύθυνοι γι’ αυτά που θα ακολουθήσουν. 
        Τιμώ όσους επιχειρούν να υπηρετήσουν τη διαμάχη και τη διαπάλη των ιδεών. Έχουμε ανάγκη να εμβολιάζεται το πολιτικό σύστημα και το πολιτικό φάσμα από ιδέες και από απόψεις όλων των πτερύγων,  από την εξωκοινοβουλευτική αριστερά, της οποίας παρακολουθώ τον προβληματισμό για τα θέματα και τους κινδύνους της παγκοσμιοποίησης, από την κοινοβουλευτική αριστερά, από τα σοσιαλιστικά κόμματα, τα κεντρώα, τα κεντροδεξιά, τα δεξιά. Ναι, αυτό που πρέπει να αποκλείσουμε και να το αποκλείσουμε διά παντός είναι η χρήση βίας. Άλλο η διαπάλη ιδεών, άλλο η σύγκρουση ιδεών που αποτελεί τον πυρήνα, την πεμπτουσία της φιλοσοφίας της δημοκρατίας και άλλο  η ωμή βία που έρχεται να καταλύσει κάθε έννοια δημοκρατίας, έρχεται να καταλύσει κάθε έννοια ελευθερίας και ασφάλειας του πολίτη.  Και από τα τελευταία γεγονότα, από τη δράση των ακραίων και σκοτεινών στοιχείων έχει διαταραχθεί το αίσθημα της ασφάλειας και του κράτους δικαίου. Δεν είναι μόνο θέμα της Κυβέρνησης. Είναι  θέμα όλων μας να δώσουμε τη σωστή απάντηση. Ιδού η πρόκληση. Ας απαντήσουμε όλοι. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος του Κ.Κ.Ε. κ. Κανταρτζής, έχει  το λόγο. 
      ΑΧΙΛΛΕΑΣ ΚΑΝΤΑΡΤΖΗΣ:  Ευχαριστώ, κυρία Πρόεδρε. 
      Όταν ζήτησα το λόγο, το έκανα  για να  κάνω  μια σύντομη  παρέμβαση, να μιλήσω σε θέματα του νομοσχεδίου. Δεν είχα σκοπό να ανακυκλώσω μια συζήτηση που μέρες τώρα γίνεται και μέσα και έξω από αυτή την Αίθουσα. Όμως, τα όσα λέχθηκαν δεν μπορούν να μείνουν ασχολίαστα. 
       Όλες αυτές τις μέρες παρακολουθούμε ειδικούς και μη ειδικούς να προχωρούν σε μια σειρά αναλύσεις και ορισμένοι από αυτούς –δεν τους βάζω όλους βέβαια στην ίδια μοίρα- να καμώνονται πως «ανακάλυψαν την πυρίτιδα». Ακούσαμε να γίνεται λόγος για κοινωνικές εκρήξεις, κατά του φαινομένου του αυταρχισμού. Ακούσαμε να γίνεται λόγος για την πυροδότηση κινημάτων από την όξυνση των προβλημάτων. Είδαμε και προηγουμένως όμως μέσα σε αυτή την Αίθουσα να σηκώνονται ξαφνικά οι τόνοι, να «σηκώνεται κυριολεκτικά ένας κουρνιαχτός», σε μια προσπάθεια να συγκαλυφθούν οι πραγματικές αντιθέσεις, τα πραγματικά προβλήματα. Ποιες αλήθεια ήταν οι αιτίες που πυροδότησαν αυτές τις κινητοποιήσεις; Μιλάτε για ένα τυχαίο περιστατικό. Οι άλλοι μιλάνε σαν ο αυταρχισμός να ξεφύτρωσε μόλις χθες στα Εξάρχεια ή κάπου αλλού και να μην είναι το αποκρυστάλλωμα μιας ολόκληρης πορείας που είδαμε να ξετυλίγεται και στη χώρα μας και στις άλλες χώρες της Ευρωπαϊκής Ένωσης την τελευταία δεκαπενταετία. 
      Θέλετε  να φρεσκάρουμε λίγο τη μνήμη μας; Να υπενθυμίσουμε τους επανειλημμένους νόμους που έχουν ψηφιστεί, αλλά και με συνεχείς αποφάσεις που υιοθετήθηκαν  όλη αυτή τη δεκαπενταετία που αναγορεύουν την εργατική τάξη, τους εργαζόμενους, τα λαϊκά στρώματα σαν τον υπ’ αριθμόν ένα εχθρό που θα πρέπει να αντιμετωπιστεί από τις δυνάμεις καταστολής; Θέλετε να φρεσκάρουμε και να φέρουμε στη μνήμη μας για ακόμα μια φορά αυτούς τους νόμους που τα δύο μεγάλα κόμματα ψήφισαν μέσα σε αυτή την Αίθουσα είτε από τη θέση της κυβέρνησης, είτε από τη θέση της Αντιπολίτευσης, που συνέβαλαν πετραδάκι-πετραδάκι να χτιστεί όλο αυτό το αντιδραστικό οικοδόμημα όλο αυτό το αυταρχικό οικοδόμημα; 
    Να υπενθυμίσω επί τροχάδην τη νομιμοποίηση του ηλεκτρονικού φακελώματος; Ψηφίστηκε ή δεν ψηφίστηκε και από τα δύο κόμματα; Να υπενθυμίσω τη Συνθήκη Σένγκεν; Ψηφίστηκε ή δεν ψηφίστηκε και από τα δύο κόμματα; Να θυμίσω τον τρομονόμο; Ψηφίστηκε ή δεν ψηφίστηκε και από τα δύο κόμματα; Να θυμίσω τον ευρωτρομονόμο; Ψηφίστηκε ή δεν ψηφίστηκε και από τα δύο κόμματα; Να θυμίσω τη δημιουργία νέων Σωμάτων Καταστολής, τη διεύρυνση του δικαιώματος οπλοφορίας και οπλοχρησίας όχι μόνο στα Σώματα Ασφαλείας, αλλά ακόμα και στις ιδιωτικές εταιρείες, στους λεγόμενους «σεκιουριτάδες» που φέρουν τη σφραγίδα και των δύο κομμάτων; Επομένως, ας μην καμώνεστε ότι τώρα τελευταία «ανακαλύφθηκε η πυρίτιδα». Ένα αυτό.
    Δεύτερον, τα μέτρα αυτά ήλθαν τυχαία και αποσπασματικά; Όχι βέβαια. Τα μέτρα αυτά ήταν η συμπόρευση, πάνε χέρι-χέρι με τη συνεχή αφαίρεση των δικαιωμάτων των εργαζομένων των λαϊκών στρωμάτων, εργασιακά και κοινωνικά. Από το Μάαστριχτ και μετά, από την ψήφισή του ζούμε όλοι αυτή τη διαδικασία. Έχουμε συνεχή χειροτέρευση της θέσης των λαϊκών στρωμάτων και διεύρυνση του πλούτου των λίγων. Αυτά ακριβώς τα συμφέροντα ήθελαν να προασπίσουν και επιδιώκεται να προασπιστεί και με όλο αυτό το αυταρχικό οικοδόμημα. 
    Και μια και γίνεται η συζήτηση για τη νεολαία και για τα δικαιώματα της νεολαίας, μπορεί κανείς να κλείσει τα μάτια του στο ότι όλα αυτά τα μέτρα που προωθήθηκαν, τα αρνητικά μέτρα και στα εργασιακά και στα ασφαλιστικά δικαιώματα και στα άλλα κοινωνικά δικαιώματα των εργαζομένων, πριν από όλα, είχαν στο στόχαστρο τη νέα γενιά; Όταν ψηφίζονταν οι αντεργατικοί νόμοι και επί Νέας Δημοκρατίας και επί ΠΑ.ΣΟ.Κ., αυτό που ακουγόταν κλασικά ήταν ότι «δεν θίγονται τα ώριμα δικαιώματα». Άρα, τη νεολαία έχουν σαν στόχο, τις νέες γενιές και βεβαίως, αυταπάντησε ότι δεν θα θίγονταν τα ώριμα δικαιώματα των εργαζομένων. Όλα ξηλώνονται σιγά-σιγά στην πορεία. Επομένως, όλα αυτά τα μέτρα πάνε μαζί. 
    Και όταν πριν από λίγες ημέρες καλέσαμε τη νεολαία και τα λαϊκά στρώματα να βγουν στους δρόμους, να διαδηλώνουν, περιφρουρώντας τις διαδηλώσεις τους, περιφρουρώντας τους αγώνες τους, βάλαμε το εξής απλό ερώτημα: Αλήθεια, ποιόν ωφελούν οι κουκουλοφόροι και όλες αυτές οι δυνάμεις, οι οποίες ξεπετάχτηκαν και δραστηριοποιήθηκαν ξαφνικά το τελευταίο διάστημα; Είναι φανερό ότι όλη αυτή η δραστηριότητα αποτελούσε «βούτυρο στο ψωμί», έδινε το άλλοθι και σήμερα, όπως και στο παρελθόν, για να υιοθετηθούν νέα μέτρα σε βάρος των λαϊκών στρωμάτων, νέα αντιδημοκρατικά μέτρα. 
    Άκουσα σήμερα τον Κοινοβουλευτικό Εκπρόσωπο της Νέας Δημοκρατίας προηγουμένως να αναφέρεται στο πανεπιστημιακό άσυλο και με πρόσχημα τους κουκουλοφόρους να βάζει ανοιχτά το ζήτημα της συνέχισης του πανεπιστημιακού ασύλου. Να, λοιπόν, που αρχίζει σιγά-σιγά να ξεδιπλώνεται το γαϊτανάκι, ότι τελικά όλη αυτή η δράση των κουκουλοφόρων θα χρησιμοποιεί και χρησιμοποιείται σαν άλλοθι για να περάσουν νέα αντιδημοκρατικά μέτρα. 
    Ακούσαμε πολλά πράγματα για την κρίση και για τη διέξοδο, αφού είδαμε προηγουμένως τον κουρνιαχτό που σηκώθηκε από τα δύο μεγάλα κόμματα, που θέλουν «να βγάλουν την ουρά τους απ’ έξω» ενώ έχουν βαριά την ευθύνη για όλη αυτήν την κατάσταση, που διαμορφώθηκε στη χώρα μας όλα αυτά τα χρόνια. Ναι, διέξοδος υπάρχει και η διέξοδος βρίσκεται στην ενίσχυση της πάλης των λαϊκών στρωμάτων απέναντι στις δυνάμεις καταστολής, απέναντι στα αντεργατικά μέτρα, απέναντι στα αντιλαϊκά μέτρα. Η διέξοδος βρίσκεται στην ενίσχυση του αγώνα, ώστε την κρίση να πληρώσει η πλουτοκρατία και όχι τα λαϊκά στρώματα, όχι οι εργαζόμενοι που πλήρωσαν για την ανάπτυξη και καλούνται και σήμερα για μία ακόμα φορά «να πληρώσουν τα σπασμένα» της κρίσης. Εκεί ακριβώς βρίσκεται η διέξοδος, στην ενίσχυση των αγώνων των εργαζομένων με την περιφρούρηση από όλες αυτές τις δυνάμεις, που θέλουν να δώσουν το άλλοθι για την υιοθέτηση νέων αντιδημοκρατικών μέτρων. 
    Θα πω μόνο δύο λόγια για το νομοσχέδιο. Άκουσα προηγουμένως τον Υπουργό των Εξωτερικών -γιατί με αυτό ξεκίνησα να κάνω την παρέμβασή μου, σαν αρχική πρόθεση- να κάνει μία προσπάθεια να ωραιοποιήσει την εικόνα γύρω από την Δημοτική Αστυνομία, να διασκεδάσει καλύτερα τις όποιες αντιρρήσεις υπάρχουν όσον αφορά το αστυνομικό μοντέλο, το οποίο προωθείται στη λειτουργία της Δημοτικής Αστυνομίας, λέγοντας χαρακτηριστικά: «μα, είναι κακό να απαλλαγούν τα Σώματα Ασφαλείας από ορισμένες αρμοδιότητες που είναι αχρείαστες; Είναι κακό οι δήμοι, η Τοπική Αυτοδιοίκηση να έχει τις ειδικές υπηρεσίες που θα ασχοληθούν με τον έλεγχο των αποφάσεων;»
      Η αλήθεια είναι ότι τα Σώματα Ασφαλείας έχουν άχρηστο έργο, όμως δεν είναι αυτός ο λόγος για τον οποίο γίνεται μετάθεση αρμοδιοτήτων. Έχουν άχρηστο έργο και τους φορτώνετε και άλλο άχρηστο έργο, για παράδειγμα την έκδοση των διαβατηρίων. Αφαιρέθηκε από τη Νομαρχία, αφαιρέθηκε από το Υπουργείο Εσωτερικών και μεταφέρθηκε με νόμο του ΠΑ.ΣΟ.Κ. στην Ελληνική Αστυνομία, γιατί έτσι ζητούσαν οι Ηνωμένες Πολιτείες της Αμερικής, ώστε να σταματήσουν τις απαιτήσεις τους για τη βίζα. Όμως παρά τη μεταφορά αυτή, παρά το έργο αυτό που δεν έχει βέβαια σχέση με αστυνομικά καθήκοντα, οι Ηνωμένες Πολιτείες εξακολουθούν και επιμένουν να ζητούν την έκδοση βίζας κατ’ εξαίρεση της χώρας μας για μια σειρά από λόγους, θέλοντας να χρησιμοποιήσουν το δικαίωμά τους αυτό σε μια ακόμα αλυσίδα ασκήσεων πιέσεων, που θα προωθούν τα συμφέροντά τους στην περιοχή. 
	Επομένως, το ζήτημα δεν είναι η μεταφορά αρμοδιοτήτων από την Ελληνική Αστυνομία. Άλλωστε η κύρια αποστολή των σωμάτων ασφαλείας σήμερα δεν είναι η αντιμετώπιση του κοινού εγκλήματος. Μακάρι να ήταν αυτός ο προσανατολισμός τους. Ο κύριος προσανατολισμός τους ήταν και παραμένει η αντιμετώπιση του εργατικού λαϊκού κινήματος. Άλλες είναι οι σκοπιμότητες για τη δημιουργία της Δημοτικής Αστυνομίας. 
      Θέλετε εσείς, όπως και το ΠΑ.ΣΟ.Κ. που δεν διαφωνεί –επί των ημερών του ψηφίστηκε και δρομολογήθηκε αυτή η διαδικασία- έναν ακόμα συμπληρωματικό μηχανισμό, που θα δρα στο κατώτερο επίπεδο και θα δίνει χείρα βοηθείας στις δυνάμεις καταστολής. Είδαμε άλλωστε σε δήμους της Αθήνας και της Θεσσαλονίκης κοινές περιπολίες της Δημοτικής Αστυνομίας με την ΕΛ.ΑΣ., με δυνάμεις της ΕΛ.ΑΣ.. 
      Καθηκοντολόγιο; Θέλετε να δούμε πώς λειτουργεί η Δημοτική Αστυνομία; Καθ’ εικόνα και ομοίωση, απ’ όποια πλευρά και αν το εξετάσει κανείς. Κριτήρια για πρόσληψη; Τα ίδια ακριβώς που ισχύουν στην ΕΛ.ΑΣ.. Τα ζητήματα της εκπαίδευσης; Όπως ακριβώς στην ΕΛ.ΑΣ., τα ίδια ακριβώς και στη Δημοτική Αστυνομία. Το περιεχόμενό τους καθορίστηκε από τις σχολές της ΕΛ.ΑΣ.. Η δομή, η διάρθρωση, οι όροι λειτουργίας, όλα είναι καθ’ εικόνα και ομοίωση. Βήμα το βήμα χτίζεται όλος αυτός ο μηχανισμός, που θα δρα συμπληρωματικά πλάι στις δυνάμεις καταστολής.
	Κάτι ακόμα: Ταυτόχρονα μέσα από τις διατάξεις αυτές, όπως και από τις άλλες διατάξεις του νομοσχεδίου, επιδιώκεται να περάσει αυτό που ήταν σταθερή επιδίωξη των δύο μεγάλων κομμάτων, δηλαδή να περάσει η αποποίηση των ευθυνών του κράτους και από αρμοδιότητες που όφειλε να έχει η μετάθεσή του στην Τοπική Αυτοδιοίκηση. Ο «ΚΑΠΟΔΙΣΤΡΙΑΣ 2» μπορεί να πήρε προσωρινή αναστολή, αλλά το πνεύμα του ζει και βασιλεύει σ’ αυτό το νομοσχέδιο, όχι μόνο με τη μετάθεση αρμοδιοτήτων στη Δημοτική Αστυνομία, αλλά και με μια σειρά από άλλες διατάξεις που θέλουν να προετοιμάσουν τους δήμους και τις νομαρχίες ως έναν ακόμα πιο αποτελεσματικό μηχανισμό στην κατεύθυνση της προώθησης της εμπορευματοποίησης, της ιδιωτικοποίησης κοινωνικών υπηρεσιών, σαν ένα μηχανισμό επιβολής νέων φόρων. 
      Χαρακτηριστική περίπτωση είναι το ότι ενώ δεν επιλύονται προβλήματα των δήμων και των κοινοτήτων, ρυθμίζονται νέες διατάξεις που στοχεύουν να διευκολύνουν την προσφυγή της Τοπικής Αυτοδιοίκησης, πρωτοβάθμιας και δευτεροβάθμιας, στο δανεισμό των τραπεζών, ρυθμίζονται η παράταση της εκκρεμότητας όσον αφορά τις δημοτικές επιχειρήσεις και μια σειρά από άλλες διατάξεις για τις οποίες έχουν αναφερθεί αναλυτικά και η εισηγήτριά μας και οι άλλοι Βουλευτές του κόμματός μας.
	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Κανταρτζή.
	Έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εξωτερικών «Κύρωση της Συμφωνίας Σταθεροποίησης και Σύνδεσης μεταξύ των Ευρωπαϊκών Κοινοτήτων και των κρατών-μελών τους αφενός και της Δημοκρατίας της Αλβανίας αφετέρου, μετά του Πρωτοκόλλου Διόρθωσης αυτής».
	Το λόγο έχει ο κ. Κουβέλης.
	ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
	Κυρίες και κύριοι συνάδελφοι, αναμφισβήτητα η συζήτηση για το συγκεκριμένο νομοσχέδιο επηρεάζεται πολλές φορές και επικαλύπτεται από τα όσα συμβαίνουν και καταγράφονται αυτήν την ώρα στην ελληνική κοινωνία.
	Έχουμε ακούσει διάφορα. Για παράδειγμα, έχουμε ακούσει από την ηγεσία του Κ.Κ.Ε. ότι «χαϊδεύουμε τα αυτιά» των κουκουλοφόρων.
    Εμείς δεν χαϊδεύουμε κανενός αυτιά, πολύ δε περισσότερο κουκουλοφόρων, αλλά νομίζω ότι κάποιοι άλλοι χαϊδεύουν τους εφησυχασμούς τους και τις βεβαιότητες οι οποίες δεν υπάρχουν. Και δεν υπάρχουν, διότι αυτό που καταγράφεται ως κινητικότητα, ως αντίδραση των νέων ανθρώπων, δεν είναι τίποτα άλλο κατά την δική μας εκτίμηση, κατά την εκτίμηση του ΣΥΡΙΖΑ, παρά το άθροισμα αγανάκτησης, θυμού, ασφυξίας η οποία διαμορφώνεται και προκύπτει ως το αποτέλεσμα της νεοφιλελεύθερης συντηρητικής πολιτικής που σωρεύει προβλήματα, καταστρέφει οράματα, δεν επιτρέπει να υπάρχουν ελπίδες σ’ αυτούς τους νέους ανθρώπους. 
    Και αν αυτή την διαπίστωση δεν την κάνουν όλοι, τότε αυτοί που δεν την κάνουν έχουν τεράστια ευθύνη απέναντι στα όσα προσδιορίζουν μια κοινωνία, η οποία ανακαθορίζεται. Και ανακαθορίζεται στη βάση του γεγονότος ότι έντονα, αρνητικά μεγέθη και αποτελέσματα της συντηρητικής πολιτικής πιέζουν αυτή την κοινωνία προς τα κάτω. 
    Κυρία Πρόεδρε, στην προηγούμενη διαδικασία του Κοινοβουλευτικού Ελέγχου ακούσαμε για παράδειγμα από τον Πρόεδρο του ΛΑ.Ο.Σ. να καλεί τον ΣΥ.ΡΙΖ.Α. να ξεκαθαρίσει αναφορικά με υποτιθέμενη δήλωση Βουλευτή της Κοινοβουλευτικής μας Ομάδας, του κ. Γρηγόρη Ψαριανού, αν είναι ή δεν είναι με τους τρομοκράτες. 
    Κύριοι συνάδελφοι, όλα τα πράγματα έχουν τα όριά τους. Η πολιτική συκοφαντία έχει επίσης τα όριά της. Οι πολιτικές σκοπιμότητες που αναδεικνύονται από τον πολιτικό λόγο οφείλουν να έχουν και τα όρια και το μέτρο. Και ακούστε, κυρία Πρόεδρε, πως ακριβώς έχουν τα πράγματα. 
    Ο κ. Γρηγόρης Ψαριανός πριν από καιρό, με αφορμή την προβολή μιας ταινίας και συγκεκριμένα της ταινίας «IL DIVO», που αναφέρεται στην περίοδο Αντρεότι στην Ιταλία, μίλησε και είπε κάποια πράγματα σχετικά με την τρομοκρατία. Την τρομοκρατία με εισαγωγικά και χωρίς εισαγωγικά. Υπήρξε και ένας σχολιασμός σε μια εφημερίδα, την οποία εφημερίδα ο Πρόεδρος του ΛΑ.Ο.Σ. επικαλέστηκε. Ακούστε, λοιπόν, πώς έχουν τα πράγματα για να υπάρξει τέλος στη πολιτική συκοφαντία, αλλά και στην προσπάθειά σας να επιτεθείτε στον ΣΥ.ΡΙΖ.Α., δεν ξέρω για ποιο λόγο. Αλλά είναι προφανές ότι είστε δέσμιοι ενός ιδεολογικού οπλοστασίου και μιας επιλογής να αντιπαρατίθεστε με τον ΣΥ.ΡΙΖ.Α., προκειμένου όπως λαθεμένα πιστεύετε αυτό να σας αναδεικνύει ως τιμητές της δημόσιας τάξης και ασφάλειας. 
    Ο κ. Ψαριανός λέει «Βροντάει ο Όλυμπος. Μακάρι να αυξηθεί η δράση» λέει ο κ. Ψαριανός «των τρομοκρατικών οργανώσεων, όπως του Σπάρτακου, του Κολοκοτρώνη, της γαλλικής επανάστασης, των μπολσεβίκων των μαχητών της Ισπανίας, του ΕΛ.ΑΣ., των επαναστατών της Κούβας, των κινημάτων της Λατινικής Αμερικής, της άνοιξης της Πράγας, του Μάη του ’68, της πλατείας Τιέν Αν Μεν που είναι γνωστό βέβαια ότι όλοι αυτοί και όσοι άλλοι αγωνίζονται για τα δίκαια του κόσμου εύκολα αποκαλούνται τρομοκράτες, κλέφτες, ληστοσυμμορίτες κ.λπ., από τις κάθε λογής εξουσίες, από πλανητάρχες, εκδοτικά συγκροτήματα και άλλους εξωφυλαρούχες». Λέει ο κ. Ψαριανός «εξακολουθώ να είμαι οπαδός αυτής της τρομοκρατίας και εχθρός των πραγματικών τρομοκρατών που βομβαρδίζουν χώρες ολόκληρες, νοσοκομεία, σχολεία, εξοντώνουν εκατομμύρια αμάχους, υμνούμενοι από κονδυλοφόρους της νομιμότητας και της παγκόσμιας τάξης. Όπως είπε» συνεχίζει ο κ. Ψαριανός «και ο Ιταλός τροβαδούρος» που ανέφερε στην συγκεκριμένη ταινία  «όποιος δεν τρομοκρατεί, πεθαίνει ο ίδιος από τον τρόμο». Όπως επίσης» ανέφερε ο κ. Ψαριανός «το πρόβλημα δεν είναι οι «τρομοκρατικές οργανώσεις, αλλά διάφοροι πράκτορες και χαφιέδες που διεισδύουν αλλοιώνοντας το νόημα της εξέγερσης ή του δίκαιου αγώνα, υπονομεύουν και προβοκάρουν». Αλήτες και τρομοκράτες ως γνωστόν ήταν και τα παιδιά των εξεγέρσεων της Νομικής και του Πολυτεχνείου, όπου και στις τρεις συμμετείχε ο κ. Ψαριανός «όχι ως πληθωρικός» όπως ο ίδιος σκωπτικά σημειώνει «βουλευτής  ούτε ως μουσικός παραγωγός, ούτε ως αντάρτης πόλεων». 
Αυτά, για να γνωρίζει και η ελληνική κοινωνία και το Κοινοβούλιο σε σχέση με τα όσα, τουλάχιστον αμετροεπή και ψευδή, αναφέρθηκαν μέσα στην Αίθουσα αυτή.
      Κυρία Πρόεδρε, εμείς με σαφήνεια, με πολιτική ειλικρίνεια και υπευθυνότητα λέμε ότι αυτοί που βιαιοπραγούν εναντίον των Ελλήνων πολιτών, αυτοί που σπάζουν προθήκες καταστημάτων, αυτοί οι οποίοι προσβάλλουν τον Έλληνα πολίτη, δεν είναι εκείνοι οι οποίοι αναφέρονται σε αυτή την κινητικότητα και τη μαχητικότητα των νέων ανθρώπων. Αυτοί προφανώς δεν έχουν καμμία σχέση με τη δημοκρατική ριζοσπαστική ανανεωτική Αριστερά, στην οποία έχω –και όχι μόνο εγώ- την τιμή να θητεύω και από τις γραμμές της να αγωνίζομαι.
      Αλλά αυτό είναι τελείως διαφορετικό ζήτημα από εκείνο που θέλουν κάποιοι άλλοι να αναδείξουν και βρίσκεται σε μεγάλη απόσταση από τον μειωτικό τρόπο, με τον οποίο από πολιτική άποψη κάποιοι αντιμετωπίζουν τους νέους ανθρώπους, οι οποίοι την ασφυξία θέλουν να αποτινάξουν. Θέλουν να αποκρούσουν μία πολιτική, που σωρεύει κάθε μέρα και περισσότερα προβλήματα. 
      Όσοι σπεύδουν να επιτεθούν εναντίον του Συνασπισμού Ριζοσπαστικής Αριστεράς, δεν κάνουν τίποτε άλλο –ανεξάρτητα από τις προθέσεις τους- παρά να συμπαρατάσσονται και να παρέχουν άλλοθι και δικαιολογία στη βαθύτατα συντηρητική πολιτική.
      Καταθέτω, κυρία Πρόεδρε, αυτά τα κείμενα στα Πρακτικά.
      (Στο σημείο αυτό ο Βουλευτής κ. Φώτης Κουβέλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Να διακινδυνεύσω να πω…
      ΦΩΤΗΣ ΚΟΥΒΕΛΗΣ: Ό,τι θέλετε. Εν κινδύνω.
      ΠΡΟΕΔΡΕΥΟΥΣΑ (Έλσα Παπαδημητρίου): …ότι μακάρι να μιλούσαν όλοι στο χώρο σας όπως εσείς, κύριε Κουβέλη.
	Ο κ. Ροντούλης, Κοινοβουλευτικός Εκπρόσωπος του ΛΑ.Ο.Σ. έχει το λόγο.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
      Κύριε Κουβέλη, ξέρετε ότι και προσωπικά σε εμένα, αλλά και στην Κοινοβουλευτική Ομάδα του Λαϊκού Ορθόδοξου Συναγερμού είστε ιδιαιτέρως συμπαθής. Αλλά για να βάλουμε τα πράγματα σε μία τάξη -γιατί μιλήσατε για πολιτική συκοφαντία και αυτό ήταν πάρα πολύ βαρύ- πρέπει να σας πω ότι ο Πρόεδρος του Λαϊκού Ορθόδοξου Συναγερμού, αναφερόμενος στο περιστατικό, για το οποίο απολογηθήκατε κατά τον τρόπο που απολογηθήκατε, προσκόμισε δημοσίευμα εφημερίδος, δίνοντας έτσι τη δυνατότητα να πείτε την άποψή σας. Άρα, τα περί πολιτικής συκοφαντίας αφήστε τα δίπλα.
      Όμως, μιας και είναι ο κ. Ψαριανός εδώ, θέλω να σας ρωτήσω και κάτι άλλο. Πριν δύο ημέρες –εννοείτε, αγαπητοί συνάδελφοι, ότι η Αθήνα καίγεται, κάποιοι άνθρωποι έντρομοι πάνε να περισώσουν τα καταστήματά τους, περιουσίες διαλύονται- ο αγαπητότατος κ. Ψαριανός βγαίνει στο «MEGA» και λέει, ενώ γίνεται πλιάτσικο στην Αθήνα, διότι αυτή είναι η αλήθεια και η πραγματικότητα: «Μα, πλιατσικολόγοι, Αλβανοί κιόλας, ήταν οι οπλαρχηγοί και οι ήρωες του ΄21. Έτσι τους ονόμαζαν κάποιοι». Αυτό το πράγμα δεν «ρίχνει λάδι στη φωτιά»; Διότι όταν λέμε κάτι, πρέπει να ξέρουμε δύο πράγματα.
      ΓΡΗΓΟΡΗΣ ΨΑΡΙΑΝΟΣ: Κυρία Πρόεδρε, το λόγο.
      ΑΣΤΕΡΙΟΣ ΡΟΝΤΟΥΛΗΣ: Θα απαντήσετε, κύριε Ψαριανέ. Δεν το λέω επί προσωπικού τώρα.
      Όταν, όμως, λέμε κάτι, πρέπει να ξέρουμε πώς το λέμε, σε ποιον το λέμε και κυρίως πότε το λέμε. Όταν, λοιπόν, καίγεται η Αθήνα και γίνεται πλιάτσικο, δεν μπορούμε να δικαιολογούμε κάποιους. Τέρμα! Τελεία και παύλα!
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντούλη, μη χτυπάτε το έδρανο και ρίξτε λίγο τους τόνους. Πονάνε τα αυτιά μου.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε, για την παρέμβασή σας.
      Πίσω από τις καταστροφές αυτές υπάρχουν οικογένειες, αλλά υπάρχουν και άνεργοι άνθρωποι.
      Έρχομαι τώρα, μετά και την παρέμβαση της αγαπητής κυρίας Προέδρου για να ρίξω και τους τόνους…
      ΠΡΟΕΔΡΕΥΟΥΣΑ (Έλσα Παπαδημητρίου): Δεν ακούγεστε πολύ πιο ωραία στα δικά σας αυτιά; Μπράβο!
      ΑΣΤΕΡΙΟΣ ΡΟΝΤΟΥΛΗΣ: Έρχομαι, λοιπόν, να πω το εξής: Υπάρχει ένα έλλειμμα αυτή τη στιγμή και πρέπει ως Κοινοβούλιο και ως ελληνική πολιτεία να το καλύψουμε.
Ποιο είναι αυτό το έλλειμμα; Εκτός από τα παιδιά της εκείθεν πλευράς, τα πάρα πολύ καλά παιδιά, υπάρχουν και τα παιδιά της Ελληνικής Αστυνομίας, τα παιδιά των Μ.Α.Τ.. Και αυτά είναι δικά μας παιδιά, είναι σαρξ εκ της σαρκός μας. Και αυτά τα περιμένει μια μάνα στο σπίτι, και αυτά έχουν παιδιά που περιμένουν τους πατεράδες τους, που είναι στο πεζοδρόμιο για να περιφρουρήσουν την έννομη τάξη, να επιστρέψουν στο σπίτι. Και αυτά τα παιδιά βρέθηκαν στα νοσοκομεία -εκατόν τέσσερις τον αριθμό- και αυτά τα παιδιά χτυπήθηκαν, λοιδορήθηκαν, υβρίστηκαν, προπηλακίστηκαν, απειλήθηκε η ζωή τους. Γι΄ αυτά τίποτα; Για αυτά η ελληνική πολιτεία δεν θα πει έναν καλό λόγο επισήμως; Διότι είτε αυτοί οι άνθρωποι κάνουν σωστά τη δουλειά τους και είναι σε εντεταλμένη υπηρεσία είτε είναι αποπαίδια του ελληνικού πολιτικού συστήματος. Θα συγκρατήσουμε, όμως, όλοι μας –διότι αυτή είναι η πραγματικότητα- ότι είναι και αυτά τα παιδιά των ΜΑΤ, της Αστυνομίας κ.λπ., που κάποιοι μόνο έναν τίτλο ξέρουν να δίδουν, «κατασταλτικοί μηχανισμοί», ωσάν αυτοί οι άνθρωποι να μην περιφρουρούν την τάξη, την ευνομία τις περιουσίες όλων, ωσάν να είναι απόβλητοι του συστήματος, ωσάν να μην υπάρχουν, ωσάν να μην κάνουν κανένα έργο, να μην επιτελούν τίποτα. Άρα, λοιπόν, η ελληνική πολιτεία πρέπει, κυρία Πρόεδρε, να καλύψει αυτό το έλλειμμά της. 
      Βεβαίως, έρχομαι τώρα σε αυτά που είπε ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος. 
      Αγαπητοί συνάδελφοι, μπερδεύτηκα, για μια στιγμή, τα έχασα, διότι από αυτά  που έλεγε ο κ. Παναγιωτόπουλος θεώρησα ότι έχει προσχωρήσει στις τάξεις του Λαϊκού Ορθόδοξου Συναγερμού. Αυτά που έλεγε, χρόνια τώρα τα λέμε εμείς. Βεβαίως, τα έλεγε ο άνθρωπος, όχι γιατί έγινε μέλος του Λαϊκού Ορθόδοξου Συναγερμού, αλλά προφανώς για να τα ακούσει ένας Υπουργός που πάσχει από ένα φοβικό σύνδρομο έναντι των Μέσων Μαζικής Ενημέρωσης. Και το φοβικό σύνδρομο του κ. Παυλόπουλου το κατανοούμε, διότι μετά το στραπάτσο που έπαθε με το βασικό μέτοχο, φοβάται και τη σκιά του, αλλά όταν έχουμε να διαχειριστούμε μια κρίση του είδους και του επιπέδου που εξελίχθηκε στην Αθήνα εδώ και πέντε μέρες δεν μας ενδιαφέρουν τα φοβικά σύνδρομα κανενός, μας ενδιαφέρει η αποκατάσταση της τάξης και η περιφρούρηση της ζωής και της περιουσίας όλων, ανεξαιρέτως, των ανθρώπων. 
      Επειδή εν τη ρύμη του λόγου του είπε ο αξιότιμος κύριος Υπουργός, ότι ευτυχώς που η Κυβέρνηση αντέδρασε ακαριαία, γρήγορα κ.λπ., εγώ θέτω ένα απλοϊκό ερώτημα: Φανταστείτε, αγαπητοί συνάδελφοι, να μην αντιδρούσε έγκαιρα η Κυβέρνηση, θα έκαιγαν και την Ακρόπολη, δηλαδή; Γιατί αυτή θα ήταν η κατάληξη. 
      Αναφερόμενος στα όσα ελέχθησαν από τον κ. Βενιζέλο, ότι ξεσηκώνεται η κοινωνία κ.λπ. -τα έχουμε ακούσει αυτά πολλές φορές- θέλω να απευθύνω στους εκπροσώπους του ΠΑ.ΣΟ.Κ. ένα ερώτημα. Το 1994 ο Παπανδρέου, ο γεννήτωρ της παρατάξεώς σας, έδωσε εντολή να μπουν μέσα στο Πολυτεχνείο και να μαζέψουν τους κουκουλοφόρους. Αυτό το 1994. Εσείς, εάν η Κυβέρνηση, η  έντρομη, η ανίκανη –όπως θέλετε πείτε την- δώσει μια τέτοια εντολή, θα την στηρίξετε, κύριε Ντόλιο; 
      ΓΕΩΡΓΙΟΣ ΝΤΟΛΙΟΣ: Θα σας απαντήσω. 
      ΑΣΤΕΡΙΟΣ ΡΟΝΤΟΥΛΗΣ: Διότι δεν σας ακούμε να λέτε τίποτα. 
      Εγώ, όμως, θα πω και κάτι άλλο. Όταν η Ελληνική Αστυνομία αφέθηκε ελεύθερη να δράσει κατά το νόμο, βλέπετε ότι πάγωσε το πράγμα. Πού είναι η κοινωνία που καταβαίνει; Διότι διαφορετικά θα συνεχιζόταν αυτό το κύμα λαϊκής οργής και όλα αυτά που λέτε. Όταν η Αστυνομία έδρασε, έκανε δηλαδή αυτό που πρέπει να κάνει, καταλάγιασε και η όλη κατάσταση πραγμάτων. Αυτό δεν το βλέπετε; 
      Επίσης, θέλω να πω και κάτι ακόμα στον εξαίρετο κ. Βενιζέλο, που δεν είναι στην Αίθουσα. Έρχεται, μας τα λέει και φεύγει. Αλλά πρέπει να ξέρει ότι η ελληνική κοινωνία έχει μπουχτίσει από ρητορείες -κενές περιεχομένου, δεν το συζητάμε, ας μην το πω, ας μην δώσω έμφαση σε αυτό- και βερμπαλισμούς, από ωραία και μεγάλα λόγια, από μπλα-μπλα. Η κοινωνία έχει κουραστεί. Αυτό που πρέπει να πούμε είναι ότι τα δύσκολα αρχίζουν τώρα και για το ΠΑ.ΣΟ.Κ. και για όλους, διότι ήρθε η ώρα της αλήθειας. Και η ώρα της αλήθειας είναι τι θα κάνουμε με την οικογενειοκρατία, που τόσα χρόνια, σαν σαράκι, τρώει το ελληνικό πολιτικό σύστημα, τι θα κάνουμε με τη φτώχεια, με την ακρίβεια, με την ανεργία, με την ανέχεια. 
     Και βεβαίως από τώρα –γιατί αυτά είναι προβλήματα που ήταν και στο παρελθόν- τελείωσε ο χρόνος που έχει δοθεί στην άρχουσα τάξη του πολιτικού κατεστημένου της Ελλάδας. Τελείωσε. Από εδώ και πέρα η κλεψύδρα μετράει ανάποδα. Πρέπει να δοθούν λύσεις σ’ αυτά τα θέματα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και θα μου επιτρέψετε, κυρία Πρόεδρε -θα μου δώσετε και εμένα τέσσερα λεπτά, όπως δώσατε στους άλλους συναδέλφους- να αναφερθώ στο μείζον θέμα της μετανάστευσης.
      ΠΡΟΕΔΡΕΥΟΥΣΑ (Έλσα Παπαδημητρίου): Ζητώ τη μαρτυρία όλων για τα τέσσερα λεπτά που έδωσα. Πάρτε τα και εσείς «από τη σημαία». 
      ΑΣΤΕΡΙΟΣ ΡΟΝΤΟΥΛΗΣ:  Ευχαριστώ πολύ, κυρία Πρόεδρε, τέσσερα λεπτά.
      Δύο κουβέντες ακούστηκαν πολύ σημαντικές από τον κ. Παυλόπουλο για το θέμα της μετανάστευσης, όπου βεβαίως και ο κύριος Υπουργός αρέσκεται σε μία «κοκορομαχία» με τον κ. Βενιζέλο, όταν μιλάνε εκπρόσωποι των άλλων κομμάτων, απουσιάζει από την Αίθουσα. Το λέω κι αυτό για να καταγραφεί.
      Ένταξη, λέει, των μεταναστών. Ακούστε κουβέντα: ένταξη των μεταναστών. Ενσωμάτωση, δηλαδή, αφομοίωση κ.λπ.. Ερώτημα: Πόσους θέλετε να εντάξετε; Πείτε μας έναν αριθμό. Πόσους να εντάξουμε επιτέλους; Πείτε μας ένα όριο. Και βέβαια, ένα δεύτερο που ακούσαμε από τον αξιότιμο κύριο Υπουργό. Για πρώτη φορά –λέει- θα ληφθεί μέριμνα σε επίπεδο Ευρωπαϊκής Ένωσης, να καταπολεμήσουμε τη φτώχεια στις χώρες προέλευσης των μεταναστών, να χτυπήσουμε φαινόμενο πολέμου κ.λπ., προκειμένου να περιορίσουμε τη λαθρομετανάστευση στη χώρα μας. 
      Μα, είναι δυνατόν, αξιότιμε κύριε Υφυπουργέ, ένας Υπουργός Εσωτερικών της Ελλάδος, να λέει ότι για να μπορέσουμε να τιθασεύσουμε το θέμα της λαθρομετανάστευσης, πρέπει να γίνουμε διεθνολόγοι υψηλού επιπέδου, διότι περί αυτού πρόκειται, να βάλουμε σε μία τάξη το διεθνές σύστημα πρώτα και αφού μπει σε μια τάξη το διεθνές σύστημα, τότε θα λυθεί και το πρόβλημα της λαθρομετανάστευσης; Το πρόβλημα υφίσταται και πρέπει να το διαχειριστούμε, κατά τον τρόπο που τόσα χρόνια σας λέμε και δεν θέλετε να καταλάβετε.
       Βεβαίως, σιγά-σιγά κάνετε κλικ μετατόπισης προς την πλευρά μας, διότι μέχρι τώρα τι λέγατε; Ότι αυτά που λέει περί ορίου ο ΛΑ.Ο.Σ. είναι ακραίες θέσεις, αποβλητέες, δεν τις συζητάμε. Σήμερα το γυρίσατε και είπατε, δεν μπορούμε να το εφαρμόσουμε. Μεθαύριο, αφού ακούσετε καλά τι σας λέμε και μας καταλάβετε, ότι θα βρείτε και τρόπους εφαρμογής. 
      Ποια είναι η μεταναστευτική πολιτική της Κυβέρνησης; Δεν υπάρχει, αγαπητοί συνάδελφοι, μεταναστευτική πολιτική. Μία πρακτική υπάρχει, πολιτική δεν υπάρχει. Ποια είναι αυτή η πρακτική; Έρχονται κύματα λαθρομεταναστών και εμείς κάνουμε κύματα νομιμοποίησης αυτών. Περί αυτού πρόκειται. Σιγά τη μεγάλη πολιτική που θα πρέπει να σας υπερψηφίζουμε για χρόνια, για να εφαρμόσετε, τι; Την αλλεπάλληλη νομιμοποίηση των κυμάτων των λαθρομεταναστών που έρχονται στην Ελλάδα. Αυτό μόνο κάνετε. Εμείς, όμως, έχουμε μία αγωνία και ξέρετε ποια είναι αυτή η αγωνία, για να καταλαβαίνουμε και τις θέσεις όλων. Μπορεί εσείς να έλκεστε από αυτά που λέει η Αριστερά και είναι η άποψή της αυτή, περί πολιτισμικής κοινωνίας, πολυεθνικών κρατών κ.λπ, αλλά εμείς, θεωρούμε ότι η ελληνική πολιτεία είναι έθνος, κράτος Ελλήνων και έτσι θέλουμε να παραμείνει. Και γιατί έχουμε αυτή την αγωνία; Διότι αν δεν καταλάβατε -και γι’ αυτό φωνάζουμε- υπάρχουν τεράστια πληθυσμιακά κενά. Την επόμενη εικοσαετία αυτά τα πληθυσμιακά κενά του ελληνικού λαού θα διευρυνθούν και επειδή τα αλλοδαπά στοιχεία εμφανίζουν υψηλό δείκτη γεννήσεων, θα προχωρήσουμε σε μία εθνολογική αλλοίωση, που θα έχει καταστροφικές επιπτώσεις σε πολλές εκφάνσεις του δημοσίου βίου. Δεν το καταλαβαίνετε αυτό το πράγμα. Θα σας πω κάτι άλλο τώρα, μήπως και το καταλάβετε.
       Δεν αρκεί μόνο που θα έχουμε εθνολογική αλλοίωση, θα έχουμε εθνολογική αλλοίωση σε μία κρίσιμη γεωπολιτική συγκυρία και επειδή είμαστε σε μία ανήσυχη γειτονιά. Αυτό το καταλαβαίνετε; Αυτό το ζήτημα, το μεταναστευτικό, μπορεί να εξελιχθεί σε ζήτημα μειονοτικό, μπορεί να εξελιχθεί σε ζήτημα αμφισβήτησης των συνόρων, διότι η φύση τα πληθυσμιακά κενά δεν τα ανέχεται και θα τα καλύψει. Αυτή είναι η μεγάλη μας αγωνία. Ούτε αυτό το καταλαβαίνετε.
      Θα σας πω, όμως, επειδή ο κ. Γεωργιάδης ρωτάει συνέχεια το ΣΥ.ΡΙΖ.Α. «πείτε μας για τον Λα Φοντέν» και απάντηση δεν υπήρξε...
      ΠΡΟΕΔΡΕΥΟΥΣΑ (Έλσα Παπαδημητρίου): Θα τα πείτε σε άλλη ευκαιρία, κύριε συνάδελφε. Τελειώσατε. 
      ΑΣΤΕΡΙΟΣ ΡΟΝΤΟΥΛΗΣ: Τελειώνω σε τριάντα δευτερόλεπτα, κυρία Πρόεδρε. 
      Θα σας πω, αγαπητοί συνάδελφοι, την πρακτική του σοσιαλιστή Μπλερ, του τρίτου δρόμου, του τέταρτου δρόμου, δεν ξέρω, τέλος πάντων, του δήθεν σοσιαλιστή, όπως θέλετε πείτε το. Ξέρετε τι έκανε ο κ. Μπλερ; Πέρασε νόμο ότι –και εσείς κάνετε το αντίθετο τώρα με το νομοσχέδιο- δεν μπορεί ένας αλλοδαπός που μπαίνει παρανόμως στην Αγγλία, να απαιτεί οτιδήποτε, οποιαδήποτε συνδρομή από το βρετανικό κράτος, γιατί είναι παράνομος. Και εσείς τι έρχεστε και κάνετε; Νομιμοποιείτε την παρανομία αίροντας το κώλυμα που μπορεί να έχει κάποιος εξαιτίας παραβίασης του νόμου περί εγκατάστασης και μετακίνησης αλλοδαπών στην Ελλάδα, τη στιγμή που κάνει αίτηση ελληνοποίησης και λήψης υπηκοότητας. 
      Ό,τι κάνουν οι άλλοι, εσείς κάνετε το αντίθετο. Γι’ αυτό φτάσαμε στην κατάσταση αυτή και θα έρθουν ακόμα χειρότερα μετά. 
      Ευχαριστώ πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Ψαριανός έχει ζητήσει το λόγο επί προσωπικού. 
      Έχετε ένα λεπτό, κύριε συνάδελφε, να μας πείτε σε τι συνίσταται το προσωπικό σας. 
      ΓΡΗΓΟΡΙΟΣ ΨΑΡΙΑΝΟΣ: Είναι και επί προσωπικού. Θέλω να πω μόνο δύο λόγια, που τα έχω πει καθαρά. 
      ΠΡΟΕΔΡΕΥΟΥΣΑ (Έλσα Παπαδημητρίου): Μόνο για προσωπικό θέμα μπορείτε να μιλήσετε, όχι «και επί προσωπικού». 
      ΓΡΗΓΟΡΙΟΣ ΨΑΡΙΑΝΟΣ: Μιλώ επί προσωπικού. 
      ΠΡΟΕΔΡΕΥΟΥΣΑ (Έλσα Παπαδημητρίου): Ποιο είναι το προσωπικό σας θέμα; 
      ΓΡΗΓΟΡΙΟΣ ΨΑΡΙΑΝΟΣ: Ότι κατηγορήθηκα για κάποια πράγματα που έχω πει και αυτά τα πράγματα που έχω πει είναι σαφή. Είναι καθαρά και ξάστερα και δεν θέλω να γίνονται παρερμηνείες, σπέκουλα και γκεμπελισμοί. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεν υπάρχει προσωπικό θέμα. 
      ΓΡΗΓΟΡΙΟΣ ΨΑΡΙΑΝΟΣ: Επί προσωπικού. Ακούσατε ότι νωρίτερα θίχτηκα...
      ΠΡΟΕΔΡΕΥΟΥΣΑ (Έλσα Παπαδημητρίου): Δεν υπάρχει προσωπικό θέμα επί οκτώ λεπτών με εξαιρετική αλληλεγγύη...
      ΓΡΗΓΟΡΙΟΣ ΨΑΡΙΑΝΟΣ: Κύρια Πρόεδρε, ακούσατε το όνομά μου; 
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε Ψαριανέ. 
      ΓΡΗΓΟΡΙΟΣ ΨΑΡΙΑΝΟΣ: Δεν ακούσατε να λέγεται για τον κ. Ψαριανό; 
      ΠΡΟΕΔΡΕΥΟΥΣΑ (Έλσα Παπαδημητρίου): Ασφαλώς άκουσα. 
      ΓΡΗΓΟΡΙΟΣ ΨΑΡΙΑΝΟΣ: Πού είναι ο κ. Ψαριανός; Εδώ είναι και θέλει να πει ότι...
      ΠΡΟΕΔΡΕΥΟΥΣΑ (Έλσα Παπαδημητρίου): Δεν συνιστά ύβρη αυτό που είπατε. 
      ΓΡΗΓΟΡΙΟΣ ΨΑΡΙΑΝΟΣ: Μπορείτε να με ακούσετε; 
      ΠΡΟΕΔΡΕΥΟΥΣΑ (Έλσα Παπαδημητρίου): Όχι δεν μπορώ, δεν έχω το δικαίωμα. 
      ΓΡΗΓΟΡΙΟΣ ΨΑΡΙΑΝΟΣ: Επί προσωπικού ζήτησα το λόγο. Αναφέρθηκε το όνομά μου ότι είπα πράγματα που δεν έχω πει. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ψαριανέ, δεν έχετε προσωπικό θέμα, κρίνει το Προεδρείο. 
      ΓΡΗΓΟΡΙΟΣ ΨΑΡΙΑΝΟΣ: Ο κ. Ροντούλης είπε ότι ο κ. Ψαριανός είπε στα κανάλια αυτό και αυτό. Θέλω να πω τι είπε ο κ. Ψαριανός στα κανάλια. Ότι οι επαναστάτες του ’21 κατηγορούνταν ως κλέφτες. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ψαριανέ, μάθετε να σέβεστε τη Βουλή, επιτέλους. Δεν έχετε το λόγο. 
      ΓΡΗΓΟΡΙΟΣ ΨΑΡΙΑΝΟΣ: ...και τους άλλους ληστοσυμμορίτες και το πλιάτσικο...
      ΠΡΟΕΔΡΕΥΟΥΣΑ (Έλσα Παπαδημητρίου): Δεν γράφεται τίποτα στα Πρακτικά. 
      ΓΡΗΓΟΡΙΟΣ ΨΑΡΙΑΝΟΣ: …
      ΠΡΟΕΔΡΕΥΟΥΣΑ (Έλσα Παπαδημητρίου): Πού το βρήκατε το λόγο, για να σας τον αφαιρώ; Διαβάστε τον Κανονισμό. Συμβουλευτείτε τον κ. Κουβέλη.
      ΓΡΗΓΟΡΙΟΣ ΨΑΡΙΑΝΟΣ: …
      ΠΡΟΕΔΡΕΥΟΥΣΑ (Έλσα Παπαδημητρίου): Μέχρι εδώ, κύριε συνάδελφε. Όλα έχουν τα όρια τους. 
      Κύριοι συνάδελφοι, η συνάδελφός μας κ. Μελά, που έχει πράγματι ένα πολύ σοβαρό και θλιβερό καθήκον, ζητά να προηγηθεί των συναδέλφων. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Εφόσον το δέχονται οι συνάδελφοι, κυρία Μελά, έχετε το λόγο. 
      Σας παρακαλώ να προσπαθήσετε να μην ξεπεράσετε τα οκτώ λεπτά. 
      ΠΑΝΑΓΙΩΤΑ-ΕΥΑ ΜΕΛΑ: Ευχαριστώ, κυρία Πρόεδρε. 
      Πραγματικά, ακούγοντας τις τοποθετήσεις σήμερα, αλλά και τις προηγούμενες μέρες, θα έλεγε κανείς ότι κάποιοι «ανακάλυψαν την Αμερική». Κάποιοι σήμερα ή χθες ή προχθές, ανακάλυψαν ότι υπάρχει ένα λαϊκό κίνημα που αντιστέκεται, που αγωνίζεται για δικαιώματά του και κάποιοι, πολύ χειρότερα, θέλουν να το σφετεριστούν αυτό το λαϊκό κίνημα, να το οικειοποιηθούν. 
      Για εμάς, για το Κομμουνιστικό Κόμμα Ελλάδας –και κλείνω μ' αυτό το θέμα- το είπε και ο Αχιλλέας Κανταρτζής, αυτό που εσείς ονομάζετε κρίση των τελευταίων ημερών και που μάλιστα εδώ ακούστηκαν απόψεις που λένε να δείξουμε στον ελληνικό λαό ότι αισθανόμαστε την κρίση, εμείς λέμε ότι ο ελληνικός λαός ξέρει ποιες πολιτικές δημιούργησαν την κρίση. Και όχι την κρίση των τελευταίων ημερών, αλλά το τεράστιο πρόβλημα επιβίωσης στα εργασιακά, στα οικονομικά, στη σφαίρα του πολιτισμού, στη σφαίρα της ηθικής, στη σφαίρα των δικαιωμάτων σε όλα τα επίπεδα της ζωής, που βιώνει η νεολαία και συνολικά οι εργαζόμενοι, η εργατική τάξη. 
     Και το είπαμε και προχθές ότι αυτή τη λαϊκή οργή, η οποία εκδηλώνεται -και δίκαια- για τον άδικο χαμό ενός παιδιού, δεν έχει δικαίωμα να τη σφετερίζεται κανένας από τη μια μεριά και από την άλλη μεριά δεν έχει καμμία σχέση με αυτά που γίνονται και που πάρα πολύ έντεχνα και με οργανωμένο σχέδιο φαίνεται να εξυπηρετούν το ίδιο το σύστημα, για να εντείνει τους μηχανισμούς καταστολής ενάντια στα εργασιακά δικαιώματα, ενάντια στο ίδιο το λαϊκό κίνημα, κυρίες και κύριοι Βουλευτές. Και εδώ ερχόμαστε να πούμε ότι δεν είναι μοναδικό συμβάν ο θάνατος του δεκαπεντάχρονου, είναι -αν θέλετε- «το κερασάκι στην τούρτα» μιας σειράς εγκλημάτων, εγκλημάτων καταστολής απέναντι στην εργατική τάξη, απέναντι σε μετανάστες, απέναντι γενικότερα στα λαϊκά δικαιώματα. 
     Και έρχεται σήμερα η Κυβέρνηση και κάνει τι; Για να γυρίσω στο νομοσχέδιο, γιατί πολλά λέγονται για τα γύρω-γύρω για λόγους εντυπωσιασμού: ενώ πρέπει να ξέρουμε κάθε φορά ότι οι περιστάσεις απαιτούν και όταν συζητάμε για τη Δημοτική Αστυνομία να καταλαβαίνει ο ελληνικός λαός τι συζητάμε -σήμερα συζητάμε για τη Δημοτική Αστυνομία, προχθές συζητούσε η Βουλή για τους «σεκιουριτάδες» και τους έδωσε όπλο και διεύρυνση των δικαιωμάτων τους- η χώρα έχει μπει σε πανευρωπαϊκά δίκτυα καταστολής. Δεν είναι αυτά κεραυνός εν αιθρία, έχουν ονοματεπώνυμο. Έχουν ονοματεπώνυμο που λέγεται πολιτική της Ευρωπαϊκής Ένωσης για την καταστολή των λαϊκών ελευθεριών. Και αυτό ο ελληνικός λαός το ξέρει και παίρνει τα μέτρα του και οργανώνεται και κάνει κινητοποιήσεις και χθες και προχθές και μαθαίνει να τις περιφρουρεί. 
     Για το συγκεκριμένο νομοσχέδιο λοιπόν -και θα μου επιτρέψετε μια και σήμερα είναι η κατ’ άρθρο συζήτηση, κύριε Υπουργέ, και επειδή πολλά ακούγονται και για τους μετανάστες και δίνουν ευκαιρία αυτά τα θέματα να βγαίνει όλη η ταξική πολιτική που εκφράζεται και απέναντι στους μετανάστες- εμείς λέμε ότι οι μετανάστες πρέπει να νομιμοποιηθούν, πρέπει να έχουν ίσα εργατικά και ασφαλιστικά δικαιώματα. Εμείς λέμε ότι οι μετανάστες δεν είναι εχθροί της ελληνικής εργατικής τάξης, όπως κάποιοι προσπαθούν να καλλιεργήσουν και βεβαίως δράττονται της ευκαιρίας της δραστηριότητας αυτών των στοιχείων που έχουν εκτραφεί μέσα στους ίδιους τους κόλπους των μηχανισμών καταστολής, τόσο επί Κυβερνήσεων Νέας Δημοκρατίας όσο επί ΠΑ.ΣΟ.Κ. και έχουν εκπαιδευτεί για να κάνουν τις καταστροφές και τα πλιάτσικα. Εμείς λέμε, συζητώντας για το άρθρο 40 και για να έρθουμε στις άδειες διαμονής δεκαετούς διάρκειας, κύριε Υπουργέ, ότι πρόκειται για μια απαράδεκτη τροπολογία που καταργεί τις άδειες διαμονής αόριστης διάρκειας και τις μετατρέπει σε άδειες δεκαετούς διάρκειας. Στην ουσία, όπως λέει και η εισηγητική έκθεση, θα επανελέγχεται ο βαθμός ενσωμάτωσης του μετανάστη στη χώρα μας, ενώ, όπως φαίνεται, αφήνετε το υπέρογκο ποσό των 900 ευρώ που ισχύει για τις άδειες της αορίστης διάρκειας. 
     Έρχομαι στο άρθρο 41 στην παράγραφο 1. Παρ’ ότι πρόκειται για τροπολογία ήσσονος σημασίας, αφήνει άθικτη την απαράδεκτη πρόβλεψη του άρθρου 84 του ν.3386/2005 που απαγορεύει τη νοσηλεία αλλοδαπών που αδυνατούν να αποδείξουν τη νόμιμη διαμονή τους στην Ελλάδα, στην Ελλάδα του 2008. Στην παράγραφο 3 μειώνει τα πρόστιμα. Η θέση του Κομμουνιστικού Κόμματος Ελλάδας είναι να μην υπάρχουν πρόστιμα. Και θα έρθω στην πολυσυζητημένη παράγραφο 7. Η λύση που επιχειρείται να δοθεί στο μεγάλο πρόβλημα των παιδιών των νόμιμων μεταναστών που γεννήθηκαν στην Ελλάδα, πραγματικά είναι πίσω από τα αιτήματα των μεταναστευτικών οργανώσεων. 
     Δεν θίγεται καθόλου το πρόβλημα των παιδιών που δεν γεννήθηκαν στην  Ελλάδα αλλά ήρθαν σε πολύ μικρή ηλικία. Το πρόβλημα είναι μεγάλο και αφορά πάνω από διακόσιες χιλιάδες παιδιά μεταναστών. Έχει και επιπλέον πτυχές, όπως το θέμα της εγγραφής στα δημοτολόγια και της έκδοσης πιστοποιητικού γέννησης. 
     Οι προτεινόμενες διατάξεις δεν αγγίζουν τα μεγάλα προβλήματα ομηρίας, ταλαιπωρίας και διαιώνισης του καθεστώτος της παρανομίας των μεταναστών. Μια και μιλάμε συνολικά για τα θέματα καταστολής, θα πρέπει πάντα να θυμόμαστε τα φαινόμενα άγριας καταστολής και παράνομης δράσης των Σωμάτων Ασφαλείας, απέναντι στους μετανάστες και ιδιαίτερα απέναντι στους δυστυχείς λαθρομετανάστες. 
     Κλείνοντας, θέλω να πω ότι έχουμε καταθέσει δύο τροπολογίες για τα θέματα των καλλιτεχνών που εργάζονται στους δήμους. Υπάρχει, όμως και ένα θέμα συνολικότερο με τα θέματα που πιάνονται στο κεφάλαιο 3 και που αφορούν θέματα συμβασιούχων, με εργασιακά θέματα στους δήμους. Αυτό απορρέει από μία κεντρική ευρωπαϊκή πολιτική, που όπως έχουμε πει χιλιάδες φορές, θέλει τους εργαζόμενους ομήρους. Όμως, στην πράξη, με ελαστικές σχέσεις εργασίας, με συμβασιούχους που δεν μπορούν να μονιμοποιηθούν, δεν αναγνωρίζεται η δυνατότητα ανανέωσης των συμβάσεών τους, στην ουσία δεν μπορεί να λειτουργήσει ούτε η Τοπική Αυτοδιοίκηση ούτε μεγάλες κρατικές υπηρεσίες, όπως για παράδειγμα το Υπουργείο Πολιτισμού. 
     Τέλος, σε σχέση με τα επιδόματα που προβλέπονται, η γενική μας θέση είναι ότι αυτή η επιδοματική πολιτική αφαιρεί δικαιώματα εργαζομένων. Βεβαίως, λέμε  να τα πάρουν, αλλά πρέπει να ενσωματώνονται στο μισθό. 
     Ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Τζαμτζής έχει το λόγο.
     ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, θα πρέπει να σταματήσει η σπέκουλα πάνω στον τραγικό θάνατο ενός νέου παιδιού, από όλα τα Κόμματα της Αντιπολίτευσης, και ιδιαίτερα από το Συνασπισμό, το ΠΑ.ΣΟ.Κ. και το ΛΑ.Ο.Σ.. Τις ημέρες αυτές κατά πάγια τακτική, ιδιαίτερα της Αξιωματικής Αντιπολίτευσης έγινε άλλος ένας Υπουργός της Κυβέρνησης στόχος. Στην προκειμένη περίπτωση έγινε στόχος ο Προκόπης Παυλόπουλος. Και με τη βοήθεια κάποιων που λειτουργούν ως «παπαγαλάκια» μέσα από τα μέσα μαζικής ενημέρωσης χτυπιέται αλύπητα. 
     Κυρίες και κύριοι συνάδελφοι από το ΠΑ.ΣΟ.Κ., εσείς ήσασταν που γκρεμίσατε, θεσμούς, αρχές και αξίες. Εσείς ήσασταν αυτοί που φέρατε κατά τα χρόνια της διακυβέρνησής σας από το 1981 νέες νοοτροπίες στην ελληνική κοινωνία και ιδιαίτερα στη νεολαία. Δηλαδή τη νοοτροπία του βολέματος και της αρπαχτής. Εσείς ήσασταν αυτοί που λέγατε: καλό είναι να κάνει κάποιος ένα δωράκι στον εαυτό του, αλλά όχι και 500.000.000 δραχμές. Μην έρχεστε, λοιπόν, τώρα ως τιμητές. Η υποκρισία είναι αυτή που σας χαρακτηρίζει, διότι τόσα χρόνια ως κυβέρνηση γνωρίζατε τα προβλήματα. Κυβερνήσατε είκοσι χρόνια αυτό τον τόπο και γνωρίσατε αντίστοιχο πρόβλημα με θάνατο νέου παιδιού το 1985. Υποκρισία γιατί τόσα χρόνια αφήσατε χωρίς τις απαιτούμενες αλλαγές στην παιδεία, τη δημόσια διοίκηση, την οικονομία. Όλα αυτά που λέτε σήμερα, γιατί επί τόσα χρόνια δεν τα κάνατε πράξη; Γι’ αυτό και ταιριάζει σε σας η ρήση «ουαί υμίν Φαρισαίοι υποκριτές». 
     Κυρία Πρόεδρε, επί του νομοσχεδίου για την αναδιοργάνωση της Δημοτικής Αστυνομίας που έφερε προς ψήφιση το Υπουργείο Εσωτερικών, πολύ σύντομα θα ήθελα να πω δυο πράγματα. 
	Ιδιαίτερα όσον αφορά την τροπολογία-προσθήκη που ενσωματώθηκε στο νομοσχέδιο και αριθμήθηκε ως άρθρο 44 του νομοσχεδίου θέλω να πω συγχαρητήρια στην ηγεσία, τόσο του Υπουργείου Εσωτερικών, Δημόσιας Διοίκησης, Δημόσιας Τάξης, όσο και στο Υπουργείο Οικονομίας και Οικονομικών, διότι ήταν ένα θέμα που πραγματικά ταλαιπωρούσε όλους αυτούς που είχαν την ευθύνη μεταφοράς των μαθητών. Και μιλώ για τα Κ.Τ.Ε.Λ., τους κατόχους των λεωφορείων των Κ.Τ.Ε.Λ., υπεραστικών λεωφορείων, αλλά και ιδιοκτήτες ταξί, οι οποίοι εξαιτίας κακών χειρισμών από τη Νομαρχιακή Αυτοδιοίκηση δεν μπορούσαν να πληρωθούν. Αυτή η νομοθετική ρύθμιση λοιπόν σήμερα λύνει αυτό το πρόβλημα. 
      Κάναμε αγώνα πραγματικά όλο αυτό το διάστημα, έγινε κατανοητό το πρόβλημα και σήμερα δίδεται λύση. Και επιπλέον, δίδεται η καλύτερη λύση, διότι βελτιώνοντας το άρθρο αυτό, το Υπουργείο έρχεται και προσθέτει την αναγκαία επιπλέον Κοινή Υπουργική Απόφαση, την ΙΒ/ 6722 της  29ης Αυγούστου του ’96, αλλά ταυτόχρονα προσθέτει ότι η ισχύς του παρόντος άρθρου αρχίζει από την κατάθεση του νομοσχεδίου στη Βουλή. Είναι πολύ σημαντικό αυτό, διότι θα πάψει να υπάρχει ταλαιπωρία και για τους μαθητές, για τη μαθητική κοινότητα, διότι είναι γεγονός ότι πάρα πολλοί κάτοχοι ταξί, πάρα πολλοί λεωφορειούχοι δεν είχαν τη δυνατότητα σ’ αυτή τη δύσκολη περίοδο να αντιμετωπίσουν οικονομικά τα προβλήματα τα οποία είχαν. Αντιμετώπιζαν οξύτατα οικονομικά προβλήματα και σήμερα η Κυβέρνηση έρχεται, με το συγκεκριμένο άρθρο, και δίνει λύση. Αξίζουν, λοιπόν, συγχαρητήρια γιατί και οι άνθρωποι αυτοί θα κάνουν πλέον Χριστούγεννα. 
      Ακόμη θα ήθελα, κύριε Υφυπουργέ, να τονίσω την ανάγκη να υπάρξει ρύθμιση σ’ ένα θέμα που πραγματικά αντιμετωπίζουν αυτή τη στιγμή οι δημόσιοι υπάλληλοι των περιοχών που έχουν χαρακτηριστεί «παραμεθόριες περιοχές». 
      Η Πέλλα, με απόφαση αυτής της Κυβέρνησης, της Κυβέρνησης της Νέας Δημοκρατίας, χαρακτηρίστηκε, ως εδικαιούτο, «παραμεθόρια περιοχή». Όμως το Ταμείο Παρακαταθηκών και Δανείων δεν δίδει τον απαιτούμενο τόκο αυτών που δικαιούνται οι παραμεθόριες περιοχές στους δημοσίους υπαλλήλους. Είναι ένα θέμα το οποίο, κύριε Υφυπουργέ, πρέπει να ρυθμιστεί, γιατί το δικαιούνται οι δημόσιοι υπάλληλοι στην Πέλλα, το δικαιούνται οι δημόσιοι υπάλληλοι και στις άλλες περιοχές, εάν υπάρχει αυτό το πρόβλημα, για να μπορέσουν να έχουν όλα αυτά τα οποία δίδει ο νόμος, τα οποία δίδει ο νομοθέτης, τα οποία έδωσε με την απόφασή της η Κυβέρνηση της Νέας Δημοκρατίας στην Πέλλα, χαρακτηρίζοντάς την ως «παραμεθόρια περιοχή». 
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε συνάδελφε.
      Ο κ. Παρίσης έχει το λόγο.
       ΑΛΕΞΑΝΔΡΟΣ ΠΑΡΙΣΗΣ: Ευχαριστώ,  κυρία Πρόεδρε.
      Δεν θα σας κλέψω από τον χρόνο σας, γιατί ήδη είμαστε εδώ από το πρωί κι είναι πολλοί ομιλητές ακόμη να μιλήσουν. Με κάλυψε ήδη ο κ. Ροντούλης για το θέμα των αξιωματικών της Αστυνομίας –διότι έτυχε να είμαι μπροστά- και το μόνο που θέλω να πω είναι ότι και αυτοί δώσανε έναν αγώνα μάχης κι είναι πραγματικοί ήρωες. Διότι έτυχε να είμαι μπροστά στη Βουλή με τα επεισόδια προχθές. 
      Κυρίες και κύριοι συνάδελφοι, με την ευκαιρία της συζήτησης του σχεδίου νόμου για την αναδιοργάνωση της Δημοτικής Αστυνομίας και λοιπών θεμάτων του Υπουργείου Εσωτερικών κατατίθεται μια τροπολογία μεγάλης κοινωνικής σημασίας για όλη την επικράτεια, που αφορά την απρόσκοπτη καθημερινή μεταφορά των μαθητών στα σχολεία, ένα κοινωνικό αγαθό που δυναμιτίστηκε από την αμέλεια πολλών νομαρχιακών αυτοδιοικήσεων να εφαρμόσουν τους νόμους του κράτους κατά την ανάθεση του έργου της μεταφοράς σε επαγγελματίες στα Κ.Τ.Ε.Λ. και τα ταξί. Και επιτρέψτε μου να σας μεταφέρω την εμπειρία μου από τον νομό που εκπροσωπώ στο Ελληνικό Κοινοβούλιο, το Νομό Κεφαλληνίας και Ιθάκης. Όπως γνωρίζετε, πέραν της νησιωτικής γεωγραφικής μορφής του, χαρακτηρίζεται από μεγάλη εδαφική έκταση, μεγάλους ορεινούς ενδιάμεσους όγκους και σημαντικές αποστάσεις μεταξύ χωριών και οικισμών. 
      Είναι φυσικό επακόλουθο να απαιτείται ειδική μέριμνα για τη μεταφορά των μαθητών προς τις σχολικές εγκαταστάσεις. Η πολιτεία, λοιπόν, μεριμνά γι’ αυτή την ανάγκη και παρέχει στους μαθητές πρωτοβάθμιας και δευτεροβάθμιας εκπαίδευσης τα μέσα για την καθημερινή μεταφορά τους, σε συνεργασία με Κ.Τ.Ε.Λ. και ταξί. 
      Οι επαγγελματίες αυτοί, προς τιμή τους, παρέχουν επί χρόνια τις υπηρεσίες τους, εξυπηρετώντας τις ανάγκες των μαθητών. Όμως, δυστυχώς, παραμένουν απλήρωτοι, εξαιτίας της αμέλειας και της άγνοιας αρμοδίων νομαρχιακών οργάνων. Αντιμετωπίζουν σοβαρότατα οικονομικά προβλήματα και πολλοί έχουν προσφύγει στο δανεισμό, για να επιβιώσουν. Ταυτόχρονα, προβαίνουν σε διαμαρτυρίες και κινητοποιήσεις, προκειμένου να βρουν το δίκιό τους.
      Έχοντας ζήσει όλα αυτά από κοντά, την αγανάκτηση των ιδίων και των οικογενειών τους, με ορατό τον κίνδυνο να μείνουν οι μαθητές χωρίς μέσα μεταφοράς, δεν μπορούσα παρά να κινητοποιηθώ μαζί με το συνάδελφο κ. Τζαμτζή, από κοινού, σε τέσσερα διαφορετικά Υπουργεία διά περιφοράς, για να υπογράψουν οι συναρμόδιοι Υπουργοί αυτή την τροπολογία που έρχεται να καλύψει σήμερα τα κενά της δευτεροβάθμιας Τοπικής Αυτοδιοίκησης και να επιτρέψει την πληρωμή των επαγγελματιών οδηγών. 
      Από τις πενήντα επτά νομαρχιακές αυτοδιοικήσεις της χώρας, σκεφτείτε ότι περίπου το 40%, δεν μπήκε στη διενέργεια προσυμβατικού ελέγχου από το Ελεγκτικό Συνέδριο των σχεδίων συμβάσεως που υπερβαίνουν το 1.000.000 ευρώ, όπως προβλέπει ο νόμος.
      Η ανάθεση του έργου της μεταφοράς έγινε κατά παρέκκλιση των διατάξεων του ισχύοντος νομικού πλαισίου. Σαν να μην έφθανε αυτό, πολλές ηγεσίες νομαρχιακών αυτοδιοικήσεων επεδίωξαν να καλύψουν την αμέλειά τους επιρρίπτοντας ευθύνες στο κεντρικό κράτος. Δοκίμασαν επί μακρόν τις αντοχές των συνεργαζόμενων οδηγών, κλόνισαν τις συνθήκες διαβίωσης των οικογενειών τους, έσπειραν αβεβαιότητα και αγωνία στους ίδιους τους μαθητές και τις δικές τους οικογένειες και δεν αναλαμβάνουν καμμία ευθύνη. 
      Το παράδοξο είναι ότι οι ίδιοι οι φορείς που επεδίωκαν και επιδιώκουν μεγαλύτερη διοικητική αποκέντρωση και αυξημένες αρμοδιότητες, δεν είναι σε θέση να διαχειριστούν νομότυπα τα καθήκοντά τους. 
      Σε σχετική ερώτηση συναδέλφου της Αξιωματικής Αντιπολίτευσης συγκεκριμένα του κ. Καστανίδη προς τους Υπουργούς Εσωτερικών και Οικονομικών, γινόταν λόγος για άγνοια. Πράγματι, υπήρχε άγνοια των νομαρχιακών αυτοδιοικήσεων, αλλά παράλληλα χρέωνε την ευθύνη στην κυβερνητική πολιτική. 
      Κατανοώ την προσπάθεια της Αξιωματικής Αντιπολίτευσης «να χαϊδέψει τα αυτιά των νομαρχών». Έχει τους λόγους της να το κάνει, αλλά όχι και να φορτώνονται με ευθύνες αυτοί που δεν φταίνε. 
      Παρόλα αυτά, η Κυβέρνηση αυτή έρχεται να βάλει τα πράγματα στη θέση τους και φυσικά αναμένουμε να στηριχθεί ομόφωνα αυτή η τροπολογία από όλους και από το ΠΑ.ΣΟ.Κ. και από το Κ.Κ.Ε., το οποίο, σημειωτέον, είχε επίσης καταθέσει ερώτηση. 
      Κυρίες και κύριοι συνάδελφοι, σύμφωνα με τη σχετική έκθεση του Γενικού Λογιστηρίου του Κράτους, το ύψος των αποζημιώσεων για τις εκκρεμείς συμβάσεις κατά τα σχολικά έτη 2001-2002 και 2007-2008 ανέρχονται σε 15.000.000 ευρώ. 
      Για το Νομό Κεφαλληνίας και Ιθάκης ήδη από το Μάιο υπάρχουν 800.000 ευρώ, που δεν μπορούν να εκταμιευθούν, διότι δεν υπήρχε ο προσυμβατικός έλεγχος. Πριν ένα  μήνα, πήγαν άλλες. Με αυτά τα χρήματα θα κάνουν Χριστούγεννα οι άνθρωποι, οι οποίοι «περνούν ένα κανάλι», με το να χρεώνονται και έχουν φθάσει στο σημείο να μην έχουν για πετρέλαιο. 
      Σήμερα αυτό λύνεται και είμαι πολύ χαρούμενος, γιατί καταφέραμε να ισχύσει αυτή η τροπολογία από την ημερομηνία κατάθεσής της. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Η σημασία των ποσών που ανέφερα δεν μετράται με μηδενικά, αλλά με την αξία που έχουν για τη διαβίωση των επαγγελματιών ΚΤΕΛ και ταξί και για τις οικογένειές τους. Είναι υποχρέωσή μας να αποδοθούν τα οφειλόμενα, έστω και αν δεν είναι δική μας υπαιτιότητα. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Το λόγο έχει ο κ. Αμοιρίδης.
      ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, θα σας διαβάσω την απάντηση που λάβαμε χθες –σε μας ήρθε χθες, ήταν με ημερομηνία 4 Δεκέμβρη- σε μια ερώτηση που καταθέσαμε Βουλευτές του ΠΑ.ΣΟ.Κ. για την πολιτική της δημόσιας τάξης. 
      Θα σας διαβάσω το τέλος της απάντησης: «Στο σημείο αυτό πρέπει να επισημάνουμε ότι πρώτιστο μέλημά μας» -αυτό απαντάει ο Υπουργός Εσωτερικών- «είναι η βελτίωση της καθημερινότητας του πολίτη, η αποτελεσματική θωράκιση και προστασία του, η εμπέδωση αισθήματος ασφαλείας και εμπιστοσύνης στα Σώματα Ασφαλείας, ως εγγυητών των δικαιωμάτων του. Το πρόγραμμα πολιτικής της δημόσιας τάξης και ασφάλειας 2008-2010 που εφαρμόζουμε, παρέχει όλα τα επιχειρησιακά εχέγγυα για την ευόδωση αυτών των στόχων και την εξασφάλιση της κοινωνικής ειρήνης και συνοχής». 
      Προφητικά είχαμε καταθέσει μάλλον το ερώτημα, κύριε Πρόεδρε και αυτή η απάντηση είναι στη διάθεση του ελληνικού λαού πλέον από τα γραφόμενα του Υπουργού, φαντάζομαι και εκπροσώπου της Κυβέρνησης. Αν από όλα αυτά έχει γίνει κάτι, αν αυτή είναι η πολιτική της ασφάλειας σύμφωνα με την απάντηση, εκεί έχει φθάσει η Ελλάδα.
      Στο άρθρο 24 γίνεται ένα νέο Συμβούλιο Πολιτικής Προστασίας το οποίο θα δώσει καινούρια κατεύθυνση, θα επιβοηθήσει την έως σήμερα πορεία. Φαντάζομαι ότι και αυτό εντάσσεται μέσα στο σχεδιασμό του 2008-2010. Άρα, να περιμένουμε κάτι καλύτερο, κάτι μεγαλύτερο από αυτό που συνέβη; Ή θα αλλάξει η πολιτική φιλοσοφία και η πολιτική θεώρηση του πώς εφαρμόζεται η δημόσια τάξη σε μια χώρα; Αν δεν αλλάξει, αυτό το Συμβούλιο, πολύ φοβάμαι ότι θα μείνει στα χαρτιά και βέβαια, θα έχουμε πάντα τα ίδια τραγικά αποτελέσματα.
      Κύριε Υπουργέ, επί του νομοσχεδίου τώρα. Χθες δεν αναφέρθηκα στο άρθρο 20, θα το αναφέρω σήμερα. Αναφέρεται στον απολογισμό των δήμων μέχρι τις 31 Δεκεμβρίου στο τέλος κάθε έτους για δήμους πάνω από πενήντα χιλιάδες κατοίκους. Είναι στην παράγραφο 14, του άρθρου 20. 
      Αν, λοιπόν, έχουμε τους δημάρχους να απολογούνται στο τέλος του έτους, τη χρονιά των εκλογών θα έχει αλλάξει ήδη διοίκηση ο δήμος, γιατί από 1η Νοέμβρη, όπως προβλέπεται από το νέο Κώδικα, αναλαμβάνει καινούρια διοίκηση. Θα απολογηθεί μετά από δυο μήνες η παλιά διοίκηση; 
      Καλό θα είναι, λοιπόν, αυτό να ισχύει, αλλά μέχρι την τελευταία χρονιά. Δηλαδή την τέταρτη περίοδο της θητείας, να πάει στις 15 Ιούνη, ώστε να υπάρχει και η κριτική από τους πολίτες και τους φορείς, όπως αναφέρεται στο νομοσχέδιο. Είναι άστοχο να πάμε στο τέλος του χρόνου, όταν θα έχει αλλάξει ήδη η διοίκηση του δήμου, αν έχει αλλάξει. Βέβαια, μπορεί να είναι η ίδια, αλλά σίγουρα κάτι θα έχει αλλάξει, ακόμα και στους συμβούλους.
      Στο άρθρο 28 είπα και χθες για τα επιχειρησιακά προγράμματα. Εκτιμώ ότι όλα θα είναι κενά. Ξοδεύτηκαν χρήματα, έτσι και αλλιώς θα πάμε ένα και δυο χρόνια πίσω, θα γίνουν καινούριες εκλογές, καινούριες διοικήσεις, καινούριες προτάσεις, καινούρια προγράμματα, ένα σωρό προτάσεις και χρήματα στον αέρα, γιατί η Κυβέρνηση δεν έχει την πολιτική βούληση να προχωρήσει στην μεταρρύθμιση που δεσμεύτηκε και υποσχέθηκε.
      Έχουμε την πρόσληψη των διακοσίων ατόμων από την Ε.Ε.Τ.Α.Α. στην παράγραφο 2, του άρθρου 28. Εγώ δεν έχω αντίρρηση ότι χρειάζονται αυτά τα άτομα, ειδικά στην περιφέρεια. Όμως, αυτό που εγώ καταλαβαίνω, είναι ότι στα πλαίσια της διοικητικής μεταρρύθμισης θα προχωρήσετε και στην πρόσληψη με τον ίδιο τρόπο ατόμων στις πέντε διοικητικές περιφέρειες, οι οποίες θα λειτουργήσουν το επόμενο χρονικό διάστημα στα πλαίσια του Δ΄ Κοινοτικού Πλαίσιο Στήριξης, μιας και δεν κάνατε μεταρρύθμιση και θα προσλάβετε με τον ίδιο τρόπο χιλιάδες άτομα. Θα τακτοποιήσετε χιλιάδες άτομα με τον ίδιο τρόπο που ξεκινάτε σήμερα με την Ε.Ε.Τ.Α.. 
      Θα πρέπει, λοιπόν, να μας διευκρινίσετε ότι αυτός ο τρόπος που προσλαμβάνει σήμερα η Ε.Ε.Τ.Α. είναι για πρώτη φορά και οι υπόλοιπες προσλήψεις θα γίνουν με το ν. 2190, με προκηρύξεις για τις περιφέρειες. Εκτός αν θέλετε πάλι και εκεί να βολέψετε δικά σας στελέχη, μιας και αυτά τα άτομα θα διαχειριστούν τεράστια κονδύλια και τα όνειρα πολλών αυτοδιοικητικών παραγόντων και περιοχών.
      Κάνετε και μια εικοσιπενταμελή επιτροπή από ημεδαπούς και αλλοδαπούς πιθανόν επιστήμονες για τη διοικητική μεταρρύθμιση, ένα νέο Συμβούλιο που θα σας προτείνει λύσεις για τη διοικητική μεταρρύθμιση. Γιατί δεν το κάνετε αυτό, αφού λέτε διοικητική μεταρρύθμιση 2007-2013, το 2006 ή το 2007 και πάμε να το κάνουμε το 2009; Άρα, κάνουμε ένα επιπλέον Συμβούλιο -συνεχώς συμβούλια επί συμβουλίων- χωρίς να έχουμε καμμία πρόταση, χωρίς να έχουμε κανένα αποτέλεσμα, χωρίς να έχουμε κανένα στόχο, αφού ούτε διοικητική μεταρρύθμιση θα γίνει.
      Άρα, θα κάνουμε ακόμα ένα σώμα και ένα συμβούλιο το οποίο θα αποζημιώνεται, όπως λέει μέσα και το νομοσχέδιο. Έχουμε κάνει τόση δουλειά σε πολλά άτομα, χωρίς κανένα στόχο. 
      Στο άρθρο 31 και στην παράγραφο 5 αναφέρεστε στο ποιοι δεν επιτρέπεται να είναι υποψήφιοι για να πάρουν θέση διευθυντή. Καλό θα ήταν να βάλετε ένα μεταβατικό διάστημα έξι μηνών από την ημέρα ψήφισης του νομοσχεδίου, ώστε και αυτοί που έχουν λιγότερο από δύο χρόνια περιθώριο, να μπορούν να υποβάλουν αίτηση να γίνουν, έστω και για έναν χρόνο, διευθυντές. Αυτό το περιθώριο οφείλετε να το κάνετε για λόγους δικαιοσύνης. 
      Όσον αφορά το άρθρο 31 για τις παραμεθόριες περιοχές, δυστυχώς, συνάδελφοι, αυτές γίνονται ανάλογα με το τι υπόσχεται ο Υπουργός σε κάθε περιοχή που επισκέπτεται στη χώρα και ανάλογα με τις πιέσεις των τοπικών Βουλευτών. Φτάσαμε στο σημείο, τοπικοί Βουλευτές, κυβερνητικοί, να εκβιάζουν την Κυβέρνηση ότι δεν θα ψηφίσουν κάποιο νομοσχέδιο, προκειμένου να γίνουν κάποιες περιοχές παραμεθόριες. Και είναι αστείο να συζητάμε ότι μια περιοχή μπορεί να βρέχεται από το Αιγαίο Πέλαγος, να συνορεύει με χώρα της Ευρωπαϊκής Ένωσης και να είναι παραμεθόρια περιοχή. Και αυτό γιατί το υποσχέθηκε ο Υπουργός ή πίεσαν οι τοπικοί παράγοντες είτε είναι Βουλευτές είτε είναι κυβερνητικοί παράγοντες. 
      Αυτός ο παραλογισμός του ελληνικού κράτους να λειτουργεί με στενά κομματικά κριτήρια και πολιτικές πιέσεις, όχι ανάπτυξη δεν μπορεί να φέρει στη χώρα, αλλά δημιουργεί και ανισότητες στην ελληνική περιφέρεια. Και δημιουργεί και εντάσεις, γιατί όλοι αισθάνονται αδικημένοι, γιατί δεν υπάρχει ένα αντικειμενικό σύστημα που να προσδιορίζει ποια περιοχή είναι παραμεθόρια. 
      Υπάρχουν περιοχές οι οποίες έχουν αποβιομηχανοποιηθεί, υπάρχουν περιοχές που πλήττονται από τον τουρισμό -με το μεγάλο πρόβλημα που έχουμε μπροστά μας- περιοχές που πλήττονται κατά το αγροτικό τους εισόδημα, όπως τα Τζουμέρκα -για να μην λέω για τη δική μου περιοχή- στα οποία υπάρχει μία πλευρά που είναι ανεπτυγμένη και από την άλλη δεν είναι. Πώς, λοιπόν, μια περιοχή χαρακτηρίζεται παραμεθόρια όταν συνορεύει με χώρα της Ευρωπαϊκής Ένωσης;   
      Κύριε Πρόεδρε, στο άρθρο 36 και στην παράγραφο 1, μιλάμε για το Α.Σ.Ε.Π. και την εμπειρία. Λυπάμαι που θα το πω, αλλά το 2004 η τότε Κυβέρνηση και ο ίδιος Υπουργός είπε να παραταθεί η εμπειρία με το 50% για τους διορισμούς και τις προσλήψεις για άλλα τρία χρόνια, για να καλύψει αυτούς που είχαν μπει στα πλαίσια του Γ΄ Κοινοτικού Πλαισίου Στήριξης στα διάφορα προγράμματα. Αυτοί είχαν μπει με βάση το ν. 2190, δηλαδή με Α.Σ.Ε.Π.. Αφού οι άλλοι έγιναν μόνιμοι το 2004, οι υπόλοιποι που δεν είχαν τέσσερα χρόνια, να μπορούν πραγματικά να έχουν ένα επιπλέον δικαίωμα με το 50% της εμπειρίας. 
      Ερχόμαστε πριν ένα χρόνο και ο Υπουργός προτείνει να πάει με το 2010. Και αρχίζουν τα STAGE, οκτάμηνα, δεκαεξάμηνα και πάμε εικοσιτετράμηνο. Και αποκτούν πλέον διακόσιες, τριακόσιες, τετρακόσιες χιλιάδες νέοι άνθρωποι δικαίωμα να έχουν μοριοδότηση 50%. Και το συνεχίζετε! 
      Προτείνουμε, η εμπειρία να συνεχίζεται για όσα χρόνια θέλετε, αλλά μόνο μετά από προκήρυξη για προσλήψεις που έχει γίνει για ένα χρόνο, για οκτώ μήνες, μέσω του ν.2190. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε μισό λεπτό. 
      Γι’ αυτό, κύριε Πρόεδρε, χάνουμε την εμπιστοσύνη των νέων. Και θέλω να καταθέσω εδώ τη δική μου προσωπική συγγνώμη στην οικογένεια του αδικοχαμένου νεαρού. Έτσι νιώθω σαν μέλος του Κοινοβουλίου, αλλά και σαν πατέρας. Και αυτή η σφαίρα στην καρδιά της δημοκρατίας, ήταν παράλληλα και η σφαίρα στη βιτρίνα και στην εικόνα της Κυβέρνησης, που σπάζοντας αυτή τη βιτρίνα, έδειξε τη γύμνια της. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αμοιρίδη. 
      Κύριοι συνάδελφοι, θα παρακαλέσω να μην υπερβαίνετε το χρόνο, γιατί είναι πολλοί εγγεγραμμένοι και είναι φυσικό και επόμενο μετά τις 15.30’- 16.00΄ να καταπονούνται. 
      Το λόγο έχει ο κ. Πλεύρης. 
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε. 
      Παρακολούθησα και όλη τη συζήτηση που έγινε πιο πριν και θα ήθελα να πω πως είναι λογικό να συζητάμε ακόμα για όλα όσα συνέβησαν από το Σάββατο και μετά. Και βέβαια, όλοι είπαμε -και εμείς- από την πρώτη στιγμή ότι είναι πάρα πολύ λυπηρό αυτό το τραγικό συμβάν, ένας δεκαπεντάχρονος να χάνει τη ζωή του. 
      Δεν μπορούμε, όμως, σε καμία περίπτωση να συνδέσουμε τη λαϊκή κατακραυγή, τη λαϊκή αγωνία με έκτροπα ή με οποιονδήποτε άλλο τρόπο εκδήλωσης μιας αγανάκτησης. 
      Πριν ένα χρόνο και ένας ειδικός φρουρός που ήταν σ’ αυτήν την ηλικία, λίγο μεγαλύτερος, έχασε τη ζωή του στην Κρήτη. Δεν είδα τους φοιτητές να βγάζουν όλη αυτή την οργή τους εναντίον των εμπόρων ναρκωτικών, που σκότωσαν τον ειδικό φρουρό.
      Κύριοι συνάδελφοι, πραγματικά θεωρώ πολύ λυπηρό το γεγονός και θα το επαναλάβω ότι προχθές στα μεγάλα επεισόδια της Δευτέρας ήταν αρκετά άτομα, παιδιά των Μ.Α.Τ. στο ιατρείο της Βουλής. Δεν ήταν κάπου έξω, αλλά εκεί όπου περνάμε συνέχεια όλοι μας. Μπήκα να τους δω και μου είπαν ότι δεν τους έχει επισκεφτεί κανένας. Εδώ πέρα ήταν, στο ιατρείο της Βουλής. Και υποτίθεται ότι αυτοί οι αστυνομικοί φταίνε για όλα. Αλλά αν αυτοί οι αστυνομικοί δεν ήταν στις πύλες της Βουλής εκείνες τις μέρες, τότε δεν ξέρω εάν συνάδελφοι του ΣΥ.ΡΙΖ.Α. θα μας προστάτευαν από τις επιθέσεις οι οποίες θα γίνονταν. Ενδεχομένως αυτοί να μην είχαν κάποιο πρόβλημα, αλλά κάποιοι άλλοι Βουλευτές θα είχαν πρόβλημα, αν έμπαιναν εδώ πέρα. 
      Σήμερα στο Πολυτεχνείο έχει αναγραφεί η φράση «Κάτω η δημοκρατία, ζήτω η αναρχία». Πρόκειται, λοιπόν, για μια επίθεση στη δημοκρατία. Είναι μία ξεκάθαρη επίθεση κάποιων ανθρώπων που δεν συμφωνούν με τον κοινοβουλευτισμό. Και δεν μπαίνω, βέβαια, σε καμία περίπτωση σε όλα αυτά που σωστά λέτε και τα προσυπογράφουμε, ότι υπάρχει η γενιά των 600 ευρώ, η γενιά των 700 ευρώ, υπάρχουν οι νέοι που δεν βλέπουν το όραμα μπροστά τους. Αλλά με συγχωρείτε, αυτοί οι νέοι των 600 ευρώ και των 700 ευρώ, εργάζονται για να έχουν αυτά τα 600 ευρώ και τα 700 ευρώ. Δεν είναι η γενιά των ιδιωτικών σχολείων και τον κολλεγίων. Είναι η γενιά που «δεν έχει στον ήλιο μοίρα» και από το πρωί ως το βράδυ εργάζονται για να έχουν έστω και αυτά τα 700 ευρώ. 
      Συνεπώς μη συνδέουμε και μην ψάχνουμε να βρούμε την παραμικρή επίφαση για να δικαιολογήσουμε αυτό που έγινε στο κέντρο της Αθήνας. Και το λέω ευθαρσώς από αυτό εδώ το μικρόφωνο. Η ραχοκοκαλιά της ελληνικής οικονομίας είναι οι μικρομεσαίοι, η μικρομεσαία τάξη. Οι έμποροι αυτοί είναι που πληρώνουν και εμάς εδώ πέρα, που πληρώνουν και το δημόσιο, που πληρώνουν και τους δημοσίους υπαλλήλους. Και όταν χτυπάμε αυτή την ραχοκοκαλιά, τότε αυτομάτως επιδεινώνουμε όλα τα προβλήματα της ελληνικής οικονομίας. 
      Κύριε Υπουργέ, έρχομαι τώρα στο μεταναστευτικό θέμα, για το οποίο πήρα και το λόγο. Αυτό που θέλω να ξεκαθαρίσω από την αρχή είναι ότι σε κάποια μεγάλα θέματα, όπως είναι και το μεταναστευτικό, θεωρώ λάθος να μπαίνουν ταμπέλες είτε από τη μία είτε από την άλλη πλευρά. Υπάρχει ένα πρόβλημα. Για μας είναι πρόβλημα, για κάποιους άλλους είναι μία ευλογία. Εμείς θεωρούμε ότι η μεταναστευτική ροή είναι ένα πρόβλημα που αντιμετωπίζει ολόκληρη η Ευρώπη. Ο καθένας, λοιπόν, πάνω σ’ αυτό το πρόβλημα πρέπει να εκθέτει τις ιδέες του και να μην μπαίνουμε σε λογικές ταμπελοποίησης, μόνο και μόνο για να αφορίσουμε ή να δαιμονοποιήσουμε κάποιες θέσεις. 
      Είναι γεγονός ότι κάποια άτομα που δεν έχουν καμμία σχέση με τα άκρα, όπως κάποιοι θέλουν να συνδέουν και αναφερθήκαμε στον Όσκαρ Λα Φοντέν, που είναι ουσιαστικά ο συνάδελφος του κ. Κουβέλη, του κ. Δρίτσα, του κ. Αλαβάνου στο Ευρωπαϊκό Κοινοβούλιο, όπου εξέφρασε κάποιες θέσεις τις οποίες δεν τις έχουμε εκφράσει εμείς εδώ πέρα. Ο Λαϊκός Ορθόδοξος Συναγερμός, που θεωρείται ο πιο σκληροπυρηνικός στο θέμα της μεταναστευτικής πολιτικής, δεν τις έχει εκφράσει. Είπε λοιπόν ότι δεν μπορεί να χάνει θέση εργασίας ένας Γερμανός εργαζόμενος και να την παίρνει ένας αλλοδαπός. Ξεκάθαρη θέση μεταναστευτικής πολιτικής. Το ίδιο είδαμε και στον Μπλερ. Αυτό τι σημαίνει; Σημαίνει ότι αυτό το πρόβλημα το αντιλαμβάνονται όλοι. Και υπάρχουν προτάσεις απ’ όλες τις πλευρές που δεν χρειάζεται να μπαίνει συγκεκριμένη ταμπέλα. 
      Δεν νομίζω κανένας να θεωρεί όλο αυτό φυσιολογικό. Όλοι λέμε ότι αυτοί είναι κάποιοι δυστυχείς άνθρωποι που υπάρχουν. Δε μπορεί όμως, η Ελλάδα να λύσει το πρόβλημα της παγκόσμιας φτώχειας, της παγκόσμιας πείνας και των πολέμων που γίνονται. Αυτήν τη στιγμή πεινάνε γύρω στο ένα με ενάμισι δισεκατομμύριο άνθρωποι στον πλανήτη. Τι πρέπει να κάνουμε; Να τους φέρουμε όλους αυτούς στην Ελλάδα και να μπαίνουμε στη λογική ότι είναι και αυτοί άνθρωποι; Βεβαίως είναι και αυτοί άνθρωποι. Είπε κανένας το αντίθετο; Είπε κανένας ότι αυτοί δεν έχουν κοινωνικά δικαιώματα; 
      Το θέμα είναι η Ελλάδα πόσους μπορεί να αντέξει, ώστε να μην έχουν πρόβλημα οι Έλληνες, η ελληνική κοινωνία και η ελληνική οικονομία. Και αντίστοιχα αυτοί που θα βρίσκονται εδώ πέρα, να μη γίνονται αντικείμενο εκμετάλλευσης. Διότι ο «ανθρωπισμός» δημιούργησε τα παιδιά των φαναριών, δημιουργεί τη μαύρη εργασία.
      Εάν η πολιτική την οποία λέμε εμείς, που είναι η πολιτική του ελέγχου και της ποσόστωσης σε όλη την Ευρώπη, ήταν η βασική αρχή και η ατζέντα της Ευρώπης και είχαμε καταφέρει να την επιβάλλουμε, τότε κύριοι, οι μετανάστες που θα ήταν και στην Ελλάδα και στη Γερμανία και στη Γαλλία και παντού, θα ήταν τέτοιου ποσοστού που και θα ευνοούσαν την τοπική κοινωνία και θα ευνοούσαν την τοπική οικονομία, αλλά και αυτοί δεν θα γίνονταν αντικείμενο εκμετάλλευσης. 
     	Ο ανθρωπισμός «όσοι πιστοί προσέλθετε», που αυτό ακολουθείτε από την αριστερά, όσοι και να έρθουν αν μπουν, ξέρετε τι σημαίνει; Ποιοι τρίβουν τα χέρια τους; Αυτοί που έχουν τις μεγάλες επιχειρήσεις και έχουν τσάμπα εργατικό δυναμικό. Αυτοί που θέλουν να τους εκμεταλλευτούν, που βλέπουν ξαφνικά εργατικά χέρια, τρία, τέσσερα, πέντε εκατομμύρια εργατικά χέρια. Μια χαρά τους είναι. 
     Συνεπώς θα πρέπει με μεγάλη προσοχή να επαναφέρουμε το θέμα ότι η χώρα μας δυστυχώς δεν έχει μεταναστευτική πολιτική. Δεν άκουσα ποτέ από την Κυβέρνηση να μας πει ξεκάθαρα ότι έχουμε αυτήν τη μεταναστευτική πολιτική. Έχετε μεταναστευτική πολιτική της πλήρους ένταξης, στην οποία διαφωνούμε; Δεν το λέτε όμως. Γιατί αυτό κάνετε δια του παραθύρου, αλλά δεν το λέτε για να μην προκαλέσετε τους ψηφοφόρους σας.
     Εμείς, κύριε Υπουργέ, δεν συμμετέχουμε σε αποσπασματικές διατάξεις πάνω σ’ αυτό το θέμα. Θεωρούμε ότι πρέπει να γίνει ένας σοβαρός διάλογος και να αποφασίσετε και εσείς ως Κυβέρνηση –εμάς οι θέσεις μας είναι ξεκάθαρες- ποια μεταναστευτική πολιτική ακολουθούμε. Αυτό βέβαια πρέπει να γίνει και σε ευρωπαϊκό επίπεδο, γιατί είναι ευρωπαϊκό το πρόβλημα και επιτέλους πρέπει να καταλάβουμε ότι η καρδιά του προβλήματος είναι και στους δουλεμπόρους. 
     Εγώ δεν πιστεύω ότι κάποιος που βρίσκεται στο Πακιστάν βρίσκει 2.000 ευρώ, 3.000 ευρώ, 4.000 ευρώ για να έλθει στην Ελλάδα. Κάποιοι βάζουν αυτά τα λεφτά. Ποιοι είναι αυτοί που τα βάζουν; Και πώς τα βάζουν; Τα βάζουν έχοντας αυτούς τους ανθρώπους δούλους για ένα χρονικό διάστημα.
     Δεν έχετε καταφέρει να χτυπήσετε το δουλεμπόριο. Δεν έχετε καταφέρει να ελέγξετε τη μεταναστευτική ροή και στηρίζεστε μόνο στην Ευρώπη. Δεν υπάρχουν φοβικά σύνδρομα στο μεταναστευτικό. Πρέπει να γίνει ένας πραγματικός διάλογος και να βρούμε τις λύσεις. Για μας η λύση είναι ο έλεγχος και η ποσόστωση. 
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πλεύρη.
     Ο Υπουργός κ. Νάκος έχει το λόγο.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Κυρίες και κύριοι συνάδελφοι, πριν τοποθετηθώ στα δύο κεφάλαια του σχεδίου νόμου που συζητούμε, θα ήθελα να θέσω υπ’ όψιν σας μία τροπολογία, η οποία έρχεται αυτήν τη στιγμή και επιλύει προβλήματα. Σας τη θέτω τώρα κι αν θέλετε να τη συζητήσουμε στο τέλος. Ζητώ τη συναίνεσή σας. Τη διαβάζω:
     «Στο άρθρο 43 παράγραφος 4…-δεν έχει σημασία που είναι το άρθρο 43, είναι πιο σχετικό άρθρο-…η μισθοδοσία του μεταφερόμενου προσωπικού με σχέση εργασίας ιδιωτικού δικαίου αορίστου χρόνου στις Νομαρχιακές Αυτοδιοικήσεις, κατ’ εφαρμογή της παραγράφου 2 του άρθρου 25 του ν.3613/2007 (ΦΕΚ 263 Α’) βαρύνει τον προϋπολογισμό τους και η σχετική δαπάνη καλύπτεται από τα έσοδά τους από τους κεντρικούς αυτοτελείς πόρους». Αυτή η τροπολογία επιλύει ένα πρόβλημα, το οποίο χρονίζει και αφορά ιδιωτικού δικαίου αορίστου χρόνου υπαλλήλους, οι οποίοι δεν απορροφήθηκαν σε οργανικές ή προσωποπαγείς θέσεις από τους δήμους και σύμφωνα με τη διάταξη του άρθρου 25 του ν.3613 δύναται να απορροφηθούν από τις νομαρχίες, από τις περιφέρειες ή ακόμη και από Δ.Ε.Κ.Ο. Επαναλαμβάνω, αφορά αυτούς των οποίων η σχέση εργασίας μετετράπη με απόφαση του Α.Σ.Ε.Π. σε αορίστου χρόνου και υπηρετούσαν ή υπηρετούν σε δημοτικές επιχειρήσεις.
     ΑΣΤΕΡΙΟΣ ΡΟΝΤΟΥΛΗΣ: Για τις νομαρχίες;
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Για τις νομαρχίες η τροπολογία λέει ότι «με απόφαση του Νομαρχιακού Συμβουλίου, αριθμός αυτών απορροφάται από τις Νομαρχιακές Αυτοδιοικήσεις, η δαπάνη δε μισθοδοσίας τους βαρύνει τους κεντρικούς αυτοτελείς πόρους των Νομαρχιακών Αυτοδιοικήσεων».
     
     
     	Για να γίνω πιο σαφής θα καλύπτεται από το 1% του φόρου προστιθέμενης αξίας που είναι τα έσοδα των Nομαρχιακών Aυτοδιοικήσεων για την κάλυψη των λειτουργικών τους αναγκών. 
     ΑΣΤΕΡΙΟΣ ΡΟΝΤΟΥΛΗΣ: Κύριε Υπουργέ, η Ε.Ν.Α.Ε. έχει τοποθετηθεί επ’ αυτού; 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αυτήν τη στιγμή δεν μπορώ να σας απαντήσω, κύριε συνάδελφε. Είναι καλή η ερώτησή σας, αλλά δεν έχω απάντηση σε αυτό. Εκείνο όμως που μπορώ να σας πω είναι προαιρετικό. Το είπα προηγουμένως «εάν η νομαρχία θέλει». Κατά συνέπεια δεν γίνεται μια διάταξη υποχρεωτική και να είναι απαραίτητη η σύμφωνη γνώμη της Ε.Ν.Α.Ε.. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, με συγχωρείτε ένα λεπτό. 
     Έχετε αναγνώσει την τροπολογία και το σκεπτικό. Να διανεμηθεί στους Βουλευτές –η συνεδρίασή μας θα διαρκέσει πάνω από μια ώρα- οπότε πολλά ερωτήματα θα τεθούν, τα οποία μπορούν να διευκρινιστούν ή κατ’ ιδίαν ή ….
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Γι’ αυτό, κύριε Πρόεδρε, ζήτησα το λόγο.
     ΠΡΟΕΔΡΕΥΩΝ (Γεώργιος Σούρλας): Καλά κάνατε. Να διανεμηθεί η τροπολογία παρακαλώ στους συναδέλφους και όποιες διευκρινίσεις χρειάζονται κατά τη διάρκεια της συζήτησης που πιστεύω ότι θα ολοκληρωθεί μετά τις 15.30΄, θα μπορεί να αποφανθεί το Σώμα επί της τροπολογίας αυτής. Πιστεύω ότι όλοι έχουν τη διάθεση να δείξουν κατανόηση, εφ’ όσον συμφωνούν βέβαια. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Πάντως, ο αριθμός των ατόμων που αυτήν τη στιγμή βρίσκονται σε εκκρεμότητα είναι συμβασιούχοι του Δήμου Περιστερίου και απορροφώνται από τη Νομαρχιακή Αυτοδιοίκηση Αθηνών. Μα, η διάταξη δεν είναι φωτογραφία. Αφορά όλες τις Νομαρχιακές Αυτοδιοικήσεις της Ελλάδος. Την αιτία έχει δώσει μια συγκεκριμένη περίπτωση, αλλά είναι βέβαιο ότι θα το βρούμε μπροστά μας και σε άλλες νομαρχίες.  Αυτό έχει ζητηθεί από τη Νομαρχία Αθηνών με την υπογραφή του κ. Σγουρού. 
     Καταθέτω το αίτημα στα Πρακτικά. Δεν είναι φωτογραφική διάταξη. 
     ΠΡΟΕΔΡΕΥΩΝ (Γεώργιος Σούρλας): Να κατατεθεί το αίτημα στα Πρακτικά και να διανεμηθεί αμέσως στους συναδέλφους. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Το καταθέτω, κύριε Πρόεδρε. 
     (Στο σημείο αυτό, ο Υφυπουργός Εσωτερικών κ. Αθανάσιος Νάκος                          καταθέτει για τα Πρακτικά τα προαναφερθέντα έγγραφα , τα οποία έχουν ως εξής:
     ( Να φωτογραφηθούν οι σελ. 215 έως 218 )
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Δεν θα μπορούσε να αφορά φωτογραφική διάταξη που να ευνοεί κομματικά τη Νέα Δημοκρατία. Είναι ευνόητο το γιατί. Διότι αυτοί δημιούργησαν το δικαίωμα μετατροπής των συμβάσεων σε αορίστου χρόνου το 2004 με το προεδρικό διάταγμα 164. Εάν κάνετε μια αναδρομή στο παρελθόν, θα δείτε ότι σε καμμία περίπτωση δεν υπάρχει κομματική από μέρους μας σκοπιμότητα. Εξ άλλου ο κ. Σγουρός το ζήτησε. Είναι στην κρίση σας να το συζητήσουμε και να συναποφασίσουμε. 
     Εγώ θα αναφερθώ επ’ ολίγον σε δυο θέματα τα οποία μας βασανίζουν από χθες, συμβούλιο ασφάλειας και πολιτικής προστασίας. Είναι ένα συντονιστικό όργανο στο οποίο προΐσταται ο Υπουργός προκειμένου να συντονίζει και άλλα Υπουργεία. Όπως καταλαβαίνετε ο Γενικός Γραμματέας Πολιτικής Προστασίας δεν έχει τη δέουσα νομιμοποίηση για να προΐσταται ενός τέτοιου οργάνου το οποίο είναι αναγκαίο. 
     Δεύτερο θέμα, θέλω να παρακαλέσω πολύ και τον συνάδελφο τον κ. Πλεύρη ο οποίος ξέρω ότι δεν αποκρύπτει την αλήθεια και ότι πιθανόν στην προηγούμενη ομιλία του να μην έχει τη σωστή πληροφόρηση σχετικά με τα διακόσια άτομα αυτά που πρόκειται να προσληφθούν για τις περιφέρειες που είναι εξειδικευμένοι της πληροφορικής. 
     ΑΣΤΕΡΙΟΣ ΡΟΝΤΟΥΛΗΣ: Κύριε Υπουργέ, δεν ειπώθηκε κάτι τέτοιο. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Νόμιζα ότι ειπώθηκε. Ζητώ συγγνώμη αν η αναφορά δεν έγινε σε αυτό. 
     Η διαδικασία είναι αδιάβλητη. Είναι οι διατάξεις του ν. 2190 αυτό που λέει ο κόσμος Α.Σ.Ε.Π., αυτό που λέει ο κόσμος «νόμος Πεπονή». 
    Μη δημιουργείτε σύγχυση σε αυτήν τη νεολαία. Διότι και στα δικά σας γραφεία θα έλθει και θα ζητήσει βοήθεια και δεν μπορείτε να την παράσχετε με τη διαδικασία που υπάρχει. Αυτά είναι, κατά την άποψή μου, θέματα, τα οποία κάνουν αναξιόπιστους όλους μας και δημιουργούν εντάσεις και οργή. 
    Έρχομαι τώρα σε ό,τι αφορά στα θέματα μετανάστευσης που απασχόλησαν πολύ το Κοινοβούλιο κατά τη συζήτηση αυτού του σχεδίου νόμου. 
    Θεωρούμε ότι πριν από τον ν. 3386 ο υφιστάμενος τότε ν. 2910 δεν μπορούσε –και φυσικό ήταν- να αντιμετωπίσει τα προβλήματα της μετανάστευσης. Και θεωρούμε ότι ο πρώτος ολοκληρωμένος νόμος για τη μετανάστευση ήταν ο ν. 3386. Λένε κάποιοι ότι αυτός ο νόμος δεν έκανε τίποτα άλλο παρά να ρυθμίζει θέματα νομιμοποίησης αυτών που εισήλθαν παρανόμως στη χώρα. Αυτό είναι ένα κεφάλαιο και δεν θα μπορούσε να γίνει αλλιώς. Αλλά έθεσε παράλληλα όρους και προϋποθέσεις νόμιμης μετανάστευσης στη χώρα μας, έθεσε διαδικασία, ποσοστά και επέβαλε ακόμα την κοινωνική ένταξη των μεταναστών ως υποχρέωση του κράτους.
    Απευθύνομαι κυρίως στους συναδέλφους του Λαϊκού Ορθόδοξου Συναγερμού και τους λέω τούτο: Εάν αυτό το θέμα λυνόταν με αφορισμούς, εάν αυτό το θέμα ήταν μικρό, εάν αυτό το ζήτημα μπορούσε με μία μονοκονδυλιά να διαγραφεί ή να μην διαγραφεί, τότε δεν θα υπήρχε κανένας λόγος να απασχολεί την παγκόσμια Κοινότητα με προτροπή του Γενικού Γραμματέα του Οργανισμού Ηνωμένων Εθνών και του προηγουμένου αλλά και του τωρινού, να διενεργούνται τα παγκόσμια forum και η Ελλάδα να έχει αναλάβει το τρίτο παγκόσμιο forum λόγω της σοβαρότητας του προβλήματος. Και για πρώτη φορά η Ευρωπαϊκή ΄Ενωση στοιχειών, τα είκοσι επτά κράτη της Ευρωπαϊκής Ένωσης ασχολήθηκαν με τη μεταναστευτική πολιτική και το θέμα του ασύλου και κατέληξαν σε γενικές αρχές μεν αλλά σε συμφωνία. Για πρώτη φορά, συμβιβάζοντας τις απόψεις των Νοτίων που δέχονται την πίεση και ιδίως της χώρας μας και των Βορείων. Για πρώτη φορά διαφαίνεται να εφαρμοστεί ενιαία ευρωπαϊκή πολιτική, αναγνωρίζοντας  παράλληλα και το δίκαιο της χώρας μας, η οποία υφίσταται λόγω της γεωγραφικής θέσης τις περισσότερες πιέσεις. 
    Μέσα στα μέτρα –και δεν είναι προς χλευασμό αυτά τα μέτρα- στον τέταρτο πυλώνα του Συμφώνου αναφέρεται ότι αναζητώντας τις πηγές της παράνομης μετανάστευσης πέρα από την ενίσχυση της συνοριακής φύλαξης των ευρωπαϊκών πλέον συνόρων που αναγράφεται σε άλλο πυλώνα, η ανάπτυξη των χωρών από τις οποίες η Ευρωπαϊκή Ένωση δέχεται τους περισσότερους λαθρομετανάστες και η συμβολή της Ευρωπαϊκής Ένωσης στην ανάπτυξη θα είναι ένα από τα μέτρα τα οποία θα μειώσει τις πιέσεις ή τις γενεσιουργές αιτίες για το φαινόμενο της λαθρομετανάστευσης. 
    Ανέφερε ο Υπουργός προηγουμένως την περιφρόνηση προς τις διεθνείς συνθήκες της γειτονικής χώρας, η οποία αν δεν ευνοεί, δεν συμμορφώνεται σε καμμία περίπτωση προς αυτό το κοινοτικό κεκτημένο πλέον ούτως ώστε να επέλθει συμφωνία για τη λαθρομετανάστευση που εισέρχεται από την ανατολική πλευρά. 
	Το σχέδιο νόμου είναι πάρα πολύ σημαντικό διότι ρυθμίζει σημαντικά θέματα της ολοκληρωμένης μεταναστευτικής μας πολιτικής. Δυστυχώς δεν έχω το χρόνο να σας αναφέρω λεπτομερέστερα τα άρθρα τα οποία κατά τη γνώμη μας τακτοποιούν προβλήματα τα οποία αναφύονται και κατά τη διάρκεια της ζωής. 
      Η μετανάστευση είναι ένα δυναμικό φαινόμενο και ως δυναμικό φαινόμενο θα παρουσιάζει πάντα προβλήματα προς τακτοποίηση. Μακάρι να ήταν ένα στατικό φαινόμενο και να βρίσκονταν λύσεις οι οποίες να θεράπευαν όλα τα προβλήματα άπαξ δια παντός, αλλά ως δυναμικό φαινόμενο απαιτεί συνεχείς προσαρμογές της νομοθεσίας προκειμένου να καλύψει ανάγκες, να διορθώσει πράγματα, να επιλύσει προβλήματα. 
      Πολλά τέτοια προβλήματα επιλύονται, όπως οι άδειες διαμονής για τα παιδιά που γεννήθηκαν στην Ελλάδα. Τα άλλα παιδιά, κυρία συνάδελφε του Κομμουνιστικού Κόμματος, τα οποία είχαν γεννηθεί σε άλλη χώρα και ήλθαν μικρά στην Ελλάδα δικαιούνται άδεια διαμονής με τις διατάξεις που προϋφίσταντο όπως είναι η άδεια του επί μακρόν διαμένοντος που είναι ένα ειδικό καθεστώς ευρωπαϊκής εμβέλειας. Αυτοί την αποκτούν, δηλαδή τα παιδιά που γεννήθηκαν στην Ελλάδα και τα οποία πηγαίνουν σχολείο και τελειώνουν μέχρι και την τρίτη γυμνασίου, δηλαδή την υποχρεωτική εκπαίδευση. Ρυθμίζονται θέματα ακόμη και στην περίπτωση που χωρίσουν οι γονείς ή κάποιος γονέας φύγει ή αποβιώσει. Όλα αυτά τα θέματα είναι βγαλμένα μέσα από την καθημερινή πρακτική και την αγωνία μας και ρυθμίζονται εδώ.
	Σε κάθε περίπτωση αντιμετωπίζουμε τα θέματα της ιθαγένειας και θεωρούμε –και θέλω να παρακαλέσω να το σημειώσετε αυτό- ότι η χορήγηση της ελληνικής ιθαγένειας πρέπει να είναι μία φυσική συνέχεια της διαμονής στη χώρα μας και προϊόν ελεύθερης βούλησης όσων το επιθυμούν. Πρέπει να συντρέχουν και οι δύο προϋποθέσεις για να αποδοθεί η ελληνική ιθαγένεια. 
      Σε κάθε περίπτωση η απόδοση της ελληνικής ιθαγένειας ως έννομη κατάσταση που δημιουργεί περαιτέρω δικαιώματα και υποχρεώσεις είναι ένα ζήτημα εξαιρετικής σπουδαιότητας, που πρέπει να αντιμετωπίζεται με γνώμονα το σεβασμό των δικαιωμάτων του ανθρώπου, τη δύναμη που έχει η χώρα μας να αγκαλιάζει τους μετανάστες που θέλουν να γίνουν παιδιά της και ταυτόχρονα όμως να διατηρεί την κοινωνική της συνοχή και την πολιτισμική της ταυτότητα.
	Για όλους αυτούς τους λόγους σας ζητώ να υπερψηφίσετε και την τροπολογία που προανέφερα, αλλά και αυτά τα κεφάλαια του σχεδίου νόμου.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
	Ο κ. Μαγκριώτης έχει το λόγο.
	ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
	Ο κύριος Υπουργός παραπονέθηκε ότι δεν έχει χρόνο να εκθέσει τις απόψεις του. Σε τριών ημερών συζήτηση είχαν και αυτός και ο κ. Παυλόπουλος πάρα πολύ χρόνο και εκ του Κανονισμού, απλώς υπερκαλύπτουν το χρόνο του Κανονισμού και αναλώνονται σε γενικές πολιτικές προσπαθώντας να εξηγήσουν τα ανεξήγητα της κυβερνητικής πολιτικής για τα μεγάλα γεγονότα και τις πολιτικές εξελίξεις της περιόδου αυτής.
	ΠΡΟΕΔΡΕΥΩΝ (Γεώργιος Σούρλας): Αυτό είναι γενικό φαινόμενο όμως.
	ΙΩΑΝΝΗΣ ΜΑΓΚΡΙΩΤΗΣ: Παρακαλώ, κύριε Πρόεδρε.
	Εγώ θα απαντήσω στον κύριο Υπουργό. Βεβαίως ο εισηγητής μας θα αναφερθεί αναλυτικότερα για την τροπολογία που κατέθεσε. Ασφαλώς και πρέπει να υπάρξει ρύθμιση, δεν πρέπει όμως να γίνει εις βάρος των Νομαρχιακών Αυτοδιοικήσεων, δηλαδή θα πρέπει να προβλεφθεί και η αντίστοιχη αύξηση των κονδυλίων γιατί ήδη οι Νομαρχιακές Αυτοδιοικήσεις έχουν μεγάλο λειτουργικό πρόβλημα σε πολλούς τομείς και σε πολλά θέματα και αυτό το γνωρίζει πάρα πολύ καλά ο κύριος Υπουργός. Ναι λοιπόν στις ρυθμίσεις αυτές, αλλά μ’ αυτήν την προϋπόθεση, να μην γίνεται απλώς μια ανακατανομή της φτώχειας και της πενίας των Νομαρχιακών Αυτοδιοικήσεων. 
	Ειδικότερα θα ήθελα να αναφερθώ στο θέμα των Νομαρχιακών Αυτοδιοικήσεων…
	ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Με συγχωρείτε. Τελικά η θέση σας είναι ναι ή όχι;	
	ΙΩΑΝΝΗΣ ΜΑΓΚΡΙΩΤΗΣ: Θα την εκφράσει ο εισηγητής μας. Εγώ εξέφρασα τη δική μου γνώμη και είπα ότι λογικό το βλέπω και το ακούω και πρέπει να γίνει, όμως πρέπει να υπάρξει και ρύθμιση του πώς θα χρηματοδοτηθεί αυτή η τροπολογία, να μη βγει δηλαδή από το έλλειμμα της Νομαρχιακής Αυτοδιοίκησης.
    Γιατί είμαι βέβαιος ότι καμμιά Νομαρχιακή Αυτοδιοίκηση, πλην των Αθηνών που με το συγκεκριμένο έγγραφο προτείνει και συγκεκριμένες θέσεις, έχουν αυτήν την δυνατότητα.
    Οι εργαζόμενοι στις Νομαρχιακές Αυτοδιοικήσεις όμως ζουν σε καθεστώς εσωτερικών πολλών ανισοτήτων. Και αυτό δημιουργήθηκε από την αρχή της Νομαρχιακής Αυτοδιοίκησης γιατί εκεί συγκεντρώθηκαν υπάλληλοι από διαφορετικές περιφερειακές υπηρεσίες των κεντρικών υπουργείων. Έτσι λοιπόν με την ίδια ειδικότητα, τα ίδια χρόνια, την ίδια δουλειά στο διπλανό γραφείο, στον ίδιο βαθμό έχουν διαφορετικά επιδόματα. Έχει κατατεθεί μια σχετική τροπολογία που μπορεί να ρυθμίσει να είναι ενιαίες πλέον οι αποδοχές και τα επιδόματα μαζί με τον βασικό μισθό συνολικά στον χώρο της Νομαρχιακής Αυτοδιοίκησης και επιτέλους πρέπει κάποια κυβέρνηση να το δει. Δεν ξέρω αν προλαβαίνει η σημερινή να το ρυθμίσει. Πάντως η κυβέρνηση του ΠΑ.ΣΟ.Κ. θα το ρυθμίσει αυτό το θέμα. Καλούμε τον Υπουργό αν προλαβαίνουν να το ρυθμίσουν αυτοί όσο ακόμα παραμένουν στην κυβερνητική εξουσία. Πρέπει να το κάνουν. Το γνωρίζουν. Είναι πάγιο και διαχρονικό. 
    Δεύτερο. Κάτι απολύτως αυτονόητο. Ήρθε ο κ. Ξανθόπουλος το πρωί. Έφυγε αμέσως και δεν είχα την δυνατότητα να παρέμβω. Θέλω στην τροπολογία που κατέθεσε το Υ.ΠΕ.ΧΩ.Δ.Ε., κύριε Πρόεδρε, που μεταφέρεται, εκ παραδρομής έχει γραφτεί ότι η παράταση κατά έξι μήνες αφορά μόνο τις εργοληπτικές εταιρείες που λήγει η εγγραφή τους στο μητρώο εργοληπτικών επιχειρήσεων  το πρώτο εξάμηνο του 2006. Δηλαδή, αυτές των οποίων λήγουν σήμερα δεν θα έχουν αυτήν την ευεργετική διάταξη. Εκτιμώ ότι είναι λάθος στην συγγραφή της τροπολογίας. Να το μεταφέρετε, παρακαλώ, στον κ. Ξανθόπουλο, γιατί είναι κρίμα να ψηφιστεί αυτή η τροπολογία που την θεωρούμε θετική και στην στηρίζουμε. Να εγγραφεί ότι την δυνατότητα αυτήν την έχουν οι εργοληπτικές επιχειρήσεις που η ισχύς τους με βεβαίωση του Μ.Ε.ΕΠ. έληξε ή λήγει και εντός του δευτέρου εξαμήνου του 2008. Γιατί θα είναι λίγο παράλογο αυτό. Παρακαλώ, σημειώστε, ενημερώστε. Είναι μια συντακτική αλλαγή και όλα θα λυθούν. Είμαι βέβαιος ότι θα την δεχτεί ο κύριος Υπουργός. Του ξέφυγε το θέμα. Δεν μπόρεσα να παρέμβω. 
    Αναφέρεται και ο κ. Παυλόπουλος και ο κ. Νάκος συνεχώς στα θέματα της Τουρκίας που δεν εφαρμόζει το Κοινοτικό κεκτημένο. Και καλώς κάνουν και αναφέρονται. Φοβάμαι όμως επειδή το πρόβλημα επιδεινώνεται και εντείνεται σημαίνει ότι η παρέμβαση της Κυβέρνησης δεν είναι αποτελεσματική. Και φοβάμαι μήπως γίνεται απλώς για εσωτερική κατανάλωση. Θέλω να μας καταθέσει ένα έγγραφο προς την Ευρωπαϊκή Ένωση με το οποίο η Κυβέρνηση απαιτεί από την Ευρωπαϊκή Ένωση ζητά να επιβάλλει στην Άγκυρα την εφαρμογή αυτής της διμερούς συμφωνίας όπως προβλέπεται από τις συνθήκες της Ευρωπαϊκής Ένωσης ανάμεσα στην Ελλάδα και την Τουρκία που υπεγράφη πριν το 2004. Να απαιτήσουμε επιτέλους η Άγκυρα στον δρόμο προς την Ευρώπη κάτι να εφαρμόσει. Δεν εξαντλείται το θέμα στην εσωτερική ρητορεία. Αν θέλει η Κυβέρνηση να είναι αποτελεσματική και να μην καταναλώνει απλώς την ρητορεία της για εσωτερικούς λόγους θα πρέπει να μας δείξει και ένα έγγραφο με το οποίο έχει απαιτήσει από την Ευρωπαϊκή Ένωση να εφαρμόσει αυτήν τη διάταξη και να μας πει και ποια είναι η θέση της Ευρωπαϊκής Ένωσης. Καθαρά και ξάστερα. Διαφορετικά είναι άνευ αντικειμένου αυτή η συζήτηση. 
    Δεύτερο. Είπε και ο κ. Παυλόπουλος και οι αγορητές από την Νέα Δημοκρατία και άλλοι αγορητές ότι η φωτιά των κουκουλοφόρων δεν είναι κίνημα. Ασφαλώς και δεν είναι. Και καταδικάζεται απ’ όλους με πολλή σαφήνεια. Και ο Πρόεδρος του ΠΑ.ΣΟ.Κ., κ. Γεώργιος Παπανδρέου, ήταν  αυτός που πρώτα μίλησε για την ανάγκη ομαλότητας και ειρήνης. 
    Όμως, το είπαμε σε όλους τους τόνους, το κοινωνικό και πολιτικό υπόστρωμα αυτών των πρακτικών το δίνει η κυβερνητική πολιτική και όχι μόνο η σημερινή. Η πολιτική των τελευταίων χρόνων. Αυτό πρέπει να αντιληφθεί η Κυβέρνηση. Διαφορετικά θα έχουμε συνεχώς ανάλογες εκρήξεις τις οποίες θα εκμεταλλεύονται όλα αυτά τα στοιχεία. Θα πω ένα χαρακτηριστικό παράδειγμα. 
    Λεηλατήθηκαν πανεπιστημιακές σχολές ειδικά στην Θεσσαλονίκη και εδώ στην Αθήνα. Και άκουσα και από τον Κοινοβουλευτικό Εκπρόσωπο της Νέας Δημοκρατίας να ομιλεί για βιαιοπραγίες μέσα σε πανεπιστημιακά αμφιθέατρα. Εδώ λοιπόν πριν από δύο χρόνια δεν έγινε ολόκληρος καυγάς, δεν ξεσηκώθηκε όλος ο κόσμος, βγήκε στους δρόμους όταν αλλάξατε τον νόμο για το πανεπιστημιακό άσυλο και είπατε ο προηγούμενος νόμος δεν καλύπτει και ασύδοτα λειτουργούν όλοι και καταστρέφουν την περιουσία του δημοσίου;  Τον αλλάξατε το νόμο. Τον εφαρμόσατε; Όχι, γιατί δεν είναι θέμα νόμου. Σας λέγαμε ότι το νομοθετικό πλαίσιο και το Σύνταγμα καλύπτουν απολύτως την ελληνική πολιτεία, εάν θέλει να δώσει λύση στο πρόβλημα. 
    Απαντήστε, λοιπόν, στο θέμα αυτό τώρα με το δικό σας νόμο για το πανεπιστημιακό άσυλο. Γιατί καταστράφηκαν όλες οι πανεπιστημιακές σχολές, τα μεγάλα πανεπιστήμια; Διότι το πρόβλημα είναι βαθύτατα κοινωνικό και πολιτικό, κύριε Πρόεδρε, και δεν είναι θέμα νομοθετικό. Γι’ αυτό και κακώς έγινε αυτή η ρύθμιση, η οποία σε τελευταία ανάλυση δεν εφαρμόζεται. Εμείς δεν ζητούμε εφαρμογή αυτών των ρυθμίσεων, διότι είναι άνευ αντικειμένου. Ζητούμε ανάκληση μέσα από γενναίες πολιτικές των αιτιών που προκαλούν τις κρίσεις και τις εξεγέρσεις και βρίσκουν ευκαιρία αυτά τα στοιχεία να καταστρέφουν την πανεπιστημιακή περιουσία και να κακοποιούν και το πανεπιστημιακό άσυλο.
    Κύριε Πρόεδρε, ο κ. Νάκος χθες απαντώντας στην παρέμβασή μου έκανε και ονομαστική αναφορά και είπε «το χρέος που μας άφησε το ΠΑ.ΣΟ.Κ.». Το ΠΑ.ΣΟ.Κ. δεν είπε ποτέ ότι δεν άφησε υψηλό χρέος. Βεβαίως δεν άφησε το χρέος που άφησε ο κ. Μητσοτάκης στη χώρα το ’93 φεύγοντας.
     Το χρέος αυτό, όμως, είχε τη δυνατότητα η οικονομία και το εξυπηρετούσε. Υπάρχει ένας αψευδής δείκτης, κύριε Πρόεδρε, που τον ξέρουν όλοι, ο οποίος δεν μπορεί να κρύψει κανένα έλλειμμα, κάτω από το χαλί, όπως κάθε κυβέρνηση -κατά κόρον η σημερινή- με δημιουργική λογιστική κρύβει. Για παράδειγμα, το χρέος των νοσοκομείων. Μόνο αυτό το χρέος να βάλει, που έπρεπε ήδη να κάνει τη ρύθμιση από το Μάρτιο του τρέχοντος έτους, το χρέος θα φθάσει στο 100% του Α.Ε.Π. και το έλλειμμα τα τρία τελευταία χρόνια της Νέας Δημοκρατίας θα υπερβεί κατά πολύ το 3%. 
    Αυτό γνωρίζουν οι διεθνείς χρηματαγορές και οι Βρυξέλλες γι’ αυτό και ακριβώς έχει ανέβει το  των ελληνικών ομολόγων και δανείζεται το ελληνικό κράτος με περίπου 2% πιο υψηλό επιτόκιο από ό,τι το γερμανικό κράτος και τελειωμό δεν έχει. 
    Τα άλλα τα ξέρετε καλά, τις λογιστικές αλχημείες. Και ο κ. Αλμούνια κάνει την ανάγκη φιλοτιμία, γιατί αν το αποκαλύψει –απλώς κίτρινες κάρτες βγάζει στην ελληνική Κυβέρνηση- φοβάται την κατάρρευση και ότι θα χρειαστεί μετά να τρέχουν οι Βρυξέλλες και να χρηματοδοτούν για να σώσουν την οικονομία.
    Όταν, όμως, σε αυτό το χρέος έχετε και άλλα τρία χρέη, τα χρέη των επιχειρήσεων και των νοικοκυριών -άλλο ένα Α.Ε.Π. είναι, 240.000.000 ευρώ, δεν υπήρχε αυτό το χρέος τα προηγούμενα χρόνια- και τα χρέη των συμβάσεων παραχώρησης για τους οδικούς άξονες άλλα τόσα δισεκατομμύρια για τα επόμενα τριάντα χρόνια και το χρέος των Σ.Δ.Ι.Τ., δεν πρέπει να μιλάμε πλέον για την οικονομία με τους παραδοσιακούς όρους. Την έχετε αλλάξει ριζικά και την έχετε καταχρεώσει οριζοντίως και καθέτως και ως δημόσιο όπου πληρώνει τους φόρους του ο Έλληνας πολίτης και δεν ξέρει πού πάνε, αλλά και ως ιδιώτης, ως πολίτης και ως νοικοκύρης. 
     Κλείνοντας, κύριε Πρόεδρε, θα ήθελα να πω να μην επικαλούνται συνεχώς τα πακέτα της Ευρωπαϊκής Ένωσης, το Δ΄ Κ.Π.Σ., την έκτακτη ενίσχυση των μικρομεσαίων, γιατί δύο χρόνια έχουν περάσει, τρίτο θα περάσει και δεν βλέπει κανείς εκταμίευση από το Δ΄ Κ.Π.Σ. ούτε ένα ευρώ. Το μόνο που έχει δει, είναι 3.000.000.000 ευρώ απώλειες ομολογημένες πλέον και υπογραμμένες από την Κυβέρνησή σας από το Γ’ Κ.Π.Σ.	 Και αν δεν ήταν οι καταστροφικές πυρκαγιές οι περυσινές να πάρει η χώρα μας για τις τέσσερις πυρόπληκτες περιφέρειες ένα χρόνο ακόμα, αυτές οι απώλειες θα ήταν πάνω από 5.000.000.000 ευρώ.
     Αυτή είναι η αποτελεσματικότητα και η επάρκεια της Κυβέρνησης. Αυτή είναι που οδηγεί στην υποχώρηση της ανάπτυξης και την κοινωνική υποχώρηση και δημιουργεί την αγανάκτηση και τη δυσφορία στην κοινωνία. Δεν μπορείτε να δώσετε διέξοδο. Το μόνο που σας μένει, είναι να διαχειριστείτε ομαλά την κρίση. Μην δημιουργείται τεχνητές εντάσεις και προχωρήστε στην ομαλή αποχώρηση από την Κυβέρνηση για να βρει διέξοδο ο τόπος και ο λαός.
     Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη.
     Το λόγο έχει η κ. Φωτεινή Πιπιλή.
     ΦΩΤΕΙΝΗ ΠΙΠΙΛΗ: Κύριε Πρόεδρε, αγαπητοί συνάδελφοι, ανεβαίνω στο Βήμα για να εκφράσω την ευαρέσκειά μου για το γεγονός ότι ο Υπουργός Εσωτερικών κ. Προκόπης Παυλόπουλος αμέσως απέσυρε τη διάταξη 30, η οποία περιέγραφε την τακτοποίηση, όπως έλεγε και ο τίτλος, της υπηρεσιακής κατάστασης των Βουλευτών. Και επειδή ακούστηκαν πολλά μέσα στη Βουλή, αλλά ακούγονται πολύ περισσότερα από την κοινωνία, μόνο και μόνο επειδή πρέπει να μαθαίνει η κοινωνία ότι υπάρχουν και ώτα ακουόντων, ανέβηκα στο Βήμα.
      Υπενθυμίζω στους συναδέλφους ότι τόλμησα, αν και κυβερνητική Βουλευτής, κατά τη συζήτηση του επερχόμενου νομοσχεδίου στην Επιτροπή, στην οποία μετέχω ως μέλος, να ταχθώ από την αρχή κατά αυτής της διάταξης, να επιχειρηματολογήσω και να ζητήσω να αποσυρθεί. Δεν σας κρύβω ότι ως νέα Βουλευτής αισθάνθηκα κάπως απομονωμένη, γιατί ήμουν η μόνη, η πρώτη –ευτυχώς, με βοήθησε μετά, με τον τρόπο του, και ο εισηγητής κ. Σίμος Κεδίκογλου- που τόλμησα να μιλήσω για καταστάσεις συντεχνίας, για προκλητικές συντεχνιακές λογικές, τις οποίες χαρακτήριζα ως δημοσιογράφος τόσα χρόνια ότι ήταν απαράδεκτες και πολύ εξοργιστικές για το σύνολο σχεδόν της κοινής γνώμης. 
      Πρέπει -γιατί μας ακούει αυτήν τη στιγμή το κομμάτι του λαού που μας αντιστοιχεί- να πω το εξής: Και μόνο από τον τίτλο ήταν τελείως λάθος η όλη τακτοποίηση όχι μόνο των Βουλευτών, αλλά, όπως έλεγε και η διάταξη, όλων των πρώην αιρετών, Δημάρχων, Ευρωβουλευτών, Νομαρχών, όλων των Προέδρων διοικητικών συμβουλίων, όλων των αξιωματούχων της κρατικής διοίκησης, οι οποίοι με τη βούλα της Βουλής θα εξασφάλιζαν διευθυντική θέση, ακόμα -εάν μου επιτρέπετε να σας πω- και αν δεν είχαν πατήσει ποτέ το πόδι τους στη δουλειά τους, γιατί επέλεξαν να είναι Βουλευτές, Ευρωβουλευτές, Διοικητές, Δήμαρχοι, Νομάρχες και μάλιστα καλοαμειβόμενοι. 
      Θέλω να τονίσω ότι δεν μας έβαλε ποτέ κανείς το πιστόλι στο κρόταφο, για να γίνουμε Βουλευτές, Δήμαρχοι ή Νομάρχες. Έχουμε όλοι επιλέξει ή πρέπει να επιλέγουμε τη δραστηριότητά μας στην πολιτική ή στην τοπική κοινωνία με έναν κοινό γνώμονα.
      Δέχθηκα προσωπική επίθεση από τον κ. Ντόλιο, τον εισηγητή του κόμματος του ΠΑ.ΣΟ.Κ., ο οποίος ναι μεν δεν με φωτογράφιζε, όμως εννοούσε ότι εγώ αντιτάχθηκα από την αρχή για επικοινωνιακούς λόγους. 
      Στον κ. Ντόλιο θα απαντήσω, επειδή εκφράζω μια μεγάλη κατηγορία Βουλευτών, αιρετών νομαρχών, δημοτικών συμβούλων, αντιδημάρχων, ότι πρώτον, δεν μας έβαλε κανείς το πιστόλι στον κρόταφο για να γίνουμε ό,τι γίναμε και δεύτερον, ότι προερχόμαστε από τον ιδιωτικό τομέα, επιλέξαμε το σωστό χρόνο, το σωστό τόπο, για να υπηρετήσουμε τα ιδανικά μας, την ιδεολογία μας, την κοινωνία μας, τους ψηφοφόρους μας, έχοντας ολοκληρώσει ή συμπληρώσει μια πετυχημένη και οικονομικά και επαγγελματικά καριέρα στον ιδιωτικό τομέα. 
      Όπως διαπιστώνεται και από την ανάγνωση της παρούσας διατάξεως, η οποία –επαναλαμβάνω- απεσύρθη με πρωτοβουλία του αρμόδιου Υπουργού κ. Παυλόπουλου, αυτή η διάταξη, όπως και πολλές άλλες διατάξεις, απευθύνονταν αποκλειστικά και μόνο στους δημοσίους υπαλλήλους που επέλεξαν να μπουν στην πολιτική. Με αυτήν τη λογική, θα έπρεπε κάποτε οι του ιδιωτικού τομέα εργαζόμενοι Βουλευτές να αρχίσουν να διεκδικούν και να θέλουμε όλοι μαζί να βολευτούμε, μετά την αποτυχία να εκλεγούμε ή μετά τη λήξη της θητείας μας στην Ευρωβουλή ή οπουδήποτε αλλού. 
      Στον κ. Ντόλιο αντιστρέφω την πολύ ορθή τοποθέτηση του Κοινοβουλευτικού Εκπροσώπου του ΠΑ.ΣΟ.Κ., του κυρίου Ευάγγελου Βενιζέλου, ο οποίος είναι και αυτός ένας άνθρωπος διακεκριμένος και επιστημονικά, ο οποίος έβαλε τα πράγματα στη θέση τους και συμφώνησε με την απόσυρση της διάταξης 30 του σχετικού νομοσχεδίου. 
      Τελειώνοντας, θέλω να πω, κύριε Πρόεδρε, κυρίες και κύριοι συνάδελφοι, ότι η ελληνική κοινωνία έχει πολλές φορές εξοργιστεί από τις συντεχνιακές λογικές. Έχω πει χαρακτηριστικά ότι μας έχουν πάρει με τις πέτρες. Και επειδή εδώ έχουμε και μία πολύ κρίσιμη περίοδο, όπου ακριβώς η νεολαία εκφράζει τη δική της αγωνία και αιτιολογημένα σε μεγάλο βαθμό, μετέχοντας στις ειρηνικές διαδηλώσεις για το ότι δεν έχουμε εξασφαλίσει εμείς οι Βουλευτές στο Κοινοβούλιο, η  κοινωνία, οι γονείς, το εκπαιδευτικό σύστημα μία σιγουριά για το δικό τους μέλλον. 
     Δεν μπορεί, λοιπόν, αυτήν τη στιγμή να απολύονται υπάλληλοι από τα κατεστραμμένα από τους βανδαλισμούς καταστήματα στο κέντρο της Αθήνας και αλλού, δεν μπορεί να χτυπιέται η εμπορική ζωή του κέντρου της Αθήνας επί ένα δεκαήμερο και οι άνθρωποι να μην έχουν ούτε ένα πελάτη και την ίδια στιγμή εμείς εδώ στη Βουλή να ζητάμε να τακτοποιήσουμε, να βολέψουμε πρώην Βουλευτές, πρώην Ευρωβουλευτές, πρώην Διοικητές Οργανισμών. Μάλιστα περίσσεψε και το θράσος, υπήρξαν εδώ συνάδελφοι οι οποίοι απαίτησαν, πίεσαν τον Υπουργό, πίεσαν όλους τους εμπλεκόμενους στην κατάρτιση ενός νομοσχεδίου, να επεκταθεί αυτή η σκανδαλώδης συμπεριφορά όχι μόνο στο στενό δημόσιο τομέα, αλλά ξαφνικά όποιος Βουλευτής ήταν στην Αγροτική, μετά από τριάντα χρόνια να θέλει να γίνει Διευθυντής. Ήθελαν να μπει ο Ο.Τ.Ε. στη χοάνη του δημοσίου, που έχει δημιουργηθεί με μεγάλη ευθύνη του ΠΑ.ΣΟ.Κ., αλλά και με συνέργεια πολλών Βουλευτών απ’ όλα τα κόμματα, να βολευτούν στην Αγροτική Τράπεζα, στον Ο.Τ.Ε. κ.λπ.
     Κλείνοντας, θέλω να πω το εξής: Εγώ αν επιμένω σ’ αυτού του είδους τη νοοτροπία, ανέπτυξα για ποιους λόγους και θα επιμείνω γιατί θεωρώ ότι δεν πρέπει η Βουλή να γίνεται το εφαλτήριο και το άσυλο για βόλεμα όλων των αξιωματούχων που μετέχουν με κάθε μορφή στη δημόσια ζωή. Η Βουλή πρέπει να κοιτάει την κοινωνία και να πάψει να κοιτάει την πάρτη μας και την πάρτη των υπολοίπων. 
     Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Πιπιλή. Αλλά για την κοινοβουλευτική τάξη θέλω να πω προς την κ. Πιπιλή και προς το Σώμα ότι το άρθρο 30, που αναφέρεται στις ρυθμίσεις υπηρεσιακής κατάστασης πρώην Βουλευτών, απεσύρθη.
     ΦΩΤΕΙΝΗ ΠΙΠΙΛΗ: Αυτό είπα. 
     ΠΡΟΕΔΡΕΥΩΝ (Γεώργιος Σούρλας): Όχι, είπατε ότι δεν μπορούμε να συζητάμε. Μπορούμε να συζητάμε τα πάντα, αλλά σας διέφυγε προφανώς να πείτε ότι καλά έκανε και απεσύρθη. 
     ΦΩΤΕΙΝΗ ΠΙΠΙΛΗ: Συγγνώμη, είπα ότι συγχαίρω τον Υπουργό και τον κ. Βενιζέλο. 
     ΠΡΟΕΔΡΕΥΩΝ (Γεώργιος Σούρλας): Μάλλον δεν το άκουσα εγώ. Να τα σημειώνουμε αυτά, γιατί εκλαμβάνονται…
     ΦΩΤΕΙΝΗ ΠΙΠΙΛΗ: Μα, γι’ αυτό σηκώθηκα. Το είπα. 
     ΠΡΟΕΔΡΕΥΩΝ (Γεώργιος Σούρλας): Εντάξει, κυρία Πιπιλή. Το ότι το επαναλαμβάνω και εγώ, είναι ακόμα καλύτερα. 
     Ο κύριος Υπουργός έχει το λόγο.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Μία διευκρίνιση θέλω να κάνω, κύριε Πρόεδρε. Όσον αφορά την τροπολογία την οποία ανέπτυξε πριν από λίγο ο κ. Ξανθόπουλος, Υφυπουργός Περιβάλλοντος και Δημοσίων Έργων, σ’ αυτήν την τροπολογία πρέπει να προστεθούν οι εξής λέξεις: Στην τέταρτη σειρά που αναφέρεται «η οποία» προστίθενται «έληξε ή λήγει εντός του δευτέρου εξαμήνου του έτους 2008 ή λήγει κατά την έννοια της παρ. 2 του άρθρου 97 κ.λπ.». 
     ΠΡΟΕΔΡΕΥΩΝ (Γεώργιος Σούρλας): Είναι η παρέμβαση του κ. Μαγκριώτη;
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ναι.            
     ΠΡΟΕΔΡΕΥΩΝ (Γεώργιος Σούρλας): Εντάξει. Δε νομίζω να έχει κανείς αντίρρηση πάνω σ’ αυτό.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Όχι, βέβαια, γιατί γίνεται πρόνοια για το 2009, αλλά ήταν κενό το εξάμηνο του 2008. Πώς είναι δυνατόν, λοιπόν, να ληφθεί πρόνοια για κάτι που θα λήξει και όχι γι’ αυτό που έληξε; 
     ΠΡΟΕΔΡΕΥΩΝ (Γεώργιος Σούρλας): Σωστό. Ας διανεμηθεί, όμως, και στους Βουλευτές, κύριε Υπουργέ, για να έχουν το χρόνο να το μελετήσουν, αν και πιστεύω ότι δεν υπάρχει ζήτημα. 
     ΓΕΩΡΓΙΟΣ ΝΤΟΛΙΟΣ: Κύριε Πρόεδρε, παρακαλώ το λόγο επί προσωπικού.
     ΠΡΟΕΔΡΕΥΩΝ (Γεώργιος Σούρλας): Πείτε μας σε τι συνίσταται το προσωπικό σας. 
      ΓΕΩΡΓΙΟΣ ΝΤΟΛΙΟΣ: Αναφέρθηκε τόσες φορές στο όνομά μου.
     ΠΡΟΕΔΡΕΥΩΝ (Γεώργιος Σούρλας): Δεν είναι κακό αυτό. Τιμή σας είναι. 
     ΓΕΩΡΓΙΟΣ ΝΤΟΛΙΟΣ: Όχι, κύριε Πρόεδρε. Υπάρχει μία παρεξήγηση –να την ονομάσω έτσι- στην οποία θέλω να σταθώ. Κατ’ αρχάς, τα εύσημα για την απόσυρση του άρθρου δεν ανήκουν μόνο στον Υπουργό. Το είπε ο ίδιος ο Υπουργός, έγινε μετά από συνεννόηση με τους εισηγητές. Αυτό είναι το πρώτο ζήτημα.
     Ζήτημα δεύτερο. Είχα μιλήσει και στην επιτροπή και είπα ότι πρωτίστως το άρθρο 30 δεν αφορά τους Βουλευτές. Αφορά τους δεκάδες Προέδρους και Διευθύνοντες Συμβούλους διευθυντών κ.λπ. 
     Ζήτημα τρίτο. Πολλές φορές αναφέρθηκα και είπα ότι θεωρώ ακόμη και τώρα ότι είναι απολύτως λογικό και δέχτηκα προσωπικά –φαντάζομαι και ο κ. Κεδίκογλου- την απόσυρση του άρθρου γιατί ακριβώς υπήρξε η διαβεβαίωση ότι όλα αυτά τα ζητήματα θα επανέλθουν για να συζητηθούν σε μία σοβαρή βάση. 
     Είναι απίστευτος λαϊκισμός -και δυστυχώς έφυγε η κ. Πιπιλή…
     ΠΡΟΕΔΡΕΥΩΝ (Γεώργιος Σούρλας): Αφού έφυγε, ας μην κάνουμε αναφορά.
     ΓΕΩΡΓΙΟΣ ΝΤΟΛΙΟΣ: …να απομονώνεται μόνο μία λέξη από όλο το άρθρο «Βουλευτές» και να αποκρύπτονται όλα τα άλλα ζητήματα. Αυτό έγινε σ’ ένα κανάλι προχθές το βράδυ. 
     ΠΡΟΕΔΡΕΥΩΝ (Γεώργιος Σούρλας): Εντάξει, πολύ καλά. Απαραίτητες οι διευκρινίσεις, με τρόπο ευπρεπή όπως το κάνατε. Και οι συζητήσεις εδώ είναι ελεύθερες και γίνονται και αποσύρσεις άρθρων και τροπολογίες προστίθενται. Είμαστε ένας ζωντανός οργανισμός και δεν μπορούμε να ζούμε και κάτω από το φόβο τι θα πει ο λαός, ο οποίος δεν είναι καλά ενημερωμένος ή κατευθύνεται και ποδηγετείται πολλές φορές από τα Μέσα Ενημέρωσης. Όπου υπάρχει δίκιο, θα προχωράει και όπου υπάρχει πρόβλημα και συγκυρίες, θα σκεφτόμαστε και θα αποφασίζουμε και είναι προς τιμήν σας που πήρατε αυτήν την απόφαση. 
     Το λόγο έχει ο κ. Τσιτουρίδης.
     ΣΑΒΒΑΣ ΤΣΙΤΟΥΡΙΔΗΣ: Ευχαριστώ, κύριε Πρόεδρε. 
     Συμφωνώ απολύτως μαζί σας, διότι σε τελευταία ανάλυση τη δημοκρατική νομιμοποίηση την έχουμε όσοι είμαστε εδώ μέσα, κύριε Πρόεδρε.
     Ζήτησα το λόγο, κύριε Πρόεδρε, διότι θέλω να αναφερθώ στο άρθρο 31 του συζητούμενου σχεδίου νόμου. Πριν από δύο χρόνια, το σύνολο των φορέων και όσων εκπροσωπούμε τους τόπους μας στους Νομούς Κιλκίς, Σερρών, Πέλλας και Δράμας είχαμε ζητήσει από το Υπουργείο Εσωτερικών το χαρακτηρισμό των νομών μας στο σύνολό τους ως παραμεθορίων νομών. Είμαστε νομοί οι οποίοι έχουμε ίδια κοινωνικά, οικονομικά και γεωγραφικά χαρακτηριστικά. Είμαστε πάνω στα σύνορα με ό,τι αυτό σημαίνει και εξ αυτών των νομών μάλιστα -κάνοντας μία διόρθωση στην παρέμβαση του αγαπητού Σίμου Κεδίκογλου- ο Νομός Κιλκίς δεν εφάπτεται άλλου κράτους που είναι μέλος της Ευρωπαϊκής Ένωσης. Έχουμε σύνορα μόνο με το FYROM και εκτιμώ ότι θα αργήσει πολύ επίσης το FYROM να γίνει κράτος-μέλος της Ευρωπαϊκής Ένωσης, άρα είμαστε καθαρά παραμεθόριος νομός, ενώ άλλοι νομοί έχουν την τύχη σήμερα να έχουν σύνορα με ευρωπαϊκά κράτη, με κράτη της Ευρωπαϊκής Ένωσης. 
     Είχαμε ζητήσει, λοιπόν, το χαρακτηρισμό στο σύνολό τους ως παραμεθορίων περιοχών. Οι τρεις άλλοι νομοί πράγματι με πρωθύστερες νομοθετικές διαδικασίες και πρωτοβουλίες της Κυβέρνησης είχαν ενταχθεί στο σύνολό τους στο χαρακτηρισμό των παραμεθορίων περιοχών. Ο Νομός Κιλκίς, για λόγους οι οποίοι πέρυσι δεν ήταν κατανοητοί, είχε εξαιρεθεί χωρίς να υπάρχει καμμία άλλη λογική. Τότε είχαμε φέρει ξανά το θέμα. Στις αρχές του Νοεμβρίου του 2007 από του Βήματος αυτού είχα και εγώ προτάξει, είχα καταθέσει όλους τους λόγους για τους οποίους έπρεπε να ενταχθεί ο νομός μου και χαίρομαι που με νομοθετική πρωτοβουλία σήμερα της Κυβέρνησης και του αρμοδίου Υπουργού κ. Παυλόπουλου έρχεται έστω και με καθυστέρηση ενός και πλέον έτους να αρθεί μία αδικία που γινόταν ανάμεσα σε ομοειδείς καταστάσεις.
     Ζήτησα το λόγο όμως, διότι θα έλεγα «τέλος καλό, όλα καλά», αλλά υπάρχει ακόμα ένα ζήτημα το οποίο πρέπει να αντιμετωπίσει η Κυβέρνηση και χαίρομαι που κατανοούν οι αρμόδιοι Υπουργοί ότι είναι το αυτονόητο αυτό που θα πω. Όταν ένας νομός χαρακτηρίζεται παραμεθόριος, έχει ορισμένα ευεργετήματα σε ό,τι αφορά τις μετατάξεις των δημοσίων υπαλλήλων, σε ό,τι αφορά τις μεταθέσεις και σε ό,τι αφορά μία μοριοδότηση που έχουν οι μόνιμοι κάτοικοι αυτών των παραμεθόριων περιοχών. Στην πρόταση νόμου, όπως έγινε από την Κυβέρνηση, ενώ λύνεται πράγματι το θέμα των μετατάξεων και το θέμα των μεταθέσεων, εκκρεμεί από κάποια -θα έλεγα- τεχνική αβλεψία το θέμα της μοριοδότησης των κατοίκων του νομού, όπως είναι το αυτονόητο θα έλεγα, αφού δεχόμαστε ότι ο νομός στο σύνολό του είναι παραμεθόριος. Γι’ αυτό, λοιπόν, καταθέτω και στα Πρακτικά μία πολύ απλή πρόταση -δεν έχει και καμμία δημοσιονομική επίπτωση- η οποία θα μπορέσει να ρυθμίσει αυτό το αυτονόητο και είμαι βέβαιος ότι η Κυβέρνηση και ο αρμόδιος Υπουργός ως διόρθωση θα το κάνει αποδεκτό. Επαναλαμβάνω ότι, από τη στιγμή που δεχόμαστε ότι ο νομός είναι στο σύνολό του παραμεθόριος, πρέπει όλα τα ευεργετήματα αυτού του χαρακτηρισμού να υπάρχουν, όπως υπάρχουν και σε όλους τους άλλους νομούς της χώρας που έχουν το ίδιο καθεστώς. 
     Καταθέτω, λοιπόν, αυτήν την πρόταση για διόρθωση και ευχαριστώ πάρα πολύ την Κυβέρνηση και το δυναμικό του Υπουργείου Εσωτερικών για την κατανόηση την οποία έδειξε ώστε έστω και με καθυστέρηση –επαναλαμβάνω- να προχωρήσουμε στην άρση αυτής της αδικίας που αφορούσε στο Νομό Κιλκίς, ένα νομό ο οποίος πλήττεται μεταξύ των άλλων και από την εγγύτητα την οποία έχει με το γειτονικό κράτος του FYROM.
     (Στο σημείο αυτό ο Βουλευτής κ. Σάββας Τσιτουρίδης καταθέτει για τα Πρακτικά την προαναφερθείσα πρόταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ενώ ο Υπουργός επικοινωνεί με συνάδελφό του για την τροπολογία του  κ. Ξανθόπουλου, να πω ότι συμμερίζομαι απόλυτα την άποψη του κ. Τσιτουρίδη. Είχα την τιμή και την ευκαιρία να επισκεφθώ το Νομό Κιλκίς όχι για κομματικούς λόγους, αλλά παρουσιάζοντας ένα βιβλίο για την εθνική εκκρεμότητα για τους άταφους στη Βόρειο Ήπειρο-Νότια Αλβανία. Και ετέθη  το αίτημα μετ’ επιτάσεως από το Δήμο Πολυκάστρου και από το Νομάρχη του Κιλκίς και από άλλες συναντήσεις που είχα εκεί. Και πιστεύω ότι το αίτημα είναι δίκαιο. Στο κάτω-κάτω κυριολεκτικά κύριε  Υπουργέ, όταν λέμε παραμεθόριες περιοχές το Κιλκίς είναι παραμεθόρια περιοχή. 
     Ο κύριος Υφυπουργός έχει το λόγο. 
     ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Πράγματι έπρεπε να γίνει η διόρθωση σύμφωνα με αυτά που κατέθεσε ο κ. Τσιτουρίδης. Γι’ αυτό προτείνουμε την αναδιατύπωση. Προστίθεται στην περίπτωση γ΄στο άρθρο 31 παράγραφος 7 η εξής παράγραφος γ΄: «Η περίπτωση ιδ΄ της παραγράφου 8 του άρθρου 17 του Νόμου 2190/1994 (ΦΕΚ 28Α) όπως ισχύει αντικαθίσταται ως ακολούθως: «ιδ΄.  Κατά είκοσι (20) μονάδες για τους δημότες των Νομών Ξάνθης, Ροδόπης, Έβρου, Δράμας, Σερρών, Καστοριάς, Φλώρινας, Γρεβενών, Ευρυτανίας, Πέλλας και Κιλκίς ή των νησιών του Αιγαίου, πλην της Κρήτης ή των νησιών Κυθήρων Αντικυθήρων, Ιθάκης, Παξών, Οθωνών, Ερείκουσας και Μαθρακίου, ή παραμεθορίων περιοχών των Νομών Θεσπρωτίας Ιωαννίνων και Σερρών όπως οι περιοχές αυτές καθορίζονται με απόφαση του Υπουργού Εσωτερικών, οι οποίοι δεσμεύονται να υπηρετήσουν επί μία τουλάχιστον δεκαετία σε θέσεις υπηρεσιών του δημοσίου ή των νομικών προσώπων της παραγράφου 1 του άρθρου 14 του παρόντος ή της παραγράφου 3 του άρθρου 1 του Ν. 2527/1997 οι οποίες προκηρύσσονται στον αντίστοιχο Νομό ή Νησί ή παραμεθόρια περιοχή».
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, να διανεμηθεί αυτή η αναδιατύπωση. 
     Ο κ. Τσιτουρίδης έχει ζητήσει το λόγο. 
     ΣΑΒΒΑΣ ΤΣΙΤΟΥΡΙΔΗΣ: Ο Νομός Σερρών στον οποίο αναφέρθηκε ο κύριος Υπουργός στο δεύτερο σκέλος της παρέμβασής του με νομοθετική ρύθμιση –θα σας δώσω το κείμενο- το μήνα Νοέμβριο του 2007 ανέβηκε στους Νομούς οι οποίοι στο σύνολό τους καλύπτονται. Ο  κύριος Υπουργός διάβασε νομοθέτημα το οποίο στο μεταξύ σε ό,τι αφορά στο Νομό Σερρών δικαίως πέρυσι έχει τροποποιηθεί. Άρα, θα σας καταθέσω το νομοθέτημα του 2007 της 23ης Νοεμβρίου. Ό,τι διάβασε ο κ. Νάκος ισχύει. Απλώς ο Νομός Σερρών έχει ανέβει από πέρυσι και ορθώς ανέβηκε. Είναι νομοτεχνικό ζήτημα που θα το λύσουμε χωρίς να κάνουμε άλλη παρέμβαση. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να καταθέσετε τα όσα αναγνώσατε. 
     (Στο σημείο αυτό ο Υπουργός κ. Αθανάσιος Νάκος καταθέτει για τα Πρακτικά την προαναφερθείσα αναδιατύπωση με τη διόρθωση ως προς το Νομό Σερρών, η οποία έχει ως εξής: 
     «Στο άρθρο 31 παράγραφος 7 προστίθεται περίπτωση γ΄ ως ακολούθως:
     «γ. Η περίπτωση ιδ΄ της παραγράφου 8 του άρθρου 17 του ν. 2190/1994, (ΦΕΚ 28 Α) όπως ισχύει, αντικαθίσταται ως ακολούθως «ιδ. Κατά είκοσι (20) μονάδες για τους δημότες των Νομών Ξάνθης, Ροδόπης, Έβρου, Δράμας, Σερρών, Καστοριάς, Φλώρινας, Γρεβενών, Ευρυτανίας, Πέλλας και Κιλκίς ή των νησιών Αιγαίου, πλην της Κρήτης, ή των νησιών Κυθήρων, Αντικηθύρων, Ιθάκης, Παξών, Οθωνών, Ερείκουσας και Μαθρακίου ή παραμεθόριων περιοχών των Νομών Θεσπρωτίας και Ιωαννίνων, όπως οι περιοχές αυτές καθορίζονται με απόφαση του Υπουργού Εσωτερικών, οι οποίοι δεσμεύονται να υπηρετήσουν επί μία τουλάχιστον δεκαετία σε θέσεις υπηρεσιών του Δημοσίου ή των νομικών προσώπων της παραγράφου 1 του άρθρου 14 του παρόντος ή της παραγράφου 3 του άρθρου 1 του ν. 2527/1997, οι οποίες προκηρύσσονται στον αντίστοιχο νομό ή νησί ή παραμεθόρια περιοχή».»)
     ΠΡΟΕΔΡΕΥΩΝ (Γεώργιος Σούρλας): Η κ. Σκραφνάκη έχει το λόγο. 
     ΜΑΡΙΑ ΣΚΡΑΦΝΑΚΗ: Κυρίες και κύριοι συνάδελφοι, συζητάμε σήμερα το τρίτο, τέταρτο και πέμπτο κεφάλαιο του νομοσχεδίου καθώς και τις τροπολογίες που έχουν κατατεθεί. Όσον αφορά το τρίτο κεφάλαιο που περιέχει πληθώρα διατάξεων και αφορά υπηρεσιακά θέματα κεντρικής και αποκεντρωμένης διοίκησης, θα ήθελα να κάνω ορισμένες επισημάνσεις. 
     Στο άρθρο 24 προβλέπεται η σύσταση και λειτουργία Συμβουλίου Ασφαλείας και Πολιτικής Προστασίας στο Υπουργείο Εσωτερικών. Είναι μία νέα έμπνευση κύριε Υπουργέ, τη χρησιμότητα της οποίας δεν αντιλαμβάνομαι. Υπάρχει ήδη Γενική Γραμματεία Πολιτικής Προστασίας. Για ποιο λόγο να συστήσουμε μία νέα υπηρεσία; Θα υπάρξει σύγχυση και αλληλοκάλυψη αρμοδιοτήτων. Λέτε ότι αυτό το Συμβούλιο θα βοηθήσει στην εύρυθμη συνεργασία των υπηρεσιών που χειρίζονται τα θέματα της Πολιτικής Προστασίας και ότι θα καλύψει το κενό που υπάρχει στο συντονισμό αυτών των υπηρεσιών. Μα, αυτό το ρόλο ακριβώς έχει η Γενική Γραμματεία Πολιτικής Προστασίας, όπου μπορείτε να πείτε ότι θα παρίσταται κι ο Υπουργός και οι Γενικοί. Ποιος απαγορεύει στον Υπουργό να πάει στη Γενική Γραμματεία και να συντονίσει όλη αυτήν την προσπάθεια όταν έχουμε πλημμύρες, πυρκαγιές, χιόνια κ.λπ.; Αυτήν την Υπηρεσία της Γενικής Γραμματείας Πολιτικής Προστασίας θα πρέπει και να τη στελεχώσετε και να τη βελτιώσετε, για να επιτελεί καλύτερα το έργο της.
      Επίσης στο άρθρο 28 παράγραφος 5 συστήνετε μια επιτροπή, την οποία ονομάζετε Συμβουλευτική, που θα αποτελείται από είκοσι πέντε εμπειρογνώμονες υψηλού κύρους και επαγγελματικής κατάρτισης, για την παρακολούθηση του επιχειρησιακού προγράμματος «Διοικητική Μεταρρύθμιση 2007-2013». Μα, αυτό το επιχειρησιακό πρόγραμμα θα παρακολουθείται αναγκαστικά από την Επιτροπή Παρακολούθησης και από τη Διαχειριστική Αρχή, την αντίστοιχη Διαχειριστική Αρχή.  Χρειάζεται να συστήσουμε και άλλη συμβουλευτική επιτροπή; Τι να κάνει αυτή η Επιτροπή; Να εποπτεύσει τη Διαχειριστική Αρχή;
      Στο πλαίσιο του επιχειρησιακού προγράμματος και συγκεκριμένα από την τεχνική βοήθεια αυτού θα μπορούσατε να προσλάβετε επιστήμονες, για να σας βοηθήσουν στην οργάνωση των έργων και την ένταξή τους. Γιατί χρειάζεται η σύσταση συμβουλευτικής Επιτροπής; Για να υπάρξουν πάλι αλληλοκαλύψεις και προστριβές μεταξύ της αρμόδιας Διαχειριστικής Αρχής και αυτής της Επιτροπής; Πείτε το καθαρά, κύριε Υπουργέ. Θέλετε πάλι να βολέψετε κάποια «δικά σας παιδιά» και μάλιστα σε υψηλόβαθμες θέσεις και με παχυλούς μισθούς. 
	Αναφορικά με το τέταρτο κεφάλαιο, φέρνετε κάποιες αποσπασματικές ρυθμίσεις για την ιθαγένεια και τη μεταναστευτική πολιτική. Θα επαναλάβω αυτό που είπα και στην ομιλία μου επί της αρχής. Δεν μπορεί ένα τόσο σημαντικό θέμα όσο η μεταναστευτική πολιτική να γίνεται «ουρά» σ’ ένα νομοσχέδιο που ρυθμίζει τη λειτουργία της Δημοτικής Αστυνομίας. Χρειάζεται να το αντιμετωπίσουμε το θέμα αυτό ως εθνικό ζήτημα, που απαιτεί τη διαμόρφωση μιας εθνικής πολιτικής. Θα πρότεινα λοιπόν τη σύσταση μιας Διακομματικής Επιτροπής που θα εξετάσει το θέμα σε βάθος και θα υποβάλει τις προτάσεις και τα συμπεράσματά της ενώπιον του Κοινοβουλίου, προκειμένου να πληροφορηθεί ο ελληνικός λαός ποια επιτέλους είναι η εθνική μας πολιτική γι’ αυτό το φλέγον κοινωνικό και πολιτικό ζήτημα. 
      Στο σημείο αυτό επιτρέψτε μου να κάνω ένα σχόλιο για τις τροπολογίες.  Οι Βουλευτές Ηρακλείου καταθέσαμε δύο τροπολογίες για τις αναπτυξιακές εταιρείες τις οποίες, κύριε Υπουργέ, ζητάμε να κάνετε δεκτές. 
      Στην πρώτη τροπολογία με γενικό αριθμό 450 και ειδικό 61 ζητάμε να προστεθεί στο άρθρο 20 νέα παράγραφος 18α΄, με την οποία να διευρύνεται ο ρόλος των αναπτυξιακών ανωνύμων εταιριών Ο.Τ.Α. και να μπορούν αυτές να επιτελούν και προγράμματα κοινωνικά και πολιτιστικά σε μια ευρύτερη γεωγραφική περιοχή, καθώς και να μπορούν να αναλαμβάνουν την εκπόνηση και εφαρμογή προγραμμάτων και πολιτικών προώθησης της απασχόλησης. 
      Κύριε Υπουργέ, τέτοιας μορφής παρεμβάσεις δεν μπορούν να υλοποιηθούν από τις κοινωφελείς δημοτικές επιχειρήσεις, ενώ αντίθετα μπορούν να υλοποιηθούν από τις αναπτυξιακές εταιρείες που έχουν διαδημοτικό χαρακτήρα. Άλλωστε, οι αναπτυξιακές εταιρείες είναι τα μόνα συλλογικά αναπτυξιακά εργαλεία που έχει σήμερα η Τοπική Αυτοδιοίκηση για την ανάδειξη της υπαίθρου. Βλέποντας τον κ. Τσιαρτσιώνη, που είναι εδώ, θέλω να πω ότι στην περιοχή του είναι η πρώτη αναπτυξιακή εταιρεία, η «ANKO», η οποία προσφέρει φοβερή δουλειά στη δυτική Μακεδονία κι είναι και πρωτοπόρα. 
      Στη δεύτερη τροπολογία με γενικό αριθμό 451 και ειδικό 62 ζητάμε να αναδιατυπωθεί η παράγραφος 10 του άρθρου 21 ώστε να δίνεται η δυνατότητα στους εργαζόμενους που απασχολούνται στα συγχρηματοδοτούμενα προγράμματα του Γ΄ Κοινοτικού Πλαισίου Στήριξης σε επιχειρήσεις Ο.Τ.Α.  να συνεχίσουν να προσφέρουν τις υπηρεσίες τους όχι μόνο στα προγράμματα του Ε.Σ.Π.Α. αλλά και σε όλα τα άλλα προγράμματα της Δ΄ Προγραμματικής Περιόδου μέχρι τη λήξη τους, όπως είναι το Ε.Σ.Σ.Α.Α. του Υπουργείου Αγροτικής Ανάπτυξης και Τροφίμων. 
      Το Δ’ Κοινοτικό στο Υπουργείο Ανάπτυξης δεν το λένε Ε.Σ.Π.Α., το λένε Ε.Σ.Σ.Α.Α.. Να δίνετε και στις αναπτυξιακές εταιρείες τη δυνατότητα να συμμετέχουν και σ’ αυτά. Γι’ αυτό πρέπει να το αλλάξετε αυτό, κύριε Υπουργέ, ενδεχομένως σε μια επόμενη τροπολογία, μια που τώρα δεν κάνετε δεκτές αυτές τις τροπολογίες. Πρέπει όμως να καταλάβετε τη σπουδαιότητά τους, γι’ αυτό τις αναπτύσσω. 
      Η ανανέωση των συμβάσεων και στα υπόλοιπα προγράμματα της Δ’ Προγραμματικής Περιόδου είναι απαραίτητη, προκειμένου τα προγράμματα που συνεχίζονται –όπως είναι και η κοινοτική πρωτοβουλία η «LEADER PLUS»- να υλοποιηθούν ομαλά. Οι αναπτυξιακές εταιρείες έκαναν όλα αυτά τα προγράμματα. 
      Επίσης, ζητάμε να αναδιατυπωθεί η παράγραφος 13 του άρθρου 21. Σ’ αυτή γίνεται αναφορά στα κοινωνικά προγράμματα που συγχρηματοδοτούνται από το Ε.Σ.Π.Α. και δίνει τη δυνατότητα στις αναπτυξιακές εταιρείες να υλοποιούν τέτοια προγράμματα μέχρι 31.8.2009. 
      Η παραπάνω ημερομηνία θα πρέπει να τροποποιηθεί, επειδή τα Προγράμματα «Βοήθεια στο Σπίτι» και Μονάδες Κοινωνικής Μέριμνας που προβλέπεται να προκηρυχθούν από το Υπουργείο Απασχόλησης και Κοινωνικής Προστασίας και της Περιφέρειας θα έχουν διετή διάρκεια και η υλοποίησή τους θα είναι μέχρι τις 31.12.2010.
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Η υποβολή προτάσεων για τα προγράμματα που ήδη υλοποιούνται θα πρέπει να γίνει από τους ίδιους φορείς που υλοποιούσαν και τα προγράμματα του Γ΄ Κοινοτικού Πλαισίου Στήριξης. Αυτό σημαίνει ότι για τη συνέχιση των προγραμμάτων δεν μπορούν να υποβάλουν προτάσεις κοινωφελείς επιχειρήσεις των Ο.Τ.Α. για τα προγράμματα που ήδη υλοποιούνται, επειδή δεν έχουν συσταθεί ακόμη. 
      Οποιαδήποτε αλλαγή δε του τελικού δικαιούχου στο μέσο υλοποίησης των προγραμμάτων θα επιφέρει νέα προβλήματα και στους φορείς υλοποίησης και στους εργαζόμενους στα προγράμματα αυτά. 
      Επιπλέον, αφού τα προγράμματα θα έχουν διετή διάρκεια, για όσα δεν συσταθούν κοινωφελείς επιχειρήσεις, θα υπάρχει πρόβλημα συγχρηματοδότησης, αφού θα πρέπει να υλοποιούνται μέχρι τις 31.12.2010 και αυτά θα σταματήσουν στις 31.08.2009. 
      Έτσι, η παράγραφος 13 του άρθρου 21 θα πρέπει να αναφέρει ότι οι ανώνυμες αναπτυξιακές εταιρείες μπορούν να διαχειρίζονται και να υλοποιούν κοινωνικά προγράμματα συγχρηματοδοτούμενα από το Εθνικό Στρατηγικό Πλαίσιο Αναφοράς 2007-2013 έως και την 31η Δεκεμβρίου 2013, αλλιώς θα υπάρχουν προβλήματα υλοποίησης των προγραμμάτων αυτών, τα οποία είναι πάρα πολύ χρήσιμα για τους πολίτες. 
      Με αυτόν τον τρόπο και το προσωπικό που ασχολείται με την υλοποίηση των ίδιων προγραμμάτων μπορεί να μεταφερθεί στις οικείες κοινωφελείς επιχειρήσεις, μετά από απόφαση του Διοικητικού τους Συμβουλίου. 
      Σας ζητώ και πάλι, κύριε Υπουργέ, να δείτε αυτές τις τροποποιήσεις που ζητάμε. Είναι αιτήματα των αναπτυξιακών εταιρειών και να τις φέρετε έστω σε ένα επόμενο νομοσχέδιό σας. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Το λόγο έχει ο κ. Σγουρίδης Βουλευτής του ΠΑ.ΣΟ.Κ. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε. 
      Τα γεγονότα των τελευταίων ημερών, κυρία και κύριοι συνάδελφοι, σαφώς είναι θλιβερά. Το θλιβερότερο όμως όλων είναι ότι η Κυβέρνηση από τα γεγονότα αυτά δεν έβγαλε κανένα συμπέρασμα και απέσεισε τις ευθύνες από πάνω της, φορτώνοντάς τις οπουδήποτε αλλού εκτός από την ίδια, διότι και από την τοποθέτηση του Υπουργού του κ. Παυλόπουλου, αλλά και από την τοποθέτηση του Κοινοβουλευτικού Εκπροσώπου του κ. Παναγιωτόπουλου, αυτό το συμπέρασμα έβγαλα. 
      Έρχομαι τώρα στο θέμα των άρθρων. Στο Γ’ Κεφάλαιο με το άρθρο 24 θεσμοθετείται Συμβούλιο Ασφάλειας και Πολιτικής Προστασίας. Η μεγάλη μου απορία είναι η εξής: Αν υπήρχε αυτό το Συμβούλιο Ασφάλειας και Πολιτικής Προστασίας, θα αποφεύγαμε το κάψιμο της Αθήνας, της Θεσσαλονίκης, του Βόλου και των άλλων περιοχών; Δηλαδή, θα διαχειριζόμασταν την κρίση; Θα αποτρέπαμε την κρίση; 
      Τι εμπόδιζε και τι εμποδίζει τον Υπουργό Εσωτερικών, ο οποίος έχει υπό τη σκέπη του το Υπουργείο Εσωτερικών ολόκληρο, το Υπουργείο Δημόσιας Διοίκησης και Αποκέντρωσης ολόκληρο και το Υπουργείο Δημόσιας Τάξης ολόκληρο ως υπερυπουργείο, να κάνει αυτές τις επαφές, τις συναντήσεις και να συγκαλεί ατύπως τους Γενικούς Γραμματείς αυτών των Υπουργείων, τον Αρχηγό της Ελληνικής Αστυνομίας, τον Αρχηγό του Πυροσβεστικού Σώματος, τον Αρχηγό της Αγροφυλακής, το Διοικητή της Εθνικής Υπηρεσίας Πληροφοριών; 
      Μα, όλοι αυτοί δεν υπάγονται υπό την αιγίδα του; Δεν μπόρεσα να καταλάβω γιατί συστήνετε αυτό το συμβούλιο, πλην και μόνο αν πρέπει να πάρουμε κάποια επιδόματα, λόγω συμμετοχής στο συμβούλιο. 
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Ποιοι να πάρουν επιδόματα; 
      ΠΑΝΑΓΙΩΤΗΣ ΣΓΟΥΡΙΔΗΣ: Αυτοί που συμμετέχουν σε κάθε συμβούλιο. 
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Οι γραμματείς και οι Υπουργοί; 
      ΠΑΝΑΓΙΩΤΗΣ ΣΓΟΥΡΙΔΗΣ: Νομίζω ότι εάν ψάξετε τη νομοθεσία, ρωτήστε… 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, μη διακόπτετε να ολοκληρώσει ο συνάδελφος. 
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών): Εγώ δεν έχω πάρει ποτέ πέντε χρόνια επίδομα. 
      ΠΑΝΑΓΙΩΤΗΣ ΣΓΟΥΡΙΔΗΣ: Μα, δεν μιλάω για εσάς. Δεν συμμετέχετε εσείς. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριοι συνάδελφοι, όχι διάλογο. Να ολοκληρώσει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Έρχομαι στο άρθρο 28, στα θέματα επιχειρησιακών προγραμμάτων. Προσλαμβάνετε διακόσιους με μία διάταξη τελείως ασαφή. Σίγουρα τους προσλαμβάνετε μέσω Α.Σ.Ε.Π., αλλά προσέξτε τις ασάφειες της διάταξης που θα οδηγήσουν εκ των υστέρων στο όργιο του ρουσφετιού και στην «παρέμβαση της αρκούδας». 
      Λέτε, λοιπόν, ότι το προσωπικό, μετά την εκπαίδευση του, διατίθεται με απόφαση του Υπουργού Εσωτερικών για το διορισμό στις περιφέρειες και τις Νομαρχιακές Αυτοδιοικήσεις. Με απόφαση διάθεσης καθορίζονται και οι κλάδοι και οι ειδικότητες στις θέσεις στις οποίες διορίζονται. Έτσι λέτε. Στην παράγραφο, όμως, 4, λέτε ότι κατά το διάστημα της εκπαίδευσης και ως το διορισμό τους, καταβάλλονται οι τακτικές αποδοχές νεοδιοριζόμενων υπαλλήλων αντιστοίχου κλάδου και ειδικότητας. Άρα, τους κλάδους και τις ειδικότητες, τις έχετε εκ των προτέρων. Δεν τις καθορίζετε εκ των υστέρων. Εδώ, το άρθρο πώς κολλάει; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Μου επιτρέπετε, κύριε συνάδελφε; 
      ΠΑΝΑΓΙΩΤΗΣ ΣΓΟΥΡΙΔΗΣ: Σας επιτρέπω, κύριε Υπουργέ. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Μία διευκρίνιση θέλω να κάνω μόνο. 
      Με την τροποποίηση που κάναμε -δεν ήσασταν εδώ- μπήκαν και οι Τ.Ε.. Άρα, λοιπόν, είναι Π.Ε., Τ.Ε. ή συναφών. Αυτό, από τη στιγμή που θα υποβάλεις την αίτηση, το δίπλωμά σου, καθορίζει πού είσαι. 
      ΠΑΝΑΓΙΩΤΗΣ ΣΓΟΥΡΙΔΗΣ: Γιατί λέτε, λοιπόν, «με την απόφαση διάθεσης καθορίζονται οι κλάδοι και οι ειδικότητες στις θέσεις που διορίζονται»; Γιατί το λέτε αυτό; Δεν χρειάζεται. Διότι από τη στιγμή που έχω εγώ τον κλάδο και την ειδικότητα, αυτόματα με αυτήν διορίζομαι. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Θα σας πω. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριοι συνάδελφοι, δεν μπορούμε να συνεχίσουμε έτσι. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Μόνο αυτό. 
      Στην περιφέρεια της Θεσσαλίας θα πάει ένας Π.Ε., δύο Τ.Ε.. Αυτό θα καθοριστεί με την απόφαση. 
      ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα. 
      Σας λέω, λοιπόν, τώρα, κύριε Υφυπουργέ, ότι το ορθότερο σε όλα αυτά θα ήταν να βγάλετε μία προκήρυξη για διακόσιες θέσεις, αφού έχετε καθορίσει εκ των προτέρων σε ποια νομαρχία, σε ποια περιφέρεια, χρειάζεστε τα άτομα και να πείτε «χρειάζομαι στην πρώτη περιφέρεια ανατολικής Μακεδονίας και Θράκης, δύο». Αυτό θα έπρεπε να το κάνετε έτσι. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Έτσι θα γίνει. 
      ΠΑΝΑΓΙΩΤΗΣ ΣΓΟΥΡΙΔΗΣ: Γιατί το κάνατε τότε το άρθρο; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Σας λέω ότι έτσι θα γίνει. 
      ΠΑΝΑΓΙΩΤΗΣ ΣΓΟΥΡΙΔΗΣ: Ωραία. Ευτυχώς που μέσα από τη συζήτηση βγάζουμε κάποια συμπεράσματα. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Μισό λεπτό. Είναι σημαντικό. Έτσι θα γίνει, κύριε συνάδελφε. 
      ΠΑΝΑΓΙΩΤΗΣ ΣΓΟΥΡΙΔΗΣ: Για τα σημαντικά συζητάμε. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Είμαι ένας οικογενειάρχης και μένω στην Ξάνθη, στην Κομοτηνή και υποβάλλω τα χαρτιά μου και διορίζομαι -είμαι μέσα στους διακόσιους- με τις διατάξεις του ΑΣΕΠ. Είναι δυνατόν, χωρίς να το θέλω, να με διορίσει το Υπουργείο στην Κρήτη; Είναι προφανές ότι στην προκήρυξη...
      ΠΑΝΑΓΙΩΤΗΣ ΣΓΟΥΡΙΔΗΣ: Είναι λάθος διατυπωμένο το άρθρο. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Όχι. Απλώς, στην προκήρυξη θα διευκρινίζονται αυτά. Δεν είναι απαραίτητο στο άρθρο να είναι λεπτομέρειες της προκήρυξης. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Σγουρίδη, παρακαλώ μην απευθύνεστε προσωπικά στον Υπουργό. Ολοκληρώστε και να σας απαντήσει στο τέλος. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία Πρόεδρε, νομίζω ότι όταν μιλάμε επί των άρθρων, στον Υπουργό απευθυνόμαστε. Δεν απευθυνόμαστε στον Πρόεδρο. 
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, όμως, διότι έτσι ούτε τα Πρακτικά μπορούν...
      ΠΑΝΑΓΙΩΤΗΣ ΣΓΟΥΡΙΔΗΣ: Λέω, λοιπόν, ότι το άρθρο αυτό είναι διατυπωμένο λάθος εξ αρχής, χώρια του ότι στην παράγραφο 5 περνάτε, ως μη οφείλατε, συγκρότηση Συμβουλευτικής Επιτροπής από εμπειρογνώμονες υψηλού κύρους επαγγελματικής κατάρτισης, Έλληνες και αλλοδαπούς. Γιατί τους βάζετε τους αλλοδαπούς; Δεν κατάλαβα καλά. Γιατί βάζετε τους αλλοδαπούς;
Δεν έχουμε Έλληνες επιστήμονες οι οποίοι να έχουν σπουδάσει στο εξωτερικό; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Είναι κοινοτική οδηγία, κύριε συνάδελφε. 
      ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα. 
      Έρχομαι τώρα στο άρθρο 31, όπου οφείλω να σας πω αυτό που σας είπα και στην τοποθέτησή μου επί της αρχής. Οι γενικεύσεις ευνοϊκών μέτρων και κινήτρων και η επέκταση ευεργετικών διατάξεων γεωγραφικά, υπηρετούν έναν και μόνο στόχο: Να σταματήσουν να «παίζουν» αυτές οι ευεργετικές διατάξεις το ρόλο για τον οποίο θεσπίστηκαν στις περιοχές τους. Ένα μέτρο που επεκτείνεται, παύει να είναι ευνοϊκό για τον οποιοδήποτε. Δεν είναι ευνοϊκό για κανέναν. Τελείωσε! 
      Έρχομαι τώρα στα άρθρα 34 και 37. Σ’ αυτά τα δύο άρθρα, οφείλω να πω ότι έχουμε την κορύφωση της επιδοματικής πολιτικής και η κατάργηση του ενιαίου μισθολογίου. Τελείωσαν. Όλα με επιδόματα. Όποιος Υπουργός έρχεται, θεσπίζει και ένα επίδομα και μάλιστα με τρόπο σταδιακό, ώστε να μπορεί να ολοκληρωθεί στο τέλος της τετραετίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στην παράγραφο 3 του άρθρου 37 λέτε τα εξής: «Τυχόν καταβαλλόμενες στους ανωτέρω υπαλλήλους πρόσθετες μισθολογικές παροχές συμψηφίζονται με την ειδική παροχή της παραγράφου 1 –του επιδόματος- εξαιρουμένων –ακούστε τώρα τις εξαιρέσεις, κύριοι συνάδελφοι, και δείτε πόσα επιδόματα δίνονται- του επιδόματος ειδικών συνθηκών εργασίας, του ειδικού επιδόματος αντισταθμίσματος, του ειδικού επιδόματος του άρθρου 27 παράγραφοι 34, 35, 36 και 37, του μερίσματος του προϊόντος του Ειδικού Λογαριασμού, του ειδικού επιδόματος του άρθρου 21 παράγραφος 2. Αναρωτιέμαι, λοιπόν, πόσα άλλα επιδόματα παίρνουν σε ένα μισθό; Προς Θεού! Γι’ αυτό αυτό το ελληνικό κράτος -ξεκινώντας και από εμάς, αλλά και από εσάς που συνεχίζετε- δεν πρόκειται να δει ποτέ χαΐρι. 
      Και για να τα πω και σε σας, κύριε Ροντούλη, έρχομαι τώρα στα θέματα της μεταναστευτικής πολιτικής. 
      ΠΡΟΕΔΡΕΥΟΥΣΑ (Βέρα Νικολαΐδου): Όμως, σε ένα λεπτό πρέπει να τελειώσετε, κύριε Σγουρίδη. 
      ΠΑΝΑΓΙΩΤΗΣ ΣΓΟΥΡΙΔΗΣ: Έχω δικαίωμα από τις διακοπές, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Τις διακοπές εσείς τις προκαλέσατε. Έχετε ήδη ένα λεπτό επιπλέον. Στα δέκα λεπτά πρέπει να ολοκληρώσετε. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία Πρόεδρε, δεν θέλω να αντιδικήσω μαζί σας. Δεν το θέλω. 
      ΠΡΟΕΔΡΕΥΟΥΣΑ (Βέρα Νικολαΐδου): Ούτε και εγώ, κύριε Σγουρίδη, αλλά παρακαλώ…
      ΠΑΝΑΓΙΩΤΗΣ ΣΓΟΥΡΙΔΗΣ: Μου είστε πάρα πολύ συμπαθής, κυρία Πρόεδρε, και εκτελείτε τα καθήκοντά σας άψογα. Όμως, οι άλλοι, χωρίς να έχουν διακοπές, πήραν δύο και τρία λεπτά παραπάνω. Εγώ σας ζητάω ένα λεπτό. Θα είχα τελειώσει. 
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, συνεχίστε. 
      ΠΑΝΑΓΙΩΤΗΣ ΣΓΟΥΡΙΔΗΣ: Και πολύ σύντομα, λέω το εξής. Η Ελλάδα από χώρα εξαγωγής μεταναστών, έγινε χώρα εισαγωγής μεταναστών. Σαφώς δεν είχε μεταναστευτική πολιτική και γι’ αυτό έγιναν τραγελαφικά πράγματα. 
      Όμως, θα πρέπει να πούμε ότι όσον αφορά αυτούς τους ανθρώπους που υποδεχθήκαμε, θα πρέπει να τους επιλύσουμε ζωτικά προβλήματα. Υπήρχε μετανάστρια, η οποία ήταν στην Ελλάδα. Τα παιδιά της, λοιπόν -τα οποία γεννήθηκαν εδώ και σπούδασαν Γυμνάσιο και Λύκειο- όταν έφτασαν δεκαοχτώ χρονών, έπρεπε να φύγουν έξω. Τα επιλύετε αυτά τα πράγματα τα επιλύετε σωστά; 
      Άρα, λοιπόν, θα ήθελα να πω –για να μην συνεχίσω- ότι εξ ανάγκης υπάρχουν κάποιες διατάξεις που έπρεπε, κύριε Ροντούλη, να ψηφιστούν για να απαλύνουν τον πόνο και τη δυστυχία κάποιων ανθρώπων τους οποίους δεχθήκαμε χωρίς μεταναστευτική πολιτική. 
      Σας ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο κ. Δημήτριος Τσιρώνης, Βουλευτής του ΠΑ.ΣΟ.Κ. 
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, κύριε Υπουργέ, η Κυβέρνηση τις τελευταίες πέντε μέρες με αποκλειστικά δική της ευθύνη έχει οδηγήσει τη χώρα σε κατάσταση πανικού. Έχει δημιουργήσει ένα χάος στη χώρα, στις μεγάλες πόλεις, μία ανασφάλεια στους πολίτες. 
      Σήμερα, με αποκλειστική ευθύνη της Κυβέρνησης, ο ελληνικός λαός βιώνει την απουσία, την ανυπαρξία και τη γύμνια του κρατικού μηχανισμού, τον ευτελισμό και το διασυρμό της Ελληνικής Αστυνομίας, την αδυναμία διασφάλισης της δημόσιας τάξης και της ασφάλειας των πολιτών, τη διασφάλιση ειρηνικής και δημοκρατικής έκφρασης της νεολαίας μας και των εργαζομένων που διεκδικούν ένα καλύτερο μέλλον και ένα καλύτερο αύριο στα εισοδήματά τους και μία καλύτερη προοπτική. 
      Αντίθετα οδηγήσατε και αφήσατε τη χώρα και τις μεγάλες πόλεις, την Αθήνα, τη Θεσσαλονίκη, την Πάτρα, το Βόλο, τη Λάρισα, τα Χανιά, τις μεγαλύτερες ελληνικές πόλεις, τις αφήσατε στο έλεος των κουκουλοφόρων που όλοι έχουμε καταδικάσει αυτές τις μέρες τη δράση τους και οδηγήσατε έτσι και στο διασυρμό και στον ευτελισμό της Ελληνικής Αστυνομίας. 
      Θα έλεγα ότι με τις χθεσινές αποκαλύψεις προκαλούν τεράστια ερωτηματικά οι κουκουλοφόροι- αστυνομικοί οι οποίοι αποκαλύφθηκαν και θέλουμε να μας απαντήσετε υπεύθυνα εδώ στη Βουλή, κύριε Υπουργέ, ως αρμόδιος Υπουργός των Εσωτερικών για τη δράση των αστυνομικών-κουκουλοφόρων ποιος ήταν ο ρόλος τους σε αυτήν την ιστορία. Έτσι με αυτόν τον τρόπο έχετε καταφέρει όλες αυτές τις μέρες να τρομοκρατήσετε και να εκφοβήσετε τους Έλληνες πολίτες έτσι ώστε να μην αγωνίζονται, να μην διεκδικούν ένα καλύτερο αύριο και μια καλύτερη προοπτική για τους ίδιους και τα παιδιά τους. 
      Με τον τρόπο αυτό καταφέρατε και οδηγήσατε τη χώρα μας να μπει πάλι με αρνητικά πρωτοσέλιδα στα μεγαλύτερα διεθνή Μαζικά Μέσα Ενημέρωσης και αυτό δεν είναι για πρώτη φορά. Πρόσφατα στο περιοδικό «TIME» την 1η Δεκεμβρίου, θα το  καταθέσω και στα Πρακτικά, γράφει στην πρώτη σελίδα «How Greece, has become the back door to Europe», αφορώντας στα μεταναστευτικά ρεύματα από τα ανατολικά σύνορα της χώρας, από τα νησιά μας, πώς τα μεταναστευτικά ρεύματα έχουν κατακλύσει μέσω της χώρας μας ολόκληρη την Ευρώπη. Το καταθέτω να το δουν όσοι συνάδελφοι θέλουν, στα Πρακτικά. 
      (Στο σημείο αυτό ο Βουλευτής κ.  Δημήτριος Τσιρώνης                        καταθέτει για τα Πρακτικά το προαναφερθέν δημοσίευμα  , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό έγινε σε δημοσίευμα της 1ης Δεκεμβρίου φέτος πριν από λίγες μέρες. Είναι άλλο ένα αρνητικό δημοσίευμα. Έχει μπαράζ αρνητικών δημοσιευμάτων η σημερινή Κυβέρνηση. 
      Αποτελεί δε ειρωνεία ότι σε αυτό το νομοσχέδιο συζητάμε για μεταναστευτικά ζητήματα. Και δεν τολμήσατε, κύριε Υπουργέ, το έχουμε πει, δίνετε μόνο το καθεστώς του επί μακρόν διαμένοντος σε αυτούς που γεννιούνται στην Ελλάδα, στα παιδιά των μεταναστών. Γιατί δεν τους δίνετε τη δυνατότητα απόκτησης της ελληνικής ιθαγένειας; Έχουν γεννηθεί στην Ελλάδα έχουν πάει σχολείο στην Ελλάδα, έχουν ζήσει στην Ελλάδα, τη θεωρούν δεύτερη πατρίδα τους και οι περισσότεροι θα τη θεωρούν και πρώτη πατρίδα τους, μόνο η καταγωγή τους θα είναι από άλλη χώρα. Εδώ έχουν γεννηθεί, να τους δώσετε ελληνική ιθαγένεια. Τολμήστε το. Γιατί σταματάτε; Γιατί δεν το τολμάτε αυτό το ζήτημα; Και αποτελεί δε ειρωνεία  ότι αυτό το νομοσχέδιο το συζητάμε μέσα σε μια τέτοια αρνητική συγκυρία. 
      Έχουμε την αναδιοργάνωση της Δημοτικής Αστυνομίας, που ουσιαστικά πρόκειται για μια νέου τύπου αστυνομία, μια αστυνομία πόλεων θα λέγαμε, με πολιτικό προσωπικό, που θα έρχεται ουσιαστικά να αποκαταστήσει και να καλύψει τα κενά της Ελληνικής Αστυνομίας, αυτά τα κενά τα οποία είδαμε αυτές τις ημέρες. Αυτά τα κενά θέλετε να καλύψει; Να αλλάξουμε το ρόλο της Δημοτικής Αστυνομίας; Ε, όχι, δεν το θέλουμε. Δεν θέλουμε μια νέα αστυνομία, νέου τύπου δίπλα στην Ελληνική Αστυνομία. Να ισχυροποιήσετε την Ελληνική Αστυνομία. Δεν υπάρχει  κανένας λόγος, κύριε Υπουργέ, να οδηγήσετε την Ελληνική Αστυνομία στον γκρεμό, όπως την οδηγήσατε αυτές τις μέρες. Η Δημοτική Αστυνομία είναι άλλο πράγμα. 
      Εμείς επιμένουμε σε μια Δημοτική Αστυνομία, φιλική απέναντι στους δημότες, με προληπτικό αντί κατασταλτικό χαρακτήρα -γιατί δεν ξέρουμε αν θα την μετατρέψετε και σε κατασταλτική υπηρεσία σταδιακά-  με συγκεκριμένο ρόλο και δράση,  με δημοτικό, αντί αστυνομικό ρόλο. Ξεκάθαρα! 
      Τώρα θα ήθελα, κύριε Υπουργέ, να σας θέσω ένα ζήτημα  και εγώ ως πρώην υπάλληλος του Υπουργείου Εσωτερικών. Σε συναδέλφους μου των Νομαρχιακών Αυτοδιοικήσεων που έχουν πάει στις Νομαρχιακές Αυτοδιοικήσεις αναγκαστικά -υποχρεωτικά τους έχετε μετατάξει με το νόμο του 2001 και έχετε εντάξει στις Νομαρχιακές Αυτοδιοικήσεις πρώην υπαλλήλους του Υπουργείου Εσωτερικών- δεν τους δίνετε τα επιδόματα που πρέπει να πάρουν, αυτά που παίρνουν οι υπάλληλοι του Υπουργείου Εσωτερικών, αυτά που έπαιρνα και εγώ  μέχρι που βγήκα Βουλευτής. Γιατί δεν τα παίρνουν; Αυτό το 35% ,που δίνετε 15% αύξηση στο επίδομα που παίρνουν από τα έσοδα του Εθνικού Τυπογραφείου, που αυξάνει κατά 5% κάθε χρόνο, να το δώσετε και σε αυτούς τους υπαλλήλους. Είναι ζήτημα κοινωνικής δικαιοσύνης. Είναι ζήτημα ισονομίας και τάξης για όλους αυτούς τους ανθρώπους. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Δεν ήσασταν στο Υπουργείο τότε;
     ΔΗΜΗΤΡΙΟΣ ΤΣΙΡΩΝΗΣ: Εγώ είμαι ακόμη στο Υπουργείο, κύριε Υπουργέ. Κι αν δεν εκλεγώ Βουλευτής, θα επιστρέψω στο Υπουργείο Εσωτερικών. Αλλά είναι ζήτημα αλληλεγγύης προς τους πρώην υπαλλήλους του Υπουργείου Εσωτερικών, που πήγαν στις Νομαρχιακές Αυτοδιοικήσεις και πρέπει να το δώσετε. Δεν χρειάζεται να το εξαιρέσετε.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Τρία χρόνια είχε η κ. Παπανδρέου να το θεσμοθετήσει. Γιατί δεν το έκανε;
     ΠΡΟΕΔΡΕΥΟΥΣΑ (Βέρα Νικολαϊδου): Παρακαλώ, κύριε Υπουργέ. Δεν συνηθίζετε να διακόπτετε.
      ΔΗΜΗΤΡΙΟΣ ΤΣΙΡΩΝΗΣ: Ο ιδρυτικός νόμος του 1994, κύριε Υπουργέ, ο ν.2218 έλεγε ότι «οι μετατασσόμενοι υπάλληλοι μετά τη μετάταξή τους ακολουθούν το μισθολογικό καθεστώς και λαμβάνουν όλα τα επιδόματα που λαμβάνουν οι υπάλληλοι του Υπουργείου απ’ όπου προέρχονται». Είναι το άρθρο 39 παράγραφος 7 του ν.2218/1994. 
     ΑΣΤΕΡΙΟΣ ΡΟΝΤΟΥΛΗΣ: Άλλα λέγατε πριν.
     ΔΗΜΗΤΡΙΟΣ ΤΣΙΡΩΝΗΣ: Σαν Βουλευτής κάνω την τοποθέτησή μου και πρέπει αυτό το επίδομα να το δώσετε, κύριε Υπουργέ. Και πρέπει να το δώσετε και άμεσα για λόγους δικαιοσύνης και τάξης απέναντι σ’ αυτούς τους υπαλλήλους που πήγαν στο Υπουργείο Εσωτερικών, που σήμερα είναι υπάλληλοι των Νομαρχιακών Αυτοδιοικήσεων. Οι υπάλληλοι της Νομαρχιακής Αυτοδιοίκησης των άλλων Υπουργείων παίρνουν όλα τα επιδόματα πλην αυτών των υπαλλήλων. Δεν υπάρχει κανένας λόγος να μη το δώσετε. Είναι ζήτημα δικαιοσύνης. Άλλωστε και με το άρθρο 37 δίνετε επιπλέον επιδόματα, αυξάνετε τη μηνιαία ειδική παροχή για τους υπαλλήλους των περιφερειών της χώρας. Με το άρθρο 34, όπως σας είπα, το αυξάνετε για τους υπαλλήλους του Υπουργείου Εσωτερικών. Δεν υπάρχει κανένας λόγος να εξαιρούνται αυτοί οι υπάλληλοι των Νομαρχιακών Αυτοδιοικήσεων.
     Εμείς θα το κάνουμε. Θέλετε να το κάνετε; Δεν θέλετε; Εσείς θα αποφασίσετε. Εσείς είστε ο Υπουργός.
     Σε ό,τι αφορά τη ρύθμιση για τα Κ.Τ.Ε.Λ., πράγματι είναι στη σωστή κατεύθυνση οι συμβάσεις αυτές στις Νομαρχιακές Αυτοδιοικήσεις για τη μεταφορά των μαθητών με τα αστικά ή υπεραστικά Κ.Τ.Ε.Λ., με τα ταξί και τα τουριστικά λεωφορεία. Άρει μια ταλαιπωρία πολλών ετών και άρει και μια αδικία. Νομίζω ότι είναι στη σωστή κατεύθυνση γιατί δίνει τη δυνατότητα να πληρωθούν όλοι αυτοί οι άνθρωποι που ταλαιπωρούνται. Χωρίς δική τους υπαιτιότητα, αλλά με υπαιτιότητα των υπηρεσιών των Νομαρχιακών Αυτοδιοικήσεων οδηγήθηκαν σ’ αυτό το σημείο.
     Σε κάθε περίπτωση, κύριε Υπουργέ, νομίζουμε ότι αυτό το νομοσχέδιο συνολικά είναι ένα νομοσχέδιο σκούπα, το οποίο αντιμετωπίζει με αποσπασματικό τρόπο τα ζητήματα και με προχειρότητα, η οποία είναι άνευ προηγουμένου. Κάθε λίγο στα έδρανά μας παίρναμε και μια καινούργια τροπολογία, μια καινούργια ρύθμιση. Δεν ξέρουμε πραγματικά τι νομοθετούμε. Θα περιμένουμε ουσιαστικά στο σύνολο να μάθουμε ακόμη και εμείς οι Βουλευτές τι νομοθετήσαμε σήμερα εδώ μέσα. Πραγματικά δεν ξέρει κανένας. Διατάξεις αποσύρονται, διατάξεις μπαίνουν, διατάξεις  εισάγονται, αλλάζουν οι σειρές. Η νομοθετική λειτουργία της Βουλής λυπάμαι πάρα πολύ αλλά γίνεται με ένα πρόχειρο, αποσπασματικό τρόπο, που δεν έχει κανένα προηγούμενο.
     Σας ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
     Το λόγο έχει ο κ. Πολατίδης, Βουλευτής του ΛΑ.Ο.Σ.
     ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
     Θέλω να αναφερθώ κατ’ αρχάς σε ένα γεγονός που έχει σχέση με το τραγικό συμβάν, το οποίο οδήγησε και σ’ αυτές τις αντιδράσεις, σ’ αυτά τα γεγονότα που είδαμε τις προηγούμενες μέρες, το οποίο κατά τη γνώμη μου δεν έχει αναδειχθεί.
     Την ημέρα που συνέβη το τραγικό περιστατικό, παρακολουθώντας και εγώ κάποιον τηλεοπτικό δίαυλο, ο οποίος διέκοψε το πρόγραμμά του –ήταν το βράδυ του Σαββάτου- ούτως ώστε να μεταδώσει την είδηση γι’ αυτό που συνέβη, ανέφερε και κάποια δήλωση του κ. Παυλόπουλου, του Υπουργού Εσωτερικών. Και φυσικά στο ίδιο κύμα ήταν και η ανακοίνωση κατόπιν του Πρωθυπουργού. Δηλώθηκε, λοιπόν, ο αποτροπιασμός για το γεγονός που συνέβη και τονίστηκε ότι δεν θα υπάρξει επιείκεια. 
     Από πότε η εκτελεστική εξουσία είναι υπεύθυνη για κάποια εγκλήματα ή περιστατικά να υποδεικνύει στη δικαστική εξουσία για το αν θα δείξει επιείκεια ή όχι. Εγώ έχω την κακή συνήθεια ξέρετε να διαβάζω το Σύνταγμα και μέσα δεν έχω βρει καμμία μα καμμία διάταξη που να λέει αυτό.
      Η διερεύνηση του περιστατικού, η επιείκεια που θα δείξει ή δεν θα δείξει το δικαστήριο, είναι δουλειά του δικαστηρίου. Και υπέπεσε σε βαρύτατο σφάλμα ο Υπουργός, ο οποίος είναι και νομικός και μάλιστα καθηγητής. 
      Πέρα από αυτό, υπάρχει και το γεγονός ότι όταν υπήρξε αντίδραση στη δράση αυτή των κουκουλοφόρων, όπως στην Πάτρα, στη Λάρισα και σε άλλες πόλεις και μάλιστα και στην πόλη των Σερρών, που υπήρξαν πληροφορίες ότι θα μεταφερθούν κουκουλοφόροι με λεωφορεία από τη Θεσσαλονίκη, ούτως ώστε να σπάσουν τα μαγαζιά, ο Πρόεδρος του Επιμελητηρίου των Σερρών, βγήκε και δήλωσε ότι πρέπει οι επιχειρηματίες να προφυλάξουν μόνοι τους την περιουσία τους, αφού η Αστυνομία δήλωσε αδυναμία ή μάλιστα όπως το είπε ο κ. Παυλόπουλος, είπε να έχει αμυντική στάση. Όταν λοιπόν έγινε αυτό βγήκαν δημοσιογράφοι και άρχισαν να λοιδορούν τους καταστηματάρχες, οι οποίοι προσπάθησαν να σώσουν την περιουσία τους. Τέλος πάντων, τι θέλουμε; Θέλουμε να δρα η κοινωνία ή δεν θέλουμε να δρα; Όταν τους αφήνει έρμαιο στις διαθέσεις του οποιουδήποτε λαθρομετανάστη ή Έλληνα, ο οποίος θέλει να του σπάσει το μαγαζί και να λεηλατήσει, τι ακριβώς πρέπει να κάνουν; Να κάνουν διαμαρτυρίες μετά ή να ελπίζουν ότι θα πάρουν κάποτε τα χρήματα τα οποία έταξε ο Πρωθυπουργός; 
      Υπάρχουν βέβαια και άλλα θέματα, όπως το ποιες είναι οι αξίες των παιδιών, ότι τη διαπαιδαγώγηση την έχει αναλάβει στην ουσία η τηλεόραση, ότι οι γονείς πολλές φορές για να αποκτήσουν μια «ελευθερία» δίνουν χρήματα στα παιδιά και τα αφήνουν ελεύθερα και τελικά όταν είναι παιδιά τα οποία δεν έχουν πάρει αξίες από το σχολείο, δεν παίρνουν αξίες από την κοινωνία, παίρνουν αυτές τις αξίες του βαρβαρισμού που μας στέλνει από το Χόλιγουντ η Αμερική. Τελικά, τι καταλήγουν τα παιδιά; Καταλήγουν να ψάξουν κάποιες αξίες -εντός ή εκτός εισαγωγικών- και τελικά να έχουμε αυτά τα τραγικά περιστατικά.
      Θέλω να έρθω στο θέμα της λαθρομετανάστευσης, το οποίο υπάρχει εδώ. Και λέω «λαθρομετανάστευση» και όχι «μετανάστευση», διότι στην Ελλάδα επίσημη μετανάστευση, όπως πήγαν ακριβώς οι Έλληνες στη Γερμανία, δεν είχαμε ποτέ. Ποτέ η ελληνική οικονομία δεν δημιούργησε τόσο τεράστιο αριθμό θέσεων εργασίας, ούτως ώστε να πρέπει να κάνει εισαγωγή ξένων εργαζομένων. Άρα όσοι ήρθαν, ήρθαν ως λαθρομετανάστες. Και απορώ γιατί φοβόμαστε τη λέξη, γιατί κάνουμε διάφορες σκέψεις ότι ο λαθρομετανάστης για μας …
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Τώρα δεν υπάρχουν νόμιμοι μετανάστες;	
      ΗΛΙΑΣ ΠΟΛΑΤΙΔΗΣ: Υπάρχουν λαθρομετανάστες, οι οποίοι εκ των υστέρων νομιμοποιήθηκαν. Ήρθαν σαν λαθρομετανάστες, ναι ή όχι; Ήρθε κάποιος νόμιμος, όπως πήγαιναν οι Έλληνες στη Γερμανία; 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε Υπουργέ, μη διακόπτετε. Να ζητήσετε το λόγο και θα απαντήσετε μετά.
      Συνεχίστε, κύριε Πολατίδη.
      ΗΛΙΑΣ ΠΟΛΑΤΙΔΗΣ: Εμείς πιστεύουμε ότι όσοι μετανάστες είναι να έρθουν στην Ελλάδα, να έρθουν με τις ίδιες συνθήκες και τους ίδιους όρους που πήγαν οι Έλληνες στη Γερμανία. 
      Τυγχάνει να είμαι από περιοχή η οποία είχε πολλούς μετανάστες. Όταν πήγαινα στο σχολείο, τα μισά παιδιά είχαν τους γονείς τους στη Γερμανία. Δεν άκουσα κανέναν από αυτούς οι οποίοι ήρθαν να βρίζουν τη Γερμανία. Αντιθέτως, εδώ βλέπουμε μονίμως να μισούν τους Έλληνες με τις δηλώσεις τους οι λαθρομετανάστες, τουλάχιστον αυτοί που βγαίνουν στα μέσα ενημερώσεως. Και να δηλώνει μάλιστα ο πρόεδρος των Αλβανών ότι σε περίπτωση πολέμου Ελλάδας – Τουρκίας, οι Αλβανοί μετανάστες θα πάρουν το μέρος της Τουρκίας. 
      ΑΣΤΕΡΙΟΣ ΡΟΝΤΟΥΛΗΣ: Ποιος τα είπε αυτά; 
      ΗΛΙΑΣ ΠΟΛΑΤΙΔΗΣ: Ο Ταχίρ Μίτσι. 
      Για ποιο λόγο, όμως, γίνεται; Αυτό είναι το βασικό, να δούμε πίσω από τις ρυθμίσεις τι κρύβεται. Κρύβεται ότι το ΠΑ.ΣΟ.Κ. και η Νέα Δημοκρατία έχουν στελέχη τα οποία ανήκουν στη Λέσχη Μπίλντεμπεργκ. Και θα αναφέρω ότι στη φετινή συνεδρίαση της Λέσχης Μπίλντεμπεργκ, συμμετείχαν από ελληνικής πλευράς ο κ. Αλογοσκούφης, ο κ. Θωμάς Βαρβιτσιώτης –προφανώς πρόκειται για κάποια συνωνυμία- η κ. Άννα Διαμαντοπούλου και ο κ. Δημήτρης Παπαλεξόπουλος. 
      Καταθέτω μάλιστα και στα Πρακτικά, για να υπάρχει ποιοι έχουν κατά εποχές συμμετάσχει στη Λέσχη Μπίλντεμπεργκ.
      (Στο σημείο αυτό ο Βουλευτής κ. Ηλίας Πολατίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θα πείτε, η Λέσχη Μπίλντεμπεργκ μπορεί να είναι ένα σωματείο, στο οποίο μαζεύονται οι διάφοροι κύριοι, πίνουν το τσάι τους. Το θέμα είναι ότι είναι κρυφές οι συνεδριάσεις. 
      Θα σας πω και τι λέει ο αρχηγός της Λέσχης Μπίλντεμπεργκ, ο Ντέιβιντ Ροκφέλερ: «Χαρακτηρίζω την οικογένειά μου και εμένα ως «διεθνιστές» και ότι συνωμοτούμε με άλλους σε όλο τον κόσμο για να δημιουργήσουμε μια πιο ολοκληρωμένη παγκόσμια πολιτική και οικονομική δομή, έναν κόσμο …» -εννοεί μια παγκόσμια κυβέρνηση, αν το θέλετε- «… και αν αυτή είναι η κατηγορία δηλώνω ένοχος και είμαι περήφανος γι’ αυτό». Αυτό είναι γραμμένο στη σελίδα 405 στα απομνημονεύματα του ίδιου του Ροκφέλερ και υπάρχει στην παραπομπή και το ISBN, δηλαδή, όποιος θέλει μπορεί να βρει και το βιβλίο.
      Θα το καταθέσω και αυτό στα Πρακτικά.
      (Στο σημείο αυτό ο Βουλευτής κ. Ηλίας Πολατίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Εδώ υπάρχει ένα βαθύτατο θέμα. Είστε συγκάτοικοι με κάποιον. Δεν θα αναφέρω εθνικά επιχειρήματα, διότι εσείς το έθνος το θεωρείτε μία παρωχημένη κοινωνική κατασκευή. Εμείς πιστεύουμε ότι το έθνος είναι μία οικογένεια. 
    Είστε συγκάτοικοι δύο άνθρωποι σε ένα σπίτι, κύριε Υπουργέ, παραδείγματος χάριν εγώ κι εσείς και δεν έχουμε καμμία σχέση παρά μόνο μοιραζόμαστε το ενοίκιο και ξαφνικά θέλετε να φέρετε και τρίτο συγκάτοικο, δεν θα με ρωτήσετε; Δεν θα πάρετε τη δική μου γνώμη; Είναι δυνατόν μόνος σας να αποφασίσετε ποιος θα έλθει και ποιος δεν θα έλθει; Τον ελληνικό λαό, που δεν είναι απλώς ο συγκάτοικος αλλά σύμφωνα με το Σύνταγμα ο ιδιοκτήτης της Ελλάδας, του ελληνικού κράτους, τον έχετε ρωτήσει ποτέ; Θα θέσετε όλες αυτές τις ρυθμίσεις; 
    Αναφερθήκατε τι σας είπε η Ευρώπη, τι έκανε η Ευρώπη. Μα, ο ελληνικός λαός θα υποστεί όλα αυτά τα προβλήματα. 
    Κι ερχόμαστε εδώ στο άλλο θέμα. Δεν είδα εγώ κανέναν από τους πολλούς, είτε του ΣΥ.ΡΙΖ.Α. είτε του ΠΑ.ΣΟ.Κ. είτε της Νέας Δημοκρατίας, που έχουν ταυτιστεί αυτά τα τρία κόμματα, να παίρνει κανέναν λαθρομετανάστη, καμμία οικογένεια στο σπίτι του. Δεν είδα κανέναν στην Εκάλη ή στο Ψυχικό, που κατοικούν οι πολιτικοί αυτών των κομμάτων, να νοικιάζουν ένα διπλανό σπίτι, μία βίλα κι εκεί να εγκαταστήσουν κάποια οικογένεια λαθρομεταναστών. Τους λαθρομετανάστες τους θέλουν, για να κάνουν τους καλούς και τους δήθεν αισθηματίες, αλλά να τους στέλνουν στο Περιστέρι. Έτυχε να πάω σε φίλο μου στο Περιστέρι και σε μία πλατεία εκεί στην περιοχή δεν μπορούσες να βρεις έναν άνθρωπο να μιλάει ελληνικά. Αυτό είναι που θέλετε; Θέλετε να κάνετε τους καλούς, αλλά εις βάρος των εργατικών τάξεων και των εργαζομένων; 
    Και επειδή πολλά ακούστηκαν περί εντάξεως των λαθρομεταναστών, που δήθεν θα γίνει αυτό που αναφέρθηκε με τη ρύθμιση για τα 18.
    Οι τρομοκράτες οι οποίοι έβαλαν τις βόμβες στο Εδιμβούργο στην Σκοτία ήταν πακιστανικής καταγωγής γεννημένοι στην Αγγλία, έχοντας λάβει μόρφωση στην Αγγλία, έχοντας γίνει γιατροί στην Αγγλία και υπηρετούντες το εθνικό σύστημα υγείας της Αγγλίας. Υπάρχει κάτι παραπάνω από ένταξη που θα μπορούσαν να έχουν σε αυτήν την κοινωνία; Και όμως λόγω της θρησκείας τους και λόγω όλων αυτών στο ομόφωνο ψήφισμα της διακομματικής επιτροπής της Βουλής για το δημογραφικό κι εσείς και όλα τα κόμματα τότε και ο Συνασπισμός ακόμα, δηλώνατε ότι είναι επικίνδυνη η εισαγωγή μεταναστών από ασιατικές χώρες και τώρα έρχεστε εδώ να μας πείτε ότι θα τους εντάξετε όλους και θα δημιουργήσετε την ιδανική πολυπολιτισμική κοινωνία.  Δεν είναι σοβαρή πολιτική αυτή, το ξέρετε πολύ καλά.
     Θα αναφέρω μόνο αυτό που είπε ο κ. Ψαριανός, που πραγματικά με τις διευκρινίσεις που έδωσε, που τουλάχιστον εμένα με καλύπτουν, πραγματικά έγινε διαστροφή του νοήματος αυτού που είπε στις εφημερίδες. Αλλά στα βιβλία της Ιστορίας αυτούς τους κλέφτες, που πραγματικά κάποιοι τους ονόμαζαν τρομοκράτες, τα σημερινά βιβλία του δημοτικού τούς γράφουν με μικρό «κ». Και είναι βιβλία τα οποία είναι στο πνεύμα της Ρεμπούση, με τα οποία ο Συνασπισμός και το ΣΥ.ΡΙΖ.Α. συμφωνούσαν. 
    Το καταθέτω και αυτό στα Πρακτικά.
     (Στο σημείο αυτό ο Βουλευτής κ. Ηλίας Πολατίδης καταθέτει για τα Πρακτικά το προναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Αυτή είναι η διαφορά μας, τουλάχιστον, από τα τέσσερα υπόλοιπα κόμματα. 
    Εμείς πιστεύουμε ότι το έθνος είναι οικογένεια και εσείς πιστεύετε ότι το έθνος είναι εταιρεία. Εμείς θέλουμε μία Ελλάδα που να ανήκει στους Έλληνες. Όποιος τολμά, ας το νουθετήσει πάλι αυτό το σύστημα. 
    (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΟΥΣΑ (Βέρα Νικολαΐδου): Η κ. Δραγώνα έχει το λόγο.
    ΘΑΛΕΙΑ ΔΡΑΓΩΝΑ: Κυρίες και κύριοι συνάδελφοι, εγώ θα περιοριστώ σε ένα κεφάλαιο του νομοσχεδίου, το τέταρτο, που αφορά θέματα ιθαγένειας και μεταναστευτικής πολιτικής και που παρά τις επί μέρους θετικές ρυθμίσεις, καταδεικνύει πως η Κυβέρνηση αδυνατεί ή δεν θέλει να καταλάβει τις προκλήσεις που βρίσκονται μπροστά της για να σχεδιάσει μία ολοκληρωμένη μεταναστευτική πολιτική. 
    Η πανταχόθεν ανομία των τελευταίων ημερών περίτρανα κρούει τον κώδωνα κινδύνου για την επείγουσα χάραξη μίας πολιτικής που θα εξασφαλίζει κοινωνική συνοχή. Αυτό σημαίνει ότι ανάμεσα στα άλλα η Ελλάδα πρέπει να διαχειριστεί την πρόκληση της μετανάστευσης με δημιουργικό τρόπο και με την εγγύηση των ανθρωπίνων δικαιωμάτων. 
	Ειδικότερα στο άρθρο 38 για την ανανέωση της άδειας διαμονής των εποχικά εργαζόμενων σε ξενοδοχειακές επιχειρήσεις και σε επιχειρήσεις επισιτισμού σωστά δεν απαιτείται η προσκόμιση επίκαιρης σύμβασης εργασίας, εφόσον όμως οι εργαζόμενοι κατά το διάστημα ανανέωσης λαμβάνουν επίδομα ανεργίας. Επιχειρείται δηλαδή να λυθεί το πρόβλημα όταν οι εποχικά εργαζόμενοι δεν μπορούν να προσκομίσουν σύμβαση εργασίας, επειδή τη χρονική στιγμή που χρειάζεται να ανανεώσουν την άδειά τους οι επιχειρήσεις είναι εκτός λειτουργίας. Όμως, κύριε Υπουργέ, δεν θα έπρεπε να απαιτείται οι εργαζόμενοι να λαμβάνουν επίδομα ανεργίας, καθώς έτσι εξαιρούνται όλοι όσοι δεν έχουν καταφέρει να συγκεντρώσουν τον απαιτούμενο αριθμό ενσήμων για τη χορήγηση του επιδόματος. Θα έπρεπε να αρκεί η εγγραφή στα μητρώα ανέργων του Ο.Α.Ε.Δ..
	Στο άρθρο 41 παράγραφος 1 προβλέπεται ότι αυτοί που αντικειμενικά στερούνται διαβατηρίου μπορούν να προβαίνουν σε οποιαδήποτε συναλλαγή με τις δημόσιες υπηρεσίες, τα νομικά πρόσωπα δημοσίου δικαίου, τους Ο.Τ.Α. κ.λπ. μόνο με την επίδειξη της άδειας διαμονής τους και σωστά. Σωστά. Αντιμετωπίζεται το πρόβλημα συναλλαγής με τις δημόσιες υπηρεσίες των μεταναστών που έχουν αντικειμενική αδυναμία να προσκομίσουν διαβατήριο, αν και δεν γίνεται προσπάθεια να επιλυθεί η αδυναμία πρόσβασης σε ιατρική περίθαλψη αυτών που στερούνται νόμιμων εγγράφων παραμονής.
	Δεδομένου ότι η υγεία είναι συνυφασμένη με την ίδια την επιβίωση του ατόμου και με την αξιοπρέπειά του, καθώς και με το ότι τίθενται ζητήματα δημόσιας υγείας, η πολιτεία θα πρέπει να τείνει στην ισότιμη πρόσβαση στην ιατρική περίθαλψη των μεταναστών με αυτή των Ελλήνων πολιτών. Η Εθνική Επιτροπή για τα Δικαιώματα του Ανθρώπου ήδη από το Δεκέμβριο του 2007 έχει προτείνει την κατάργηση της παραγράφου 1 του άρθρου 84 του ν. 3386/2005 στο σημείο που απαγορεύει την παροχή υπηρεσιών υγείας σε μετανάστες χωρίς νομιμοποιητικά έγγραφα σε περιπτώσεις μη έκτακτης νοσηλείας και αυτό όχι μόνο για ανθρωπιστικούς λόγους αλλά και προκειμένου να συμμορφωθεί η πολιτεία με τις υποχρεώσεις που απορρέουν από το Σύνταγμα και τις διεθνείς συνθήκες που έχει κυρώσει. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
	Παράλληλα, το άρθρο 41 παράγραφος 3 προβαίνει σε μείωση των προστίμων στις περιπτώσεις που οι υπήκοοι τρίτων χωρών παράλειψαν να δηλώσουν μέσα στις προβλεπόμενες προθεσμίες τις μεταβολές που αφορούν την προσωπική και εργασιακή τους κατάσταση. Σύμφωνα με την αιτιολογική έκθεση, η μείωση αυτή γίνεται προκειμένου το πρόστιμο να λειτουργεί ως παρακινητικό μέτρο και όχι ως επαχθές μέτρο που επιβάλλεται ως τιμωρία για την παραβίαση της τήρησης των υποχρεώσεων του μετανάστη. Ωστόσο, ακόμα και μειωμένα, τα πρόστιμα εξακολουθούν να είναι ιδιαίτερα υψηλά, 200 και 400 ευρώ, και να υπερισχύει ο εισπρακτικός χαρακτήρας τους. Πρόστιμα ύψους 15 έως 30 ευρώ θα μπορούσαν να επιτελέσουν το σκοπό τους και θα βρίσκονταν σε αναλογία με τα προβλεπόμενα για τους Έλληνες πολίτες που δεν προβαίνουν εμπρόθεσμα στις δηλώσεις τις απαιτούμενες από το νόμο. Είναι δυνατό να χαράσσουμε μέτρα που έχουν σαν στόχο την οικονομική «αφαίμαξη» των μεταναστών; 
	Συνεχίζοντας θα ήθελα να αναφερθώ στην τροπολογία με αριθμό 46/432 των Υπουργών Εσωτερικών και Οικονομίας και Οικονομικών, που επίσης θίγει ζητήματα μεταναστευτικής πολιτικής. Ενώ το ισχύον νομοθετικό πλαίσιο προβλέπει χορήγηση άδειας διαμονής για ανθρωπιστικούς λόγους σε θύματα εγκληματικών πράξεων χωρίς να διακρίνει, με την τροπολογία αυτή η άδεια διαμονής για ανθρωπιστικούς λόγους θα χορηγείται σε όσους είναι θύματα των εγκληματικών πράξεων του ν. 927/1979 περί κολασμού πράξεων ή ενεργειών που αποσκοπούν σε φυλετικές διακρίσεις. Για ποιο λόγο γίνεται ο περιορισμός αυτός, στον οποίο μάλιστα δεν γίνεται καμμία αναφορά στην αιτιολογική έκθεση, ενώ υποστηρίζεται ότι η ρύθμιση κατατείνει στην αποτελεσματικότερη προστασία των θυμάτων εγκληματικών πράξεων; Αλήθεια, πόσες ποινικές διώξεις έχουν ασκηθεί για παραβίαση του ν. 927/1979;
	Άφησα για το τέλος το άρθρο 41 παράγραφος 7 του νομοσχεδίου με το οποίο η Κυβέρνηση επικαλείται ότι τακτοποιείται η χρόνια εκκρεμότητα της νόμιμης παραμονής μεταναστών δεύτερης γενιάς. Η λύση που προκρίνει για τα παιδιά αυτά είναι η χορήγηση της άδειας του επί μακρόν διαμένοντος μετά την ενηλικίωσή του. Θυμίζω ότι την άδεια αυτή οι ενήλικες μετανάστες δικαιούνται να την αποκτήσουν με τη συμπλήρωση πενταετούς νόμιμης παραμονής στην Ελλάδα. Σύμφωνα με την αιτιολογική έκθεση, προωθείται η ενίσχυση της κοινωνικής συνοχής. Αναρωτιέται κανείς πώς επιτυγχάνεται κάτι τέτοιο με το να διαχωρίζεται η νέα γενιά σε γηγενείς, σε επί μακρόν διαμένοντες και σε οικονομικούς μετανάστες.
    Η ρύθμιση, λοιπόν, αντιλαμβάνεται ως μετανάστες δεύτερης γενιάς μόνο τα παιδιά που γεννήθηκαν εδώ και όχι αυτά που ήρθαν σε μικρή ηλικία και έχουν διαμείνει στη χώρα μέχρι την ενηλικίωσή τους, δεν γνωρίζουν άλλη πατρίδα και μιλούν ελληνικά καλύτερα απ’ ό,τι μιλούν τη μητρική τους γλώσσα. Είναι λογικό αυτό, κύριε Υπουργέ; Αλλά ακόμα και για τα παιδιά που γεννήθηκαν εδώ απαιτείται οι γονείς τους να εξακολουθούν να διαμένουν μόνιμα στη χώρα –και νόμιμα- μετά τη συμπλήρωση του δεκάτου ογδόου έτους της ηλικίας τους σαν η παραμονή-διαμονή στη χώρα να είναι κληρονομική και χωρίς να λαμβάνεται υπ’ όψιν το ενδεχόμενο ο ένας γονιός να λείπει. 
    Επιπλέον απαιτείται τα παιδιά αυτά να έχουν διανύσει την πρωτοβάθμια και γυμνασιακή εκπαίδευση αγνοώντας τη σχολική διαρροή που παρατηρείται στη δευτεροβάθμια εκπαίδευση, ιδιαίτερα στην εκπαίδευση των παιδιών από λαϊκά στρώματα. Όταν για τον ενήλικο μετανάστη χρειάζονται μόνο διακόσιες πενήντα – τριακόσιες ώρες ελληνικών, τα παιδιά που έχουν γεννηθεί εδώ και τα ελληνικά τους έχουν γίνει η μητρική τούς γλώσσα πρέπει να έχουν αποφοιτήσει επιτυχώς από το γυμνάσιο. 
Κυρίες και κύριοι συνάδελφοι, η ρύθμιση αυτή στερείται κάθε νοήματος. Αποτελεί δέσμευση του Προέδρου του ΠΑ.ΣΟ.Κ. και πάγιο αίτημα των μεταναστευτικών κοινοτήτων η κτήση της ιθαγένειας με τη γέννηση και πολιτογράφηση, με τη συμπλήρωση τριετίας στην ελληνική εκπαίδευση. Ο Συνήγορος του Πολίτη έχει τονίσει ότι η αναμόρφωση του δικαίου της ιθαγένειας προς την κατεύθυνση της αναγνώρισης δικαιώματος στην ελληνική ιθαγένεια σε όσους αλλοδαπούς έχουν αποδεδειγμένα μακρόχρονο σταθερό και ισχυρό δεσμό με τη χώρα φαντάζει πλέον ολοένα και περισσότερο αναγκαία. Μεταξύ άλλων και για να αποφευχθούν προβλήματα κοινωνικής συνοχής. 
    Η ελληνική κοινωνία είναι έτοιμη να δεχθεί μια τέτοια αλλαγή και μένει τώρα η πολιτεία να την αφουγκραστεί και να προχωρήσει μπροστά. Είναι τελείως ανεπίτρεπτο να φτιάχνουμε κατηγορίες νέων που προδικάζεται να μείνουν στο περιθώριο. Τα κοινωνικά γενόμενα των τελευταίων ημερών το αποδεικνύουν περίτρανα. 
    Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι οι Υπουργοί Πολιτισμού, Οικονομίας και Οικονομικών, Εξωτερικών και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση του Πρόσθετου Πρωτοκόλλου στη Συμφωνία για τις πνευματικές και καλλιτεχνικές σχέσεις της 19ης Δεκεμβρίου 1938 μεταξύ της Κυβέρνησης της Ελληνικής Δημοκρατίας και της Κυβέρνησης της Γαλλικής Δημοκρατίας». 
     Παραπέμπεται στην αρμόδια Διαρκή Επιτροπή.
     Το λόγο έχει ο κ. Στρατάκης.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, τα κεφάλαια τρίτο, τέταρτο και πέμπτο που συζητούμε σήμερα έχουν άρθρα που πράγματι θα πρέπει να τα ψηφίσουμε όπως είπε και ο εισηγητής μας, αλλά έχουν όμως και άλλα άρθρα που δημιουργούν είτε απορίες είτε θα πρέπει να δούμε πώς τα αντιμετωπίζουμε συνολικά. 
     Και έρχομαι στο άρθρο 28 που αναφέρεται στον διορισμό των διακοσίων ατόμων που θεωρώ ότι είναι μια φωτογραφική διάταξη, προκειμένου να ενισχύσουμε έναν φορέα με αδιαφανείς διαδικασίες πρόσληψης. Και, κύριε Υπουργέ, αν πραγματικά δέχεστε ότι θα τηρήσετε τις διαδικασίες να βάλετε αυτά που προβλέπονται από το Α.Σ.Ε.Π.. Γιατί εκτιμώ ότι όλη αυτή η διαδικασία, που γίνεται εδώ, είναι μια διαδικασία που πραγματικά έχει φωτογραφική σκοπιμότητα. 
     Έρχομαι στη συνέχεια στο άρθρο 30 που βέβαια καλώς αποσύρθηκε. Και καλώς αποσύρθηκε, γιατί κάποια στιγμή επιτέλους θα πρέπει να συζητήσουμε τα ζητήματα αυτά που άπτονται των Βουλευτών και κυρίως άπτονται θεμάτων που στην κοινή γνώμη περνούν μ’ ένα λάθος τρόπο ή που, εν πάση περιπτώσει, με έναν τρόπο που δεν έχει σχέση με την πραγματικότητα. 
     Ήθελα να πω στους συναδέλφους που όλο το πρωί ακούγαμε εδώ και έριχναν κροκοδείλια δάκρυα και έκαναν λαϊκίστικες τοποθετήσεις, αν πραγματικά ήθελαν να υπάρχει μια σωστή αντιμετώπιση και των Βουλευτών από την κοινωνία θα έπρεπε να μην έχουν δεχθεί τις τροποποιήσεις του Συντάγματος, όπου αίρεται το πλήρες ασυμβίβαστο. Γιατί αυτοί οι συνάδελφοι ως ελεύθεροι επαγγελματίες ενδεχομένως να έχουν τη δυνατότητα να κάνουν τη δουλειά τους. Δεν ρωτούν όμως όλους τους άλλους τι κάνουν και αν μπορούν να κάνουν τη δουλειά τους. Και βέβαια δεν αναφέρομαι σε προσωπική βάση, γιατί αυτή η διάταξη δεν με αφορούσε και προσωπικά. Και δεν με αφορά καμμία από τις χαριστικές διατάξεις που έχουν έρθει σήμερα, αλλά λέω ότι υπάρχουν κατηγορίες συναδέλφων που δεν τους αγγίζουν αυτές οι ευεργετικές διατάξεις, ενώ υπάρχουν άλλες κατηγορίες διατάξεων που αγγίζουν και αφορούν και ευνοούν επιλεκτικά συναδέλφους. 
      Αυτό κάποτε πρέπει να τελειώσει εδώ μέσα. Εάν πραγματικά η Κυβέρνηση θέλει να λύσει αυτής της μορφής τα προβλήματα, που έχει τεράστια ευθύνη, γιατί προχώρησε σε αυτής της μορφής τη συνταγματική Αναθεώρηση, όταν θα φέρει τον εκτελεστικό νόμο εδώ, πρέπει να λύσει και αυτής της μορφής τα ζητήματα. Γιατί, αν δεν τα λύσει, σημαίνει στην πράξη ότι θέλει να δημιουργεί τους διαχωρισμούς, να δημιουργεί καταστάσεις και, κυρίως, θέλει να συκοφαντείται το πολιτικό σύστημα της χώρας. Αυτά τα πράγματα θα έπρεπε να είναι λυμένα από την αρχή και να μη δημιουργούνται τέτοιες εντυπώσεις, για να μην υπάρχουν Βουλευτές δύο ταχυτήτων, Βουλευτές part-time απασχόλησης και Βουλευτές πλήρους απασχόλησης. Γιατί στην πράξη αυτό συμβαίνει και το βλέπουμε μετά τις αλλαγές που επήλθαν στο Σύνταγμα. 
      Άρα, λοιπόν, υπάρχουν σοβαρά ζητήματα που πρέπει να τα αντιμετωπίσουμε με ένα διαφορετικό τρόπο, εάν θέλουμε όλοι μας να αποκτήσουμε ξανά κύρος στην ελληνική κοινωνία, το κύρος του Βουλευτού που πρέπει να έχουμε και σε κάποιο βαθμό έχει χαθεί και από αυτές τις επιλογές και από αυτόν τον τρόπο νομοθετικής διεργασίας που γίνεται εδώ.
      Έρχομαι στο άρθρο 31. Θέλω να κάνω μια διόρθωση, εάν τη δεχθείτε, κύριε Υπουργέ. Λέει στην παράγραφο 5 του άρθρου 31 ότι δεν επιτρέπεται να είναι υποψήφιος για επιλογή σε θέση προϊσταμένου γενικής διεύθυνσης υπάλληλος, του οποίου το υπολειπόμενο διάστημα για αυτοδίκαιη αποχώρηση είναι δύο χρόνια. Θεωρώ ότι το «αυτοδίκαιη αποχώρηση» είναι λάθος, διότι ενδεχομένως ο νόμος να του δίνει τη δυνατότητα να καθίσει και κάποια χρόνια παραπάνω, εάν γίνει διευθυντής. Θα έλεγα ότι ίσως θα ήταν σωστό η λέξη «αυτοδίκαιη» να αντικατασταθεί με τη λέξη «υποχρεωτική» αποχώρηση, διότι ένας υπάλληλος που θέλει δύο χρόνια να φύγει, ενδεχομένως να μπορεί να φύγει μετά από τέσσερα χρόνια, εάν γίνει γενικός διευθυντής, και να έχει πραγματικά τις δυνατότητες να προσφέρει στην υπηρεσία. Εξάλλου, τόσα χρόνια υπάλληλος, η εμπειρία που έχει αποκτήσει πολλές φορές είναι χρήσιμη στην υπηρεσία. Θα έλεγα, λοιπόν, να το δείτε αυτό, γιατί θεωρώ πραγματικά ότι αξίζει τον κόπο να το αντιμετωπίσουμε, ιδιαίτερα όταν έχουμε περιπτώσεις που στόχο και σκοπό όλοι μας έχουμε να αξιοποιηθούν στο μεγαλύτερο δυνατό βαθμό.
      Έρχομαι στο άρθρο 37, με το οποίο ρυθμίζονται θέματα των υπαλλήλων των περιφερειών της χώρας. Είναι σωστή η διάταξη, αλλά έχω την αίσθηση ότι δεν μπορούμε και σε επίπεδο περιφέρειας να έχουμε υπαλλήλους δύο ταχυτήτων. Θα πρέπει –και αν δεν μπορεί να γίνει τώρα, να γίνει σε προσεχές σχέδιο νόμου- να είναι στην ίδια κατηγορία και όλοι οι άλλοι υπάλληλοι που ήταν πρώην συνάδελφοί τους, που έχουν πάει στις νομαρχιακές αυτοδιοικήσεις ή οπουδήποτε αλλού. Θεωρώ ότι είναι λάθος να έχουμε και στην περιφέρεια υπαλλήλους δύο ταχυτήτων. Το έχουμε σε πάρα πολλές περιπτώσεις στο αχανές κέντρο, στο κεντρικό κράτος, να μην το έχουμε και στην περιφέρεια που οι κοινωνίες είναι πολύ μικρές και αυτά γίνονται αντιληπτά και διαμορφώνεται η χειρότερη των εντυπώσεων για την πολιτεία και το κράτος συνολικά. Θεωρώ ότι αυτά είναι ζητήματα που πρέπει να τα αντιμετωπίσετε, γιατί όντως είναι θέματα τα οποία πρέπει κάποια στιγμή να βλέπουμε, εάν θέλουμε να περνά προς τα έξω ένα καλό κλίμα, ότι μελετάμε, ότι συζητάμε και νομοθετούμε σε σοβαρή βάση. 
      Όσον αφορά το επόμενο κεφάλαιο που αναφέρεται στους μετανάστες, δεν θα πω πολλά πράγματα. Θέλω να κάνω ξανά μια επισήμανση που έκανα και στην ομιλία μου στην επί της αρχής συζήτηση. Ανεξάρτητα από αυτά τα διαδικαστικά, και το αν ήταν νομοθετικές ρυθμίσεις που ευνοούν ή δεν ευνοούν, παρόλο που υπάρχει πλούσια νομοθεσία ευρωπαϊκή, διεθνής κ.λπ. που θα μπορούσαμε να αξιοποιήσουμε για να διορθώσουμε με τον καλύτερο τρόπο τις όποιες αδυναμίες παρουσιάζει αυτό το νομοθετικό πλαίσιο, θεωρώ ότι το Υπουργείο Εσωτερικών, που τώρα έχει και πάρα πολλές ευθύνες με τη νέα του δομή και τη διεύρυνση που πήρε, έχοντας και το Υπουργείο Δημόσιας Τάξης, θα πρέπει να δει τα ζητήματα των λαθρομεταναστών. Έχουμε τεράστιο πρόβλημα. Και όμως, δεν αντιμετωπίζεται. Αυτό είναι το μείζον θέμα που πρέπει να αντιμετωπιστεί. Και εκεί νομίζω πραγματικά ότι ίσως γίνεται και μια σκόπιμη προσπάθεια. Όταν δηλαδή καταγγέλλουν, για παράδειγμα, οι λιμενικοί ότι από τα επτά καταδιωκτικά πλοιάρια που έχουμε στην περιοχή του Αιγαίου μόνο το ένα είναι σε χρήση, τα άλλα είναι σε αχρησία, διότι έχουν βγει εκτός υπηρεσίας, δηλαδή δεν μπορούν να αξιοποιηθούν, αντιλαμβανόμαστε όλοι ότι εδώ υπηρετείται μια σκοπιμότητα. Όταν δεν γίνεται η προσπάθεια να είναι στις περιοχές που έχουν ευθύνη, να περιφρουρούν τα σύνορα της χώρας, το κατάλληλο προσωπικό, είτε αυτοί είναι συνοριοφύλακες είτε είναι αστυνομικοί στους αστυνομικούς σταθμούς είτε οτιδήποτε άλλο, αντιλαμβανόμαστε ότι εδώ, ενδεχομένως, κάτω από αυτήν την επίφαση των διορθώσεων κ.λπ., να περνά και ένα κλίμα ότι κάτι κάνουμε για τους μετανάστες και τη λαθρομετανάστευση, ενώ στην ουσία δεν κάνουμε τίποτα, όταν έχουμε συνεχώς τα πράγματα εντελώς ελεύθερα.
      Στον υπόλοιπο χρόνο που έχω θα αναφερθώ στις τροπολογίες.
      Έρχομαι στην τροπολογία με γενικό αριθμό 393 και ειδικό αριθμό 38 της 27.11.2008. 
      Λέτε εκεί ότι όσες κοινωφελείς επιχειρήσεις ή όσες ανώνυμες εταιρείες εκτελούν κοινωνικά προγράμματα –τώρα το γιατί μόνο τα κοινωνικά προγράμματα είναι ένα ζήτημα το οποίο πρέπει να μας το εξηγήσετε κάποια στιγμή- θα μεταφέρουν και το προσωπικό και τις αρμοδιότητες στις κοινωφελείς επιχειρήσεις που θα δημιουργήσουν κ.λπ., αυτά που λέει  η διάταξη. 
      Εγώ διερωτώμαι: Γιατί μόνο στα κοινωνικά προγράμματα και όχι και για άλλα προγράμματα που μέχρι σήμερα κυρίως μικροί δήμοι τα είχαν πάρα  πολύ ανάγκη και τα προγράμματα αυτά υλοποιούνταν μέσα από τις ανώνυμες αναπτυξιακές εταιρείες, που δεν είναι πολλές. Μάλιστα, πολλές από αυτές, τουλάχιστον αυτή που ξέρω εγώ σε επίπεδο Ηρακλείου, την «Αναπτυξιακή Ηρακλείου», δεν έχει δημιουργήσει ποτέ κανένα πρόβλημα ούτε υπερχρέωσης ούτε επιχορήγησης από  το κράτος, αλλά  μέσα από την πολλή δουλειά που βγάζει καταφέρνει να επιβιώνει και να δημιουργεί ένα πολύ σημαντικό έργο. 
      Θέλω να πω ακόμα το εξής: Παρ’ όλο που σας κάναμε κάποιες προτάσεις, νομίζουμε ότι έπρεπε να γίνουν αποδεκτές αυτές οι προτάσεις, γιατί  ένα - ένα τα προγράμματα αυτά συνεχίζετε να τα βάζετε. Δηλαδή βάλατε τώρα τα κοινωνικά, αύριο θα χρειαστεί να βάλετε το Ε.Σ.Α.Α., το Αγροτικής Ανάπτυξης, μεθαύριο το «LEADER», ή οτιδήποτε άλλο. Γιατί  να μην το δούμε συνολικά αυτή τη στιγμή, ώστε πραγματικά να προχωρήσει και το Δ’  Κοινοτικό Πλαίσιο Στήριξης με ρυθμούς που δυστυχώς δεν υπάρχουν αυτοί οι ρυθμοί, διότι δύο χρόνια τώρα είναι σε στασιμότητα; 
      Θέλω να πω και το εξής: Το  μεγάλο πρόβλημα που υπάρχει ακόμα και με αυτά τα κοινωφελή προγράμματα, κύριε Υπουργέ, είναι το εξής: Πολλοί  από τους δήμους που δεν έχουν τη δυνατότητα να κρατήσουν τους ανθρώπους που ασχολούνταν με αυτά τα προγράμματα, θα απολύσουν τον κόσμο από την 1-1-2009, γιατί δεν έχουν τη δυνατότητα να τους πληρώσουν. Και δεν θα συμβεί αυτό, διότι αν ακολουθούσατε τη διαδικασία των αναπτυξιακών εταιρειών πολλά προγράμματα θα μπορούσαν να λειτουργήσουν κάτω από ένα όπτιμουμ μέγεθος, που τώρα, σε κάποιες περιπτώσεις, δεν υπάρχει αυτό το ιδανικό μέγεθος που θα έπρεπε να έχει μια ακόμα κοινωφελής επιχείρηση, όπως το λέτε, για να λειτουργήσει. 
      Είναι παρατηρήσεις που θα ήθελα να τις λάβετε υπ' όψιν σας και οι οποίες δυστυχώς αυτοί που νομοθετούν δεν τις λαμβάνουν υπ' όψιν τους, ενώ είναι πασιφανείς. 
      Μία κουβέντα ακόμα για την τροπολογία με γενικό αριθμό 432 και ειδικό 46 όπου υπάρχει μια φωτογραφική διάταξη, για το δικαίωμα διορισμού γι’ αυτούς που πλήγηκαν από το σεισμό του 1999. Γιατί να προσδιορίζουμε το σεισμό; Δηλαδή εάν γίνει ένας άλλος σεισμός μελλοντικά ή αν έχει  υπάρξει ένας άλλος σεισμός ή ένα άλλο ακραίο καιρικό φαινόμενο, να μην μπορεί αυτός που θεραπεύθηκε στη Μ.Ε.Θ. και έχει αναπηρία 67%, να έχει αυτές τις ευνοϊκές ρυθμίσεις για λογαριασμό του; Γιατί αναφερόμαστε σε συγκεκριμένες καταστάσεις; Νομίζω ότι αυτό δεν αποτελεί σοβαρή νομοθετική διεργασία και θα πρέπει πραγματικά, αν είμαστε σωστοί, να αλλάξουμε αυτό το πλαίσιο και να βάλουμε τέτοιες διατάξεις που να καλύπτουν όλες τις περιπτώσεις. Να μη χρειαστεί, εάν προκύψει μια άλλη αιτία, να έρθουμε ξανά να νομοθετήσουμε και πάλι φωτογραφικά, όπως ενδεχομένως νομοθετούμε τώρα. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Βορίδης  έχει το λόγο. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, νομίζω ότι σε πολύ μεγάλο βαθμό και η σημερινή μας συζήτηση κατέδειξε τον πολιτικό αυτισμό από τον οποίο πάσχει η Κυβέρνηση της Νέας Δημοκρατίας. Διότι βέβαια είναι ένα τεράστιο ερώτημα το πώς κάποιος, ο οποίος ήδη βαρύνεται στο ακέραιο με την πολιτική ευθύνη αυτής της εφιαλτικής κατάστασης την οποία ζήσαμε τις τελευταίες ημέρες, το πως ο συγκεκριμένος Υπουργός των Εσωτερικών δεν είχε να πε μια λέξη αναγνωρίσεως της πολιτικής του ευθύνης για το ότι μετέτρεψε την Αστυνομία από υπηρεσία επιβάλλουσα το νόμο και την τάξη σε αμυνόμενη. Δεν είχε να πει μια λέξη για το ότι ουσιαστικά αναγνώρισε ως ισότιμους συνομιλητές του όλους εκείνους που αυτοαποκαλούνται αντιεξουσιαστές και εκφράζουν την οχλοκρατία, αναγνωρίζοντάς τους μάλιστα ότι δίνουν αγώνες για τα ανθρώπινα δικαιώματα. 
    Αυτός ο Υπουργός των Εσωτερικών σήμερα για τον εφιάλτη που έζησαν οι Αθηναίοι, για τον εφιάλτη που έζησαν οι Θεσσαλονικείς, για τον εφιάλτη που έζησαν οι Πατρινοί, για το γεγονός ότι κατρακύλησε ο τόπος μας στη χειρότερη δυνατή εκτροπή δεν είχε να πει μία λέξη, δεν είχε να πει κουβέντα. Και επισημάναμε, κυρίες και κύριοι συνάδελφοι, ότι υπάρχει ένα τεράστιο ζήτημα διαρρήξεως της κοινωνικής συνοχής και του κοινωνικού ιστού, ότι βεβαίως δεν είναι οι χίλιοι αναρχικοί οι οποίοι επιθυμούν την ανατροπή του κοινοβουλευτικού πολιτεύματος και θέλουν να κάνουν αυτό το οποίο θέλουν που δημιουργούν αυτήν την ένταση, αλλά ότι επάνω στο υπόστρωμα που δημιουργείται μέσα στην κοινωνία, η οποία ακριβώς διαρρηγνύει πια τους ιστούς της, γιατί το 50% των συλληφθέντων –και ίσως και παραπάνω- ήσαν αλλοδαποί, διότι πλέον υπάρχει μία νεολαία, η οποία ζει σε ένα περιβάλλον που θεσμικά δεν λειτουργεί και δεν αναπαράγει μηχανισμούς νομιμοποίησης. Παράγει μηχανισμούς ιδεολογικής νομιμοποίησης η οικογένεια σήμερα; Όχι βεβαίως, γιατί χαλαρώσατε τους δεσμούς, ακόμα και με τα σύμφωνα συμβιώσεως, αλλά και με όλες εκείνες τις μεταρρυθμίσεις του οικογενειακού δικαίου. Παράγει νομιμοποίηση σήμερα η Εκκλησία; Όχι βέβαια, γιατί την έχουμε ενοχοποιήσει και είναι εξοβελιστέα. Παράγουν νομιμοποίηση τα πανεπιστήμια; Όχι βέβαια, γιατί έχουν γίνει έρμαιο στα χέρια της άκρας Αριστεράς. Παράγει νομιμοποίηση σήμερα το σχολείο; Όχι φυσικά, όταν έχεις καθηγητές που παίρνουν δεκαπεντάχρονα παιδιά που πρέπει να κάνουν μάθημα και τα κατεβάζουν σε βίαιες διαδηλώσεις και ουδείς τους ελέγχει. Παράγει νομιμοποίηση το ίδιο το πολιτικό σύστημα; Μα πώς να παράξει νομιμοποίηση, αφού περί άλλα τυρβάζει και με άλλα ασχολείται και βρίσκεται στον αυτισμό μου και στον κόσμο του; Όταν, λοιπόν, λέμε ότι διαμορφώνεται πια πράγματι μία νεολαία που δεν συνέχεται μέσα στο σύνολο της κοινωνίας και η οποία αποτελεί εν δυνάμει εξεγερσιακό υποκείμενο, όταν το λέμε αυτό, ακούμε ότι:  «Ξέρετε ποια είναι η πολιτική της Κυβερνήσεως στο ζήτημα των μεταναστών; Η περαιτέρω ένταξή τους και η διευκόλυνσή τους». Τι να πούμε πια;
    Ξέρετε τι ακούσαμε τις προάλλες από τον Υπουργό Δικαιοσύνης; Ότι για να αντιμετωπίσει την εγκληματικότητα, θα μειώσει τις ποινές, θα κάνει πιο επιεικές το Ποινικό Δίκαιο. Ξέρετε τι ακούμε από την Κυβέρνηση, κυρίες και κύριοι συνάδελφοι, όταν λέμε ότι υπάρχει οξύ πρόβλημα, γιατί δεν χωράνε πια άλλοι μετανάστες, γιατί δεν μπορούν να ενσωματωθούν; «Δεν μπορούμε να κάνουμε τίποτε. Πρέπει να αντιμετωπιστεί το πρόβλημα της παγκόσμιας φτώχειας». Πότε ακριβώς; Σε ποια χρονική στιγμή; Σε πόσο βάθος χρόνου; Πότε, κυρίες και κύριοι συνάδελφοι, θα σταματήσουμε τους πολέμους στον κόσμο; Ακούστε πολιτική υπευθύνου Κυβερνήσεως: «Να αντιμετωπίσουμε το ζήτημα της φτώχειας»! Πώς ακριβώς θα λύσετε τη φτώχεια στην Ινδία, κύριε Υπουργέ των Εσωτερικών της Ελλάδος; Πώς ακριβώς θα το καταφέρετε αυτό; Έχουν παραιτηθεί από την άσκηση εξουσίας. Έχουν παραιτηθεί από την ανάληψη των ευθυνών τους. Έχουν παραιτηθεί από την άσκηση της διοίκησης.
    Και οφείλω να πω εδώ από αυτό το Βήμα πόση τιμή οφείλουμε στα αγωνιζόμενα παιδιά της Αστυνομίας, που τα υβρίζουν ορισμένοι, που έχουν οικογένειες, που παλεύουν για τα 700 ευρώ, που τα παιδιά τους πάνε σχολείο, εβδομήντα χιλιάδες άνθρωποι, που έχουν γυναίκες και οικογένειες και παλεύουν να υπερασπιστούν το ελληνικό Κοινοβούλιο, την ίδια ώρα που κάποιοι βλέπουν με συμπάθεια αυτούς που πετάνε τις πέτρες, αυτούς που καίνε και όλες οι καταδίκες είναι μόνο ρηματικές. Δεν θέλουμε ρηματικές καταδίκες, θέλουμε πράξεις και ενέργειες, θέλουμε νομοθεσίες, θέλουμε διοίκηση, η οποία να αντιμετωπίσει αυτήν τη βία. Αυτό είναι το οποίο χρειάζεται. Και θέλουμε πολιτικές που θα ενισχύσουν την κοινωνική συνοχή. Όχι πολιτικές όπως ετούτες εδώ του σχεδίου νόμου, που κοιτάζει να διευκολύνει μόνο το πώς θα παραμείνουν περισσότεροι μετανάστες στην Ελλάδα, αλλά πολιτικές ανασχέσεως και πολιτικές εξορθολογισμού. 
      Αυτές είναι πολιτικές που χρειάζεται ο τόπος, αυτές είναι πολιτικές που θα έπρεπε να έρθουν στο Κοινοβούλιο και αυτές είναι οι πολιτικές που η Νέα Δημοκρατία δεν έχει να προτείνει, δεν έχει να εφαρμόσει. 
      Σας ευχαριστώ. 
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Γεώργιος Σούρλας): Ολοκληρώθηκε ο κατάλογος των πρωτολογιών και των προτασσομένων δευτερολογιών. 
      Το λόγο έχει ο εισηγητής της Νέας Δημοκρατίας κ. Κεδίκογλου. 
      ΣΙΜΟΣ ΚΕΔΙΚΟΓΛΟΥ: Κατ’ αρχάς, θέλω να εκφράσω και εγώ την ικανοποίησή μου για την απόσυρση του άρθρου 30. Πέραν της νομοθετικής ουσίας, πρέπει να αντιλαμβανόμαστε και την πολιτική ουσία των όσων κάνουμε. Σε μία εποχή που η κοινωνία μας βρίσκεται σε τέτοια φάση νομίζω ότι θα ήταν λάθος μήνυμα οι Βουλευτές να ασχολούνται αποκλειστικά με τα δικά τους. Συμφωνώ με αυτά που είπε ο κ. Βενιζέλος ότι θα πρέπει να γίνει μία συνολική συζήτηση και νομοθετική ρύθμιση για το καθεστώς των Βουλευτών μετά την άρση του ασυμβιβάστου, γιατί προσωπικά εγώ τουλάχιστον, κύριε Πρόεδρε, δεν βρίσκω το χρόνο. Πιστεύω ότι η αποστολή ενός Βουλευτή, η δουλειά ενός Βουλευτή, είναι πλήρους απασχόλησης. Προσωπικά δεν μου φτάνει ούτε καν ο χρόνος που έχει η εβδομάδα για να ανταποκριθώ στις υποχρεώσεις μου. Και θα πρέπει να ξεκαθαρίσουμε ότι δεν θα πρέπει να υπάρχουν Βουλευτές δύο και τριών ταχυτήτων. Μην ξεχνάμε ότι για τους γιατρούς έχει ήδη γίνει ανάλογη ρύθμιση. 
      Δύο λόγια θα ήθελα να πω για τα όσα είπε ο κ. Βορίδης. Θα ήθελα να ακούσω τι να κάνουμε ενάμισι εκατομμύριο ξένους. Να τους πετάξουμε στη θάλασσα; 
      ΒΟΡΙΔΗΣ ΜΑΥΡΟΥΔΗΣ: Να τους στείλουμε στο σπίτι τους. 
      ΣΙΜΟΣ ΚΕΔΙΚΟΓΛΟΥ: Μα, στις πατρίδες τους, τους περισσότερους δεν τους δέχονται. Μην ξεχνάτε ότι πάνω από όλα Έλληνας σημαίνει άνθρωπος. 
      Όσον αφορά στα του οπλισμού, δεν ξαναμπαίνω στη συζήτηση. Απλώς, οι ίδιοι αστυνομικοί έχουν δηλώσει ότι θέλουν βοήθεια, όσον αφορά στην εκπαίδευσή τους, γιατί είναι μία δύσκολη δουλειά και δημιουργεί μεγάλη ψυχική φόρτιση. Θα πρέπει δηλαδή να φροντίσουμε και για την ψυχική θωράκισή τους, για να ανταποκρίνονται στις δύσκολες στιγμές που καλούνται να αντιμετωπίσουν.
       Όσον αφορά τις τροπολογίες, με βρίσκουν σύμφωνο. Θέλω δε να ξεχωρίσω το θέμα της μεταφοράς των μαθητών στην επαρχία, στην περιφέρεια. Είναι ένα οξύ πρόβλημα που επιλύεται προσωρινά. Και όσον αφορά το θέμα των δημοτικών ραδιοφώνων, θέλω να υπογραμμίσω ότι η λύση που θα βρεθεί δεν θα πρέπει να επιτρέπει τη χρήση αυτού του πολύτιμου πολιτικού και εκλογικού εργαλείου αποκλειστικά από τους δημάρχους. Δεν χρειάζονται ένα ραδιοφωνικό φερέφωνο. 
      Κατά τα άλλα είμαι σύμφωνος. Τέλος, η αλλαγή που έγινε, όσον αφορά τα Ολοκληρωμένα Συστήματα Πληροφορικής, όπου υπήχθησαν και οι τεχνολογικής εκπαίδευσης στη ρύθμιση, με βρίσκει απολύτως σύμφωνο. 
      ΠΡΟΕΔΡΕΥΩΝ (Γεώργιος Σούρλας): Ο κ. Ντόλιος έχει το λόγο.
      ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, μοιράστηκε ο χρόνος της τριήμερης συζήτησης μεταξύ του νομοσχεδίου, των τροπολογιών, των προτάσεων για τροποποιήσεις και των πολιτικών τοποθετήσεων για τα συμβαίνοντα στη χώρα. Ήταν πολύ φυσιολογικό να συμβεί αυτό. 
      Μιας και ο Κοινοβουλευτικός μας Εκπρόσωπος απουσιάζει αυτή τη στιγμή, θέλω να πω ότι επιχειρήθηκε από την πλευρά του ΛΑ.Ο.Σ., κυρίως, να ταυτιστεί με την Αστυνομία. Η προστασία της Αστυνομίας δεν είναι υπόθεση μόνο του ΛΑ.Ο.Σ.. Η συμπεριφορά των κομμάτων απέναντι στην Ελληνική Αστυνομία, στα Σώματα Ασφαλείας φαίνεται από τις πράξεις και τις ενέργειές τους, κατά τη διάρκεια των δύο τελευταίων δεκαετιών. 
Και μου δόθηκε η ευκαιρία άλλη φορά να μιλήσω γι’ αυτά. Αυτή ήταν μια πρώτη επισήμανση. 
	Μια δεύτερη επισήμανση. Είπε ο κ. Βορίδης ότι έχουμε μια παραιτημένη Κυβέρνηση, ουσιαστικά, από τη διακυβέρνηση της χώρας. Δεν προχώρησε ένα βήμα παραπάνω, αυτό που έκανε με πολύ μεγάλη σαφήνεια ο Κοινοβουλευτικός μας Εκπρόσωπος,  ο κ. Βενιζέλος, ο οποίος διαπίστωσε μια έλλειψη αποθέματος εμπιστοσύνης προς την Κυβέρνηση, το οποίο συνιστά την πολιτική κρίση, αφού προηγουμένως περιέγραψε και διατύπωσε με σαφήνεια το περιεχόμενο της κοινωνικής και της οικονομικής κρίσης. 
      Αναφέρομαι σ’ αυτά τα θέματα γιατί θέλω να πω ότι ο Κοινοβουλευτικός Εκπρόσωπος κ. Ροντούλης εν απουσία του κ. Βενιζέλου διετύπωσε με κάποιες εκφράσεις, οι οποίες πιστεύω ότι ξέφυγαν από τη γνωστή του σεμνότητα, την άποψή του για το περιεχόμενο της τοποθέτησης του Κοινοβουλευτικού μας Εκπροσώπου, ο οποίος κι έχει αποδείξει -κι όλοι οι Έλληνες γνωρίζουν- τη δυνατότητα που έχει να διατυπώνει με σαφή τρόπο τις απόψεις του και προπάντων καμμία τοποθέτησή του ποτέ σ’ αυτό το ελληνικό Κοινοβούλιο, κι όχι μόνο σ’ αυτόν το χώρο, δεν ήταν χωρίς περιεχόμενο. 
	Τώρα, για το νομοσχέδιο. Η τριήμερη συζήτηση απεικονίζει, επιβεβαιώνει αυτό που στην αρχή είχαμε προβλέψει: ένα νομοσχέδιο που έχει τα πάντα, μια συζήτηση η οποία ολοκληρώνεται χωρίς να ξέρουμε το τι ακριβώς ψηφίζουμε. Μέχρι και την ύστατη στιγμή έρχονται τροποποιήσεις από το «παράθυρο», θα έλεγα. 
      Και επιτρέψτε μου, κύριε Υπουργέ, να γίνω σαφής. Πραγματικά νοιάζομαι ιδιαίτερα για να τακτοποιηθούν οι ενενήντα πέντε υπάλληλοι, οι ενενήντα πέντε άνθρωποι που δουλεύουν σε μια δημοτική επιχείρηση του Δήμου Περιστερίου. Υποθέτω ότι κι εσείς νοιάζεστε να τακτοποιηθούν όλοι οι υπάλληλοι που δουλεύουν στις δημοτικές επιχειρήσεις, οι οποίες λύθηκαν, ή όλοι οι υπάλληλοι που χαρακτηρίστηκαν υπεράριθμοι και δουλεύουν στις δύο κατευθύνσεων, αναπτυξιακή και κοινωφελούς χαρακτήρα, επιχειρήσεις των Ο.Τ.Α.. Και είναι πάρα πολλοί. 
	Σε νομοθέτημα που εσείς ψηφίσατε το Νοέμβριο του 2007 προβλέψατε ότι έχουν τη δυνατότητα όσοι δεν απορροφηθούν από τους δήμους να απευθυνθούν στις νομαρχιακές αυτοδιοικήσεις, στην περιφερειακή αυτοδιοίκηση, στις Δ.Ε.Κ.Ο., στον ευρύτερο δημόσιο τομέα. Ζητήσαμε τότε για όλους αυτούς να υπάρξει δέσμευση της Κυβέρνησης ότι θα εξασφαλίσει τη μισθοδοσία τους. Δεν το κάνατε.
Σήμερα η κατάσταση όχι μόνο στην Αθήνα αλλά σ’ όλη την Ελλάδα έχει ως εξής περίπου. Πάρα πολλοί απ’ αυτούς πιέζουν νομάρχες, περιφερειάρχες, διοικητές Δ.Ε.Κ.Ο. κ.λπ.. Έρχεται μια τροποποίηση, η οποία αφορά μόνο τη Νομαρχία της Αθήνας και το συγκριμένο Δήμο του Περιστερίου -γιατί περί αυτού πρόκειται- και λέει: δίνεται η δυνατότητα να πληρωθούν αυτοί οι άνθρωποι, η μισθοδοσία τους να πληρώνεται από τους Κ.Α.Π.. Αντιλαμβάνεστε τι κάνετε, κύριε Υπουργέ; Ξέρετε ότι όλοι, οι εκατοντάδες άνθρωποι που εργάζονταν σε τέτοιου είδους επιχειρήσεις και αυτοί που χαρακτηρίστηκαν υπεράριθμοι θα πιάσουν –επιτρέψτε μου την έκφραση- από τον γιακά τους νομάρχες της χώρας; Αυτή την τροποποίηση φέρατε.
      Εγώ, λοιπόν, λέω να επανέλθετε με μια καινούργια τροποποίηση, η οποία κυρίως να διαλαμβάνει τη δέσμευση της Κυβέρνησης –να έχουμε και μια γνώμη της Ε.Ν.Α.Ε.- ότι  όσες νομαρχιακές αυτοδιοικήσεις επιθυμούν, αποφασίσουν μέσα από τους Κ.Α.Π. να καλύψουν αυτούς τους εργαζόμενους να χρηματοδοτηθούν βεβαίως από την Κυβέρνηση. Δεν υπάρχει άλλη λύση. Αλλιώς τι κάνουμε; Γιατί μίλησα για μια προχειρότητα, με την οποία νομοθετούμε. Ερχόμαστε με μια τροποποίηση και αλλάζουμε το άρθρο ενός νόμου που το Νοέμβριο του 2007 ψηφίστηκε και για το οποίο άρθρο, για την ψήφισή του ξοδεύτηκε πάρα πολύς χρόνος και σ’ αυτήν την Αίθουσα και στην επιτροπή. Αυτό κάνετε. Έτσι νομοθετούμε, έτσι νομοθετείτε. Ε, κάποια στιγμή θα πρέπει να σταματήσει αυτή η υπόθεση! 
	Α.Σ.Ε.Π. και Ε.Ε.Τ.Α.Α.: Ποτέ δεν είπαμε –και από του Βήματος το είπα- ότι οι προσλήψεις μέσω της Ε.Ε.Τ.Α.Α. θα είναι εκτός Α.Σ.Ε.Π.. Δεν το είπαμε αυτό, παρ’ όλο που επιχειρήσατε να μου αποδώσετε τέτοιου είδους προθέσεις. Λέω όμως το εξής. Αν προσληφθούν από τις νομαρχίες και τις περιφέρειες δεν θα προκύπτουν προβλήματα εντοπιότητας, παραδείγματος χάριν. Για την επιλογή που κάνετε ένα μπορώ να επισημάνω αυτή τη στιγμή, ότι πιθανότατα να προκύψουν εκατόν ογδόντα εκ των διακοσίων Αθηναίοι, οι οποίοι θα πάνε στις περιφέρειες και στις νομαρχίες της χώρας και οι οποίοι την άλλη μέρα θα ζητάνε να μετακινηθούν καθ’ οιονδήποτε τρόπο, με μετάταξη, μετάθεση, απόσπαση, προς το κέντρο. Δεν είναι ο καλύτερος τρόπος πρόσληψης. Εξάλλου δεν υπάρχει και κανείς άλλος λόγος. Δεν αντιλαμβάνομαι γιατί επιμένετε σ’ αυτόν τον τρόπο. 
      Λέτε για τους υπαλλήλους των περιφερειών. Σας έθεσα το ερώτημα: Γιατί μόνο στους υπαλλήλους των περιφερειών αυτή η ρύθμιση; Το έβαλε και ο συνάδελφός μου κ. Στρατάκης και όχι μόνο αλλά και άλλοι συνάδελφοι. Γιατί όχι και στους υπαλλήλους νομαρχιακών αυτοδιοικήσεων; Είναι ίδια ακριβώς περίπτωση. Στο ίδιο γραφείο δουλεύουν αρκετοί άνθρωποι με διαφορετικές αμοιβές. Γιατί αντιμετωπίζουμε το πρόβλημα των μεν και δεν αντιμετωπίζουμε το πρόβλημα των δε; 
      Επανέρχομαι βεβαίως και λέω ότι οι κλιμακωτές αυξήσεις είναι ένα καινούργιο μοντέλο άσκησης εισοδηματικής πολιτικής, με το οποίο βεβαίως διαφωνούμε. 
      Υπήρξε η δέσμευση του Υπουργού κ. Παυλόπουλου ότι τον Ιανουάριο-Φεβρουάριο του 2009 θα υπάρξει η ρύθμιση του οικονομικού ζητήματος των πολιτικών υπαλλήλων του Υπουργείου Δημόσιας Τάξης, τα περί παραμεθορίων. 
      ΠΡΟΕΔΡΕΥΩΝ (Γεώργιος Σούρλας):  Παρακαλώ ολοκληρώστε. 
      ΓΕΩΡΓΙΟΣ ΝΤΟΛΙΟΣ: Τελειώνω, κύριε Πρόεδρε. 
      Νομίζω ότι όλοι έχουμε αντιληφθεί ότι η επόμενη διάταξη δεν θα περιγράφει τις παραμεθόριες περιοχές, θα περιγράφει την υπόλοιπη Ελλάδα. Είναι πολύ πιο πρακτικό, κύριε Υπουργέ. 
      Να διαβάσω, για να καταγραφεί στα Πρακτικά ότι κατά είκοσι μονάδες για τους δημότες των Νομών Ξάνθης, Ροδόπης, Έβρου, Δράμας, Σερρών, Καστοριάς, Φλώρινας, Γρεβενών, Ευρυτανίας, Πέλλης και Κιλκίς ή των νησιών του Αιγαίου πλην της Κρήτης –αν τα αναφέρουμε κι αυτά, κύριε Υπουργέ, καταλαβαίνετε πού θα φθάσουμε- ή των νησιών Κυθήρων, Αντικυθήρων, Ιθάκης, Παξών, Οθωνών, Ερίκουσας και Μαθρακίου ή παραμεθόριων περιοχών, του Νομού Θεσπρωτίας. 
      Είναι ντροπή μας. Δεν μπορούμε πλέον να αποδεχόμαστε τέτοιου είδους πράγματα!
      ΠΡΟΕΔΡΕΥΩΝ (Γεώργιος Σούρλας):  Παρακαλώ, κύριε Ντόλιο, ολοκληρώστε. 
      ΓΕΩΡΓΙΟΣ ΝΤΟΛΙΟΣ: Κύριε Υπουργέ, αποσύρετέ την για να είμαστε σοβαροί. 
      Οφείλουμε και αντιλαμβάνεστε –εγώ δεν κάνω προσωπική επίθεση, δεν έχει αυτό το νόημα η τοποθέτησή μου- ...
      ΠΡΟΕΔΡΕΥΩΝ (Γεώργιος Σούρλας): Δεν ξέρω τι θα κάνει ο Υπουργός, αλλά πρέπει να αποσυρθούμε κι εσείς κι εμείς κάποια στιγμή από την Αίθουσα. 
      ΓΕΩΡΓΙΟΣ ΝΤΟΛΙΟΣ: Εμείς; 
      ΠΡΟΕΔΡΕΥΩΝ (Γεώργιος Σούρλας): Ο χρόνος περνά. Αυτό θέλω να πω. Νύχτωσε έξω, κύριε Ντόλιο. Ήρθαμε χαράματα εδώ και θα φύγουμε τα μεσάνυχτα. 
      ΓΕΩΡΓΙΟΣ ΝΤΟΛΙΟΣ: Οι εισηγητές, κύριε Πρόεδρε, δεν είχαν τη δυνατότητα να μιλήσουν επί των άρθρων και θα μπορούσα να πω πολλά και χρήσιμα. 
       ΠΡΟΕΔΡΕΥΩΝ (Γεώργιος Σούρλας): Πήρατε διπλάσιο χρόνο, κύριε Ντόλιο, και τα έχετε επισημάνει και αυτά που λέτε περιεκτικά είναι και σημαντικά, αλλά βλέπετε ο χρόνος είναι αμείλικτος. Τι να κάνουμε; 
      ΓΕΩΡΓΙΟΣ ΝΤΟΛΙΟΣ: Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Η ειδική αγορήτρια του Κομμουνιστικού Κόμματος Ελλάδας και Ε’ Αντιπρόεδρος της Βουλής κ. Νικολαΐδου έχει το λόγο. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε, αλλά είναι τόσες πολλές οι τροπολογίες που ένα ναι ή ένα όχι να πει κανείς, τελείωσε ο χρόνος. Δεν νομίζω να έχει νόημα τέτοιου είδους τοποθέτηση.
      ΠΡΟΕΔΡΕΥΩΝ (Γεώργιος Σούρλας): Μπορείτε να συμπυκνώσετε τη σκέψη σας. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Μια κουβέντα κατ’ αρχάς, σε σχέση με το συγκεκριμένο γεγονός που μας απασχολεί όλες αυτές τις μέρες. Είτε πήρε η Κυβέρνηση, μέσα σ’ αυτή την Αίθουσα κι έξω απ’ αυτήν τις ευθύνες της, είτε όχι, οι ευθύνες είναι και τεράστιες και γαλαζοπράσινες στην κυριολεξία, γιατί είναι αποτέλεσμα της μέχρι τώρα πολιτικής και των δύο κομμάτων. 
      Εμείς δεν βάζουμε στο ίδιο τσουβάλι όλους τους αστυνομικούς. Αντίθετα, υπερασπιζόμαστε αυτούς σαν εργαζόμενους, διότι έχουν πολλά προβλήματα. Δεν λέμε όμως ότι δεν ευθύνονται. Η διαπαιδαγώγηση που παίρνουν, η διαρκής ενίσχυση των αστυνομικών δυνατοτήτων με νόμους, νομοθετήματα κ.λπ., φθάνει τους περισσότερους στο σημείο αυτό, διότι έχει επικρατήσει ότι κράτος είναι ο αστυνόμος και η ατιμωρησία φυσικά. 
      Έχουμε όλοι μας εμπειρία πως ό,τι γίνεται, με τις Ε.Δ.Ε. και τις διάφορες έρευνες που διεξάγονται, πηγαίνει στον κάλαθο των αχρήστων. Κανένα αποτέλεσμα. Έχουμε τα στοιχεία –τα είπαμε την πρώτη μέρα- και του Συνηγόρου του Πολίτη και του Ο.Η.Ε. που δείχνουν μέσα σε ένα χρόνο από τα περιστατικά που υπάρχουν πού έχουν φθάσει, με κάποια μικροπρόστιμα από 30 μέχρι 50 ευρώ. 
      Ως προς τις τροπολογίες, θα ξεκινήσω απ’ αυτές που τις έχετε συμπεριλάβει ήδη στο νομοσχέδιο.
      Άρθρο 43. Θα πω ότι στην παράγραφο 1 δεν μπορούμε φυσικά να συμφωνήσουμε. Εδώ υπάρχει ιδιωτικοποίηση της καθαριότητας και φυσικά ψηφίζουμε όχι. 
      Επίσης, δεν συμφωνούμε στο σημείο 2 για τα δάνεια. Ανεξάρτητα από το ποσό και ανεξάρτητα από τον αριθμό των κατοίκων μιας πόλης, πιστεύουμε ότι το δημοτικό συμβούλιο πρέπει να ελέγχει με απόφασή του το δάνειο και αυτό εξασφαλίζεται με την πλειοψηφία των 2/3. Δεν συμφωνούμε με τη συγκεκριμένη παράγραφο. 
      Στο σημείο 3 τίθενται θέματα μεταναστευτικής πολιτικής. Ουσιαστικά ανατίθενται σε νομικά πρόσωπα ιδιωτικού ή δημοσίου δικαίου Ε.Ε.Τ.Α.Α., ανώνυμη εταιρεία κ.λπ.. Δεν συμφωνούμε φυσικά, γιατί ανατίθενται σε ιδιώτες χρήματα από τον κρατικό κορβανά για να ασχοληθούν με τη μεταναστευτική πολιτική. 
     Στο ίδιο άρθρο, στο άρθρο 43, προτείνεται να προστεθεί η τελευταία τροπολογία που μας διάβασε πριν από λίγο ο Υπουργός που λύνει κάποια προβλήματα των εργαζομένων στις δημοτικές επιχειρήσεις, τουλάχιστον σε όσους ήταν σε μια δημοτική επιχείρηση μέχρι τις 31.12.2005. Δεν μπορούμε, όμως, φυσικά, όπως έχω ξαναπεί, να τεμαχίσουμε την ψήφο. Παρ’ ότι το σημείο αυτό φαίνεται θετικό, θα καταψηφίσουμε το συγκεκριμένο άρθρο.
     Στο άρθρο 44 επίσης δεν συμφωνούμε. Όχι ότι διαφωνούμε στο ότι πρέπει να μεταφέρονται οι μαθητές και ιδιαίτερα τα Α.ΜΕ.Α., με την ταλαιπωρία που έχουν από την αρχή της φετινής σχολικής περιόδου, όμως, αν δεν υπάρχει κρατική μέριμνα, αυτό δεν μπορεί να εξασφαλιστεί. Αυτή η παρατυπία γίνεται κάθε χρόνο και έρχεσθε τώρα με νομοθετική ρύθμιση να την καλύψετε. Του χρόνου θα έλθετε πάλι να την ξανακαλύψετε κ.ο.κ. Δεν συμφωνούμε με το άρθρο 44.
     Επίσης, δεν συμφωνούμε με το άρθρο 45. Εδώ έχει πάρα πολλά σημεία. Στο σημείο 1, θα μπορούσαμε να συμφωνήσουμε. Στο 2, όμως και μόνο με το 5α, με τη χρήση αστυνομικών σκύλων, φυσικά δεν μπορεί να συμφωνήσει κανείς, γιατί μετά τα πιστόλια, τα περίστροφα, τα ρόπαλα και τα χημικά, αν έτσι θεωρείτε εσείς ότι αναβαθμίζεται ο ρόλος της Αστυνομίας, δεν μπορούμε να συμφωνήσουμε. Αντίθετα, πιο κάτω στο β, στο Πυροσβεστικό Σώμα, θα πω ότι σίγουρα χρειάζονται. Έχουμε παρακολουθήσει κιόλας, μετά τις μεγάλες καταστροφές, σεισμούς, πυρκαγιές κ.λπ. ότι βοηθούν οι αστυνομικοί σκύλοι. Όχι όμως στην περιπολία και μάλιστα συνοδεία αστυνομικού και δημοτικού αστυνομικού.
     Επίσης, δεν συμφωνούμε με την παράγραφο 4. 
     Στην παράγραφο 5 επίσης δεν συμφωνούμε. Έχουμε επιφυλάξεις. Ένας που πάει να καταταχθεί στο Αστυνομικό Σώμα δεν πάει φυσικά να κάνει διακοπές. Ξέρει τι δυσκολίες θα περάσει. Δεν μπορεί κανείς να ξέρει, όμως, πώς μπορεί να τις αντιμετωπίσει κάποιος. Εδώ είναι σαν να εκβιάζετε κάποιον, κάτω από το φόβο της αποπληρωμής ενός μεγάλου ποσού, να παραμείνει με το ζόρι σε κάτι που δεν το θέλει. Δεν νομίζω να είναι δίκαιο και φυσικά δεν είναι και δημοκρατικό. 
     Το 6 και το 7 θα το ψηφίσουμε. 
     Υπάρχουν άλλες δύο τροπολογίες που θα ήθελα να πω μια κουβέντα σύντομα. Τη μία με γενικό αριθμό 430 και ειδικό 44, θα την ψηφίσουμε. Έχει σχέση με την επανάκριση των εργοληπτικών επιχειρήσεων. Φαίνεται λογική. Δεν μπορούμε πραγματικά να διαφωνήσουμε, δεν λύνει όμως και κανένα πρόβλημα. Γι’ αυτό που επικαλείται τώρα, το θέμα της οικονομικής κρίσης, απ’ ό,τι φαίνεται όχι απλά θα γίνονται πιο δύσκολα τα πράγματα, αλλά μας περιμένουν πολύ δύσκολες καταστάσεις. Εν πάση περιπτώσει, αυτή την τροπολογία θα την ψηφίσουμε.
     Σχετικά με την άλλη τροπολογία που έχει σχέση με τους μετανάστες, δεν έχω χρόνο να πω πολλά. Πραγματικά αυτό το παραλήρημα του ΛΑ.Ο.Σ. για τους μετανάστες και μη ξεχωρίζοντας ότι οι μετανάστες που είναι στη χώρα μας και αλλού είναι πολιτικοί μετανάστες, αλλά και οικονομικοί μετανάστες, δεν το καταλαβαίνω. Και, εν πάση περιπτώσει, δεν έρχονται μόνο επειδή είμαστε ωραία χώρα. Έρχονται γιατί δεν μπορούν να παραμείνουν στη χώρα τους λόγω  διαφόρων συνθηκών, είτε είναι συνθήκες πολέμου, εκρήξεων, ανεργίας κ.λπ.. Λες και ξεχνάμε τι έκαναν οι δικοί μας και το φέρνουμε σαν θετικό παράδειγμα. Ξεχνάμε τι τραβούσαν οι Έλληνες τα πρώτα χρόνια στη Γερμανία και όπου πήγαιναν και σε τι δύσκολες συνθήκες δούλεψαν. Δεν λέμε ότι δεν πέτυχαν. Οι περισσότεροι πέτυχαν, δουλεύοντας δύο και τρεις δουλειές. Το ίδιο κάνουν και σήμερα.
     Εν πάση περιπτώσει, η τροπολογία, όπως αυτή έχει κατατεθεί -δεν με παίρνει ο χρόνος να σταθώ σε ένα-ένα σημείο- λύνει αποσπασματικά κάποια ζητήματα με πολλές διατάξεις και με τις συγκεκριμένες παραγράφους, είναι όμως πολύ μακριά από τα αιτήματα των μεταναστών, όπως αυτά τα αναπτύξαμε άλλωστε στα άρθρα μέχρι σήμερα.
     Θα πω ότι συμφωνούμε στα σημεία της παραγράφου 1, γ, ε –τα λέω επιγραμματικά- ζ, η. Βέβαια αυτό δεν λέει τίποτα για κάποιον που παρακολουθεί, αλλά εν πάση περιπτώσει.
      Δεν θα συμφωνήσουμε με το σημείο 2, όπως επίσης και με την παράγραφο 3. Αυτή έχει σχέση με τους δήμους, τις κοινότητες και τα δάνεια. Δεν μπορεί να συμφωνήσει κανείς, διότι ουσιαστικά μπαίνουν ενέχυρο τα έσοδα της Τοπικής Αυτοδιοίκησης είτε είναι ανταποδοτικά είτε είναι από τους Κ.Α.Π.. Ο δανεισμός δεν λύνει το οικονομικό πρόβλημα. Έτσι, οι δήμοι ούτε έργο μπορούν να παράγουν ούτε φυσικά να λύσουν τα λειτουργικά τους ζητήματα. Το μόνο που μπορούν να πετύχουν με τα δάνεια είναι η ενεχυροποίηση των εσόδων τους και τίποτα περισσότερο. Φυσικά, δεν μπορούμε να συμφωνήσουμε, όπως και με την παράγραφο 4 του ιδίου άρθρου. Εδώ, εκχωρεί τα χρέη των επιχειρήσεων στις καινούργιες που δημιουργούνται. Διαφωνούμε με τη λογική των δημοτικών επιχειρήσεων και δεν συμφωνούμε. 
      Αντίθετα, θα συμφωνήσουμε στην παράγραφο 5, στο α και στο β.
      Όσον αφορά στις άλλες τροπολογίες που έχουν προταθεί, ο Υπουργός δεν έχει τοποθετηθεί για το ποιες κάνει δεκτές και ποιες όχι, ώστε να πούμε και εμείς έστω και μία λέξη.
      ΠΡΟΕΔΡΕΥΩΝ (Γεώργιος Σούρλας): Αφού δεν αναφέρθηκε, δεν τις δέχεται.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Αφού δεν αναφέρθηκε, σημαίνει ότι δεν κάνει δεκτή καμμία. 
      ΠΡΟΕΔΡΕΥΩΝ (Γεώργιος Σούρλας): Τα ευκόλως εννοούμενα, παραλείπονται. 
      Το λόγο έχει ο κ. Δρίτσας, ειδικός αγορητής του ΣΥ.ΡΙΖ.Α. 
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε. 
      Είναι προφανές ότι βρισκόμαστε σε πλήρη αδυναμία να επιτελέσουμε το έργο μας, κύριε Πρόεδρε. Ακόμα και οι τροπολογίες είναι πολλά αυτοτελή άρθρα σε μία τροπολογία. Πέντε, έξι αυτοτελή άρθρα! Πώς είναι δυνατόν; Να ψηφίσουμε ή να μην ψηφίσουμε; Έχουμε ευθύνη απέναντι στους πολίτες, απέναντι στη Βουλή, απέναντι στους εαυτούς μας, να πούμε ότι σ’ αυτό συμφωνούμε ή ότι σ’ αυτό διαφωνούμε. 
      Πώς είναι δυνατόν να κατατίθενται μ’ αυτόν τον τρόπο τέτοιου είδους σχέδια νόμου και τροπολογίες και πάλι τροπολογίες και την ίδια στιγμή που πάρα πολλοί συνάδελφοι έχουν καταθέσει τροπολογίες, να μην υπάρχει καμμία δήλωση ότι, εν πάση περιπτώσει, το Υπουργείο προβληματίζεται γι’ αυτό ή ότι αποδέχεται εκείνο ή ότι απορρίπτει το άλλο, κάτι που να δείχνει ότι εδώ παράγουμε νομοθετικό έργο;
      Με αυτά τα δεδομένα και με αυτές τις επισημάνσεις θέλω να πω τα εξής για τις δύο προτεινόμενες υπουργικές τροπολογίες. Την τροπολογία με γενικό αριθμό 430 και ειδικό 44, θα την ψηφίσουμε για λόγους κοινής λογικής. 
      Την τροπολογία με γενικό αριθμό 432 και ειδικό 46, ακριβώς για τους λόγους που προανέφερα και παρά τα θετικά που εμπεριέχονται σε διάφορες επιμέρους ρυθμίσεις, δεν μπορούμε να την ψηφίσουμε ως σύνολο.  
      Το ίδιο ισχύει και για τις τροπολογίες που κατετέθησαν ως τροπολογίες στη διαδικασία της επιτροπής και συμπεριελήφθησαν τώρα στο σχέδιο νόμου με το άρθρο 43, με το άρθρο 44, με το άρθρο 45, έτσι όπως το άρθρο 45 περιλαμβάνει επτά παραγράφους διαφορετικών θεμάτων, ρυθμίσεις διαφορετικών θεμάτων. 
      Όσον αφορά στο άρθρο 44, θα μπορούσαμε -όπως δηλώσαμε και στην επιτροπή- δηλώνοντας την πλήρη μας αντίρρηση ως προς την ιδιωτικοποίηση αυτού του χώρου και τις ρυθμίσεις αυτές, να το δεχθούμε. Δηλαδή, επειδή δεν μπορούν να χρεωθούν οι δημοτικοί άρχοντες καταλογισμό ποσών -μια και δεν υπήρχε η ανάλογη νομοθετική ρύθμιση- και για λόγους κοινής λογικής, θα το δεχθούμε, χωρίς όμως αυτό να σημαίνει ότι το δεχόμαστε επί της αρχής ως πρακτική που υλοποιείται και εφαρμόζεται στο μέλλον. 
      Και είπαμε και στην επιτροπή ότι χρειάζεται όλο αυτό το σύστημα μεταφοράς μαθητών να επανεξεταστεί, διότι είναι κοστοβόρο και όχι πραγματικά ανταποδοτικό ως προς την ωφέλειά του. 
      Θέλω να περάσω ευθύς αμέσως στις τροπολογίες, σε μία πολύ σύντομη αναφορά, για να αναδείξω και τα σχετικά ζητήματα. Επτά τροπολογίες έχει καταθέσει ο Συνασπισμός Ριζοσπαστικής Αριστεράς, ο συνάδελφος κ. Κουβέλης, ο κ. Τσούκαλης και εγώ. 
      Η πρώτη για την κατά προτεραιότητα δυνατότητα μεταφοράς προσωπικού στους οικείους Ο.Τ.Α. ή τα νομικά πρόσωπα, αναφέρθηκε ότι αφορά το Δήμο Αμαρουσίου, αλλά και άλλους δήμους και έχει τεθεί με πολλούς τρόπους. Όλη η μειοψηφία του Δήμου Αμαρουσίου, ο δήμαρχος, απ’ ό,τι ξέρω, δεν έχει τοποθετηθεί επισήμως, όπως, εν πάση περιπτώσει, και εδώ τα υπόλοιπα κόμματα και δεν ακούσαμε μία γνώμη της Κυβέρνησης. Σιωπή. 
      Η επόμενη τροπολογία μας αφορά τους αποφοίτους της Εθνικής Σχολής Δημόσιας Διοίκησης και της Εθνικής Σχολής Τοπικής Αυτοδιοίκησης, οι οποίοι μένουν αναξιοποίητοι. 
     Όλο το καθεστώς που υπάρχει, τα στελέχη που εκπαιδεύει το ελληνικό κράτος για να πλαισιώσουν και να στελεχώσουν τις καίριας σημασίας βαθμίδες της Δημόσιας Διοίκησης μένουν αναξιοποίητα. Και, αντίθετα, κυριαρχεί μία ρουσφετολογική και αναξιοκρατική πραγματικότητα. Είπε ο κύριος Υπουργός στην επιτροπή κάποια πράγματα αλλά στην πραγματικότητα το απέφυγε. 
     Για το ζήτημα της απόκτησης της ιθαγένειας και των παρεμφερών ζητημάτων έχουμε καταθέσει μία πολύ «συντηρητική» τροπολογία που είναι πολύ ρεαλιστική και πολύ κάτω και από τις βασικές μας θέσεις και από τις βασικές θέσεις του μεταναστευτικού κινήματος. Παρ’ όλα αυτά, ούτε και προς αυτό υπήρχε ευήκοον ους. 
     Από εκεί και πέρα η εξίσωση αμοιβής για τους υπαλλήλους του Ελληνικού Κέντρου Δημόσιας Διοίκησης και Αυτοδιοίκησης, στους οποίους ανατίθενται καθήκοντα ειδικού επιστημονικού προσωπικού για την επιστημονική και τεχνική υποστήριξη της τριτοβάθμιας συνδικαλιστικής οργάνωσης των δημοσίων υπαλλήλων, για το πολιτικό προσωπικό που υπηρετεί στην Ελληνική Αστυνομία και στο Πυροσβεστικό Σώμα και που καλύπτει επιτελικές αρμοδιότητες, είναι ζητήματα που έχουν μεγάλη σημασία, αφορούν κόσμο, αποτελούν ρυθμίσεις που μπορούν να εξορθολογήσουν καταστάσεις. Παρ’ όλα αυτά η Κυβέρνηση τις αποφεύγει. 
     Θα ήθελα πριν τελειώσω να κάνω μία αναφορά επειδή υπάρχει και το κεφάλαιο για τη μετανάστευση. Το Σώμα, κύριε Πρόεδρε απασχολήθηκε πάρα  πολύ με αυτά τα θέματα. Προς Θεού, ακούσαμε κηρύγματα που αν τα αποδεχθεί το ελληνικό Κοινοβούλιο και τα νομιμοποιήσει οδηγούν σε κοινωνικό αυτοματισμό. 
     Να πω πρώτα ότι ως προς την Αστυνομία και τα προβλήματα των ημερών ο Κοινοβουλευτικός μας Εκπρόσωπος ο κ. Κουβέλης κατέθεσε και στα Πρακτικά της Βουλής την πιο επίσημη άποψη των Ελλήνων Αστυνομικών, οι οποίοι κυρίως ζητούν δημοκρατία και δημοκρατική παιδεία στα Σώματα Ασφαλείας, στην Αστυνομία που τους αφορά. Κυρίως ζητούν αυτό. Δεν μπορεί να το αγνοεί κανείς και δεν μπορεί με κηρύγματα μισαλλοδοξίας να διεκδικεί την εκπροσώπηση μιας περίεργης λογικής υπεράσπισης της Αστυνομίας. 
     Από εκεί και πέρα, κυρίες και κύριοι συνάδελφοι, κύριε Πρόεδρε, είμαστε σε περίοδο οικονομικής κρίσης και όπως αποδεικνύεται και κοινωνικής κρίσης, φυσικά έρπουσας πολιτικής κρίσης εδώ και πολλά, πολλά χρόνια. 
     Θα στοχοποιήσουμε τους μετανάστες; Έχουμε τίποτα, κανένα στοιχείο, ότι αυτοί ευθύνονται για την οικονομική κρίση; Θα θέσουμε το θέμα πώς θα διώξουμε όλον αυτόν τον κόσμο από την Ελλάδα; Για ποιο λόγο; Γιατί είναι υπεύθυνοι για την οικονομική κρίση; Αν ανοίξουμε τέτοιους ασκούς του Αιόλου χαθήκαμε.
     Απ’ αυτήν την άποψη και για το θέμα της μετανάστευσης και για όσα συμβαίνουν, δεν μπορεί να επιτρέψουμε να ιδρυθεί στην Ελλάδα ένα εθνικοσοσιαλιστικού τύπου κόμμα και να διεκδικεί δάφνες «καθαρότητας φυλής» κατ’ αναλογίαν προς την Αρία Φυλή. Πρέπει να δούμε ακριβώς τα αίτια της οικονομικής και κοινωνικής κρίσης. Και τα αίτια είναι η εφαρμοζόμενη νεοφιλελεύθερη πολιτικής της τελευταίας εικοσαετίας. Θα την αλλάξουμε; Θα προβληματιστούμε ως προς αυτό; Μετανάστες οι μεν, καταστροφείς οι άλλοι και θα ενισχύουμε κατασταλτικούς μηχανισμούς για να οδηγήσουμε τη χώρα στο πλήρες χάος; 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δρίτσα.
     Το λόγο έχει ο κ. Ροντούλης ως Κοινοβουλευτικός Εκπρόσωπος.
     ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
     Εν πρώτοις δεχτήκαμε μια μομφή ότι δήθεν προσπαθούμε να το παίξουμε προστάτες της Ελληνικής Αστυνομίας.
     Αγαπητοί συνάδελφοι, η Ελληνική Αστυνομία δεν χρειάζεται προστάτες. Αυτοί μας προστατεύουν. 
     Κύριε Πρόεδρε και απευθύνομαι σε σας προσωπικά γιατί ξέρω ότι απευθύνομαι σε έναν εχέφρονα άνθρωπο, η πρότασή μας είναι μία. Δεν θα πρέπει επιτέλους οι αστυνομικοί που έχουν τραυματιστεί εν ώρα καθήκοντος να τιμηθούν κι αυτοί κάποτε από την Ελληνική Βουλή. Τιμήσαμε το Εργατικό Κέντρο Βόλου για τα εκατό χρόνια της λειτουργίας του και της υπάρξεώς του. Μπράβο. 
     ΠΡΟΕΔΡΕΥΩΝ (Γεώργιος Σούρλας): Στο Βόλο όμως δεν καταφέραμε να ολοκληρώσουμε, διότι εισέβαλαν οι κουκουλοφόροι. Έζησα προσωπικές εμπειρίες
     ΑΣΤΕΡΙΟΣ ΡΟΝΤΟΥΛΗΣ: Καταλαβαίνω ότι τάσσεστε κατά τρόπο αλληλέγγυο στην πρόταση του Λαϊκού Ορθόδοξου Συναγερμού περί αναγνωρίσεως και τιμής στους ανθρώπους της ΕΛ.ΑΣ. που εν ώρα καθήκοντος έχουν τραυματιστεί. Έτσι δεν είναι; Κουνάτε το κεφάλι, περιμένω μια απάντηση.
     ΠΡΟΕΔΡΕΥΩΝ (Γεώργιος Σούρλας): Για κάθε έναν που δίνει αγώνα για τη δημοκρατία, την ανθρώπινη αξιοπρέπεια, για κάτι καλύτερο για την πατρίδα, πιστεύω ότι όλοι πρέπει να είμαστε αλληλέγγυοι να συμφωνούμε.
     ΑΣΤΕΡΙΟΣ ΡΟΝΤΟΥΛΗΣ: Ωραία.
     Επίσης, άκουσα την κ. Νικολαΐδου, την οποία εκτιμώ πάρα πολύ, να κάνει λόγο για παραλήρημα του Λαϊκού Ορθόδοξου Συναγερμού σε σχέση με τους μετανάστες. Πρώτον και κύριον, εμείς θέτουμε ζήτημα λαθρομεταναστών και όχι εισερχομένων κατά νόμιμο τρόπο μεταναστών στη χώρα μας. Αυτή η διάκριση τείνει να ξεχαστεί. Όπως είπε ο κ. Νάκος ότι υπάρχουν άνθρωποι -δυο χιλιάδες, τρεις χιλιάδες- που έχουν εισέλθει κατά νόμιμο τρόπο. Το ’89 ήταν δύο χιλιάδες πάντως. Ξέρω από δεδομένα.
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Τεσσερσήμισι χιλιάδες.
     ΑΣΤΕΡΙΟΣ ΡΟΝΤΟΥΛΗΣ: Όλοι οι άλλοι, μέχρι το ενάμισι εκατομμύριο, τι είναι; Είναι λαθρομετανάστες που σε διαδοχικά κύματα τους νομιμοποιούμε. Περί αυτού πρόκειται.
     ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ο πολιτικός πρόσφυγας σε μια εμπόλεμη περιοχή…
     ΑΣΤΕΡΙΟΣ ΡΟΝΤΟΥΛΗΣ: Κυρία Νικολαΐδου, τη μομφή που ρίχνετε στο Λαϊκό Ορθόδοξο συναγερμό θα πρέπει να τη σκεφτείτε πάρα πολύ καλά, γιατί το παραλήρημα που λέτε να πάτε να το πείτε στον άνθρωπο που στην οικοδομή χάνει τη δουλειά του, να πάτε να το πείτε στον εργάτη γης που χάνει τη δουλειά του, να πάτε να το πείτε στον άνεργο και να πάτε να το πείτε και στους επιστήμονες, που συμπέραναν μετά από μελέτη πενταετή ότι για κάθε πέντε λαθρομετανάστες που μπαίνουν στη χώρα μας, δύο γηγενείς Έλληνες συμπολίτες μας χάνουν τη δουλειά τους. Να πάτε να τα πείτε εκεί εσείς, το κόμμα του λαού, το δήθεν κόμμα του λαού.
     ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Αυτά είναι η προπαγάνδα σας…
     ΑΣΤΕΡΙΟΣ ΡΟΝΤΟΥΛΗΣ: Να πάτε να τα πείτε εκεί, στους ανθρώπους που χάνουν το ψωμί τους και τη δουλειά τους.
     (Χειροκροτήματα από την πτέρυγα του ΛΑ.Ο.Σ.)
     ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, μην υποδεικνύετε τι θα κάνουν. Πείτε τις θέσεις τις δικές σας.
     ΑΣΤΕΡΙΟΣ ΡΟΝΤΟΥΛΗΣ: Εντάξει, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Είναι ένα κόμμα συγκροτημένο, έχει μια πολιτική, την οποία έχει διακηρύξει. Ας μην κάνετε υποδείξεις.
     ΑΣΤΕΡΙΟΣ ΡΟΝΤΟΥΛΗΣ: Εντάξει. Να μην κάνουν λόγο για παραλήρημα, όμως. Έχουμε την άποψή μας. Δεν παραληρούμε.
     ΠΡΟΕΔΡΕΥΩΝ (Γεώργιος Σούρλας): Αυτή η λέξη δεν είναι καλή. Όποιος λέει εδώ τη λέξη «παραλήρημα» ή έξω από εδώ, πρέπει να διαγράφεται.
     ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Όχι, κύριε Πρόεδρε.
     ΑΣΤΕΡΙΟΣ ΡΟΝΤΟΥΛΗΣ: Συμφωνώ απολύτως, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Επειδή είμαι γιατρός και μπορώ να δώσω το εννοιολογικό περιεχόμενο, το παραλήρημα δεν νομίζω ότι μας ταιριάζει, σε σας εδώ που έχετε όλοι ένα επίπεδο, πολύ καλό επίπεδο. 
     ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κύριε Πρόεδρε, δεν έχω κάνει λάθος και δεν είναι η πρώτη φορά.
     ΑΣΤΕΡΙΟΣ ΡΟΝΤΟΥΛΗΣ: Κύριε Υφυπουργέ, να τα πούμε θεσσαλικά τώρα. Χθες σας είχα πει για καταγγελία που έγινε από ανθρώπους της Δημοτικής Αστυνομίας, για συγκεκριμένες καταγγελίες, ότι άνθρωποι παρεισφρέουν χωρίς να έχουν καμμία σχέση με τη Δημοτική Αστυνομία, είτε είναι κηπουροί είτε είναι τεχνικοί είτε οτιδήποτε άλλο, και επιτελούν καθήκοντα μέχρι και προανακριτικού υπαλλήλου. 
     Δέχτηκα μια πρόκληση από τον κύριο Υφυπουργό χθες: να πάτε να ρωτήσετε ποιοι είναι αυτοί, διότι εμείς στο Υπουργείο δεν γνωρίζουμε. Η απάντηση που έλαβα είναι καταλυτική εις βάρος του Υπουργείου. Να σας πω γιατί. Διότι μου είπαν -δεν το είδα, αλλά μου είπαν- ότι σας ενημέρωσαν γι’ αυτό το θέμα εγγράφως από 26.5.2006 με το υπ’ αριθμ. πρωτοκόλλου 27751 έγγραφο.
     Και εσείς κάνετε ότι δεν γνωρίζατε τίποτα, ότι δεν ξέρατε τίποτα  και ζητούσατε από μένα να σας κάνω συγκεκριμένες καταγγελίες. Εφόσον από το Μάιο του 2006 περιήλθε στο Γενικό Γραμματέα του ΥΠ.ΕΣ.Δ.Α. το έγγραφο αυτό, με τη συγκεκριμένη καταγγελία, εσείς δεν λάβατε καθόλου γνώση; Δεν είδατε τι λένε αυτοί οι άνθρωποι; Λένε ψέματα; Δεν ερευνήσατε καθόλου; Βεβαίως, αν κρίνω από τη συμπεριφορά σας του πενθημέρου, κατανοώ τη μακαριότητα στην οποία βρίσκεστε. Αλλά να μην έρχεστε εδώ και να ζητάτε από μας να σας ανοίξουμε τα μάτια! Αν δεν μπορείτε, φύγετε, να αναλάβει την κυβέρνηση της χώρας ο Λαϊκός Ορθόδοξος Συναγερμός. Αλλά να μη λέτε τέτοια πράγματα, γιατί εκτίθεσθε και σας συμπαθούμε και ιδιαιτέρως. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
     ΑΣΤΕΡΙΟΣ ΡΟΝΤΟΥΛΗΣ: Τελειώνω, κύριε Πρόεδρε. 
     Στην τροπολογία που αφορά τους υπαλλήλους, το προσωπικό που μεταφέρεται στις νομαρχίες. Να σας κάνω εγώ μια πρόταση τώρα. Γιατί βασικά δεν έχουμε αντίρρηση. Είναι δυνατόν να έχουμε αντίρρηση; Καμμία. Να σας κάνω όμως την εξής πρόταση: Λέτε ότι θα πληρωθούν από τους Κ.Α.Π.. Να πληρώσετε εσείς από τον προϋπολογισμό κανονικά τη μισθοδοσία και να παρακρατήσετε το αντίστοιχο ποσό από τους Κ.Α.Π.. Γιατί δεν το κάνετε αυτό; Εγώ σας λέω, για να δείξω την καλή πρόθεση του Λαϊκού Ορθόδοξου Συναγερμού, ναι, θα την ψηφίσουμε την τροπολογία, όπως την έχετε. Αλλά σας ρώτησα, η Ε.Ν.Α.Ε. δέχεται; Και σας κάνουμε αντιπρόταση τώρα. Θα την κάνετε δεκτή, να παρακρατήσετε εσείς και να βάλετε τα ποσά στον προϋπολογισμό; 
     ΠΡΟΕΔΡΕΥΩΝ (Γεώργιος Σούρλας): Κύριε Ροντούλη, παρακαλώ τελειώστε!
     ΑΣΤΕΡΙΟΣ ΡΟΝΤΟΥΛΗΣ: Τελειώνω, σε  τριάντα δεύτερα, κύριε Πρόεδρε. 
     Σας έκανα και μία άλλη ερώτηση χθες, απάντηση πάλι δεν έλαβα. Μπορείτε να μου εξηγήσετε με ποια λογική αυτοί που εργάζονται στα Κ.Ε.Π. των νομαρχιών πληρώνονται και αμείβονται λιγότερο από αυτούς που εργάζονται στα Κ.Ε.Π. των δήμων; Δώστε μου μία αιτιολογημένη απάντηση. 
     Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Εγώ ήθελα πριν πάρει το λόγο ο Υπουργός να πω ότι οι παρεμβάσεις, οι συζητήσεις των Βουλευτών δεν εξαντλούνται μόνο σ’ αυτήν τη σπουδαία Αίθουσα του Κοινοβουλίου, αλλά και σε άμεση επικοινωνία με τους Υπουργούς, με την Κυβέρνηση. Όταν σε ζητήματα τα οποία είναι σοβαρά, τους γνωστοποιούνται, ή το τηλέφωνο παίρνει κανείς, ή επισκέπτεται το Υπουργείο. Εγώ το έκανα και ο κ. Νάκος το κάνει και πιστεύω όλοι οι Υπουργοί. 
     Θέλω να πω, κύριε Ροντούλη, ότι αφού είχατε αυτό το έγγραφο θα μπορούσατε να πάτε στον κ. Νάκο, να του πείτε, κύριε Υπουργέ, έχω αυτά. Όχι μόνο εδώ! Δηλαδή να μην περιμένουμε ότι θα τα πούμε μόνο στην Αίθουσα του Κοινοβουλίου. Έχουμε υποχρέωση να συνεργαζόμαστε μεταξύ μας ή είμαστε Βουλευτές των κομμάτων ή είμαστε Βουλευτές μαζί με τους Υπουργούς. Είναι το καλύτερο αυτό για να μπορέσουμε να αναβαθμίσουμε το κύρος του δημοκρατικού μας συστήματος. Είναι γενικότερη η αναφορά μου και δεν αφορά σε σας, κύριε Ροντούλη. Αφορμή παίρνω απ’ αυτό. 
     ΑΣΤΕΡΙΟΣ ΡΟΝΤΟΥΛΗΣ: Δεκτό, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Και εγώ στα πρώτα βήματά μου ως Βουλευτής, δεν έκανα εκείνο που έπρεπε. Τώρα έχω διδαχθεί πολλά και να μου επιτρέπεται καμμία φορά να κάνω μια τέτοια αναφορά. 
     Ο κύριος Υπουργός έχει το λόγο. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κύριε Πρόεδρε. 
     Είμαι βέβαιος, κύριε συνάδελφε, ότι αυτή η καταγγελία, μία από τις πάρα πολλές οι οποίες φθάνουν στο Υπουργείο «διά πάσαν νόσον», αυτές απαντώνται από τις υπηρεσίες –ουαί και αλίμονο αν έφθανε στον Υπουργό- και παραπέμπουν εκεί που λέει ο νόμος, στις περιφέρειες. Διότι η εύρυθμη λειτουργία των Οργανισμών Τοπικής Αυτοδιοίκησης είναι δουλειά των περιφερειών με τα ανά νομούς γραφεία αυτοδιοίκησης. Και αυτό βεβαίως έγινε, για να είναι αποκεντρωμένο το κράτος. Ουαί και αλίμονο εάν, ο Υπουργός, διάβαζε τις καταγγελίες τού κάθε πολίτη! 
     ΠΡΟΕΔΡΕΥΩΝ (Γεώργιος Σούρλας): Μπορεί, όμως, ο Βουλευτής να έρθει στον  Υπουργό να το πει. 
     ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Βεβαίως. Και μπορεί εάν υπήρχε όνομα και έφθανε σε μένα ο Βουλευτής, θα έκανα αμέσως ένα τηλεφώνημα στο Γενικό Γραμματέα Περιφέρειας να δω για την καταγγελία αυτή. Ακόμη, όμως, υπάρχει χρόνος να γίνει αυτό. 
     Θέμα δεύτερον: δεν ξέρω γιατί υπάρχει μισθοδοτική διαφορά στα Κ.Ε.Π.. Είναι θέμα Γενικού Λογιστηρίου του Κράτους. Κάντε μια ερώτηση. Υπάρχει η κοινοβουλευτική οδός να απαντηθεί. 
    Μου θέσατε και μία τρίτη ερώτηση. Εάν τη θυμάστε, πείτε την. Τρεις ερωτήσεις μού θέσατε. 
    ΑΣΤΕΡΙΟΣ ΡΟΝΤΟΥΛΗΣ: Για τους μεταφερόμενους υπαλλήλους στις νομαρχίες. 
    ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αυτό το διερευνίσαμε και δεν υπάρχει αυτή η δυνατότητα. 
    Θα σας υπενθυμίσω όμως δύο στοιχεία. Πρώτον, ότι είναι προαιρετική για τον νομάρχη. Δεύτερον, ότι σύμφωνα με τις διατάξεις του νόμου οι νομαρχίες πλέον από το 2005 έχουν κεντρικούς αυτοτελείς πόρους τους εξής: Το 1% του Φ.Π.Α. για την κάλυψη λειτουργικών δαπανών και μόνο, το υπόλοιπο 1% για την κάλυψη επενδυτικών δραστηριοτήτων και το 10% των τελών κυκλοφορίας των οχημάτων για τη συντήρηση του οδικού δικτύου. 
    Ως εκ τούτου κάθε νομάρχης έχει τη δυνατότητα να δει εάν στο 1% του Φ.Π.Α. χωρούν υπάλληλοι, όπως κάνουν αιτήσεις και προσλαμβάνουν είτε με συμβάσεις ορισμένου χρόνου είτε συμβάσεις έργου οι νομαρχίες. Κατά συνέπεια οι νομαρχίες που έχουν ανάγκες από τους κεντρικούς αυτοτελείς πόρους προσλαμβάνουν –και τους πληρώνουν από εκεί- είτε συμβασιούχους είτε έργου είτε ορισμένου χρόνου. 
    Προφανώς ο κ. Σγουρός που το ζητάει αυτό, προκειμένου να μη χρησιμοποιήσει συμβασιούχους, που έχει το δικαίωμα αυτό και υπόκειται και στην έγκριση της τριμελούς εξ Υπουργών επιτροπής, προτιμά να στελεχώσει τα κενά της υπηρεσίας με αυτόν τον τρόπο. Δίνουμε λοιπόν το δικαίωμα στο Νομάρχη Αθηνών και στον οποιονδήποτε νομάρχη να χρησιμοποιήσει και αυτήν τη μέθοδο και να βοηθήσει με αυτόν τον τρόπο να επιλυθεί ένα πρόβλημα το οποίο κληρονομήσαμε, το οποίο οφείλεται σε πολιτικές παρελθόντων ετών και το οποίο τακτοποίησε οριστικά και αμετάκλητα το π.δ. 164 λαμβάνοντας πρόνοια για όλους αυτούς που υπήχθησαν στις διατάξεις αυτού του προεδρικού διατάγματος. 
    Θέλω να ευχαριστήσω, κύριε Πρόεδρε, για άλλη μία φορά όλους όσα βοήθησαν σε ένα νομοσχέδιο το οποίο είναι σημαντικό. Οι γενικές πολιτικές βεβαίως είναι αυτές που καθορίζουν την πολιτική μας συμπεριφορά. Αλλά και αυτά τα μικρά τα καθημερινά που επιλύσαμε με αυτό το νομοσχέδιο είναι πολύ σημαντικά για τον πολίτη, ο οποίος έχει να αντιμετωπίσει ένα σωρό δυσκολίες στη ζωή. 
    ΠΡΟΕΔΡΕΥΩΝ (Γεώργιος Σούρλας): Να σας ευχαριστήσω κι εγώ για τον τρόπο που διεξήχθη η συζήτηση. Πιστεύω ότι δεν θα έχετε παράπονο από το Προεδρείο. Δόθηκε μία άνεση χρόνου σε όλους να πείτε και τα εκτός του σχεδίου νόμου. Αυτό βέβαια δεν είναι το καλύτερο. Εν πάση περιπτώσει, η επικαιρότητα, ιδιαίτερα τις τελευταίες ημέρες είναι πολύ σημαντικό πράγμα, η Βουλή είναι ζώσα. 
    Κηρύσσεται περαιωμένη η συζήτηση επί της ενότητας των άρθρων 24 μέχρι και 48 και των τροπολογιών και θα γίνει η ψήφισή τους χωριστά. 
    Ερωτάται το Σώμα: Γίνεται δεκτό το άρθρο 24, ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 25, ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς, το άρθρο 25 έγινε δεκτό ως έχει ομόφωνα.
    Ερωτάται το Σώμα: Γίνεται δεκτό το άρθρο 26, ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 27, ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 27 έγινε δεκτό ως έχει ομόφωνα.
    Ερωτάται το Σώμα: Γίνεται δεκτό το άρθρο 28, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
    ΘΕΟΔΩΡΟΣ ΔΡΙΤΣΑΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 28 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Ερωτάται το Σώμα: Γίνεται δεκτό το άρθρο 29 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 29 έγινε δεκτό ως έχει ομόφωνα.
	Ερωτάται το Σώμα: Γίνεται δεκτό το παλαιό άρθρο 31 όπως τροποποιήθηκε από τον κύριο Υπουργό, το οποίο θα αναριθμηθεί σε άρθρο 30;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 31 έγινε δεκτό ομοφώνως όπως τροποποιήθηκε από τον κύριο Υπουργό το οποίο θα αναριθμηθεί σε άρθρο 30.
	Ερωτάται το Σώμα: Γίνεται δεκτό το παλαιό άρθρο 32, ως έχει, το οποίο θα αναριθμηθεί σε άρθρο 31;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 32 έγινε δεκτό ομοφώνως ως έχει το οποίο θα αναριθμηθεί σε άρθρο 31.
	Ερωτάται το Σώμα: Γίνεται δεκτό το παλαιό άρθρο 33 ως έχει το οποίο θα αναριθμηθεί σε άρθρο 32;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 33 έγινε δεκτό κατά πλειοψηφία ως έχει, το οποίο θα αναριθμηθεί σε άρθρο 32.
	Ερωτάται το Σώμα: Γίνεται δεκτό το παλαιό άρθρο 34 ως έχει, το οποίο θα αναριθμηθεί σε άρθρο 33;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 34 έγινε δεκτό ομοφώνως ως έχει, το οποίο θα αναριθμηθεί σε άρθρο 33.
	Ερωτάται το Σώμα: Γίνεται δεκτό το παλαιό άρθρο 35 ως έχει, το οποίο θα αναριθμηθεί σε άρθρο 34;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 35 έγινε δεκτό ομοφώνως ως έχει, το οποίο θα αναριθμηθεί σε άρθρο 34.
	Ερωτάται το Σώμα: Γίνεται δεκτό το παλαιό άρθρο 36 ως έχει, το οποίο θα αναριθμηθεί σε άρθρο 35;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 36 έγινε δεκτό κατά πλειοψηφία ως έχει, το οποίο θα αναριθμηθεί σε άρθρο 35.
	Ερωτάται το Σώμα: Γίνεται δεκτό το παλαιό άρθρο 37 ως έχει, το οποίο θα αναριθμηθεί σε άρθρο 36;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 37 έγινε δεκτό ομοφώνως ως έχει, το οποίο θα αναριθμηθεί σε άρθρο 36.
	Ερωτάται το Σώμα: Γίνεται δεκτό το παλαιό άρθρο 38 ως έχει, το οποίο θα αναριθμηθεί σε άρθρο 37;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 38 έγινε δεκτό κατά πλειοψηφία ως έχει το οποίο θα αναριθμηθεί σε άρθρο 37.
	Ερωτάται το Σώμα: Γίνεται δεκτό το παλαιό άρθρο 39 ως έχει, οποίο θα αναριθμηθεί σε άρθρο 38;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 39 έγινε δεκτό κατά πλειοψηφία ως έχει, το οποίο θα αναριθμηθεί σε άρθρο 38.
	Ερωτάται το Σώμα: Γίνεται δεκτό το παλαιό άρθρο 40 ως έχει, το οποίο θα αναριθμηθεί σε άρθρο 39;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 40 έγινε δεκτό κατά πλειοψηφία ως έχει, το οποίο θα αναριθμηθεί σε άρθρο 39.
	Ερωτάται το Σώμα: Γίνεται δεκτό το παλαιό άρθρο 41 ως έχει, το οποίο θα αναριθμηθεί σε άρθρο 40;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 41 έγινε δεκτό κατά πλειοψηφία ως έχει, το οποίο θα αναριθμηθεί σε άρθρο 40.
	Ερωτάται το Σώμα: Γίνεται δεκτό το παλαιό άρθρο 42 ως έχει το οποίο θα αναριθμηθεί σε άρθρο 41;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 42 έγινε δεκτό κατά πλειοψηφία ως έχει, το οποίο θα αναριθμηθεί σε άρθρο 41.
	Ερωτάται το Σώμα: Γίνεται δεκτό το παλαιό άρθρο 43 όπως τροποποιήθηκε από τον κύριο Υπουργό, το οποίο θα αναριθμηθεί σε άρθρο 42;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 43 έγινε δεκτό κατά πλειοψηφία όπως τροποποιήθηκε από τον κύριο Υπουργό το οποίο θα αναριθμηθεί σε άρθρο 42.
	Ερωτάται το Σώμα: Γίνεται δεκτό το παλαιό άρθρο 44 όπως τροποποιήθηκε από τον κύριο Υπουργό το οποίο θα αναριθμηθεί σε άρθρο 43;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 44 έγινε δεκτό κατά πλειοψηφία όπως τροποποιήθηκε από τον κύριο Υπουργό, το οποίο θα αναριθμηθεί σε άρθρο 43.
	Ερωτάται το Σώμα: Γίνεται δεκτό το παλαιό άρθρο 45 ως έχει, το οποίο θα αναριθμηθεί σε άρθρο 44;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 45 έγινε δεκτό κατά πλειοψηφία ως έχει το οποίο θα αναριθμηθεί σε άρθρο 44.
	Ερωτάται το Σώμα: Γίνεται δεκτή η υπ’ αριθμόν 432/46 τροπολογία όπως τροποποιήθηκε από τον κύριο Υπουργό, η οποία θα αποτελέσει το άρθρο 45 του νομοσχεδίου;
	ΠΟΛΛΟΙ ΒΟΥΛΕΥΤΕΣ: Δεκτή, δεκτή.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς η υπ’ αριθμόν 432/46 τροπολογία έγινε δεκτή κατά πλειοψηφία όπως τροποποιήθηκε από τον κύριο Υπουργό, η οποία θα αποτελέσει το άρθρο 45 του νομοσχεδίου.
	Ερωτάται το Σώμα: Γίνεται δεκτή η υπ’ αριθμόν 430/44 τροπολογία, η οποία θα αποτελέσει το άρθρο 46 του νομοσχεδίου;
	ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
	ΠΡΟΕΔΡΕΥΩΝ (Γεώργιος Σούρλας): Συνεπώς η υπ’ αριθμό 430/44 τροπολογία έγινε δεκτή ομοφώνως η οποία θα αποτελέσει το άρθρο 46 του νομοσχεδίου.
      Ερωτάται το Σώμα: Γίνεται δεκτό το παλαιό άρθρο 31 όπως τροποποιήθηκε από τον κύριο Υπουργό, το οποίο θα αναριθμηθεί σε άρθρο 30;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 31 έγινε δεκτό κατά πλειοψηφία όπως τροποποιήθηκε από τον κύριο Υπουργό, το οποίο θα αναριθμηθεί σε άρθρο 30.
	Ερωτάται το Σώμα: Γίνεται δεκτό το παλαιό άρθρο 46 ως έχει το οποίο θα αναριθμηθεί σε άρθρο 47;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Κατά πλειοψηφία.
	ΘΕΟΔΩΡΟΣ ΔΡΙΤΣΑΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 46 έγινε δεκτό κατά πλειοψηφία ως έχει, το οποίο θα αναριθμηθεί σε άρθρο 47.
	Ερωτάται το Σώμα: Γίνεται δεκτό το παλαιό άρθρο 47 ως έχει, το οποίο θα αναριθμηθεί σε άρθρο 48;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το παλαιό άρθρο 47 έγινε δεκτό ομοφώνως ως έχει το οποίο θα αναριθμηθεί σε άρθρο 48.
	Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο του νομοσχεδίου έγινε δεκτό ομοφώνως.
	Συνεπώς το νομοσχέδιο του Υπουργείου Εσωτερικών: «Αναδιοργάνωση της δημοτικής αστυνομίας και ρυθμίσεις λοιπών θεμάτων αρμοδιότητας Υπουργείου Εσωτερικών» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
	Έχουν διανεμηθεί τα Πρακτικά της Δευτέρας 24 Νοεμβρίου 2008 και ερωτάται το Σώμα εάν τα επικυρώνει.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Δευτέρας 24 Νοεμβρίου 2008 επικυρώθηκαν.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 16.43΄ λύεται η συνεδρίαση για αύριο ημέρα Παρασκευή 12 Δεκεμβρίου 2008 και ώρα 10.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση της υπ’ αριθμ. 30/11/3-11-2008 επερώτησης Βουλευτών του ΠΑ.ΣΟ.Κ. προς τον Υπουργό Ανάπτυξης, σχετικά με τη Δ.Ε.Η., σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 11-12-2008	ΣΕΛ. 6


Τελευταία Αποθήκευση:	17/12/2008 1:07:00 μμ	Από:	k.arapi
Εκτυπώθηκε:	16/12/2008 12:43:00 μμ

