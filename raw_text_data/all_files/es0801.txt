ΠΙΝΑΚΑΣ ΠΕΡΙΕΧΟΜΕΝΩΝ
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΣΥΝΕΔΡΙΑΣΗ ΙΗ'
Πέμπτη, 1 Αυγούστου 2002
ΘΕΜΑΤΑ
Α'.  ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Β'.  ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
Γ'.  ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής της πρότασης νόμου του Υπουργείου Οικονομίας και Οικονομικών: "Κίνητρα για την ενίσχυση της Κεφαλαιαγοράς", σελ.
2. Κατάθεση 'Εκθεσης Διαρκούς Επιτροπής:
Η  Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών "Κύρωση των Πράξεων του 22ου Παγκόσμιου Ταχυδρομικού Συνεδρίου "Πεκίνο 1999", σελ.
ΟΜΙΛΗΤΕΣ
Α.  Επί του σχεδίου νόμου  Υπουργείου  Οικονομίας και Οικονομικών:
ΒΑΘΕΙΑΣ Ι., σελ.
ΚΑΛΛΙΩΡΑΣ Η., σελ.
ΚΟΝΤΟΣ Α., σελ.
ΛΕΒΟΓΙΑΝΝΗΣ Ν., σελ.
ΚΩΣΤΟΠΟΥΛΟΣ Δ., σελ.
ΜΑΝΟΣ Σ., σελ.
ΠΑΥΛΟΠΟΥΛΟΣ Π., σελ.
ΡΕΓΚΟΥΖΑΣ Α., σελ.
ΣΓΟΥΡΙΔΗΣ Π., σελ.
ΣΚΡΕΚΑΣ Θ., σελ.
ΣΠΗΛΙΟΠΟΥΛΟΣ Κ., σελ.
ΣΠΥΡΙΟΥΝΗΣ Κ., σελ.
ΦΩΤΙΑΔΗΣ Α., σελ.




ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Β΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2002
ΣΥΝΕΔΡΙΑΣΗ  ΙΗ΄
Πέμπτη 1 Αυγούστου 2002
Αθήνα, σήμερα την 1η Αυγούστου 2002, ημέρα Πέμπτη και ώρα 11.07΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
 (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 31/7/2002 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΙΖ΄ συνεδριάσεώς του, της Τετάρτης 31 Ιουλίου 2002, σε ό,τι αφορά στην ψήφιση στο σύνολο του σχεδίου νόμου: "Ευθύνη του πωλητή για πραγματικά ελαττώματα και έλλειψη συνομολογημένων ιδιοτήτων, τροποποίηση διατάξεων του Κώδικα Πολιτικής Δικονομίας και άλλες συναφείς διατάξεις".)
Παρακαλείται ο κ. Δημήτριος Κωστόπουλος να ανακοινώσει τις αναφορές προς το Σώμα.
 (Ανακοινώνονται προς το Τμήμα από τον κ. Δημήτριο Ν. Κωστόπουλο Βουλευτή Αρκαδίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Δραμινό Σωματείο του Εργατοϋπαλληλικού Προσωπικού Εργοστασίου Δράμας της Αθηναϊκής Χαρτοποιίας Α.Ε αντιτίθεται στο οριστικό κλείσιμο των εργοστασίων της εταιρείας στη Δράμα.
2) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η 'Ενωση Υπαλλήλων Πυροσβεστικού Σώματος Περιφέρειας Στερεάς Ελλάδας διαμαρτύρεται για την τροποποίηση του Κανονισμού Μεταθέσεων με το ΠΔ 145/2002.
3) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η 'Ενωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί να χορηγηθούν στους πυροσβέστες τα οφειλόμενα εκτός έδρας καθώς και το επίδομα αντιπυρικής περιόδου.
4) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πρόεδρος του Δημοτικού Σταδίου Χίου "Λεωνίδας Μίχαλος" ζητεί επιχορήγηση για την καταβολή επιδομάτων στους δημοτικούς υπαλλήλους των χώρων άθλησης των Δήμων.
5) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πρόεδρος του Δημοτικού Σταδίου Χίου "Λεωνίδας Μίχαλος" ζητεί την καταβολή επιδομάτων στους υπαλλήλους των χώρων άθλησης των Δήμων.
6) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ψαρών Νομού Χίου ζητεί οικονομική ενίσχυση για την ολοκλήρωση της κατασκευής της νέας εξωτερικής προβλήτας του λιμένος Ψαρών.
7) Ο Βουλευτής Αθήνας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία οι Δικηγορικοί Σύλλογοι ζητούν να μην επιβληθεί ΦΠΑ στις δικηγορικές αμοιβές.
8) Ο Βουλευτής Αθήνας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία το Κέντρο Μέλετης και 'Ερευνας του Ελληνικού Θεάτρου - Θεατρικού Μουσείου ζητεί την άμεση επίλυση του στεγαστικού προβλήματος του Θεατρικού Μουσείου και των πολύτιμων Αρχείων του.
9) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Αβίας Μεσσηνίας ζητεί την άμεση τοποθέτηση γιατρού στο αγροτικό ιατρείο Κάμπου Αβίας.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί την ίδρυση ΚΠΕ στη Νεάπολη.
11) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Σωματείο Αλιεργατών τρατών Βορείου  και Νοτίου Ευβοϊκού, διαμαρτύρεται για τη μείωση της αλιευτικής περιόδου με βιτζότρατα.
12) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Δικηγορικός Σύλλογος Ιωαννίνων ζητεί την επέκταση των αρμοδιοτήτων του Στρατοδικείου Ιωαννίνων για την εκδίκαση υποθέσεων Ναυτοδικείου και Αεροδικείου.
13) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία η 'Ενωση Συνταξιούχων Μαντουδίου Εύβοιας ζητεί την άμεση τοποθέτηση γιατρού στο ΙΚΑ Μαντουδίου.
14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Ιδιοκτήτες ΤΑΞΙ Τήνου ζητούν την επίλυση προβλήματος χρήσης ραδιοσυχνότητας.
15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Κάτοικοι Δανακού Νάξου ζητούν να μην κατασκευασθεί ο δρόμος δίπλα στην πηγή Δανακού.
16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί τη λήψη μέτρων για τη διασφάλιση των πόρων των Επιμελητηρίων.
17) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Σερρών ζητεί τη μονιμοποίηση των εργαζομένων στις υπηρεσίες του.
18) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Αρκαδίας ζητεί την ικανοποίηση οικονομικών αιτημάτων των μελών του.
19) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμαρχος Λαμιέων ζητεί την κατασκευή έργων υποδομής στην περιοχή του.
20) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία Κάτοικοι Βέροιας Ημαθίας ζητούν την επίλυση οικονομικής τους εκκρεμότητας με το ΙΚΑ.
21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Κάτοικοι περιοχής Αγ. Θεοδώρων νήσου Κέας ζητούν την απομάκρυνση κεραιών κινητής τηλεφωνίας από την περιοχή τους.
22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η 'Ενωση Αγροτικών Συνεταιρισμών Νάξου ζητεί την απόσυρση του πατατόσπορου που παραμένει αδιάθετος.
23) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε δημοσίευμα εφημερίδας το οποίο αναφέρεται στα συστήματα ανίχνευσης εκρηκτικών που πρέπει να τοποθετηθούν στα αεροδρόμια της Χώρας.
24) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί την απομάκρυνση των δεξαμενών πετρελαιοειδών από το Πέραμα.
25) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία ο Δήμος Περάματος Πειραιά ζητεί την απομάκρυνση των δεξαμενών πετρελαιοειδών από το Πέραμα.
26) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Δημοτικό Διαμέρισμα Δολιανών Βόρειας Κυνουρίας Αρκαδίας ζητεί την εκ νέου ανάρτιση των πινάκων κτηματογράφησης της περιοχής του.
27) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία ο Δήμος Αβίας Μεσσηνίας ζητεί την άμεση τοποθέτηση γιατρού στο αγροτικό ιατρείο Κάμπου  Αβίας.
28) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο Δήμος Τορώνης Χαλκιδικής ζητεί την ανάρτηση των προσωρινών κτηματολογικών διαγραμμάτων της περιοχής του.
29) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία ο Δήμος Τορώνης Χαλκιδικής ζητεί την επίλυση ιδιοκτησιακών προβλημάτων κατοίκων της περιοχής του.
30) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για τις καταγγελίες της ομοσπονδίας ενοικιαζομένων καταλυμάτων αναφορικά με την ασύδοτη άγρα πελατεία στο λιμάνι της Κέρκυρας.
31) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Κοινοπραξία των Αγροτικών Συνεταιρισμών Αγρινίου και Περιχώρων ζητεί την εκτίμηση των ζημιών στις καλλιέργειες καπνού, καλαμποκιού κ.λπ. στο Νομό Αιτωλ/νίας που προκλήθηκαν από τις ισχυρές ανεμοθύελλες και βροχοπτώσεις του φετινού χειμώνα.
32) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Κοινοπραξία Καπνοπαραγωγών Δοκιμίου - Αγρινίου ζητεί την άμεση εκτίμηση των ζημιών στις καλλιέργειες καπνού Νομού Αιτωλ/νίας από τα συνεργεία του Ε.Λ.Γ.Α.
33) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Κορώνης Μεσσηνίας ζητεί να ενταχθεί στο πρόγραμμα LEADER PLUS.
34) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ  κατέθεσε αναφορά με την οποία η 'Ενωση Ξενοδόχων Κέρκυρας ζητεί να ενταχθούν στις ευεργετικές διατάξεις του Ν. 3016 οι μικρές ξενοδοχειακές επιχειρήσεις με ανώνυμη μορφή.
35) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Α.Ε. "ΤΗΛ/ΚΕΣ ΕΚΔ/ΚΕΣ ΕΠΙΧΕΙΡΗΣΕΙΣ CORFU CHANNEL A.E" ζητεί τη διευθέτηση της οικονομικής διαφοράς της εταιρείας με την εταιρεία Προστασίας της Πνευματικής Ιδιοκτησίας με την τροποποίηση των σχετικών νομοθετικών διατάξεων.
36) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Αγροτικός Συνεταιρισμός Γαβαλούς Αιτωλ/νίας, η Κοινοπραξία Καπνοπαραγωγών των Αγροτικών Συνεταιρισμών Αγρινίου και Περιχώρων και η Κοινοπραξία Καπνοπαραγωγών Δοκιμίου Αγρινίου, ζητούν την άμεση εκτίμηση των ζημιών που έχουν υποστεί οι αγροτικές καλλιέργειες στο Νομό τους και την καταβολή των σχετικών αποζημιώσεων.
37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Δήμος Σητείας Λασιθίου διαμαρτύρεται για την καθυστέρηση της εγκατάστασης των πυραύλων S300 στη Ζήρο Σητείας.
38) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Πανελλήνιος Σύλλογος Παραπληγικών ζητεί να ληφθούν μέτρα που να αποσκοπούν στην ευχέρεια προσπέλασης και πρόσβασης των ατόμων με κινητικά προβλήματα στους δημόσιους χώρους και τα μέσα μεταφοράς.
39) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Αγροτικών Συνεταιρισμών Πηλίου - Β. Σποράδων ζητεί την άμεση καταβολή αποζημίωσης στους δικαιούχους αγρότες της περιοχής τους που επλήγησαν από παγετό.
40) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών υποβάλλει προτάσεις του για την αναβάθμιση του Οργανισμού Εξωτερικού Εμπορίου.
41) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Κέρκυρας διαμαρτύρεται για την απόφαση της Διοίκησης της ΣΤΕ να λειτουργήσουν μόνο 36 τμήματα Μετεκπαίδευσης.
42) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία οι κ. Λάζαρος Μπαλάφας και Παναγιώτης Παυτίνος, καθηγητές Φυσικής Αγωγής, ζητούν την ηθική τους ικανοποίηση ως αθλητές με εξαιρετικές αγωνιστικές διακρίσεις.
43) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα των ερασιτεχνών αλιέων.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 16/2-7-02 ερώτηση δόθηκε με το υπ' αριθμ. 4/22-7-02 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 16/2.7.2002 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
Η παραγωγή και η εμπορία των σπόρων κηπευτικών διέπεται από την οδηγία 70/458 ΕΟΚ, η οποία έχει εναρμονιστεί με την υπ' αριθμ. 345331/19.9.1989 (ΦΕΚ 759 Β΄/9.10.89) Υ.Α. "Τεχνικός Κανονισμός Ελέγχου και Πιστοποίησης σπόρων κηπευτικών προς σπορά". Η νομοθεσία αυτή περιέχει διατάξεις και προϋποθέσεις για την παραγωγή και την εμπορία σπόρων κηπευτικών όλων των κατηγοριών, βασικού, πιστοποιημένου και standards. Στην πράξη, τόσο σε ευρωπαϊκό όσο και σε διεθνές επίπεδο, οι εταιρείες που έχουν στην κατοχή τους τις ποικιλίες κηπευτικών και παράγουν πολλαπλασιαστικό υλικό, θέτουν στο εμπόριο σπόρους μόνο κατηγορίας standard.
Κάθε Κράτος Μέλος έχει το δικαίωμα να εφαρμόσει αυστηρότερες προδιαγραφές από αυτές της προαναφερθείσας νομοθεσίας, αλλά μόνο για τους σπόρους δικής του παραγωγής. Η παραγωγή όμως σπόρων κηπευτικών εγχωρίως, είναι της τάξεως του 1% περίπου. Ειδικά στην περίπτωση της τομάτας, οι σπόροι όλων των ποικιλιών και των υβριδίων εισάγονται από την Ε.Ε. ή από Τρίτες χώρες.
Κατόπιν αυτών φαίνεται ότι το υπόψη πρόβλημα δε λύνεται με νέα νομοθεσία. Η νομοθεσία υπάρχει, είναι κοινοτική και προβλέπει τον έλεγχο όλων των κατηγοριών σπόρων.
Το θέμα της παραγωγής πιστοποιημένου σπόρου κηπευτικών είναι θέμα που ρυθμίζεται από την προσφορά και τη ζήτηση τέτοιου σπόρου.
Σημειώνεται ότι από τις αρχές του έτους άρχισε η στελέχωση των ΚΕΠΠΥΕΛ Ηρακλείου και Χανίων με 2 Γεωπόνους και 1 Τεχν. Γεωπονίας που μαζί με το ήδη στελεχωμένο ΚΕΠΠΥΕΛ Τζερμιάδο, θα εφαρμόσουν, αλλά και θα εντείνουν του προβλεπόμενους ελέγχους σε όλες τις επιχειρήσεις που εμπλέκονται με την παραγωγή κα εμπορία του πολλαπλασιαστικού υλικού, άρα και των κηπευτικών σε όλη την Κρήτη.
Ο Υφυπουργός
Ε. ΑΡΓΥΡΗΣ"
2. Στην με αριθμό 19/2-7-02 ερώτηση δόθηκε με το υπ' αριθμ. 181748/18-7-02 έγγραφο από τον Υφυπουργό Οικονομίας και Οικονομικών η ακόλουθη απάντηση:
"Σχετικά με την ερώτηση 19/2.7.02 του Βουλευτή Κ. Μ. Καχριμάκη και όσον αφορά το Υπουργείο Οικονομίας και Οικονομικών σας γνωρίζουμε τα εξής:
Η χρηματοδότηση της κατασκευής του Βιοτεχνικού Πάρκου Αγ. Νικολάου (ΒΙΟΠΑ) προβλέπεται να γίνει από το Μέτρο 4.3. του ΠΕΠ Κρήτης 2000-2006, πλην όμως το συγκεκριμένο μέτρο δεν έχει ακόμη ενεργοποιηθεί.
Όπως ρητά αναφέρεται στην Εφαρμογή του Οικείου Μέτρου, οι δράσεις των ΒΕΠΕ/ΒΙΟΠΑ θα υλοποιηθούν με βάση το θεσμικό πλαίσιο του ν. 2545/97, ο οποίος αποτελεί εγκεκριμένο καθεστώς ενίσχυσης, του οποίου η ισχύς έληξε στο τέλος του 1999.
Συνεπώς απαιτείται η τροποποίηση του ν. 2545/97 ώστε να καταστεί συμβατός με τις κατευθυντήριες γραμμές της Ε.Ε. για τις Κρατικές Ενισχύσεις και έγκριση του σχετικού καθεστώτος ενίσχυσης από την Ε.Ε..
Η διαδικασία αυτή εμπίπτει στην αρμοδιότητα του Υπουργείου Ανάπτυξης (ΥΠΑΝ) και μόλις ολοκληρωθεί μπορεί να προκηρυχθεί το Μέτρο 4.3. και κατά συνέπεια και η χρηματοδότηση έργων ΒΙΟΠΑ Αγίου Νικολάου.
Για περισσότερες πληροφορίες μπορείτε να απευθυνθείτε στο Υπουργείο Ανάπτυξης, προς το οποίο κοινοποιείται η Ερώτηση του θέματος.
Ο Υφυπουργός
ΧΡΗΣΤΟΣ ΠΑΧΤΑΣ"
3. Στην με αριθμό 21/2-7-2002 ερώτηση δόθηκε με το υπ' αριθμ. 6/22-7-2002 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση με αριθμό 21/2-7-2002 που κατέθεσαν οι Βουλευτές κύριοι Τ. Τσιόγκας, Ν. Γκατζής, Α. Σκυλλάκος, σας πληροφορούμε τα εξής:
Σύμφωνα με το άρθρο 1, παρ. 3 του ν. 2810/2000 (ΦΕΚ Α΄ 61/9-3-2000) "Αγροτικές Συνεταιριστικές Οργανώσεις", οι Α.Σ.Ο. όλων των βαθμίδων είναι νομικά πρόσωπα ιδιωτικού δικαίου, έχουν εμπορική ιδιότητα και αυτοδιοικούνται σύμφωνα με τις ισχύουσες διατάξεις του νόμου και το καταστατικό τους. Επίσης, σύμφωνα με το άρθρο 14, παρ. 4 του ίδιου νόμου, το διοικητικό συμβούλιο είναι αρμόδιο να αποφασίζει για κάθε θέμα που αφορά τη διοίκηση του Συνεταιρισμού, τη διαχείριση της περιουσίας του και των υποθέσεών του και την επιδίωξη του σκοπού του.
Ο Υφυπουργός
Ε. ΑΡΓΥΡΗΣ"
4. Στην με αριθμό 28/2-7-2002 ερώτηση δόθηκε με το υπ' αριθμ. 181750/12-7-2002 έγγραφο από τον Υφυπουργό Οικονομίας και Οικονομικών η ακόλουθη απάντηση:
"Σχετικά με την ερώτηση με αρ. πρωτ. 28 από 02-07-02 της Βουλευτού κας Ε. Σχοιναράκη - Ηλιάκη σας γνωρίζουμε ότι:
Όπως έχει ήδη απαντηθεί σε ίδιο ερώτημα, με βάση τις διαδικασίες εφαρμογής του Γ΄ ΚΠΣ η χρηματοδότηση των ενεργειών (πράξεων) που εντάσσονται στα Επιχειρησιακά Προγράμματα προέρχονται από κοινοτικούς και εθνικούς πόρους και αποτελεί εξ' ολοκλήρου δημόσια δαπάνη η οποία και χρηματοδοτείται από τον Κρατικό Προϋπολογισμό μέσω του Προγράμματος Δημοσίων Επενδύσεων.
Η απόδοση των πόρων αυτών στους φορείς υλοποίησης των Προγραμμάτων προϋποθέτει την ένταξη των πράξεων στα Επ. Προγράμματα δηλαδή την έκδοση σχετικής απόφασης και την εγγραφή των πράξεων στο Πρόγραμμα Δημοσίων Επενδύσεων.
Στην παρούσα φάση έχουν σχεδόν στο σύνολό τους ολοκληρωθεί οι εντάξεις των πράξεων που αφορούν τις Μονάδες Κοινωνικής Μέριμνας και οι οποίες εντάσσονται στα επί μέρους Περιφερειακά Επιχειρησιακά Προγράμματα και στο Ε.Π. "Απασχόληση και Επαγ. Κατάρτιση" και αναμένεται η εξέλιξη των διαδικασιών χρηματοδότησης των εν λόγω πράξεων σύμφωνα με το υφιστάμενο θεσμικό πλαίσιο.
Επισημαίνεται ότι για τις μονάδες Κοινωνικής Μέριμνας οι οποίες χρηματοδοτήθηκαν από το Β΄ ΚΠΣ και η χρηματοδότησή τους συνεχίζεται και στο Γ΄ ΚΠΣ μέσω του Ε.Π. "Απασχόληση και Επαγ. Κατάρτιση", βρίσκεται σε στάδιο ολοκλήρωσης και η εγγραφή στο Πρόγραμμα Δημοσίων Επενδύσεων και αναμένεται η άμεση καταβολή των σχετικών πληρωμών στους φορείς υλοποίησης.
Πρόσθετες πληροφορίες και ειδικότερες απαντήσεις για τα ερωτήματα που τίθενται στη σχετική ερώτηση αρμόδιο για να απαντήσει είναι το Υπουργείο Εργασίας και Κοινωνικών Ασφαλίσεων, προς το οποίο κοινοποιείται η παρούσα ερώτηση.
Ο Υφυπουργός
ΧΡΗΣΤΟΣ ΑΣΤ. ΠΑΧΤΑΣ"
  5. Στην με αριθμό 37/2-7-02 ερώτηση δόθηκε με το υπ' αριθμ. 61064/17-7-02 έγγραφο από τον Υπουργό Υγείας και Πρόνοιας   η  ακόλουθη απάντηση:
"Απαντώντας στις ερωτήσεις 8468/17-6-02 και 37/2-7-02 που κατατέθηκαν στη Βουλή από τους Βουλευτές κυρίους Γ. Αμπατζόγλου και Ι. Χωματά, αναφορικά με την έκδοση ταινιών γνησιότητας και την νόμιμη κυκλοφορία φαρμάκων, σας πληροφορούμε τα εξής:
Από το Υπουργείο Υγείας και Πρόνοιας και τον Ε.Ο.Φ., κατεβλήθησαν άμεσα όλες οι δυνατές προσπάθειες, προκειμένου να μη διακοπεί η δυνατότητα παραγωγής ταινίας και η ομαλή τροφοδοσία των φαρμακευτικών εταιρειών.  Με την παράταση της προηγούμενης σύμβασης, ήδη υφίσταται η προμηθεύτρια - παραγωγός εταιρεία για τις ταινίες γνησιότητας.  Η τωρινή διακοπή της παραγωγής ταινίας που θα αποκατασταθεί από τις 15 τρέχοντος μηνός, οφείλεται σε αναμονή της προετοιμασίας και εισαγωγής του κατάλληλου χάρτου (α' ύλης) από την προμηθεύτρια εταιρεία.  Μέχρι τότε δεν διαφαίνεται  κίνδυνος για ελλείψεις φαρμακευτικών ιδιοσκευασμάτων, δεδομένου ότι οι φαρμακευτικές εταιρείες, διαθέτουν ακόμη αποθέματα ταινίας, αλλά και φαρμάκων με επικολλημένη ταινία γνησιότητας.
Σημειώνεται ότι οι προσπάθειες των Υπουργείων Υγείας, Πρόνοιας και Ανάπτυξης, συνεχίζονται, ώστε να εξασφαλιστεί η συνεχής δυνατότητα παραγωγής ταινίας.
Ο Υπουργός
Ε. ΝΑΣΙΩΚΑΣ"
  6. Στην με αριθμό 42/2-7-02 ερώτηση δόθηκε με το υπ' αριθμ. 69919/18-7-02 έγγραφο από τον Υφυπουργό   Eθνικής Παιδείας και Θρησκευμάτων η  ακόλουθη απάντηση:
"Απαντώντας στην ερώτηση με αριθμό 42/2-7-02 την οποία κατέθεσε ο Βουλευτής κ. Π. Τατούλης και η οποία αναφέρεται στο χρόνο κατά τον οποίο το ΥΠΕΠΘ θα προβεί σε μόνιμους διορισμούς του κλάδου ΠΕ16 Μουσικής για την ειδίκευση Γενικής Παιδείας, σας γνωρίζουμε τα εξής:
Η σύνταξη των πινάκων διοριστέων είναι αρμοδιότητα του ΑΣΕΠ σύμφωνα με την αρ. 10/12Π/2001 προκήρυξη διεξαγωγής  διαγωνισμού  για την κατάρτιση  διοριστέων εκπ/κών λειτουργών Πρωτοβάθμιας και Δευτεροβάθμιας Εκπ/σης του κλάδου ΠΕ16 Μουσικής.
Το ΥΠΕΠΘ μόλις ολοκληρωθεί ο διαγωνισμός και δημοσιευτούν οι πίνακες διοριστέων  στην Εφημερίδα  της Κυβερνήσεως, θα προβεί στην πρόσληψη των διοριστέων εκπ/κών του κλάδου ΠΕ16 Μουσικών, σύμφωνα με την καθοριζόμενη από το νόμο διαδικασία.
Ο Υφυπουργός
ΝΙΚ. ΓΚΕΣΟΥΛΗΣ"
  7. Στην με αριθμό ερώτηση 42/2-7-02 δόθηκε με το υπ' αριθμ. 13975/19-7-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η  ακόλουθη απάντηση:
"Σε απάντηση της ερώτησης 42/2-7-02 που κατέθεσε στη Βουλή ο Βουλευτής κ. Πέτρος Τατούλης, σας γνωρίζουμε ότι:
Η διαδικασία της Γ΄ φάσης του διαγωνισμού Μουσικών ξεκίνησε την 2α Ιουνίου 2002 δεδομένου ότι έπρεπε προηγουμένως, βάσει του αριθμού των συμμετεχόντων στη φάση αυτή, όπως αυτός προέκυψε από την ολοκλήρωση της Β' φάσης του διαγωνισμού, να διασφαλιστεί η αναγκαία και κατάλληλη κτιριακή υποδομή και ο απαιτούμενος εξοπλισμός με πιάνα  με ουρά και ηλεκτρονικά μέσα εγγραφής υψηλής πιστότητας, να γίνει μεταφορά και εγκατάσταση αυτών, καθώς και οι απαραίτητες δοκιμές και ακολούθως βάσει των δεδομένων αυτών να διαμορφωθεί το κατάλληλο πρόγραμμα και να γίνει έγκαιρη ενημέρωση των υποψηφίων.  Μετά την έναρξη όμως της Γ΄ φάσης του διαγωνισμού και πριν αυτή ολοκληρωθεί ανεστάλη η ισχύς των πινάκων επιτυχίας της Β'  φάσης του διαγωνισμού με προσωρινή διαταγή του Προέδρου του αρμοδίου Τμήματος του Διοικητικού Εφετείου Αθηνών μέχρι την εκδίκαση αιτήσεως αναστολής εκτελέσεως του ανωτέρω πίνακα που κατατέθηκε από δύο υποψήφιες που είχαν αποτύχει στη Β' φάση του διαγωνισμού.  Η αναστολή της ισχύος των πινάκων της Β'  φάσης του διαγωνισμού επέφερε αναγκαίως και αναστολή της αρξαμένης κατά τα ανωτέρω Γ' φάσης του διαγωνισμού αφού προϋπόθεση συμμετοχής στη Γ'  φάση ήταν η επιτυχία στην προηγηθείσα Β' φάση.   Η απόφαση του δικαστηρίου επί των αιτήσεων αναστολής δημοσιεύτηκε την 26η Ιουνίου 2002 και απέρριψε τις αιτήσεις αναστολής.  Κατόπιν αυτού ορίστηκε η συνέχιση της Γ'  φάσης του διαγωνισμού την 8η Ιουλίου 2002.
Ο  Υφυπουργός
ΣΤΑΥΡΟΣ ΜΠΕΝΟΣ"
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί της αρχής, των άρθρων και του συνόλου της πρότασης νόμου Βουλευτών της Νέας Δημοκρατίας, αρμοδιότητας Υπουργείου Οικονομίας και Οικονομικών: "Κίνητρα για την ενίσχυση της Κεφαλαιαγοράς".
Το λόγο έχει ο κ. Κωνσταντίνος Σπηλιόπουλος.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η Νέα Δημοκρατία κατά την πάγια τακτική της αναφέρεται ξανά, με την πρόταση νόμου που έχει καταθέσει στο χρηματιστήριο και σε κάποια κίνητρα τα οποία θα βελτιώσουν, θα δώσουν ώθηση και θα ενισχύσουν την Κεφαλαιαγορά.
Αυτή όμως η τακτική -θα ήθελα να κάνω ένα μικρό σχόλιο στην αρχή- πρέπει να πω ότι είναι μια τακτική την οποία εφαρμόζει εδώ και πολύ καιρό τώρα. Σε όλες τις συζητήσεις που γίνονται εδώ στη Βουλή, είτε σε επίπεδο Αρχηγών κομμάτων είτε σε οποιοδήποτε άλλο επίπεδο, και που έχουν ένα γενικότερο χαρακτήρα, μόνιμη επωδός της Νέας Δημοκρατίας είναι το χρηματιστήριο. Και αυτό βέβαια γίνεται για προφανείς λόγους: Προσπαθεί μέσα από αυτήν τη συζήτηση, μέσα από αυτές τις αναφορές να επωφεληθεί και να κερδίσει πολιτικά οφέλη.
Η σημερινή πρόταση νόμου, λοιπόν, της Νέας Δημοκρατίας είναι ενταγμένη σε αυτήν τη λογική της εκμετάλλευσης μιας κατάστασης που υπήρξε στο χρηματιστήριο, μιας πτώσης που υπήρξε στο χρηματιστήριο και που βεβαίως είχε αντίκτυπο σε πολλούς πολίτες. Και προσπαθεί η Νέα Δημοκρατία μέσα από αυτήν την κατάσταση να κερδίσει κομματικά και πολιτικά οφέλη.
Κατά τη γνώμη μου, όμως, σήμερα είναι μια καλή ευκαιρία να γίνει αυτή η συζήτηση, γιατί υπάρχει μια διεθνής συγκυρία. Βλέπουμε τα διεθνή χρηματιστήρια, βλέπουμε όλες τις αγορές αναστατωμένες και μάλιστα θα έλεγα ότι υπάρχει μια αλληλεπίδραση μεταξύ των αγορών αυτών και των χρηματιστηρίων. Βλέπουμε για παράδειγμα μια πτώση, ένα πρόβλημα στην αγορά της Αμερικής να έχει άμεσο αντίκτυπο σε όλα τα χρηματιστήρια του κόσμου και της Ευρώπης και βεβαίως και στο ελληνικό.
Μας δίνεται, λοιπόν, η ευκαιρία σήμερα να καταλάβουμε και να κατανοήσουμε ότι τα χρηματιστήρια δεν λειτουργούν εν κενώ, οι αγορές δεν λειτουργούν πλέον εν κενώ.
Υπάρχει ένα διεθνές περιβάλλον, υπάρχει η παγκοσμιοποίηση η οποία είναι πλέον μια πραγματικότητα και οι αγορές λειτουργούν ενιαία και τα προβλήματα βεβαίως τα οποία δημιουργούνται επιδρούν και δημιουργούν αντίστοιχες καταστάσεις και στον υπόλοιπο κόσμο και στα υπόλοιπα χρηματιστήρια. Μας δίδεται λοιπόν σήμερα η δυνατότητα να κατανοήσουμε ότι το ελληνικό χρηματιστήριο δεν είναι ξεκομμένο από τη διεθνή πραγματικότητα. Τα προβλήματα που υπάρχουν στις άλλες αγορές και μάλιστα σε μεγάλες αγορές, όπως είναι η αγορά της Αμερικής ή στις ευρωπαϊκές αγορές, αντανακλούν και στη λειτουργία του ελληνικού χρηματιστηρίου. 
Η Νέα Δημοκρατία αναφέρεται στην περίοδο της μεγάλης ανόδου και της μεγάλης πτώσης του δείκτη του χρηματιστηρίου και είναι κατανοητό γιατί το κάνει. Γιατί η μεγάλη πτώση που υπήρξε δημιούργησε δυσαρέσκεια στους πολίτες και προβλήματα ασφαλώς και προσπαθεί μέσα από αυτήν την κατάσταση να κερδίσει στην πολιτική αντιπαράθεση.  Αναφέρεται στην περίοδο κατά την οποία υπήρξαν υπερβολές. Κανένας δεν μπορεί να το αγνοήσει ότι υπήρξαν υπερβολές, παρασύρθηκαν πολλοί άνθρωποι και δημιουργήθηκε αυτή η κατάσταση που όλοι γνωρίζουμε. Όμως αντίστοιχες καταστάσεις υπάρχουν σε όλα τα χρηματιστήρια. Πολλοί συνάδελφοι από τη Νέα Δημοκρατία, που έχουν ιδιαίτερη σχέση με τα οικονομικά, ανέφεραν ότι υπάρχει μια περίοδος στα χρηματιστήρια η οποία επαναλαμβάνεται. ΄Αλλοτε έχουμε άνοδο και μετά την άνοδο ακολουθεί η πτώση. Είναι φυσιολογικό φαινόμενο. Πουθενά όμως στον κόσμο και σε κανένα χρηματιστήριο δεν υπήρξαν αυτές οι αντιδράσεις, αυτή η κατάσταση που δημιουργήθηκε στην Ελλάδα. Και βεβαίως η Νέα Δημοκρατία δεν μιλά καθόλου για την περίοδο 1990-1993, όταν και τότε είχαμε ένα αντίστοιχο φαινόμενο, είχαμε μια άνοδο και μια πολύ σημαντική πτώση. Όμως, καμία αναφορά για εκείνη την περίοδο. ΄Ηταν αντίστοιχη. Είχαμε μια άνοδο και μια μεγάλη πτώση. 
Η Νέα Δημοκρατία αναφέρεται στους λόγους που κατά τη γνώμη της θα μπορέσουν να δώσουν ενίσχυση στο χρηματιστήριο και στην αγορά. Οι βασικότεροι λόγοι είναι η θεσμική θωράκιση του χρηματιστηρίου και ο εκσυγχρονισμός της οικονομίας. Η απάντηση είναι ότι από το 1995 και μετά έχει γίνει μια μεγάλη προσπάθεια για τη θεσμική θωράκιση του χρηματιστηρίου αλλά και για τη δημιουργία προϋποθέσεων ανάπτυξης της Κεφαλαιαγοράς. 
΄Εχουν ψηφιστεί πολλοί νόμοι και μάλιστα πρωτοποριακοί. 
Θα αναφέρω, για παράδειγμα, την εφαρμογή των διεθνών λογιστικών προτύπων, κάτι που ακόμη δεν έχει εφαρμοστεί ούτε και στην Ευρώπη, όπως επίσης και το νομοσχέδιο που ψηφίσαμε για την εταιρική διακυβέρνηση. 
Η προσπάθειά μας λοιπόν είναι συνεχής και έχει ως στόχο τη διαφάνεια των συναλλαγών, τον εκσυγχρονισμό, τη διασφάλιση των συμφερόντων των επενδυτών, καθώς και την εξεύρεση χρήσιμων κεφαλαίων για την ανάπτυξη των χρηματιστηρίων και της ελληνικής οικονομίας. 
Μίλησε η Νέα Δημοκρατία για τον εκσυγχρονισμό της ελληνικής οικονομίας και ειδικά για την έλλειψη τόλμης στο άνοιγμα των αγορών και στις αποκρατικοποιήσεις. Εδώ υπάρχει μια βασική διαφορά με εμάς. Η θέση μας και η κατεύθυνσή μας δεν είναι νεοφιλελεύθερη, χωρίς όρια και κανόνες λειτουργίας της αγοράς και οι αποκρατικοποιήσεις χωρίς να λαμβάνονται υπόψη το γενικότερο συμφέρον της χώρας και τα προβλήματα των εργαζομένων. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Εμείς προχωρήσαμε με τόλμη και ευαισθησία με τον απαραίτητο διάλογο και γι' αυτό επιτυγχάνουμε στόχους τους οποίους έχουμε θέσει. 
Αναφερθήκατε επίσης στην ανάπτυξη. Πιστεύω ότι εδώ η αναφορά σας ήταν ατυχής. Είναι γνωστό ότι η Ελλάδα έχει το μεγαλύτερο ρυθμό ανάπτυξης σήμερα στην ευρωζώνη και θα έχει και τα επόμενα χρόνια. Αυτό δεν το λέμε εμείς, το λένε όλοι, το λέει η Ευρωπαϊκή Ένωση, το λένε οι διεθνείς οργανισμοί. Και αυτό δεν οφείλεται, όπως πολλές φορές τονίζεται, μόνο στο Γ΄ Κοινοτικό Πλαίσιο Στήριξης. Ασφαλώς έχει και τη συνεισφορά του το Κοινοτικό Πλαίσιο Στήριξης, αλλά δεν είναι μόνο αυτό.
Η πρόοδος που έχει γίνει στην ελληνική οικονομία και ο εκσυγχρονισμός έχουν δημιουργήσει αυτές τις προϋποθέσεις, ούτως ώστε να έχουμε αυτόν το μεγάλο ρυθμό ανάπτυξης. Βεβαίως, πολλές φορές λέτε ότι, παρ΄ όλο που υπάρχει αυτός ο μεγάλος ρυθμός ανάπτυξης, δεν οδηγεί πουθενά ή δεν οδηγεί σε σύγκλιση. 
Κύριε Πρόεδρε, κύριοι συνάδελφοι, πριν από δέκα περίπου μέρες είχε επισκεφθεί τη χώρα μας ο επίτροπος κ. Μπαρνιέ, ο αρμόδιος για την περιφερειακή ανάπτυξη. Είχαμε θέσει λοιπόν στην αρμόδια επιτροπή τα ερωτήματα: Συγκλίνει η χώρα μας; Ποια είναι η εκτίμηση που υπάρχει στην Ευρώπη; Γίνεται αξιοποίηση των πόρων; Πλησιάζει η χώρα μας το μέσο ευρωπαϊκό επίπεδο; Η απάντηση λοιπόν ήταν ότι η χώρα μας έχει κάνει μεγάλα βήματα και πραγματικά συγκλίνει προς το μέσο ευρωπαϊκό όρο. Πιστεύω, λοιπόν, ότι οι αναφορές σας στο θέμα της ανάπτυξης είναι ατυχείς και δεν ανταποκρίνονται στην πραγματικότητα.
Αναφέρεστε επίσης στις φορολογικές ελαφρύνσεις που πρέπει να υπάρξουν στις επιχειρήσεις, προκειμένου να αναπτυχθούν περισσότερο. Όμως για μας το φορολογικό ζήτημα είναι ενταγμένο στην αναπτυξιακή προσπάθεια και έχει σαν στόχο τον εκσυγχρονισμό του φορολογικού συστήματος, την αποτελεσματικότητα, τη διαφάνεια και την κοινωνική δικαιοσύνη, όπως επίσης και την ανάπτυξη της ελληνικής οικονομίας. Γι αυτό και προχωρούμε με προσεκτικά βήματα, με τον απαραίτητο κοινωνικό διάλογο και σύντομα το φορολογικό νομοσχέδιο θα έρθει στη Βουλή για να γίνει νόμος του κράτους. 
Κύριοι συνάδελφοι, είναι εμφανής ο στόχος της Νέας Δημοκρατίας, γι΄ αυτό έρχεται και επανέρχεται, παρουσιάζοντας συνεχώς το θέμα του χρηματιστηρίου. Πιστεύω όμως ότι δεν προσφέρει τίποτα με τα ίδια συνεχώς επιχειρήματα, τις ίδιες αναφορές και τις ίδιες κατηγορίες. Είναι βέβαιο ότι χρησιμοποιεί το χρηματιστήριο για πολιτικά οφέλη. Ας επιλέξει άλλα πολιτικά πεδία αντιπαράθεσης και ας αφήσει το χρηματιστήριο, γιατί έτσι απαξιώνεται το χρηματιστήριο και βεβαίως στη συνέχεια βλάπτονται και οι επενδυτές. Με παρωχημένες προτάσεις και αστήρικτες αναφορές εμείς δεν μπορούμε να κατανοήσουμε αυτές τις θέσεις. 
Εμείς προχωρήσαμε στη θεσμική θωράκιση του χρηματιστηρίου. Ανέφερα προηγουμένως τις πρωτοβουλίες που είχαμε στη Βουλή. Δημιουργούμε κλίμα εμπιστοσύνης στους επενδυτές, τους Έλληνες και τους ξένους. Ο ρυθμός ανάπτυξης της ελληνικής οικονομίας είναι πλέον το συγκριτικό μας πλεονέκτημα. Και θα είναι το συγκριτικό μας πλεονέκτημα και για τα επόμενα χρόνια. Πιστεύουμε ότι το ελληνικό χρηματιστήριο, μακριά από την πολιτική αντιπαράθεση και την πολιτική εκμετάλλευση, μπορεί να παίξει το ρόλο του μοχλού για την περαιτέρω ανάπτυξη της ελληνικής οικονομίας. 
Ευχαριστώ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Ρεγκούζας έχει το λόγο. 
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, όταν γίνεται συζήτηση για το χρηματιστήριο, μόνο οι κακόπιστοι, αυτοί που εθελοτυφλούν ή αυτοί στους οποίους κυριαρχεί η μικροπολιτική λογική θα ήταν δυνατόν να μη βλέπουν την πραγματικότητα, αυτήν την πραγματικότητα που βιώνουμε όλοι μας σήμερα, είτε είμαστε επενδυτές στο χρηματιστήριο είτε όχι είτε υπήρξαμε στο παρελθόν είτε όχι. 
Είναι γεγονός ότι η μεγαλύτερη αναδιανομή εισοδήματος των τελευταίων ετών έγινε ακριβώς την περίοδο εκείνη που η Κυβέρνηση χρησιμοποιούσε ως πραγματικό δείκτη της οικονομίας το χρηματιστήριο. Και είναι βέβαιο ότι τη μεγάλη αυτή απάτη που δημιουργήθηκε στο ελληνικό χρηματιστήριο την πλήρωσαν κάποιοι άνθρωποι που έχασαν τα χρήματά τους, αλλά την πληρώνει μέχρι και σήμερα η ελληνική οικονομία. 
Γι αυτό αυτή η πρόταση της Νέας Δημοκρατίας όχι μόνο δεν είναι ανεπίκαιρη αλλά και δεν μπορεί να χρησιμοποιηθεί ως άλλοθι για την εξίσωση της λειτουργίας του ελληνικού χρηματιστηρίου με τα ξένα χρηματιστήρια, όπως έκανε ο προηγούμενος ομιλητής. Βεβαίως τα χρηματιστήρια έχουν μία συνάφεια μεταξύ τους. Ασφαλώς αλληλοεπηρεάζονται, ασφαλώς υπάρχουν εσωτερικοί παράγοντες στις χώρες που τα επηρεάζουν. Υπάρχουν όμως και εξωγενείς παράγοντες, δηλαδή οι παράγοντες της διεθνούς οικονομίας, που επίσης επηρεάζουν τη λειτουργία των χρηματιστηρίων. 
Αυτό όμως είναι το φυσιολογικό, δηλαδή οι εξωγενείς παράγοντες να επηρεάζουν το χρηματιστήριο. Οι εσωγενείς επηρεάζονται και έχουν σχέση με μέτρα, με ρυθμίσεις, γενικότερα με το θεσμικό πλαίσιο που ισχύει για τη λειτουργία στο εσωτερικό της χώρας. 
Η αγωνία η δική μας με τη συγκεκριμένη πρόταση είναι ακριβώς να σπρώξουμε την Κυβέρνηση προς τη σωστή κατεύθυνση, για να πάρει αυτές τις πρωτοβουλίες που χρειάζονται, μετά αυτόν τον απαράδεκτο τραυματισμό -υπάρχουν αναμφίβολα πολιτικές ευθύνες- που έγινε  την περίοδο 1999-2000 ακριβώς για να ανακάμψει το χρηματιστήριο και μαζί με αυτό η ελληνική οικονομία. Διότι, όπως πλέον γνωρίζουν και οι πρωτοετείς φοιτητές οικονομικών, δύο είναι οι βασικές κατευθύνσεις που πάσχει σήμερα η ελληνική οικονομία. 
Η μια κατεύθυνση είναι η ανταγωνιστικότητά της και αυτό έχει σχέση με την απελευθέρωση των αγορών, τις καθυστερήσεις, αλλά και την πολιτική που πρέπει να πιστέψει η Κυβέρνηση. Όμως φαίνεται ότι δεν την έχει πιστέψει! 
Η δεύτερη κατεύθυνση είναι η ανάπτυξη της οικονομίας. Όμως για να μιλάμε για ανάπτυξη πρέπει να κάνουμε εσωτερικές παρεμβάσεις και διαρθρωτικές αλλαγές. Και μέσα σ' αυτές τις αλλαγές πέραν της λειτουργίας του κράτους, πέραν του ασφαλιστικού συστήματος, πέραν του φορολογικού συστήματος, είναι και η θεσμική ενίσχυση του χρηματιστηρίου.
Με τη συγκεκριμένη πρόταση η Νέα Δημοκρατία δεν κάνει τίποτα περισσότερο από το να υποδεικνύει. Και ευτυχώς η Κυβέρνηση ήδη έχει βγάλει προς τα έξω ορισμένες απ' αυτές τις προτάσεις και αποδέχεται ένα μέρος αυτών. Όμως, δεν αρκεί να αποδέχεται αποσπασματικά κάποιες προτάσεις ούτε είναι αρκετό κάθε φορά που δημιουργούνται κάποια προβλήματα να παρεμβαίνει αποσπασματικά και πρόχειρα και να διορθώνει κάποια πράγματα εκ των εν όντων, χωρίς να έχει μια συγκεκριμένη στρατηγική, μια συγκεκριμένη φιλοσοφία, όπως ακριβώς βγαίνει μέσα απ' αυτήν την πρόταση για μια συνολικότερη αντιμετώπιση του προβλήματος της λειτουργίας της Κεφαλαιαγοράς, η οποία είναι άμεσα συνδεδεμένη με το μεγάλο πρόβλημα των επενδυτικών πρωτοβουλιών. 
Η Κυβέρνηση δεν κάνει τίποτα στο επίπεδο των κινήτρων. Κατά τη δική μας γνώμη καθυστερεί ακατανόητα να διαμορφώσει κίνητρα, για να έρθουν κεφάλαια στο εσωτερικό της χώρας για αναπτυξιακές πρωτοβουλίες. Αλλά και μέσα στο εσωτερικό της χώρας με τη λειτουργία του χρηματιστηρίου -όπως ακριβώς έχουν διαμορφωθεί τα πράγματα σήμερα- είναι αδύνατη η άντληση κεφαλαίων ακόμα και σε εκείνους τους επιχειρηματίες που έχουν καλές προθέσεις να προχωρήσουν σε επενδυτικές πρωτοβουλίες με άντληση κεφαλαίων -αφού δεν μπορούν από το εξωτερικό- μέσα από την ελληνική χρηματαγορά. 
Γιατί, όπως γνωρίζετε, εμείς που είμαστε οι κατ' εξοχήν εκφραστές της ελεύθερης οικονομίας θεωρούμε ότι το ελληνικό χρηματιστήριο, γενικότερα ο θεσμός του χρηματιστηρίου, είναι η καλύτερη πηγή άντλησης κεφαλαίου με μικρότερο κόστος, με μικρότερα -θα έλεγε κανείς- επιτόκια κατ' αντιστοιχία. Τα κεφάλαια αυτά θα μπορούσαν, αν διοχετευτούν στην κατεύθυνση της ανάπτυξης, να δημιουργήσουν προϋποθέσεις βελτίωσης για τους πολίτες, αύξησης δηλαδή του πλούτου και αποκλιμάκωσης βεβαίως του κοινωνικού φαινομένου της ανεργίας που τόσο μαστίζει σήμερα τις ελληνικές οικογένειες.
Με αυτήν, λοιπόν, την έννοια οι προτάσεις αυτές θα έλεγα ότι χωρίζονται σε τρεις βασικές κατηγορίες. 
Η πρώτη έχει σχέση με τις προϋποθέσεις και τους όρους που κανείς πρέπει να έχει για να μπει στην Κεφαλαιαγορά, αλλά και τη διαφάνεια που πρέπει να κυριαρχεί κατά τη διαδικασία εισαγωγής νέων εταιρειών στη χρηματαγορά. 
Η δεύτερη έχει σχέση με τους ελεγκτικούς μηχανισμούς και ειδικότερα με την Επιτροπή Κεφαλαιαγοράς αλλά και τη διαμόρφωση σταθερών κανόνων και μεταφοράς αρμοδιοτήτων από το σημερινό ελληνικό χρηματιστήριο στην Επιτροπή Κεφαλαιαγοράς που είναι η καθ' ύλην αρμόδια. Έχει δηλαδή σχέση με τη δημιουργία ανεξάρτητων επιτροπών ελέγχου μέσω της Επιτροπής Κεφαλαιαγοράς. 
Η τρίτη και κυριότερη κατηγορία αφορά στον κατασταλτικό έλεγχο, εάν δηλαδή πράγματι αυτά τα κεφάλαια, τα οποία αντλούνται μέσα από το χρηματιστήριο, πηγαίνουν προς την κατεύθυνση των επενδύσεων, εάν πραγματικά συμβάλλουν στην προώθηση της ανάπτυξης της οικονομίας. 
Απορώ πραγματικά διότι για να εφαρμοστεί αυτή η πολιτική χρειάζονται ασφαλώς κάποια κίνητρα. Κι εμείς έχουμε μια σειρά κινήτρων -είτε φορολογικά είτε άλλα- μέσα σε αυτήν την πρόταση που μπορεί να οδηγήσουν την επιχειρηματικότητα σε μια αύξηση της επενδυτικής πρωτοβουλίας, για να βγούμε από τη σημερινή κρίση. 
Τώρα από την πλευρά της Κυβέρνησης εφευρίσκεται ότι οι προτάσεις της Νέας Δημοκρατίας για το χρηματιστήριο είναι για πολιτική εκμετάλλευση! Δεν χρειάζεται να κάνουμε πολιτική εκμετάλλευση, κύριε συνάδελφε! Ο ελληνικός λαός έχει βιώσει, γνωρίζει, δεν ξεχνά! Ό,τι και να του πει σήμερα η Κυβέρνηση, όπου και να βρίσκεται -έστω και με τεχνικό τρόπο- ο δείκτης του χρηματιστηρίου, ο ελληνικός λαός δεν μπορεί να ξεχάσει αυτή τη μεγάλη ζημιά που έχει πάθει!
Μην προσπαθείτε με την "κολυμβήθρα του Σιλωάμ", δηλαδή την περίοδο του 1990-1993, να ξεπλύνετε όλες τις αμαρτίες. 
Μην το επιχειρείτε κυρίως γιατί θεωρώ ότι είναι και προσβολή προς τη νοημοσύνη του Έλληνα πολίτη να εξομοιώσετε ή να δικαιολογήσετε τις όποιες παρενέργειες στην οικονομία ότι έχουν δημιουργηθεί από την όποια πρόσκαιρη, διεθνή χρηματιστηριακή κρίση, που ασφαλώς επηρεάζει και τη λειτουργία του ελληνικού χρηματιστηρίου. 
Άρα, δεν προσφέρεται για εκμετάλλευση το χρηματιστήριο με την έννοια που το βλέπει η Κυβέρνηση. Από μόνο του το χρηματιστήριο και οι εξελίξεις που υπήρξαν σε αυτό δίνουν τη δυνατότητα πολιτικού οφέλους σε όλους τους άλλους εκτός από την Κυβέρνηση. 
Με λίγα λόγια, λοιπόν, αντί να σκύψει η Κυβέρνηση κάθε φορά που προτείνει η Νέα Δημοκρατία συγκεκριμένα πράγματα και αντί όχι να αντιγράψει -εμείς δεν έχουμε συμπλέγματα- αλλά να υιοθετήσει αυτές τις προτάσεις ή κάποιες από αυτές τις προτάσεις και να προχωρήσει στη διαμόρφωση μιας συνολικής στρατηγικής στην αντιμετώπιση της λειτουργίας του χρηματιστηρίου, θεωρεί, κατηγορεί, αντιπολιτεύεται ουσιαστικά τη Νέα Δημοκρατία ότι δήθεν το χρηματιστήριο το χρησιμοποιεί μόνο και μόνο για πολιτικά οφέλη. 
Υπάρχουν πολιτικά οφέλη που έχουν διαμορφωθεί από κακές πολιτικές αυτής της Κυβέρνησης, που δεν χρειάζεται να κάνει και πολλά πράγματα η Νέα Δημοκρατία, απλώς να τα αναδεικνύει και να τα υπενθυμίζει μόνο, τίποτα περισσότερο. Επομένως μην εγκαλείτε τη Νέα Δημοκρατία για προτάσεις οι οποίες μπορούν να βοηθήσουν στο να ξεπεράσουμε τη σημερινή κρίση ή να βελτιώσουν τη σημερινή εικόνα της λειτουργίας της χρηματαγοράς με την υιοθέτηση, όπως σας είπα, ελεγκτικών μηχανισμών  και ανεξάρτητων επιτροπών που θα  εξασφαλίζουν τη διαφάνεια και όχι θα την ποδηγετούν.  Αφού θεωρείτε ότι πράγματι η Κυβέρνηση δεν έχει πολιτικές ευθύνες, ανοίξτε τις πόρτες του χρηματιστηρίου για την περίοδο 1989 - 1990 για να δούμε τελικά όλα αυτά τα χρήματα που χάθηκαν πού πήγαν, ποιοι τα πήραν και σε ποιες τσέπες βρίσκονται, σήμερα.  Και από εκεί και πέρα αφού διαπιστώσουμε σε ποιες κατηγορίες πήγαν αυτά τα χρήματα να διαμορφώσουμε και τα κίνητρα, κύριε Υφυπουργέ, για την επιστροφή κεφαλαίων από το εξωτερικό στην Ελλάδα: όχι όμως κεφαλαίων που θα αποποινικοποιούν αυτούς που πλούτισαν αδικαιολόγητα και σε πολλές περιπτώσεις με παράνομο τρόπο, πολύ δε περισσότερο χωρίς άφεση αμαρτιών, όπως βλέπουμε στο φως της δημοσιότητας με τα μέτρα είτε για τις off shore εταιρείες, που ναι μεν κινούνται προς τη θετική κατεύθυνση, είτε με τη μη υιοθέτηση και εφαρμογή των διατάξεων του "πόθεν έσχες", γιατί σε αυτήν την περίπτωση μας οδηγείτε στις σκέψεις ότι μάλλον κάποιοι μέσα στην Κυβέρνηση -δεν λέω εσείς- βιάζονται να απολαύσουν τους καρπούς της ανομίας τους, πριν αυτή η Κυβέρνηση περάσει στο χώρο της αντιπολίτευσης. 
Με την έννοια αυτή, λοιπόν, οι όποιες ρυθμίσεις για την επιστροφή κεφαλαίων μπορεί να είναι ωφέλιμες και πράγματι θα βοηθήσουν την ελληνική αγορά και κυρίως το τραπεζικό σύστημα, αλλά όμως χωρίς αποποινικοποίηση και χωρίς απαλλαγές από τις διατάξεις του "πόθεν έσχες". Με αυτήν την έννοια θα μας βρείτε συμπαραστάτες. 
Για το ελληνικό χρηματιστήριο -και κλείνω, κύριε Πρόεδρε- είναι ανάγκη η Κυβέρνηση να μελετήσει αυτές τις προτάσεις, να εγκαταλείψει τους εγωισμούς και 
την αλαζονεία, να υιοθετήσει κάποιες από αυτές, γιατί η αγωνία για την ελληνική οικονομία δεν είναι αγωνία μόνο της Κυβέρνησης, είναι και της Αντιπολίτευσης και πολύ δε περισσότερο ολόκληρου του ελληνικού λαού. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Λεβογιάννης έχει το λόγο.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, γνωρίζουμε ότι το θέμα του χρηματιστηρίου είναι ένα θέμα ιδιαίτερα προσφιλές για την Αξιωματική Αντιπολίτευση και γνωρίζουμε ότι έχουν γίνει στην Αίθουσα αυτή πάρα πολλές συζητήσεις είτε υπό τη μορφή κοινοβουλευτικού ελέγχου είτε υπό τη μορφή άλλων συζητήσεων. Βέβαια αυτή η υπερβολική εκμετάλλευση των όποιων προβλημάτων έχουν παρουσιαστεί τα τελευταία χρόνια στο χρηματιστήριο δεν ξέρω πόσο ωφελεί και πολιτικά και κομματικά. 
Βεβαίως θετικό είναι το να έρχονται προτάσεις είτε ως προτάσεις νόμου είτε κατά τη διάρκεια του νομοθετικού έργου. Νομίζω ότι η Κυβέρνηση έχει δείξει επανειλημμένα ότι θέλει τον κοινοβουλευτικό διάλογο και δέχεται πολλές από τις προτάσεις που γίνονται σε πολλά νομοσχέδια και στις επιτροπές και στην Ολομέλεια.
Προχθές, στην Επιτροπή Δημοσίων Επιχειρήσεων και Οργανισμών Κοινής Ωφέλειας εξεταζόταν για πάνω από τρεις ώρες ο πρόεδρος του χρηματιστηρίου. Υπήρξε μία πολύ αναλυτική και σε βάθος εξέταση του προέδρου του Χρηματιστηρίου, καθώς υπεβλήθησαν σε αυτόν δεκάδες ερωτήσεις. Είχαμε, λοιπόν, μία πολύ ειλικρινή, αναλυτική, εμπεριστατωμένη και σε όλη την έκταση του προβλήματος ενημέρωση από τον πρόεδρο του χρηματιστηρίου και για τα προβλήματα και για την πορεία του χρηματιστηρίου.
Πράγματι, πρέπει να παραδεχθούμε ότι η ελληνική Κεφαλαιαγορά τα τελευταία χρόνια έχει σημειώσει σημαντικά βήματα -και διοικητικού και θεσμικού χαρακτήρα- με πρωτοβουλίες που πήρε η ίδια η Κυβέρνηση, έφερε σε αυτήν την Αίθουσα και ψηφίστηκαν. Έτσι ενισχύθηκε η υποδομή της αγοράς, εκσυγχρονίστηκαν τα τεχνικά συστήματα του χρηματιστηρίου, εισήχθησαν εταιρείες μεγάλης κεφαλαιοποίησης και ισχυροποιήθηκε διεθνώς όλη αυτή η μεγάλη προσπάθεια της Κεφαλαιαγοράς.
Πρέπει να σημειώσουμε, επίσης, ότι υπάρχουν πλέον κανόνες ασφάλειας των συναλλαγών και κανόνες προστασίας των επενδυτών. Επίσης, πρέπει να τονίσουμε ότι θεσπίστηκαν κώδικες συμπεριφοράς για όλους τους παράγοντες της αγοράς, με στόχο να προστατευθούν και οι επενδυτές κυρίως από την αθέμιτη συμπεριφορά κάποιων. Στον τομέα της διαφάνειας, επίσης, θεσπίστηκαν πάρα πολλοί καινούριοι κανόνες, ώστε να μην παρουσιάζονται πλέον τα προβλήματα που κατά καιρούς εμφανίζονταν. 
Επίσης, στον τομέα της μετάδοσης των πληροφοριών υπήρξαν σημαντικά βήματα τεχνικού χαρακτήρα. Αυτό τονίστηκε προχθές και από τον πρόεδρο του χρηματιστηρίου, όταν μας ενημέρωσε για το νέο κτήριο που ετοιμάζεται να αποκτήσει το χρηματιστήριο εκτός του κέντρου. Ένας μάλιστα από τους λόγους που το χρηματιστήριο φεύγει εκτός του κέντρου -πέρα από τις αντικειμενικές δυσκολίες- είναι ότι πλέον με τα σύγχρονα συστήματα δεν χρειάζεται ο ενδιαφερόμενος να βρίσκεται μέσα στο χρηματιστήριο.
Πιστεύω, επίσης, ότι σημαντικό βήμα είναι το γεγονός ότι προχώρησε το χρηματιστήριο στη δημοσιοποίηση των επιχειρήσεων που δεν ικανοποιούν τις αρχές της διαφάνειας. Αυτό είναι ένα σημαντικό μέτρο διαφάνειας και προστασίας του επενδυτικού κοινού.
Παράλληλα, καταβάλλεται προσπάθεια στελέχωσης και συγκρότησης για να αρχίσει να λειτουργεί όσο γίνεται καλύτερα και πιο οργανωμένα η κεφαλαιαγορά, έτσι όπως διαμορφώθηκε με το νέο θεσμικό πλαίσιο και με βάση τα ευρωπαϊκά πρότυπα.
Όλα αυτά και πάρα πολλά άλλα έχουν ως στόχο τη δημιουργία ενός σύγχρονου χρηματιστηρίου που να μπορεί να συναγωνίζεται και τα ευρωπαϊκά χρηματιστήρια και άλλα χρηματιστήρια μεγάλων χωρών. Κάθε ημέρα που περνά, αυτή η ποιοτική διαφορά είναι εμφανής και γίνεται ακόμη πιο έντονη αυτή η προσπάθεια. 
Επομένως δεν είναι σωστό να καταστροφολογούμε, καθώς αυτό βλάπτει και το ίδιο το χρηματιστήριο και την οικονομία. Αυτό το γνωρίζουμε και από το πρόσφατο παρελθόν, καθώς είδαμε να μετατρέπεται το χρηματιστήριο σε πεδίο κομματικών αντιπαραθέσεων.
Φοβάμαι ότι με την υπερβολική -όπως είπα και στην αρχή- κομματική αντιπαράθεση σε αυτό το θέμα, μάλλον βλάπτονται εκείνοι που την καλλιεργούν!
ΑΔΑΜ ΡΕΓΚΟΥΖΑΣ: Προτάσεις κάνουμε!
ΝΙΚΟΛΑΟΣ ΛΕΒΟΓΙΑΝΝΗΣ: Είπα ότι είναι θετικό το ότι γίνονται προτάσεις και ίσως κάποτε θα πρέπει να γίνουν βήματα και μέσα στη Βουλή στο θέμα της αποδοχής προτάσεων. 
Όμως, αυτή η συγκεκριμένη πρόταση που συζητάμε σήμερα θα έλεγα ότι είναι παρωχημένη, δηλαδή πολλές από τις ρυθμίσεις που περιέχει έχουν ήδη υλοποιηθεί μέσα από τους νόμους που έχει φέρει η Κυβέρνηση ή είναι σε εξέλιξη. Πράγματι, δείχνει ότι είναι μία πρόταση νόμου που έχει συνταχθεί πριν από αρκετό καιρό και δεν έχει επικαιροποιηθεί -αυτός ο σύγχρονος όρος χρησιμοποιείται τελευταία- αλλά είναι αλήθεια ότι στον τομέα της Κεφαλαιαγοράς έχουν σημειωθεί πάρα πολύ σημαντικά βήματα ριζοσπαστικά, ουσιαστικά και σε βάθος, όσον αφορά στον εκσυγχρονισμό του χρηματιστηρίου. Εξάλλου αυτό το έχουν επισημάνει και άλλοι συνάδελφοι ειδικότεροι από μένα όπως ο κ. Θωμόπουλος, ο κ. Σπηλιόπουλος και άλλοι που μίλησαν. 
Θέλω να σημειώσω ότι είναι γενικόλογη αυτή η πρόταση νόμου. Οι προτάσεις που κάνει δεν είναι επεξεργασμένες. Ακόμα και αν θέλει η Κυβέρνηση και ο κύριος Υπουργός να τις δεχθούν, θα πουν μάλλον ότι πρέπει να τις μελετήσουμε και να τις εξειδικεύσουμε. Επομένως δεν μπορούμε να πούμε ότι αυτή η πρόταση, έτσι όπως είναι, -έστω και ως προς τα θετικά σημεία, που ενδεχομένως έχει- μπορεί να γίνει δεκτή. Χρειάζεται μελέτη, νομική επεξεργασία και  χρόνο, για να πει κανείς ότι θα δεχθεί κάποια σημεία απ'  αυτήν την πρόταση.
Σε κάθε περίπτωση όμως νομίζω ότι το Υπουργείο Οικονομίας και ο παρευρισκόμενος ιδιαίτερα -οφείλω να πω- Υφυπουργός, αλλά και ο Υπουργός, έχουν δείξει στην κοινοβουλευτική τους παρουσία στη Βουλή ότι κάθε φορά τείνουν ευήκοα ώτα στις συζητήσεις και στις προτάσεις, που γίνονται. Αν σήμερα απορριφθεί αυτή η πρόταση, δεν θα ευθύνεται ο Υπουργός και η Κυβέρνηση, αλλά θα απορριφθεί, -και πρέπει να απορριφθεί- γιατί και πολλά απ' αυτά, που προτείνονται, έχουν ήδη υλοποιηθεί, και όσα δεν έχουν υλοποιηθεί, είναι αρκετά γενικά και χρειάζονται περαιτέρω επεξεργασία. 
Νομίζω ότι μόνο ουσιαστική συζήτηση πρέπει να γίνεται για την παραπέρα αναβάθμιση του χρηματιστηρίου και της Κεφαλαιαγοράς, του τομέα αυτού για τον οποίο δείχνει ιδιαίτερο ενδιαφέρον το επενδυτικό κοινό και ο Έλληνας πολίτης. Δεν πρέπει να γίνεται για τα θέματα αυτά μόνο κομματική και πολιτική αντιπαράθεση, γιατί έχει αποδειχθεί ότι αυτή η αντιπαράθεση βλάπτει το χρηματιστήριο, την οικονομία, δημιουργεί ανησυχία στο επενδυτικό κοινό και στον κόσμο και τελικά γίνεται μπούμερανγκ για εκείνους, οι οποίοι την καλλιεργούν. 
Προτείνω λοιπόν να απορριφθεί αυτή η πρόταση, όχι γιατί έτσι πρέπει να γίνει, αλλά γιατί, επαναλαμβάνω, έχει πάρα πολλές ελλείψεις και πάρα πολλά κενά.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, ακούγοντας τον πρώτο ομιλητή σήμερα παρατήρησα ότι έκανε δύο λάθη, τα οποία ίσως θα μπορούσαν να είχαν αποφευχθεί. Είπε ότι το θέμα του χρηματιστηρίου δεν είναι επίκαιρο. Δεν είναι επίκαιρο ότι σήμερα συνεχίζεται η καθίζηση του χρηματιστηρίου; Δεν είναι ένα μείζον κοινωνικό και πολιτικό θέμα αυτό; 
Στη συνέχεια ο κ. Σπηλιόπουλος είπε ότι κάποια στιγμή πρέπει να φύγουμε προς τα εμπρός. Καλώς θα κάνουμε να φύγουμε προς τα εμπρός. Ουαί και αλίμονο, όμως, η συζήτηση όμως δεν είναι για αυτό το θέμα. Το πρόβλημα είναι -και αναφέρθηκε και στους πολίτες- ότι θα πρέπει να δούμε το μέλλον και θα πρέπει να ξεχάσουμε τα 40 τρισεκατομμύρια, τη μεγαλύτερη αναδιανομή. Ξεχνώντας όμως αυτό το θέμα εμείς έχουμε ένα πρόβλημα το οποίο παραμένει. Αυτό είναι ότι οι πολίτες έχουν χάσει την περιουσία τους. Αυτό είναι ένα δεύτερο πολιτικό θέμα, το οποίο έχει συνέχεια.
 Το δεύτερο ζήτημα, που έβαλε ο πρώτος ομιλητής της Συμπολίτευσης, έχει να κάνει με τη Νέα Δημοκρατία, όπου ακούστε τι λέει για το 1990-1993: Και τότε το χρηματιστήριο ανέβαινε και κατέβαινε. Ναι, αλλά υπάρχουν τεράστιες διαφορές. Η Νέα Δημοκρατία δεν έβγαλε τηλεοπτικά σποτ, δεν κρέμασε αφίσες, δεν έκανε κόμμα το χρηματιστήριο, δεν είχε γελαστό Υπουργό να λέει ότι "υπάρχει και ημερομηνία λήξης και τέρμα της νευρικότητας μετά τις εκλογές".
ΙΩΑΝΝΗΣ ΘΩΜΟΠΟΥΛΟΣ: Δεν σκέφθηκε...
ΗΛΙΑΣ ΚΑΛΛΙΩΡΑΣ: Εγώ σας λέω τι λέτε εσείς και όχι δικά μου λόγια, αλλά δεν σας αρέσουν αυτά.
Επίσης η Νέα Δημοκρατία δεν είχε Υπουργό, που να πει ότι "το χρηματιστήριο θα φθάσει και θα περάσει τις 7000 μονάδες". Σας πειράζουν αυτά, αλλά αυτά είναι τα λάθη της πολιτικής. Όλοι τα αναγνωρίζουν. Γιατί λοιπόν δεν σας αρέσει να συζητάμε ένα σοβαρότατο θέμα, καθαρά πολιτικό; 
Εάν το πάμε και στα νούμερα, για να πούμε και μερικές άλλες αλήθειες, κοίταξα διακόσιες εξήντα οκτώ εταιρείες Σεπτέμβριο του '99 -ακούστε νούμερα για να ανατριχιάσετε- και από 72,4 τρισεκατομμύρια που είχαν κεφαλαιοποίηση πήγαν σήμερα στα 19 τρισεκατομμύρια. Και ακούστε και κάτι άλλο. Αν πάρουμε την κεφαλοποίηση, ως προς το ΑΕΠ -πρωτοετείς φοιτητές το κάνουν- 190% τότε, 42% σήμερα. 
Τι μπορούμε να πούμε πέρα από τη βαθύτατη και πικρή αλήθεια που λένε οι αριθμοί αυτοί; Και πήρα τις διακόσιες εξήντα οκτώ εταιρείες για να έχουμε τη διαχρονικότητα, γιατί αλλιώς δεν μπορούμε να συγκρίνουμε ανόμοια πράγματα. Γιατί σας πειράζει σήμερα, όταν η Νέα Δημοκρατία λέει, κύριοι, κάτι πρέπει να κάνετε όταν από το ένα εκατομμύριο οκτακόσιες χιλιάδες και πάνω κωδικούς αριθμούς που έχουμε κινείται το 4%; Δεν πλησίασε ποτέ τους ογδόντα χιλιάδες. Σας πειράζει αυτό; Σας πειράζει που σήμερα δεκατρείς εταιρείες από τις τριακόσιες εξήντα δύο εταιρείες που είναι έτοιμες να μπουν στο χρηματιστήριο, δεν έχουν καν επικαιροποιήσει τους φακέλους; Δεν είναι έτοιμες, δεν θέλουν να μπουν στο χρηματιστήριο. Δεν σας απασχολεί αυτό, ως παράταξη, κύριοι; Γιατί, λοιπόν, υπάρχει αυτή η απροθυμία των επιχειρήσεων; Δεν είναι πολιτικό σοβαρό θέμα αυτό;
Μετά πάμε και στην ιστορικότητα. Για να δούμε λίγο τα στοιχεία των ΕΛΔΕ, των περίφημων εταιρειών. Κύριε Πρόεδρε, με στοιχεία της Επιτροπής Κεφαλαιαγοράς το 70% έχουν κλείσει. Λουκέτο σε εκατόν τριάντα επτά ΕΛΔΕ και διακόσια ογδόντα εννέα υποκαταστήματα. Ανενεργείς εννιακόσιες εξήντα πέντε επιχειρήσεις. Απολύθηκαν τρεις χιλιάδες επτακόσιοι εργαζόμενοι και οι ζημιές σ' αυτές τις επιχειρήσεις είναι πάνω από το 95%, με τα στοιχεία του 2001 που έκλεισαν ισολογισμούς και καταστάσεις αποτελεσμάτων χρήσεως. Δεν είναι πολιτικό θέμα αυτό;
Πάμε και σε μία άλλη αλήθεια. Πάμε στον προϋπολογισμό. Πέρυσι στην Αίθουσα αυτή περάσαμε τον προϋπολογισμό και είπε η Κυβέρνηση ότι θα εισπράξει φέτος από το χρηματιστήριο από φόρους συναλλαγών 80 δισεκατομμύρια. Ακούστε πάλι στοιχεία του Υπουργείου Οικονομικών. Μέχρι τέλος Μαΐου φέτος εισπράξατε 10,7 δισεκατομμύρια, αντίστοιχα, μέχρι τέλος Μαΐου πέρυσι το 2001, εισπράξατε 19 δισεκατομμύρια και το 2000, 123 δισεκατομμύρια δραχμές. Δεν είναι πολιτικό θέμα αυτό; 
Και σήμερα για να συνεχίσουμε και να πούμε και ορισμένες άλλες αλήθειες, έχουμε, ως είδηση, ότι η Επιτροπή Κεφαλαιαγοράς επέβαλε πρόστιμα 15,2 εκατομμυρίων ευρώ. Και κάπου ανάμεσα διάβασα -και μου καταγγέλθηκε- ότι αγόραζαν και πούλαγαν μετοχές από υπεράκτιες off shore επιχειρήσεις που δεν υπάρχουν. Υπάρχουν μόνο στα χαρτιά και σας το καταγγέλλω. Θέλω να θέσω υπόψη σας ότι υπήρχαν εταιρείες που αγόραζαν και πουλούσαν μετοχές που δεν υφίστανται.
Είπαμε και για τα διεθνή λογιστικά πρότυπα. Σωστά ειπώθηκε ότι πρέπει να πάμε προς την κατεύθυνση αυτή, για να εξαγνίσουμε τη δική μας εγχώρια κατάσταση, διότι πραγματικά -και δεν πρέπει να γελάμε, δεν είναι η "ENRON" ή η "WORD HOME" και άλλες εταιρείες, οι οποίες έχουν πρόβλημα- εάν δείτε τα τελευταία στοιχεία των κεφαλοποιήσεων των ελληνικών επιχειρήσεων που έχει εκδώσει η Επιτροπή Κεφαλαιαγοράς -και δεν χρειάζεται να πω όνομα και επώνυμο των επιχειρήσεων να μη θεωρηθεί, ως διαφήμισή τους- θα διαπιστώσετε απίστευτα πράγματα. Θα δείτε επιχειρήσεις που είναι καρυδότσουφλο να είναι μεγαλύτερες από τράπεζες δυσθεώρητες, όχι μόνο στην Ελλάδα, αλλά διεθνώς. 
Δεν είναι σοβαρό θέμα αυτό; Ποιοι, λοιπόν, "παίζουν" τις προτάσεις αυτές; Ποιοι παραγγέλνουν κρυφά; Πώς δίνονται οι πληροφορίες και πώς τα "καρυδότσουφλα" γίνονται τεράστιοι οργανισμοί "κεφαλαιοποιητικά" και από κάτω είναι μόνο ένας υπάλληλος, όπως γράφει σήμερα η εφημερίδα για τον "Εμπορικό Δεσμό"; Χθες διάβασα στη συγκεκριμένη εφημερίδα το εξής: "Ένας υπάλληλος, μία καρέκλα και ένα τηλέφωνο". Κύριε Υπουργέ, γιατί σιωπάτε; Ποιος είναι πίσω από τον "Εμπορικό Δεσμό"; Αυτό δεν είναι πολιτικό θέμα;
Επίσης, πρέπει να εφαρμοστεί σωστά η εταιρική διακυβέρνηση. Έχω λάβει καταγγελίες -για πέμπτη φορά συνέβη αυτό σήμερα το πρωί- όπου άνθρωποι, που συμμετέχουν και έχουν πολλές μετοχές από ορισμένες επιχειρήσεις, μου είπαν ότι οι επιχειρήσεις δεν εφαρμόζουν, μέχρι τώρα τουλάχιστον, το νόμο για την εταιρική διακυβέρνηση. Δεν διαφυλάττουν το διοικητικό τους συμβούλιο από άστοχες ή περίεργες ενέργειες. Αυτό έγινε και στην Αμερική με τον Ελληνοαμερικανό, τον John Rigas, με την "ΑDELPHIA", την εταιρεία καλωδιακών δικτύων, όπου τρία μέλη της οικογένειας έκλεβαν τους υπόλοιπους συνεργάτες. Φυσικά, αυτό δεν είναι προς τιμήν τους.
Δεν είναι πολιτικό θέμα αυτό που έγινε πριν από ένα μήνα με τις μετοχές του 8% του ΟΤΕ; Θα το ξεχάσουμε αυτό; Δεν δόθηκαν 40,3 εκατομμύρια μετοχές; Οι μικρομέτοχοι, αυτοί που έχουν τις λιγότερες μετοχές, χάνουν. Αυτό είναι απολύτως ορθό οικονομικά και όποιος θέλει, να το συζητήσουμε κατ' ιδίαν για να του αποδείξουμε μαθηματικά ότι οι μικροεπενδυτές χάνουν. 
Τι εννοώ με αυτό; Όσον αφορά στην περίφημη "ΔΕΚΑ", το κράτος έδιωξε το 8% των μετοχών του ΟΤΕ από τα χέρια του, χωρίς να προσδιορίσει τη χρονική περίοδο. Η περίοδος που έγινε αυτό είναι ατυχέστατη, χρονικά άστοχη και απολύτως λανθασμένη κι έτσι έφερε τη μετοχή του ΟΤΕ να χάνει 12,5% μονάδες και τη μετοχή της Εθνικής να χάνει 10%. 
Κύριε Υπουργέ, μπορείτε να διανοηθείτε ποιο είναι το πρόβλημα και το σημείο αναφοράς; Είναι ο προϋπολογισμός. Για να καλύψετε τις "τρύπες" του προϋπολογισμού, λέτε: "Ό,τι μπορούμε, να το πουλήσουμε, είτε είναι ΟΠΑΠ είτε είναι ΟΤΕ". Σας ενδιαφέρει τι μπορεί να πουληθεί, ποιο είναι πιο εύκολο να πουληθεί, όχι ποιο είναι στρατηγικά ορθό να πουληθεί και πότε. 
Να σας πω κάτι; Αν είχαμε πουλήσει το 1999 τις επιχειρήσεις που λέμε τώρα, πόσα χρήματα θα είχαν εισπράξει αυτές οι επιχειρήσεις για καλούς σκοπούς; Ακόμα αναφερόταν σε μεγάλο βαθμό το κράτος, που, όπως και να είναι, έχει κι αυτό τα θετικά οφέλη του. Γιατί δεν κάναμε εκεί το ορθό και δεν το κάνουμε και σήμερα;
Κύριε Πρόεδρε, εκείνο που έχει σημασία και αυτό που πρέπει να καταλάβει η Κυβέρνηση είναι ένα και μόνο πράγμα. Πράγματι, το χρηματιστήριο είναι "μοχλός" της οικονομίας. Πράγματι, καθρεφτίζει την οικονομία. Εγώ θεωρώ -και ίσως δεν θα έπρεπε να το πω αυτό- ότι το χρηματιστήριο έπρεπε να έχει μεγαλύτερη σημασία απ' ό,τι έχει. 
Όμως, προσέξτε. Η ευθύνη σας ως Κυβέρνηση είναι τεράστια, διότι έχουμε τη δυνατότητα ως κράτος να πετύχουμε πολύ περισσότερα πράγματα. Δυστυχώς, όμως, για μικρά, στενά πολιτικά οφέλη και για να διατηρήσουμε την εξουσία, καταστρέφουμε την οικονομία μας και έχουμε λάθος οικονομική πολιτική.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, κύριε Υπουργέ, έχω ξαναπεί πολλές φορές σε αυτήν την Αίθουσα ότι εδώ και δεκατρία χρόνια, που παρακολουθώ τις διαδικασίες του Κοινοβουλίου, δεν έχω διαπιστώσει ποτέ μία πρόταση νόμου της Αντιπολίτευσης να γίνει αποδεκτή. Αν υπήρξε καμία τέτοια περίπτωση, δεν τη θυμάμαι. 
Με αυτήν τη σχετική θέση, ότι μπορεί η μνήμη μου να μη με διευκολύνει και με την ανάλογη επιφύλαξη, λέω ότι αυτό είναι παράδοξο. Είναι ένα από τα προβλήματα που ανάγονται στη λειτουργία του Κοινοβουλίου και υπαγορεύεται από την ευθύνη που έχουμε όλοι μας για την ανύψωση και την παραγωγικότερη λειτουργία του Κοινοβουλίου μέσα στις απαιτήσεις και στις υπαγορεύσεις της διαλεκτικής δημοκρατίας, που αποδέχεται και καλλιεργεί την αντίθεση, με μοναδικό σκοπό τη σύνθεση. Αυτό είναι ένα σημαντικό στοιχείο.
Δεν θυμάμαι, κύριοι συνάδελφοι της Νέας Δημοκρατίας, ούτε υμείς όταν ασκούσατε την κυβερνητική εξουσία να αποδεχθήκατε πρόταση νόμου του ΠΑ.ΣΟ.Κ. Μπορώ λοιπόν να κατηγορήσω τις κομματικές πτέρυγες ότι ο πολιτικός λόγος για το συγκεκριμένο θέμα δεν συνοδεύεται από αντίστοιχη πολιτική πράξη. Αυτό είναι το πρώτο που θέλω να επισημάνω.
Δεύτερον, το Σύνταγμά μας προβλέπει ευφυώς ότι η νομοθετική πρωτοβουλία ανάγεται στην ευθύνη της κυβέρνησης, που υποβάλλει τα νομοσχέδια  και στις προτάσεις νόμων, που υποβάλλονται από τη Βουλή. 
Επομένως προβλέπει το πλαίσιο μέσα στο οποίο αναπτύσσεται το νομοθετικό έργο, οι νομοθετικές διαδικασίες, η νομοθετική  πρωτοβουλία για την κίνηση του νομοθετικού έργου. ΄Αρα καλώς έπραξε η Νέα Δημοκρατία και υπέβαλε την πρόταση νόμου και απορώ, κύριοι συνάδελφοι, γιατί παρεξηγούμε κάτι που αποτελεί προϊόν της συνταγματικής πρόβλεψης.
Να πω και παραπέρα κάτι άλλο, κύριοι συνάδελφοι, για να ικανοποιήσω και την ημετέρα πλευρά. Υπαινίχθη η συνάδελφος ή υπαινίσσεται το ΠΑ.ΣΟ.Κ., -και εγώ έχω τον πειρασμό να το υπαινιχθώ, -διότι πρώτα απ' όλα αγαπώ το κόμμα μου και μετά την υπερκομματική κλπ. φιλολογία, με την παρρησία που οφείλω στη Βουλή και στους συναδέλφους ότι σαφώς και επιδιώκει κομματικά οφέλη. Αλλά τι προσθέτω; Είναι δικαιολογημένο στη λειτουργία του κοινοβουλευτικού μας συστήματος. Διότι αλλιώς συνολική αντιπολίτευση για να είναι αρεστή στις εκάστοτε κυβερνήσεις, θα πρέπει, κύριε Υπουργέ, να σιωπά, να τελματώνει τη δραστηριότητά της, να μην αντιδρά καθόλου. Και τότε θα έχουμε το φαινόμενο, περιχαρής μεν η κυβέρνηση να αντικρίζει την τελματωμένη συνολική αντιπολίτευση, αλλά θα οδύρεται δακρύουσα η δημοκρατία ότι κάτι δεν λειτουργεί καλά στο Κοινοβούλιο. Και το πλήγμα αυτό θα  είναι βαρύτατο. Επομένως καλά κάνει η Αντιπολίτευση και φωνάζει και καλά κάνει εν τη στεντορεία  φωνή της να επιδιώκει στη σκοπιμότητα των κομματικών ωφελημάτων. Είναι δικαιολογημένο, είναι το πολιτικό παιχνίδι στο κοινοβουλευτικό μας πλαίσιο.
Τρίτο σημείο. Υπήρξε πρόβλημα με το χρηματιστήριο. Και νομίζω ότι και η ίδια η Κυβέρνηση το αντιμετώπισε με ανάλογη αγωνία. Όπως θυμάμαι, κύριοι συνάδελφοι της Νέας Δημοκρατίας, πράττατε και υμείς το ίδιο την αντίστοιχη περίοδο.
Θα πω και κάτι άλλο: Υπάρχουν ευθύνες; Πρώτα-πρώτα υπάρχουν ευθύνες σε όλα τα κόμματα, κύριοι συνάδελφοι, όλοι παίξαμε, πειραματιστήκαμε, μπήκαμε στον πειρασμό να χρησιμοποιήσουμε κομματικά το χρηματιστήριο. Και αν θέλουμε να είμαστε τίμιοι και ειλικρινείς στην αποδοχή του πνεύματος των ευθυνών εκάστης πλευράς, θα δούμε ότι δεν υπάρχει αναμάρτητος για να ρίξει το λίθο εναντίον του αμαρτήματος. 
Και θα συμφωνήσω απόλυτα με συνάδελφο προλαλήσαντα, κύριοι συνάδελφοι, και το λέω με πνεύμα βαθύτατης δημοκρατικής ευθύνης: Ο χώρος της οικονομίας σαφώς και διαμορφώνεται, είναι πολιτικό το θέμα, μέσα στην ιδεολογική αντιπαράθεση και έτσι πρέπει να γίνεται. Το χρηματιστήριο που εκτός από τα μέτρα του, το σχήμα του, τη λειτουργία, τις διαδικασίες του, τις προβλέψεις τις θεσμικές κλπ., επηρεάζεται βαθύτατα, γιατί μπαίνει μέσα η ψυχολογία του κέρδους. Επηρεάζεται βαθύτατα από τους ψυχολογικούς παράγοντες. Και μία αντιπαράθεση πέρα από το όριο των διαλεκτικών κοινοβουλευτικών συνόρων, των συνόρων της δημοκρατίας, που επαναλαμβάνω δικαιολογεί μόνο την επιδιωκομένη σύνθεση για την αντιπαράθεση, όταν λέγω, αυτό υπερβαίνει εκείνο που επιτάσσει το μηδέν άγαν, καταλήγει εις βάρος του χρηματιστηρίου.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Και αν ακόμη υπάρχει η πρόθεση να μη ζημιωθεί το Χρηματιστήριο, εντεύθεν ζημιώνεται ποικιλοτρόπως. 
	Κύριε Υπουργέ, τιμώ τη σεμνότητά σας. Τον ξέρω δεκαπέντε χρόνια, κύριοι συνάδελφοι, όταν ήταν πρόεδρος του δημοτικού συμβουλίου στον ηρωικό και τιμημένο Έβρο μας. Και όταν υπερασπιζόμασταν με το χέρι στη σκανδάλη εκείνες τις εποχές, ήταν οξύτατα τα προβλήματα. 
Θυμίζω ότι είχα την τιμή να είμαι ένας από τους δύο μεράρχους με την υπόθεση της 29 Μαρτίου 1987 που είχαμε το περίφημο "ΣΙΣΜΙΚ" και ανάκρουσαν οι Τούρκοι πρύμνα. Ούτως ή άλλως ανάκρουσαν πρύμνα. Και θυμάμαι ένα γεροντάκι στην Κω που προερχόταν από την Αλικαρνασσό. Μια νύχτα είχαν "σφίξει" τα πράγματα και πέρασα από όλα τα φυλάκια για να συγχαρώ τη γενναιότητα των Ελλήνων στρατιωτών, γιατί τιμάμε και σεβόμαστε όλους τους ένστολους, όπως όλες τις τάξεις. Κατέληξα σ' ένα παραθαλάσσιο φυλάκιο, όπου επικεφαλής ήταν ένας λοχίας. Συγχωρέστε με που μνημονεύω πράξεις στις οποίες συμμετείχα. Δεν το κάνω για επίδειξη. Ύστερα από τόσα χρόνια τι να επιδείξω; Τα άσπρα μου μαλλιά και την καλή μου την καρδιά; Όταν πλησίαζα, κύριοι συνάδελφοι, το λοχία που βγήκε να με δεχτεί, φώναζε ένας γέρος τσοπάνος μιας στάνης προβάτων κουνώντας το ραβδί του "Ωωω!". Τον φώναξα. Κατάλαβα ότι θα ήταν τη νύχτα στο ακροθαλάσσιο φυλάκιο και θα είδε όλη τη διαδικασία του τι γινόταν. Του έκανα νόημα και ήρθε και μου είπε - κύριε Πρόεδρε, είναι συναφές το θέμα- "Είμαι από την Αλικαρνασσό. Είμαι από επτά χρονών παιδί εδώ. Ξέρω τους Τούρκους καλά. Αν τον Τούρκο τον κοιτάζεις στα μάτια μη τον φοβάσαι. Μοιάζει σαν ...που όταν το χαϊδεύεις σηκώνεται, όταν το πελεκάς, πέφτει." Αντιλαμβάνεστε τη λέξη που εχρησιμοποίησε ο ηρωικός γέρων; Αυτά είναι και τα Δωδεκάνησα και ο Έβρος, κατευθύνσεις και πλαίσια προς τα οποία εκφράζω το βαθύτατο σεβασμό μου.
Από αντίδραση σ' αυτήν και μόνο την ομόφωνη άρνηση των εκάστοτε κυβερνήσεων στις προτάσεις νόμων της Αντιπολίτευσης, κύριε Υπουργέ - γιατί λήφθηκαν πολλά μέτρα υπέρ του χρηματιστηρίου και ασφαλώς προβληματίζεστε, για να λάβετε και άλλα- ψηφίζω την πρόταση νόμου της Νέας Δημοκρατίας. Ευχαριστώ.
(Χειροκροτήματα από την πτέρυγα της Νέας Δημοκρατίας)
Με ζημιώνετε, όταν με χειροκροτάτε.
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σκρέκας για δέκα λεπτά.
ΘΕΟΔΩΡΟΣ ΣΚΡΕΚΑΣ: Oι αγορητές του κυβερνώντος κόμματος στις τοποθετήσεις τους έδειξαν ότι διαφοροποιείται ο ένας από τον άλλον. Γενική είναι η εικόνα ότι θέτουν το ερώτημα γιατί η Νέα Δημοκρατία επιμένει τόσο πολύ για το σημαντικό, κατά την άποψή μας, θεσμό του χρηματιστηρίου και σε τακτά χρονικά διαστήματα φέρνει αυτό το θέμα στη Βουλή.
Το κάνουμε, κύριε Πρόεδρε, για δύο κυρίως λόγους: Ο ένας είναι γιατί θέλουμε να τονίσουμε ότι μέσα από το χρηματιστήριο διεπράχθη το μεγαλύτερο οικονομικό έγκλημα από υπάρξεως του ελληνικού κράτους σε βάρος των Ελλήνων πολιτών. Και ο δεύτερος είναι ότι θέλουμε, μέσα από τις προτάσεις νόμου, κάποια από τα στοιχεία αυτά η Κυβέρνηση να τα υιοθετήσει και όσο βρίσκεται στην εξουσία να θωρακίσει όσο μπορεί -αν μπορεί- αυτόν το σημαντικό θεσμό του χρηματιστηρίου.
Αν στρέψει κανείς το βλέμμα του προσεκτικά γύρω από τα θέματα της οικονομίας, το πρώτο πράγμα που θα αισθανθεί είναι μελαγχολία. Μελαγχολία για τη μεγάλη ανεργία που πλήττει όλες τις ηλικίες της ελληνικής κοινωνίας. Μελαγχολία για το μεγάλο κομμάτι του πληθυσμού της χώρας μας που σήμερα ψάχνει για το μεροκάματο. Μελαγχολία γιατί η περιφέρεια αποκλίνει όλο και περισσότερο από την πολυδιαφημισμένη ισόρροπη περιφερειακή ανάπτυξη. Μελαγχολία γιατί οι αγρότες, οι κτηνοτρόφοι, ο τουριστικός τομέας, οι μικρομεσαίες επιχειρήσεις αντιμετωπίζουν έντονα προβλήματα λειτουργίας αλλά και επιβίωσης.
Εύλογα λοιπόν τίθεται το ερώτημα: Γιατί όλα αυτά και μάλιστα σε περίοδο που η χώρα μας έχει σε εξέλιξη δύο μεγάλες προκλήσεις, το Γ΄ Κοινοτικό Πλαίσιο Στήριξης και τους Ολυμπιακούς Αγώνες; Δύο προκλήσεις, που από προκλήσεις μετετράπησαν σε αγωνία για τη χώρα μας.
Γ΄ Κοινοτικό Πλαίσιο Στήριξης: Είμαστε, κύριε συνάδελφε, στον τρίτο χρόνο κι ακόμα δεν άρχισε η αξιοποίησή του. Εισπράξαμε μόνο την προκαταβολή κι ακόμα προσπαθούμε να συγκροτήσουμε και να οργανώσουμε τις διαχειριστικές αρχές και να προχωρήσουμε στην επιλογή εκείνων των έργων, τα οποία θα εντάξουμε, ώστε να αρχίσει η ροή απορρόφησης των κοινοτικών πόρων. Και είμαστε στον τρίτο χρόνο έναρξης της λειτουργίας του Γ΄ Κοινοτικού Πλαισίου Στήριξης.
Ολυμπιακοί Αγώνες: Βρισκόμαστε λιγότερο από δύο χρόνια από την ημερομηνία που θα πραγματοποιηθούν οι Ολυμπιακοί Αγώνες στη χώρα μας. Είναι μία τεράστια πρόκληση για τη χώρα και την οικονομία μας, η οποία καθημερινά γίνεται αγωνία, γίνεται εφιάλτης, γιατί δεν προλαβαίνουμε μέσα από τον κακό προγραμματισμό κι αν θέλετε και από την ανικανότητα της Κυβέρνησης να δρομολογήσει ένα τέτοιο πρόγραμμα, ώστε να αποκτήσει η Ελλάδα τις υποδομές εκείνες που χρειάζεται, που απαιτούνται για να φιλοξενήσουμε τους Ολυμπιακούς Αγώνες. 
Σήμερα βλέπουμε ότι όλη η Ελλάδα έχει συγκεντρωθεί στην Αθήνα, όλες οι τεχνικές εταιρείες έχουν δραστηριοποιηθεί στην Αθήνα, με αποτέλεσμα η περιφέρεια να έχει ερημώσει, να μη γίνεται το παραμικρό έργο κι αυτό βέβαια έχει επίπτωση, έχει συνέπεια και στην απασχόληση αλλά και στη γενικότερη εικόνα της οικονομίας μας.
Η Κυβέρνηση από την άλλη πλευρά μιλάει και λέει ότι όλα πάνε καλά. Ότι οι δείκτες ανάπτυξης είναι οι καλύτεροι που είχαμε μέχρι σήμερα. Είναι όμως έτσι; Οι επιδόσεις στον αναπτυξιακό τομέα έχουν την απαιτούμενη διαρθρωτική εξειδίκευση που απαιτείται, ώστε να έχουμε σωστή και ισόρροπη ανάπτυξη;
Η απάντηση, κύριε συνάδελφε, δυστυχώς είναι "όχι", για το λόγο ότι οι επενδύσεις κατά κύριο λόγο κινούνται σε τομείς μεγάλου μεγέθους και εντάσεως κεφαλαίου, με αποτέλεσμα να μη δίνουν αυτό που χρειάζεται, δηλαδή το δείκτη ανάπτυξης, ο οποίος να είναι ένας δείκτης ανάπτυξης που επηρεάζει συνολικά και ανάλογα την οικονομία μας. 
Για παράδειγμα, οι μικρομεσαίες επιχειρήσεις αποτελούν τη βάση και τη δύναμη της οικονομίας μας, οι οποίες δημιουργούν θέσεις εργασίας, πλούτο, αναπτύσσονται και αναπροσαρμόζονται ευκολότερα στο καθημερινά μεταβαλλόμενο οικονομικό περιβάλλον, αλλά δεν στηρίζονται ανάλογα από την Κυβέρνηση. Αντίθετα, παρατηρούμε, ιδιαίτερα δε τον τελευταίο χρόνο, οι μικρομεσαίες επιχειρήσεις να έχουν μπει στο φοροεισπρακτικό κυνηγητό, αλλά και στην ομηρία, εκβιαστικά μάλιστα, με ένα σκοπό: Να καλύψουν τα ελλείμματα του κρατικού προϋπολογισμού.
Άφησε η Κυβέρνηση -αυτό δείχνει τις αδυναμίες της να αντιμετωπίσει τα καθημερινά προβλήματα και της κοινωνίας και της οικονομίας- ανέλεγκτες τις χρήσεις από το 1993 μέχρι το 2001 από αδυναμία. Και έρχεται σήμερα με τη διαδικασία της συνάφειας και με υπουργικές αποφάσεις να υποχρεώνει όλους τους επιχειρηματίες, όλες τις μικρομεσαίες επιχειρήσεις να μπουν σ' αυτήν τη διαδικασία και ουσιαστικά να πληρώσουν πρόσθετους φόρους για να καλύψουν τα ελλείμματα του κρατικού προϋπολογισμού, τα οποία δημιουργεί η κακή πολιτική του κυβερνώντος κόμματος.
Η Νέα Δημοκρατία με την πρόταση νόμου, κύριε συνάδελφε, όπως είπα και στην αρχή, επιδιώκει δύο πράγματα. Το πρώτο είναι ότι αυτό το οικονομικό έγκλημα που διαπράχτηκε μέσω του χρηματιστηρίου, ένα έγκλημα που ωφέλησε τους επιτήδειους και τους αετονύχηδες, να μην ξεχαστεί.
Στο δεύτερο είναι ότι με την πρότασή μας δείχνουμε το δρόμο που πρέπει να ακολουθήσει η Κυβέρνηση, ώστε ο σημαντικός αυτός θεσμός της οικονομίας μας να ισχυροποιηθεί, να θωρακιστεί να εμπεδωθεί η εμπιστοσύνη στο επενδυτικό κοινό για να προσφέρει τις καλές υπηρεσίες που τόσο πολύ έχει ανάγκη η οικονομία μας.
Η Κυβέρνηση αντί να σκύψει πάνω σε αυτές τις προτάσεις νόμων που κατά καιρούς φέρνουμε και να τις υιοθετήσει, συνολικά τις απορρίπτει. Ορισμένοι εκ των συναδέλφων, προκειμένου να δείξουν τη γύμνια τους και την περίεργη πολιτική τους συμπεριφορά, επιχειρηματολογούν λέγοντας ότι η πρόταση νόμου είναι μεν καλή, δεν στηρίζεται όσο πρέπει, θέλει εξειδίκευση, θέλει μελέτη. 
Βεβαίως αν αυτά χρειάζονται,  δίνεται η ευκαιρία, κύριε συνάδελφε, κατά τη συζήτηση στην επιτροπή να γίνουν όποιες βελτιώσεις που εμείς δεν αρνούμαστε να τις δεχτούμε, ώστε οι προτάσεις αυτές να δώσουν τα θετικά στοιχεία που έχει ανάγκη αυτός ο σημαντικός θεσμός της εθνικής μας οικονομίας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Β΄ Αντιπρόεδρος της Βουλής κ. Παναγιώτης Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κυρία και κύριοι συνάδελφοι, θέλω να ξεκαθαρίσω τρεις αρχές, που κατά την άποψή μου είναι η βάση της σημερινής μας συζήτησης και της πρότασης νόμου.
Η πρώτη αρχή κατά την άποψή μου είναι ότι το χρηματιστήριο, η κεφαλαιαγορά, η χρηματαγορά -όπως θέλουμε τη λέμε- είναι η πιο γνήσια έκφραση της ελεύθερης αγοράς. Δεν μπορεί να το αμφισβητήσει κανείς αυτό.
Η δεύτερη αρχή είναι ότι δεν υπάρχει φιλεύσπλαχνος καπιταλισμός ή λαϊκός καπιταλισμός όπου όλοι να κερδίζουν και εσαεί. Δεν υπάρχει τέτοιο πράγμα.
Η τρίτη αρχή είναι ότι η χρηματαγορά είναι ένας δείκτης της οικονομίας μας, λειτουργεί όμως με τους δικούς της κανόνες. Μπορεί να υπάρχει μια καλή οικονομία αλλά για άλλους λόγους εσωτερικής λειτουργίας της χρηματαγοράς, της κεφαλαιαγοράς, τα κέρδη να είναι μικρότερα ή να μην υπάρχουν κέρδη. 
Το χρηματιστήριο δεν είναι ούτε λοταρία ούτε τζόγος ούτε προποτζίδικο ούτε λαχείο. Το χρηματιστήριο είναι κάτι διαφορετικό. Έχουμε ευθύνη -κυρίως η Κυβέρνηση και δευτερευόντως ο πολιτικός κόσμος- που αυτό δεν το καταστήσαμε σαφές στο λαό. 
Το ελληνικό χρηματιστήριο την τελευταία χρονική περίοδο είχε κάποιες ανακατατάξεις. Πέρασε μια μεταβατική περίοδο. Είναι λογικό αυτό, αφού η ελληνική πραγματικότητα έπρεπε να προσαρμοστεί στο κοινοτικό κεκτημένο, η ελληνική οικονομία έπρεπε να προσαρμοστεί στα πλαίσια, τα μέτρα και τα σταθμά της ΟΝΕ και να κυκλοφορήσει στη θέση της δραχμής το ευρώ.
Έτσι, το ελληνικό χρηματιστήριο από αναδυόμενη αγορά έγινε μία ώριμη αγορά και είναι πολύ λογικό ότι σε μία αναδυόμενη αγορά εκείνα τα κεφάλαια τα οποία παίζουν είναι τα κεφάλαια υψηλού ρίσκου. Είναι πολύ λογικό ότι τα κεφάλαια υψηλού ρίσκου, όταν καταλαβαίνουν ότι κάποια στιγμή η αγορά πάει να ωριμάσει και να περάσει στις σταθερές αγορές, τότε αυτομάτως φεύγουν και πάνε σε άλλες αναδυόμενες αγορές, διότι αυτός είναι ο ρόλος τους. Έρχονται, εισρέουν κεφάλαια, τα οποία είναι περισσότερο σταθερά και αποβλέπουν σε ένα κέρδος πολύ μακροπρόθεσμο. 
Κανείς δεν μπορεί να αμφισβητήσει, κύριοι συνάδελφοι, ότι χάθηκαν χρήματα στο ελληνικό χρηματιστήριο. Κανείς δεν μπορεί να αμφισβητήσει ότι υπάρχουν αυτήν τη στιγμή στο ελληνικό χρηματιστήριο εγκλωβισμένοι. Όμως ισχυρίζεται η Νέα Δημοκρατία ότι χάθηκαν περίπου γύρω στα τριάντα πέντε δισεκατομμύρια δραχμές.
Έχω να παρατηρήσω τα εξής: Πρώτον, το 60% των χρημάτων που χάθηκαν μέσα στο χρηματιστήριο είναι χρήματα των ίδιων των επιχειρήσεων. Και πρέπει εδώ να πούμε και ποιος είναι ο ρόλος της κεφαλαιαγοράς για τις επιχειρήσεις.
Το 90% των κεφαλαίων που αντλήθηκαν από την κεφαλαιαγορά επαναεπενδύθηκε σύμφωνα με τους ελέγχους, οι οποίοι έχουν γίνει. Αλλά τα χρήματα αυτά εξυπηρέτησαν το ρόλο, τον οποίο έπρεπε να εξυπηρετήσουν. Διότι οι επιχειρήσεις πάνε στο χρηματιστήριο για να αντλήσουν κεφάλαια για να κάνουν επανεπενδύσεις. Και αυτό έχει γίνει. Αυτό δεν μπορεί να το αμφισβητήσει κανείς.
Από την άλλη όμως οφείλω να πω ότι η Ευρωπαϊκή Ένωση με οδηγία της, η οποία θα εκδοθεί τελευταίως, θα αφαιρέσει και το δικαίωμα ελέγχου για το πού επανεπενδύουν οι εταιρείες. Δηλαδή αφήνει περισσότερο ελεύθερη την κίνηση των κεφαλαίων μέσα από το χρηματιστήριο. 
Για το υπόλοιπο 40% των χρημάτων, το οποίο παίχτηκε στο χρηματιστήριο, δηλαδή τα 14 τρισεκατομμύρια δραχμές που θεωρείται ότι τα έπαιξαν μικροεπενδυτές, οφείλω να πω ότι για να πούμε πόσα λεφτά χάθηκαν, θα πρέπει να δούμε το χρόνο ρευστοποίησης. Αν οι επενδυτές έχουν τα χαρτιά στα χέρια τους και δεν υπάρχει καμία ρευστοποίηση, δεν χάθηκε τίποτα. Αν όμως έχουν ρευστοποιηθεί, τότε σαφώς και άλλαξαν χέρια, τότε σίγουρα έχουν χαθεί λεφτά. Αλλά αυτό δεν μπορεί να το πει κανείς μετά βεβαιότητος. Δεν μπορεί να έρθει κανείς και να πει ότι άλλαξαν χέρια οι μετοχές και σαφώς χάθηκαν τα λεφτά.
ΑΔΑΜ ΡΕΓΚΟΥΖΑΣ:  Να ανοίξουμε τα χαρτιά να τα δούμε!
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Να τα ανοίξετε, κύριοι συνάδελφοι! Αλλά όμως θα πρέπει να τα ανοίξετε και να μιλήσετε με πραγματικά στοιχεία όχι απλώς με εικασίες.
Άλλο είναι, λοιπόν, το να παιχτούν χρήματα σε μια χρονική περίοδο ενός χρόνου και άλλο να παιχτούν χρήματα σε μια διάρκεια πέντε ετών από το 1996 μέχρι το 2001. Άλλο είναι τα χρήματα που επενδύθηκαν στο χρηματιστήριο με 10% πληθωρισμό και άλλο είναι τα χρήματα που επενδύθηκαν στο Χρηματιστήριο με 3% πληθωρισμό. Εξάλλου οι επενδύσεις στο χρηματιστήριο -και σ' αυτό θα πρέπει να συμφωνήσουμε όλοι μας- είναι επενδύσεις οι οποίες είναι μακροπρόθεσμες και έχουν μια απόδοση σε ένα βάθος χρόνου.
Η πορεία του ελληνικού χρηματιστηρίου είναι μια πορεία όπως και των άλλων μεγάλων χρηματιστηρίων και θα το αιτιολογήσω αυτό. Σίγουρα περνάει σήμερα μια περίοδο ύφεσης όμως είναι μια παράλληλη πορεία με τα υπόλοιπα μεγάλα χρηματιστήρια στον κόσμο. Η συμπεριφορά ενός χρηματιστηρίου, από πού κρίνεται, για να δούμε αν είναι παράλληλη; Κρίνεται από ένα πακέτο συγκεκριμένων και χαρακτηριστικών μετοχών οι οποίες έχουν μια συγκεκριμένη πορεία και θα πρέπει  με αντίστοιχες περίπου χαρακτηριστικές μετοχές ενός άλλου χρηματιστηρίου να έχουν την ίδια καμπύλη. Αν θα δούμε την καμπύλη αυτών των πακέτων χαρακτηριστικών μετοχών στα μεγάλα χρηματιστήρια, θα δούμε ότι η καμπύλη αυτή είναι παρόμοια και με το χαρακτηριστικό πακέτο μετοχών του ελληνικού χρηματιστηρίου. 
Ακούστηκε επίσης για το θέμα της ΔΕΚΑ. Η ΔΕΚΑ είναι επιχείρηση χαρτοφυλακίου του κράτους και σαφώς ως επιχείρηση είναι υποχρεωμένη να προστατεύσει τα συμφέροντά της είτε πουλώντας είτε αγοράζοντας μετοχές σε κάποιες συγκεκριμένες χρονικές περιόδους. 
Ενώ λέμε ότι θα πρέπει να αφήσουμε ανεπηρέαστο το χρηματιστήριο, μόνο στην Ελλάδα ποινικοποιούμε τη χρηματιστηριακή ζωή. Αν είναι δυνατόν! Από τη μια μεριά την ποινικοποιούμε και από την άλλη μεριά θέλουμε να την αφήσουμε ανεπηρέαστη. Αλλά αυτό δε σημαίνει ότι δεν πρέπει να γίνουν έλεγχοι. Έλεγχοι ναι αλλά στη βάση όχι της σκοπιμότητας. Δεν μπορείς, κύριε συνάδελφε, να λες γιατί μια εταιρεία πούλησε τις μετοχές της ή δεν τις πούλησε. Αυτό είναι έλεγχος σκοπιμότητας. Εκείνο το οποίο μπορούμε να κάνουμε είναι έλεγχο της νομιμότητας. Και αυτό σημαίνει ότι πρέπει να υπάρχουν αυστηροί κανόνες ελέγχου στη βάση της πρόληψης και όχι της καταστολής. 
Παρ' όλα αυτά, κύριοι συνάδελφοι, τώρα που κατακάθισε ο κουρνιαχτός από τις πολιτικές αντιπαραθέσεις γύρω από το χρηματιστήριο, ας μιλήσουμε πιο ψύχραιμα και πιο σοβαρά για ένα ελληνικό χρηματιστήριο που θα είναι ασφαλιστική δικλείδα στην ελληνική οικονομία. Ας συμφωνήσουμε σε κάποιους κανόνες ελέγχου. Και η πρόταση άσχετα αν καταψηφιστεί, θεωρώ ότι είναι μια καλή βάση για να μπορέσουμε να συζητήσουμε ψύχραιμα και σοβαρά για την πορεία του ελληνικού χρηματιστηρίου από εδώ και πέρα. 
ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να σας ανακοινώσω ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών "Κύρωση των Πράξεων του 22ου Παγκόσμιου Ταχυδρομικού Συνεδρίου "Πεκίνο 1999".
Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κύριε Πρόεδρε, θα σταθώ για μισό λεπτό στα όσα είπε ο κ. Σπυριούνης για τις προτάσεις νόμων.  Είναι ένα θέμα που έχει εμφανιστεί και συζητηθεί πολλές φορές και κατά τη διάρκεια της συζήτησης του Συντάγματος έγινε αρκετή συζήτηση επ' αυτού του θέματος. 
Φοβούμαι ότι η εξήγηση για το ότι δεν περνούν ποτέ προτάσεις νόμων είναι ότι οι Βουλευτές έχουμε -λυπάμαι που θα το πω έτσι- καταντήσει υπάλληλοι των Κομμάτων και κατά κάποιο τρόπο δεν τολμούμε να αναλάβουμε τις πρωτοβουλίες που από το Σύνταγμα έχουμε.
Στις Η.Π.Α. ένα τεράστιο ποσοστό της νομοθετικής πρωτοβουλίας προέρχεται από τη Βουλή, το Κογκρέσο, ίσως περισσότερο από οποιαδήποτε άλλη Βουλή. 
Ενθυμούμαι χαρακτηριστικά για το θέμα της υπαλληλίας που είπα πριν ότι συζητήσαμε στην αρμόδια επιτροπή μια πρόταση νόμου που είχαν καταθέσει τέσσερις συνάδελφοι από τέσσερα διαφορετικά κόμματα, μεταξύ αυτών ήταν και η κα Δαμανάκη, για τα ναρκωτικά. Εκεί, λοιπόν, έθεσα πάλι το ίδιο ζήτημα. Αυτό αφορούσε ένα συγκεκριμένο θέμα που ετέθη παρεμπιπτόντως, ότι θα έπρεπε να απαγορευτεί η διαφήμιση των οινοπνευματωδών ποτών όπως ισχύει κατ' αναλογία για τα καπνά, για το κάπνισμα, για τα τσιγάρα.
Όλη στην επιτροπή συμφωνούσαν, αλλά τελικώς δεν ψηφίστηκε. Είναι δε χαρακτηριστικό της αίσθησης της υπαλληλίας, ότι οι προτείνοντες από τα μεγάλα κόμματα δεν τόλμησαν καν να έρθουν στην επιτροπή να υποστηρίξουν την πρόταση που είχαν υποβάλει. Μπορεί να αδικώ κάποιον, αλλά θυμάμαι σαφώς ότι ένας ή δύο εκ των προτεινόντων απείχαν, διότι δεν ήθελαν να έρθουν σε σύγκρουση με την κομματική γραμμή, η οποία κομματική γραμμή είναι ότι κατισχύει πάντοτε το κόμμα, οι Βουλευτές είναι κομπάρσοι της όλης συζήτησης. 
Τα λέω αυτά διότι κάποτε ελπίζω να βρούμε τον τρόπο έτσι ως δείγμα ανεξαρτησίας να συμφωνήσουμε σε κάτι και να το περάσουμε ως Βουλή, να το επιβάλουμε νομοθετικά. Θα είναι ένα πολύ χρήσιμο ξεκίνημα για τον τρόπο που λειτουργεί η δημοκρατία. 
Θέλω να πω κάτι για τους συναδέλφους του ΠΑΣΟΚ, κύριε Πρόεδρε. Απορρίπτουν μία πρόταση νόμου που ενισχύει την κεφαλαιαγορά επειδή προέρχεται από την Αντιπολίτευση. Και διερωτώμαι αν διαφωνούν μαζί μου στην εκτίμηση ότι ίσως αυτά που συνέβησαν στο χρηματιστήριο είναι και η βασική κακοδαιμονία που αντιμετωπίζει το ΠΑΣΟΚ με τους ψηφοφόρους αυτήν τη στιγμή. Παρά το γεγονός, δηλαδή, ότι απ' αυτό ίσως εξαρτάται η επανεκλογή του ΠΑΣΟΚ, το ΠΑΣΟΚ δεν θέλει να συζητήσει μέτρα που ενδεχομένως θα παραμέριζαν το πρόβλημα.
Έρχομαι τώρα στην πρόταση νόμου. Δεν μπορώ να σας πω ότι με ενθουσιάζει ο τίτλος, ότι ο σκοπός είναι η ενίσχυση της κεφαλαιαγοράς. Διότι η κεφαλαιαγορά είναι ένα ας το πούμε εργαλείο. Αυτό που προέχει, κύριοι συνάδελφοι, είναι η ενίσχυση της ιδιωτικής οικονομίας. Αυτό είναι το μείζον. Θα προτιμούσα ο τίτλος να ήταν αυτός και το όλο βάρος της προσπάθειας να πήγαινε στην ενίσχυση της ιδιωτικής οικονομίας. 
Να πω δύο λόγια για το θέμα της ιδιωτικής οικονομίας, διότι αυτή δεν πάει καλά. Δεν παν να λένε ό,τι θέλουν οι διάφορες στατιστικές που μας παρουσιάζουν οι εκάστοτε Υπουργοί, η ουσία είναι ότι εδώ δεν πάμε καλά. Και εγώ υποστηρίζω ότι ίσως το καλύτερο μέγεθος για να κρίνεται ότι η οικονομία δεν πάει καλά είναι πόσες ξένες επενδύσεις έρχονται στην Ελλάδα. 
Όταν κάποιος Ιάπωνας επενδύει κάπου, ψάχνει όλη την υφήλιο και λέει "που να πάω να βάλω τα λεφτά μου για να κερδίσω". Όταν σ' αυτό το ερώτημα η απάντηση είναι "οπουδήποτε πλην της Ελλάδας" υπάρχει πρόβλημα. Πριν από λίγες ημέρες δημοσιεύτηκε στην εφημερίδα μία έκθεση του ΟΟΣΑ όπου η Ελλάδα πάλι εμφανίζεται πάτος -είναι απελπιστική η εικόνα- σε σύγκριση με χώρες που μέχρι πριν από λίγο καιρό δεν τις ξέραμε καν. Προτιμούν να επενδύσουν στην Εσθονία ή τη Λετονία παρά να έρθουν στην Ελλάδα. Αυτό είναι ένα πολύ μεγάλο πρόβλημα. Αν το λύσουμε είμαι βέβαιος ότι το χρηματιστήριο θα πάρει πάλι τα πάνω του πολύ γρήγορα. 
Θα σας αναφέρω μερικά παραδείγματα για το τι θα μπορούσαμε να κάνουμε. Πρώτον, συμφωνώ με την κατεύθυνση του άρθρου 1 της πρότασης νόμου, η οποία λέει να μειώσουμε το φόρο που επιβάλλεται στα κέρδη των επιχειρήσεων. Η Κυβέρνηση τον μείωσε, μου φαίνεται, κατά ένα αστείο ποσοστό προσφάτως. Μου φαίνεται από 37,5% το κατέβασε στο 35% ή από το 40% το κατέβασε στο 37,5%, δεν θυμάμαι ακριβώς.
Κύριοι συνάδελφοι, σε καμία ευρωπαϊκή χώρα αυτήν τη στιγμή το ποσοστό αυτό δεν υπερβαίνει το 25%. Στην Ιρλανδία κατεβαίνει στο 12,5%, το ίδιο και στην Κύπρο. Γιατί να επενδύσω στην Ελλάδα αν τα κέρδη μου φορολογούνται περισσότερο απ' ότι στην Ιρλανδία, για παράδειγμα; Η απάντηση βέβαια της Κυβέρνησης μπορεί να είναι "δεν έχουμε αυτήν την ευχέρεια στον προϋπολογισμό". Αυτό το δέχομαι. Η απάντηση όμως η δική μου σ' αυτό είναι "κόφτε τα έξοδα". Ό,τι και να σας λένε οι διάφοροι συνάδελφοί σας Υπουργοί "κόφτε τα". Είναι κάτι το οποίο μέχρι σήμερα, κύριε Υφυπουργέ, δεν πετύχατε να το κάνετε. Δεν μπορέσατε να μειώσετε τις δαπάνες του προϋπολογισμού. Και αν διάβασα καλά στην εφημερίδα, του χρόνου θα αυξηθούν κατά 8%. Είναι δυνατόν;
Έχουμε πληθωρισμό 3% και θα αυξηθούν οι δαπάνες κατά 8%; Δεν μπορείτε να καταλάβετε, κύριοι συνάδελφοι του ΠΑ.ΣΟ.Κ., ότι λόγω του Συμφώνου Σταθερότητας κάθε δαπάνη ισούται με κάποιον φόρο; Αυξάνω τις δαπάνες κατά 8%, σημαίνει ότι είμαι υποχρεωμένος να αυξήσω κατά 8% τα έσοδά μου για να τις καλύψω. Συνεπώς θα αυξηθούν οι φόροι. Πρέπει να καταλάβουμε ότι ο μόνος υγιής τρόπος προκειμένου να περιορίσουμε τη φορολογία είναι μέσω του περιορισμού των δαπανών.
Συνεπώς η διάταξη του άρθρου 1 είναι προς τη σωστή κατεύθυνση -και λέω προς τη σωστή κατεύθυνση, γιατί οι διάφορες άλλες προϋποθέσεις που θέτει είναι μάλλον περιττές- δεδομένου ότι η μείωση της φορολογίας είναι επιτακτική.  
Ένα δεύτερο θέμα που αφορά το Υπουργείο Οικονομικών αφορά τη θέσπιση μιας ευνοϊκής ρύθμισης για εφτακόσιες χιλιάδες επιχειρήσεις. Βάση της ρύθμισης αυτής, λέμε στις επιχειρήσεις "ελάτε να συμβιβαστείτε με την ευνοϊκή αυτή ρύθμιση, αλλιώς θα σου κάνω έλεγχο". Ουσιαστικά, δηλαδή, "απειλούμε" τις επιχειρήσεις ότι αν δεν συμβιβαστούν μ' αυτήν την ευνοϊκή ρύθμιση, θα τους κάνουμε έλεγχο. 
Τι σημαίνει η απειλή του ελέγχου; Σημαίνει ότι ο έφορος θα ζητήσει από τις επιχειρήσεις ή να υποκύψουν σε κάποιο τεράστιο ποσό -το οποίο είναι τελείως εξωπραγματικό- ή να συναλλαγείς μαζί του, να τον "λαδώσεις", προκειμένου να πληρώσεις κάποιο μικρότερο ποσό. 
Αυτό το ακατάσχετο "λάδωμα" που γίνεται κατά τη διάρκεια των φορολογικών ελέγχων είναι ένας από τους κύριους λόγους εξαιτίας των οποίων δεν γίνονται επενδύσεις στην Ελλάδα. Δεν θα έρθει κάποιος να επενδύσει στην Ελλάδα προκειμένου να αποφύγει τη συναλλαγή με τους εφοριακούς. Όσο αυτό δεν το καταλαβαίνουμε, δεν θα γίνονται επενδύσεις στην Ελλάδα. 
Άλλος λόγος για τον οποίο δεν γίνονται επενδύσεις στην Ελλάδα -τον οποίο μνημόνευσα προχθές στον Υπουργό Δικαιοσύνης κ. Πετσάλνικο- είναι η μεγάλη καθυστέρηση που παρατηρείται στην επίλυση των διαφορών στα δικαστήρια. Αν, λοιπόν, προκειμένου να εκδικαστεί μια υπόθεση και να τελειώσει, πρέπει να περάσουν οκτώ, εννέα ή δέκα χρόνια, αυτό σημαίνει ότι δεν υπάρχει διαδικασία απονομής δικαιοσύνης.  
Οι εκάστοτε επενδυτές προτιμούν να μην έρθουν σε μία χώρα όπου δεν υπάρχει αποτελεσματική απονομή δικαιοσύνης. Προτιμούν να πάνε στην Ιρλανδία και να τελειώσουν τη δουλειά τους σε ένα χρόνο και όχι σε δέκα χρόνια, όπως συμβαίνει στην Ελλάδα. 
Πρόκειται, λοιπόν, για δυο τρεις λόγους, όπως η φορολογία, ο εκβιασμός, τα όσα συμβαίνουν γύρω από τους φορολογικούς ελέγχους και η διαδικασία απονομής της δικαιοσύνης για τους οποίους δεν γίνονται επενδύσεις στην Ελλάδα. 
Σημειώνω ότι το θέμα των μη επενδύσεων οφείλεται και στην απερίγραπτη διαφθορά που επικρατεί και σε μία σειρά από άλλες υπηρεσίας, είτε λέγονται πολεοδομικές είτε οτιδήποτε άλλο. 
Τέλος, θα κάνω ακόμα μία παρατήρηση, την οποία θα διατυπώσω πάλι πολύ ήπια, γιατί είναι μέσα στην πρόταση. Η Νέα Δημοκρατία ζητά να εφαρμοστούν σε πέντε χρόνια τα διεθνή λογιστικά πρότυπα. Και βλέπω με μεγάλη ευχαρίστηση ότι η Κυβέρνηση αποφάσισε να εφαρμοστούν πιο γρήγορα. Διαβάζοντας όμως τις εφημερίδες, διαπίστωσα ότι γίνεται κάποιο "μαγείρεμα" προκειμένου να αναβληθεί η γρήγορη εφαρμογή των διεθνών λογιστικών προτύπων. 
Κύριοι συνάδελφοι, θα πρότεινα το εξής. Όχι μόνο να μη γίνει αναβολή, αλλά να υπάρξει επίσπευση, διότι διά του τρόπου αυτού θα αποκαλυφθεί η πραγματική κατάσταση πάρα πολλών επιχειρήσεων, οι οποίες είναι "φούσκες" και μπορούν ακόμη και σήμερα να παρασύρουν πάρα πολύ κόσμο σε "κακές" επενδύσεις. 
Θα συνιστούσα, δηλαδή, στην Κυβέρνηση να επιβάλει από τώρα, τουλάχιστον στις μεγάλες επιχειρήσεις -ας πάρουμε τις εκατό μεγαλύτερες επιχειρήσεις του χρηματιστηρίου- να δημοσιεύουν παράλληλα τις λογιστικές τους καταστάσεις και με τα δύο συστήματα. 
Επιπλέον, θα πρέπει να λάβετε υπόψη σας στην Αίθουσα αυτή, δεδομένου ότι γίνεται πολύ μεγάλη συζήτηση διεθνώς για το τι κάνουν οι επιχειρήσεις και για το γεγονός ότι έχουμε πιάσει μερικές επιχειρήσεις οι οποίες "φουσκώνουν" τα έσοδά τους, ότι αυτό στην Ελλάδα γίνεται κατά κόρον και ιδίως από τις δημόσιες επιχειρήσεις. Οι μεγαλύτεροι "κομπιναδόροι" είναι οι δημόσιες επιχειρήσεις. Δεν έχετε παρά να δείτε είτε τους ισολογισμούς της Ολυμπιακής είτε τους ισολογισμούς του ΟΣΕ είτε της ΑΤΕ. 
Πώς, λοιπόν, μετά θα ζητήσουμε από μία μικρή ιδιωτική επιχείρηση να είναι εντάξει, όταν όλο το δημόσιο, με την ανοχή σας και της έγκρισή σας -δεδομένου ότι όλοι οι ισολογισμοί εγκρίνονται από εσάς, κύριε Υπουργέ- λειτουργεί μ' αυτόν τον τρόπο; 
Σεις έχετε εγκρίνει ένα σωρό κομπιναρισμένους ισολογισμούς του δημόσιου τομέα. Όσο αυτό γίνεται, μην έχετε απαιτήσεις από τους ιδιώτες οι οποίοι κάτι θέλουν να ξεκλέψουν.
Είναι, λοιπόν, πολύ μεγάλης σημασίας η καθιέρωση των διεθνών λογιστικών προτύπων όχι μόνο για τις ιδιωτικές επιχειρήσεις αλλά για όλες τις επιχειρήσεις του δημόσιου τομέα που δημοσιεύουν ισολογισμούς. Όλες ανεξαιρέτως και χωρίς καμία αναβολή. Μακάρι να το εφαρμόσετε τώρα αμέσως και στο τέλος του χρόνου, φέτος, δηλαδή, να τους αναγκάσετε να δημοσιεύσουν αποτελέσματα παράλληλα και με τα δύο συστήματα. Στην αρχή θα προκληθεί σοκ, αλλά θα είναι εξυγιαντικό. Αυτό χρειαζόμαστε, να αρχίσουμε, δηλαδή, βήμα, βήμα να εξυγιαίνουμε την εικόνα. Απέχουμε πάρα πολύ από το να είμαστε υγιείς. Δείγμα υγείας θα δείτε όταν αρχίσουν να έρχονται ξένες επενδύσεις. Για την ώρα όμως δεν έρχεται καμία.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Κύριε Πρόεδρε, η Νέα Δημοκρατία φέρνει μία πρόταση νόμου και επαναφέρει ουσιαστικά αυτά τα οποία διαμόρφωνε ως κριτική απέναντι στην εξέλιξη της πορείας του ελληνικού χρηματιστηρίου και της Επιτροπής Κεφαλαιαγοράς και την κριτική της σε όλο το χρονικό διάστημα. Ουσιαστικά είναι μία πρόταση νόμου η οποία δεν έρχεται να εξυπηρετήσει τις ανάγκες τις οποίες εμείς έχουμε προσδιορίσει με νόμους που ψήφισε το ελληνικό Κοινοβούλιο όσον αφορά και την εξυγίανση και τη λειτουργία του ελληνικού χρηματιστηρίου αλλά και της Επιτροπής Κεφαλαιαγοράς. Η πρόταση νόμου έρχεται να εξυπηρετήσει συγκεκριμένες σκοπιμότητες και αυτό μπορεί ο καθένας να το καταγράψει σε σχέση με το πώς παρουσιάζονται οι εισηγήσεις στο ελληνικό Κοινοβούλιο. Θα μπορούσε, δηλαδή, η Νέα Δημοκρατία με ένα διαφορετικό τρόπο να έφερνε προτάσεις οι οποίες θα μπορούσαν να αξιοποιηθούν όταν πραγματικά εδώ στην Αίθουσα είχαν έρθει οι προτάσεις και η ψήφιση των συγκεκριμένων νόμων. Αλλά τότε που γινόντουσαν οι συνεδριάσεις αυτές υπήρχε μία γενικότερη καταστροφολογία με αποτέλεσμα η Αξιωματική Αντιπολίτευση να μη συμβάλει σε καμία περίπτωση σ' αυτό που εμείς θεωρούμε ότι μπορεί να γίνεται εδώ, δηλαδή ένας ουσιαστικός διάλογος για να επιλύονται τα θέματα τα οποία εμείς σαν Κυβέρνηση εδώ και το Υπουργείο Εθνικής Οικονομίας έχει εισάγει κατ' επανάληψη. 
Θα ήθελα να επισημάνω ότι το τι συνέβη στο ελληνικό χρηματιστήριο και γιατί βρισκόμαστε σήμερα σ' αυτό το επίπεδο το γνωρίζει ο καθένας πάρα πολύ καλά και το γνωρίζει διότι η εξέλιξη του ελληνικού χρηματιστηρίου εάν δεν είχε τα προβλήματα που δημιουργήθηκαν ανά περιόδους, αν είχε, δηλαδή, μία ομαλή εξέλιξη, αν δεν υπήρχε η μεγάλη διόγκωση η οποία δημιούργησε όρους όσον αφορά την υπερπροσφορά και τη διαδικασία της ζήτησης με αποτέλεσμα να υπάρχει μία διόγκωση την περίοδο του 1999 και από εκεί και ύστερα να υπάρχει μία προοδευτικά αντιστρόφως ανάλογη πορεία η οποία έφερε το ελληνικό χρηματιστήριο στο επίπεδο του γενικού δείκτη που ξέρουμε όλοι. Αν η εξέλιξη αυτή με την πορεία της ελληνικής οικονομίας και με την ωρίμανση όπως χρειάζεται και όπως γίνεται στα χρηματιστήρια όλου του κόσμου, σε ώριμες αγορές τότε είναι βέβαιο ότι σήμερα τα πράγματα θα ήταν σαφώς πολύ καλύτερα και πιστεύω ότι η Νέα Δημοκρατία κάνει κριτική ότι εμείς προσπαθήσαμε να κεφαλαιοποιήσουμε την εξέλιξη του χρηματιστηρίου στις περιόδους των εκλογών. 
Όμως, εμείς δεν κάναμε απολύτως τίποτα άλλο. Θεωρούμε ότι πρέπει να θωρακίζουμε, για να λειτουργήσουν οι θεσμοί. Μάλιστα, την περίοδο εκείνη θεωρούσαμε ότι έπρεπε να θωρακίσουμε την Επιτροπή Κεφαλαιαγοράς στο επίπεδο των ελέγχων. Αυτό προσπαθούσαμε να κάνουμε. 
Η ίδια, όμως, ως Αξιωματική Αντιπολίτευση, προσπάθησε να κεφαλαιοποιήσει και την εξέλιξη του ελληνικού χρηματιστηρίου και παράλληλα να επενδύσει, όπως νόμιζε η ίδια, όσον αφορά την εξέλιξη και την κριτική. Δηλαδή όταν υπήρχε άνοδος στο ελληνικό χρηματιστήριο, η ίδια έπαιρνε θέση σε σχέση μ' αυτήν την εξέλιξη και με δηλώσεις έδειχνε ότι είναι το Κόμμα της αγοράς, το Κόμμα που πραγματικά ασκεί φιλελεύθερη πολιτική. Όταν, όμως, υπήρχε η αντίστροφη εξέλιξη, θεωρούσε ότι ευθύνονται όλοι οι άλλοι εκτός από την ίδια. Και φυσικά, γίνονταν πάρα πολλές δηλώσεις, οι οποίες κατά καιρούς δημιουργούσαν σοβαρά προβλήματα και οι οποίες είχαν συγκεκριμένα πολιτικά χαρακτηριστικά. 
Η θέση της Κυβέρνησης έχει εκφραστεί και πρέπει να το επαναλάβουμε άλλη μια φορά σ' αυτήν την Αίθουσα. Κανένας δεν μπορεί να χειραγωγήσει και την εξέλιξη του ελληνικού χρηματιστηρίου, αλλά παράλληλα θεσμούς που λειτουργούν με τα όρια της αγοράς. Εμείς θεωρούμε ότι έχουμε την υποχρέωση να παίρνουμε τα μέτρα εκείνα τα οποία χρειάζονται, για να στηριχθούν οι ελληνικές επιχειρήσεις, για να υπάρχει η αντίστοιχη κεφαλαιοποίηση, για να υπάρχουν αυξήσεις μετοχικών κεφαλαίων, για να υπάρχει η δυνατότητα να δημιουργήσουμε μια υγιέστατη ελληνική οικονομία και να δίνουμε τη δυνατότητα, όπως άκουσα και πριν, στις ελληνικές επιχειρήσεις να αξιοποιήσουν όλα αυτά τα δεδομένα. 
Φυσικά, δεν θα παρεμβαίνουμε εκεί όπου θα διαμορφώνονται οι όροι, όσον αφορά τη διαδικασία της αγοράς. Έχουμε, όμως, τη δυνατότητα να θωρακίζουμε την Επιτροπή Κεφαλαιαγοράς στο επίπεδο των ελέγχων. Η διαφορά μας από τη Νέα Δημοκρατία είναι ότι εμείς θεωρούμε πως έχουμε τη δυνατότητα να ασκήσουμε τις παρεμβάσεις μας εκεί που χρειάζεται και με τους θεσμούς, ενώ η Νέα Δημοκρατία μιλά για άκριτη λειτουργία της αγοράς. 
Έχουμε, λοιπόν, ενισχύσει, από το 1993 και μετά, την Επιτροπή Κεφαλαιαγοράς. Ας πει η Νέα Δημοκρατία τι είχε κάνει την περίοδο 1990-1993 σε σχέση με την Επιτροπή Κεφαλαιαγοράς. Ας αναφέρει μια διάταξη, την οποία είχε ψηφίσει. Σήμερα η Επιτροπή Κεφαλαιαγοράς μπορεί να κάνει και τους απαραίτητους ελέγχους. Έχει τη δυνατότητα να δημοσιοποιεί στοιχεία. Εκεί που χρειάστηκε δημοσιοποιήθηκαν και τα συγκεκριμένα πρόστιμα ελέγχου επιχειρήσεων. Πιστεύουμε ότι σήμερα και στο επίπεδο του ελληνικού χρηματιστηρίου, αλλά και στην Επιτροπή Κεφαλαιαγοράς έχουμε πάρει τα απαραίτητα μέτρα, για να υπάρχει η διαφάνεια των συναλλαγών και αυτό το οποίο εμείς θεωρούμε ότι χρειάζεται, για να  μπορεί να λειτουργήσει η ελληνική οικονομία χωρίς τα προβλήματα που υπήρχαν και στο παρελθόν. 
Το ότι το ελληνικό χρηματιστήριο ήταν έτοιμο να υποδεχθεί το ευρώ ένα χρόνο πριν γίνει η διαδικασία σε όλη τη χώρα, δείχνει ότι είχε γίνει πολύ σοβαρή προετοιμασία, μια προετοιμασία που απέδειξε ότι εμείς εξαντλήσαμε όλα τα περιθώρια σ' αυτήν τη διαδικασία. Από εκεί και έπειτα μπαίνει το ζήτημα των επενδύσεων στη χώρα, το ζήτημα της στήριξης των μικρομεσαίων επιχειρήσεων. 
Θα ήταν πραγματικά θετικό να ακουστεί και από την Αξιωματική Αντιπολίτευση ότι οι ρυθμίσεις που έγιναν από το Υπουργείο Οικονομίας και Οικονομικών ήταν ρυθμίσεις σημαντικών ενισχύσεων των μικρομεσαίων επιχειρήσεων -αυτό το αποδείξαμε- όπως και όλες οι κινήσεις που γίνονται ενισχύουν την ανταγωνιστικότητα των ελληνικών επιχειρήσεων.
Και όχι μόνο ενισχύουν την ανταγωνιστικότητα των ελληνικών επιχειρήσεων, αλλά δημιουργούν τους όρους ούτως ώστε να υπάρχουν κίνητρα και για την ενίσχυση της απασχόλησης.
Εκτιμούμε ότι όλοι αυτοί οι θεσμοί, με την ασκούμενη οικονομική πολιτική και με την άσκηση μιας φορολογικής πολιτικής, η οποία θα εξαγγελθεί και από τον Πρωθυπουργό της χώρας στη Διεθνή Έκθεση Θεσσαλονίκης, θα είναι τα στοιχεία εκείνα που διέπουν μια πολιτική η οποία δεν έχει βραχυπρόθεσμα χαρακτηριστικά, μια οικονομική πολιτική σε μακροπρόθεσμο επίπεδο, για να διαμορφώσουμε τους όρους ώστε η χώρα μας την επόμενη δεκαετία να είναι μια χώρα -αξιοποιώντας και το Γ΄ Κοινοτικό Πλαίσιο Στήριξης- στην κατεύθυνση και της πραγματικής σύγκλισης.
Πιστεύουμε ότι η Ελλάδα σαφώς είναι ισχυρή χώρα. Την επόμενη δεκαετία θα είναι μια χώρα πραγματικά ευρωπαϊκή και υψηλού επιπέδου όσον αφορά τη λειτουργία των ελληνικών επιχειρήσεων στον ευρωπαϊκό και στον παγκόσμιο ανταγωνισμό.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντός έχει το λόγο.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, έχουν διερωτηθεί αρκετοί συνάδελφοι γιατί η Νέα Δημοκρατία κατέθεσε αυτήν την πρόταση νόμου με τα κίνητρα για την ενίσχυση της Κεφαλαιαγοράς, ενώ το θέμα του χρηματιστηρίου έχει συζητηθεί αρκετές φορές στην Αίθουσα αυτή και ενώ η κρίση του χρηματιστηρίου έγινε πριν από αρκετούς μήνες.
Εμείς θεωρούμε ότι είναι απόλυτα επιβεβλημένη η ενέργεια αυτή της Νέας Δημοκρατίας για δύο λόγους. Πρώτον, διότι τώρα περισσότερο από ποτέ γίνονται δυσάρεστα αισθητές οι επιπτώσεις της κρίσης του χρηματιστηρίου στην ελληνική οικονομία, κυρίως όμως στις οικονομίες των ελληνικών νοικοκυριών. Ο δεύτερος και σημαντικότερος λόγος είναι ότι όσο δεν λαμβάνονται ουσιαστικά μέτρα για να ξεπεραστεί η κρίση αυτή -και όχι επιφανειακά μέτρα όπως αυτά που λαμβάνει η Κυβέρνηση- η κρίση στην οικονομία, αλλά κυρίως στην ελληνική κοινωνία συνεχώς θα μεγαλώνει, θα βαθαίνει, θα διευρύνεται και θα παρασύρει όλο και περισσότερο αρνητικά την κοινωνική ευημερία των πολιτών.
Όλοι γνωρίζουμε, κυρίες και κύριοι συνάδελφοι, ότι τα τελευταία χρόνια συντελέστηκε στη Σοφοκλέους η μεγαλύτερη αναδιανομή πλούτου σε βάρος των πολλών για χάρη των λίγων. Στην παγκόσμια οικονομική ιστορία τέτοια μετακίνηση πλούτου και σε τόσο σύντομο χρονικό διάστημα δεν έχει ξαναγίνει. Ενάμισι εκατομμύριο επενδυτές οδηγήθηκαν σε οικονομική καταστροφή. Χάθηκαν περίπου τριάντα πέντε τρισεκατομμύρια δραχμές, μαζί όμως χάθηκαν και περιουσίες, κόποι μιας ολόκληρης ζωής, όνειρα ανθρώπων, όνειρα οικογενειών. Θυσιάστηκαν τεράστια ποσά του δημοσίου.
Και εδώ πρέπει να επιμείνουμε, αυτό πρέπει να αναλύσουμε. Τα ποσά αυτά καλούνται να πληρώσουν τώρα οι Έλληνες φορολογούμενοι, οι εργαζόμενοι, με την αύξηση της φορολογίας τους και ιδίως μέσω της αύξησης των έμμεσων φόρων, που είναι και οι πλέον άδικοι φόροι, και οι αγρότες με την αύξηση τους φορολογίας τους. Είχαμε φέτος αύξηση 400% των τελών κυκλοφορίας των αγροτικών αυτοκινήτων. Αυξήθηκαν τα εκτιμητικά του ΕΛΓΑ 360%. Με μεγάλες καθυστερήσεις πληρώνονται οι αγρότες την καταβολή των αποζημιώσεων. Χθες έκανε παρέμβαση ο Πρόεδρος της ΠΑΣΕΓΕΣ για να πληρωθούν επιτέλους οι αποζημιώσεις για ζημιές που υπέστησαν οι αγρότες από τα ακραία καιρικά φαινόμενα του προηγούμενου Δεκεμβρίου και Ιανουαρίου, ύψους 60 εκατομμυρίων ευρώ. Και βέβαια, όπως είπε και ο κ. Μάνος, πληρώνει και ο επιχειρηματικός κόσμος, ο οποίος δέχεται τη μεγαλύτερη επιδρομή από πλευράς των υπηρεσιών του Υπουργείου Οικονομικών από αυτές που δέχτηκε τα τελευταία χρόνια. Πρέπει να τονίσουμε ότι οι Έλληνες φορολογούμενοι είναι οι πιο άγρια φορολογούμενοι πολίτες στην Ευρώπη.
Επλήγη -και αυτό είναι σημαντικό- η αξιοπιστία του χρηματιστηρίου και εξανεμίστηκε η εμπιστοσύνη των επενδυτών σε ένα καίριο, σε ένα ευαίσθητο αναπτυξιακό και αποταμιευτικό θεσμό της ελεύθερης αγοράς. Η Κυβέρνηση για το μεγάλο σκάνδαλο του χρηματιστηρίου είναι βέβαιο -και το γνωρίζουν όλοι οι Έλληνες- ότι έχει την κύρια ευθύνη, αφού με μια σειρά σκόπιμων ενεργειών δημιούργησε μια εικονική πραγματικότητα για το χρηματιστήριο και παρέσυρε τον κόσμο, ο οποίος έχασε τα λεφτά του.
Και κυριολεκτικά η Κυβέρνηση ήταν αυτή, η οποία αντιμετώπισε το χρηματιστήριο σαν τζόγο, η ίδια έπαιξε με σημαδεμένα χαρτιά, η ίδια αντιμετώπισε το χρηματιστήριο με καιροσκοπισμό και η Κυβέρνηση ήταν αυτή που έπαιξε τελικά το παιγνίδι των κερδοσκόπων. Ανέφερε κάποιος συνάδελφος ότι είχαμε παρόμοιο φαινόμενο ανόδου και πτώσης του χρηματιστηρίου και με την κυβέρνηση της Νέας Δημοκρατίας την περίοδο 1990-1993. Δεν είχαμε τέτοια φαινόμενα -και το ξέρετε πολύ καλά- στην έκταση που συνέβη πριν από τις εκλογές. Και πρέπει να πούμε εδώ ότι ουδέποτε ακούσαμε από την τότε κυβέρνηση δηλώσεις του ίδιου του Πρωθυπουργού και των στελεχών της κυβέρνησης, οι οποίες να παγίδευσαν τους επενδυτές, ουδέποτε είδαμε κρατικές παρεμβάσεις που τροφοδοτούσαν κερδοσκοπικά παιγνίδια. Ουδέποτε επιστρατεύθηκε η "ΔΕΚΑ", η ΑΤΕ και οι άλλοι οργανισμοί από την κυβέρνηση, έτσι ώστε θυσιάζοντας τεράστια ποσά του ελληνικού δημοσίου, να προσπαθήσουν να ανεβάσουν τεχνητά το γενικό δείκτη, να εξαπατήσουν την κοινή γνώμη. Και βέβαια δεν αντιληφθήκαμε τότε πράξεις που δημιούργησαν στρεβλώσεις στη χρηματιστηριακή αγορά και ούτε ταυτίστηκε -και πρέπει να το πούμε αυτό- η τότε κυβέρνηση με το χρηματιστήριο και ούτε το χρησιμοποίησε για να στηρίξει προεκλογικά εκβιαστικά διλήμματα, όπως έκανε η Κυβέρνηση Σημίτη. Οι συνέπειες από τη χρηματιστηριακή κρίση στην πραγματική οικονομία είναι πλέον τεράστιες. Με την επένδυση 35.000.000.000 δραχμών στο χρηματιστήριο η ελληνική οικονομία στην κυριολεξία θα έπρεπε να απογειωθεί. Όλοι οι δείκτες ανάπτυξης θα έπρεπε εντυπωσιακά να βελτιωθούν. Η ανεργία θα έπρεπε να μειωθεί, η ελληνική βιομηχανία να εκσυγχρονιστεί στο μέγιστο βαθμό και η ανταγωνιστικότητα των ελληνικών προϊόντων να παρουσιάσει μία σημαντική βελτίωση. Δυστυχώς, όμως, τίποτα από όλα αυτά δεν συνέβη, αφού το παιγνίδι του χρηματιστηρίου δεν έγινε με όρους εύρυθμης λειτουργίας της αγοράς, αλλά με όρους τζόγου, μπορούμε να πούμε με όρους καζίνο. Οι ρυθμοί αύξησης της κατανάλωσης δυστυχώς επιβραδύνονται. Ο προϋπολογισμός συνεχώς παρουσιάζει και μεγαλύτερη αρνητική απόκλιση και αυτό ανησυχεί όλους μας και την Κυβέρνηση. Οι επιχειρήσεις αδυνατούν να εξυπηρετήσουν τα δάνειά τους. Ο όγκος των ακάλυπτων επιταγών διογκώνεται. Οι πτωχεύσεις των επιχειρήσεων αυξάνονται κατακόρυφα και οι δείκτες ασφυξίας στην αγορά συνεχώς επιδεινώνονται. Οι επιχειρήσεις που είναι εισηγμένες, ή δεν είναι, στο χρηματιστήριο αναγκάζονται να αναβάλουν ή και να αναστείλουν ειδικά προγράμματα, με αποτέλεσμα να χάνονται θέσεις εργασίας, να χάνονται παράλληλα και δημόσια έσοδα. Πρέπει να πούμε ότι έχει χαθεί η εμπιστοσύνη των επενδυτών στο χρηματιστήριο, κυρίως, όμως -και εδώ πρέπει να επιμείνουμε- έχει χαθεί με το δράμα του χρηματιστηρίου η εμπιστοσύνη στις αναπτυξιακές δυνατότητες της ελληνικής οικονομίας των ελλήνων πολιτών. Την εμπιστοσύνη αυτή, λοιπόν, στο χρηματιστήριο, αφού πλέον δεν το κάνει η Κυβέρνηση, έχουμε υποχρέωση να επαναφέρουμε εμείς, να της δώσουμε μία ουσιαστική διάσταση, να της δώσουμε μία τονωτική ένεση, προκειμένου να σταματήσει η συνεχής καθοδική του πορεία και προκειμένου να αναστραφεί η αρνητική θέση των επενδυτών προς αυτό. Και αυτό γίνεται με μία σειρά μέτρων που αναφέρονται στην πρόταση νόμου μας, τα οποία μέτρα διακρίνονται: 
Πρώτον, για την άμεση δυνατότητα εφαρμογής τους. 
Δεύτερον, για την αποδοχή τους από τον επιχειρηματικό κόσμο της χώρας μας. 
Τρίτον, από την αποτελεσματικότητά τους στη διαφάνεια του τρόπου άντλησης και διάθεσης κεφαλαίων μέσω του χρηματιστηρίου από τις επιχειρήσεις, αλλά και του ελέγχου των λογιστικών καταστάσεων των επιχειρήσεων αυτών.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
Κυρίως, όμως, η πρόταση νόμου μας περιέχει ουσιαστικά μέτρα  που αφορούν την εύρυθμη και ανεξάρτητη λειτουργία της κεφαλαιαγοράς και βέβαια όλων των οργάνων αυτής, όπως είναι η Επιτροπή Κεφαλαιαγοράς και το Διοικητικό Συμβούλιο του Χρηματιστηρίου Αθηνών.
Τέλος, με τα φορολογικά μέτρα που εισηγούμαστε θα μπορούν να μπουν στο χρηματιστήριο επιχειρήσεις και να βοηθηθούν οι επιχειρήσεις μέσω χρηματιστηρίου, κυρίως όμως αφορούν τους επενδυτές οι οποίοι αγοράζουν μετοχές που προέρχονται από την αύξηση του μετοχικού κεφαλαίου ανωνύμων εταιρειών που είναι εισηγμένες στο χρηματιστήριο.
Με τον τρόπο αυτό είναι βέβαιο ότι θα στηριχθεί η προσπάθεια για επιστροφή πολλών επενδυτών, οι οποίοι απογοητευμένοι από τον αρνητικό ρόλο και την πορεία του χρηματιστηρίου αναζητούν εναλλακτικές μορφές επενδύσεων.
Κύριοι συνάδελφοι, έχουμε χρέος απέναντι στους πολίτες αυτής της χώρας, στην οικονομική ανάπτυξη του τόπου μας και στην κοινωνική ευημερία του ελληνικού λαού να θωρακίσουμε όλα εκείνα τα όργανα που μπορούν να συμβάλλουν στην κατεύθυνση αυτή, εφόσον χρησιμοποιηθούν σωστά. Ένα από τα σημαντικότερα είναι η Κεφαλαιαγορά. 
Αυτό επιχειρούμε να κάνουμε με την πρόταση νόμου για την ενίσχυση της Κεφαλαιαγοράς. Θεωρούμε -εκτός από ένα συνάδελφο της Συμπολίτευσης- ότι, αφού αυτή η πρόταση νόμου κινείται στη σωστή κατεύθυνση, θα πρέπει να στηριχθεί απ' όλους τους συναδέλφους του ελληνικού Κοινοβουλίου. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των εγγεγραμμένων Βουλευτών. 
Έχετε το λόγο, κύριε Υφυπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, κύριοι συνάδελφοι, δεν θα μου ήταν δύσκολο να απευθύνω από του Βήματος ευχαριστίες προς τη Νέα Δημοκρατία για την πρωτοβουλία της να φέρει μια πρόταση νόμου, να προτείνει μέτρα για τη θωράκιση του ελληνικού χρηματιστηρίου, αν όντως είχα πειστεί περί των ειλικρινών προθέσεών της, αν είχα πειστεί ότι η πρόταση νόμου γίνεται ακριβώς από την αγωνία της προκειμένου να πάρουμε ακόμα περισσότερα μέτρα για το χρηματιστήριο. 
Το λέω αυτό γιατί και από τις τοποθετήσεις των αγαπητών συναδέλφων της Αξιωματικής Αντιπολίτευσης προέκυψε η αληθής βούληση, η οποία είναι -κατά τη ρήση συναδέλφου της Αντιπολίτευσης- η ανάδειξη κατά τακτά χρονικά διαστήματα του προβλήματος και η υπενθύμιση αυτού του προβλήματος, δηλαδή η πολιτική εκμετάλλευση του συγκεκριμένου θέματος της ανάπτυξης της ελληνικής κεφαλαιαγοράς. 
Θα ήμουν ιδιαίτερα επιεικής όσον αφορά την πρόταση νόμου, μια πρόταση νόμου πρόχειρη, αποσπασματική και παρωχημένου χαρακτήρα, αν πραγματικά η Νέα Δημοκρατία με τη στάση της εδώ στη Βουλή -και σήμερα και το προηγούμενο χρονικό διάστημα- είχε αποδείξει τη διάθεσή της, την πραγματική της θέληση για την ανάπτυξη του χρηματιστηρίου. 
Θα έλεγα ότι θα ήταν πιο πειστικά τα επιχειρήματα της Νέας Δημοκρατίας, αν δεν ακολουθούσε τη μηδενιστική πολιτική, την πολιτική της εκμηδένισης και της μη αναγνώρισης του μεγάλου έργου που έχει γίνει τα τελευταία χρόνια από την πλευρά της Κυβέρνησης όσον αφορά το χρηματιστήριο και την ελληνική Κεφαλαιαγορά.
Θα πρέπει να θυμίσω ότι μόλις πριν από λίγα χρόνια, το 1996, το ελληνικό χρηματιστήριο βρισκόταν σε εμβρυακή κατάσταση -έχοντας έναν τζίρο που δεν ξεπερνούσε τον τζίρο ενός περιπτέρου της Ομόνοιας- μη έχοντας κανέναν απολύτως  μηχανισμό ελέγχου, αφού η Επιτροπή Κεφαλαιαγοράς αποτελούνταν μόνο από το διοικητικό συμβούλιο και τρεις υπαλλήλους αποσπασμένους για ορισμένες ώρες της ημέρας από το Υπουργείο Εθνικής Οικονομίας, όταν πραγματικά το θεσμικό πλαίσιο ήταν ατελές και μη ικανό για να δώσει ώθηση στο ελληνικό χρηματιστήριο. 
Θα μπορούσα να αναγνωρίσω ότι η κρίση του 1996 ήταν μια κρίση -θα έλεγα- δημιουργική, γιατί μέσα απ' αυτήν προέκυψε έντονος προβληματισμός σε όλα τα κόμματα αλλά βεβαίως και στην Κυβέρνηση και στο Υπουργείο, μια κρίση η οποία οδήγησε στη λήψη πολλών και σημαντικών μέτρων την περίοδο εκείνη, μέτρων τα οποία έτυχαν της πλήρους αποδοχής, μέτρων που ήρθαν στη Βουλή μετά από πολλή συζήτηση. 
Ενθυμούμαι ότι το ογκωδέστατο νομοθέτημα που αφορούσε τις ρυθμίσεις του χρηματιστηρίου έτυχε της ομόφωνης έγκρισης της Βουλής, αφού και κατά την επεξεργασία του συμμετείχαν όλοι οι ενδιαφερόμενοι κοινωνικοί φορείς, αλλά και όσοι επιθυμούσαν από τα κόμματα τα οποία προέβαλλαν προκαταβολικά τις προτάσεις και τις αντιρρήσεις τους, οι οποίες στο βαθμό που έπρεπε είχαν γίνει δεκτές.
Θα θυμίσω ότι τα τελευταία χρόνια η Βουλή προκειμένου να ενισχυθεί το χρηματιστήριο έχει ψηφίσει είκοσι έξι νόμους και έχουν εκδοθεί ογδόντα κανονιστικές αποφάσεις από την πλευρά του Υπουργείου Εθνικής Οικονομίας. Καταθέτω τα νομοθετήματα και τους αριθμούς των αποφάσεων που αποσκοπούσαν στην υπεράσπιση του κύρους της κεφαλαιαγοράς.
(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Έτσι, λοιπόν, θα μπορούσαμε να ισχυριστούμε ότι η συγκεκριμένη πρόταση κινείται στο πλαίσιο μιας συνεχούς αμφισβήτησης της πολιτικής της Κυβέρνησης για το χρηματιστήριο. Όμως αυτή η αμφισβήτηση δεν βοηθά καθόλου στην ανάκαμψη του χρηματιστηρίου. Η συγκεκριμένη πρόταση παραβλέπει το γεγονός ότι αυτήν τη στιγμή απαιτείται βελτίωση του κλίματος εμπιστοσύνης και όχι αποσπασματικές ρυθμίσεις, όπως είναι οι συγκεκριμένες που προτείνονται.
Η κρίση που μαστίζει τις διεθνείς χρηματαγορές και έχει προκαλέσει τεράστιες υποαξίες και απώλειες κεφαλαίων στα μεγαλύτερα χρηματιστήρια του κόσμου σε μεγάλο βαθμό συνδέεται με τα λογιστικά σκάνδαλα και την κρίση του επιχειρείν στην πιο ανεπτυγμένη οικονομία του κόσμου. Αυτή η κρίση που σε μεγάλο βαθμό συνδέεται με την αξιοπιστία των ελεγκτικών καταστάσεων και την κρίση του ελεγκτικού επαγγέλματος έχει δημιουργήσει κρίση του επιχειρείν όχι μόνο στις ΗΠΑ, αλλά και σε άλλες χώρες του ΟΑΣΑ. 
Από τις αρχές του έτους οι δείκτες της Wall Street, Dow Jones και Nasdaq, κατέγραψαν απώλειες που σε δραχμές αγγίζουν τα χίλια τρισεκατομμύρια! Δυόμισι τρισεκατομμύρια δολάρια είναι οι απώλειες της Wall Street εξαιτίας της συγκεκριμένης κρίσης, για να καταλάβουμε το μέγεθος των πραγματικών απωλειών στην αμερικανή αγορά!
Επίσης θα πρέπει να θυμίσω ότι την περίοδο για την οποία η Νέα Δημοκρατία ασκεί έντονη κριτική εις βάρος της Κυβέρνησης είχαμε πτώση του δείκτη της νέας χρηματιστηριακής αγοράς της Γερμανίας κατά 75%, είχαμε πτώση του δείκτη του Nasdaq κατά 50%, είχαμε πολύ μεγάλη μείωση σ' όλες τις χρηματαγορές. 
Βέβαια υπήρξε μια κριτική στάση -θα έλεγα- όλων των φορέων και των πολιτών σε συγκεκριμένα κράτη, αλλά σε κανένα απολύτως κράτος δεν διανοήθηκε κανείς να αποδώσει τη συγκεκριμένη κρίση σε ευθύνες της κυβέρνησης και να αναγάγει το πρόβλημα σε πρόβλημα έντονα πολιτικό, όπως συνέβη εδώ στην προσπάθεια της Νέας Δημοκρατίας να αποκομίσει οφέλη μέσα από τα προβλήματα.
Πολλοί είναι αυτοί που μιλούν για κραχ των αγορών κεφαλαίου, όμως τα μακροοικονομικά δεδομένα και οι προοπτικές που υπάρχουν δείχνουν ότι αυτή η κρίση είναι δυνατό να ξεπεραστεί. Όμως το μήνυμα που προκύπτει απ' αυτήν την κρίση στις διεθνείς κεφαλαιαγορές δείχνει ξεκάθαρα ότι το θεσμικό πλαίσιο που διέπει τη λειτουργία των εισηγμένων επιχειρήσεων στα χρηματιστήρια, αλλά και οι εποπτεία του συγκεκριμένου χώρου είναι ανεπαρκείς, προκειμένου να εμποδίσουν τη δημιουργία φαινομένων όπως το φαινόμενο τύπου Enron ή η Worldcom.
Με βάση αυτήν την εμπειρία είναι κοινή πλέον η πεποίθηση ότι το υφιστάμενο θεσμικό πλαίσιο πρέπει να βελτιωθεί ακόμα περισσότερο, ούτως ώστε οι διευθύνοντες σύμβουλοι των επιχειρήσεων και οι εσωτερικοί και οι εξωτερικοί ελεγκτές να ελέγχονται επαρκώς, ώστε να αποτραπούν φαινόμενα παραποίησης και νόθευσης των λογιστικών καταστάσεων. 
Μέσα στο πλαίσιο αυτής της γενικής αμφισβήτησης, των συνεχών παλινδρομήσεων των τιμών των μετοχών και της επάρκειας του θεσμικού πλαισίου των εποπτικών αρχών αυτή η πρόταση της Νέας Δημοκρατίας είναι τελείως ξεκομμένη από το πραγματικό γίγνεσθαι και είναι ξεκάθαρο ότι αγνοεί όσα στο μεταξύ έχουν γίνει. Κι εδώ θα μπορούσα να δώσω άλλοθι, αφού αυτή η πρόταση έχει κατατεθεί πολύ καιρό, πριν συμβούν αυτά τα γεγονότα. Θέλω πάντοτε να είμαι δίκαιος και απέναντι στην Αντιπολίτευση.
H πρόταση έχει ξεπεραστεί, αγαπητοί συνάδελφοι, πλέον και για δύο άλλους λόγους: Πρώτον, γιατί το μεγαλύτερο μέρος των προτάσεών σας ήταν και είναι ήδη μέρος της ελληνικής νομοθεσίας. Έχουν θεσπιστεί, έχουν ψηφιστεί από την ελληνική Βουλή. Δεύτερον, οι υπόλοιπες είναι αποσπασματικές και ασύνδετες μεταξύ τους. 
Ενδεικτικά και μόνο, κύριοι συνάδελφοι, θα μνημονεύσω ορισμένα σημεία της πρότασής σας, όπως για παράδειγμα στο άρθρο 1 την παροχή φορολογικών κινήτρων, με την προϋπόθεση ότι θα αυξηθεί το μετοχικό κεφάλαιο μέσα σε εύλογο χρονικό διάστημα. Προφανώς, όμως, αγνοείτε τη διεθνή συγκυρία και το επικρατούν κλίμα στο χρηματιστήριο, όταν συνδέετε την παροχή φορολογικών κινήτρων με την αύξηση των κεφαλαίων των εισηγμένων επιχειρήσεων. 
Σε περιόδους γενικευμένης ύφεσης στη χρηματιστηριακή αγορά, όπου υπάρχει πλεονάζουσα προσφορά τίτλων, η παροχή κινήτρων και μάλιστα φορολογικών για την αύξηση του μετοχικού κεφαλαίου των επιχειρήσεων, δηλαδή η παραπέρα αύξηση της προσφοράς τίτλων, είναι βέβαιο ότι θα απαξιώσει ακόμα περισσότερο τις τιμές των υπαρχόντων τίτλων.
Δε γνωρίζουμε βέβαια σε ποια λογική  στηρίζεται η συγκεκριμένη πρόταση, ποια συνταγή ή ποια πεπατημένη οδός ακολουθείται, αλλά το βέβαιο είναι ότι η αποδοχή μιας τέτοιας πρότασης όχι μόνον δεν θα λύσει το πρόβλημα, αλλά θα χειροτερεύσει την κατάσταση στη δεδομένη χρονική στιγμή που σήμερα ζούμε. 
Όσον αφορά το θέμα των φορολογικών κινήτρων, θα ήθελα να πω ότι ήδη η Κυβέρνηση έδωσε γενναία κίνητρα ενίσχυσης της κεφαλαιαγοράς με τους νόμους που ψήφισε η Βουλή τα προηγούμενα χρόνια και βέβαια ο κρατικός προϋπολογισμός και οι προτεραιότητές του δεν επιτρέπουν καινούρια κίνητρα για το χρηματιστήριο.
Ο στόχος μας είναι να προχωρήσουμε σε κίνητρα, τα οποία να ενισχύσουν τα χαμηλά και τα μεσαία εισοδήματα, κάτι βέβαια το οποίο πράξαμε με την αύξηση των αφορολογήτων ορίων -στο τριπλάσιο περίπου τα τελευταία χρόνια- όλων των μισθωτών, των συνταξιούχων, όλων γενικότερα των Ελλήνων, με τη μείωση της φορολογίας των ανωνύμων εταιρειών, με τη μείωση της φορολογίας των προσωπικών εταιρειών, δηλαδή των μικρών εταιρειών, άρα των ανθρώπων της αγοράς, με την κατάργηση εκατοντάδων επιμέρους φόρων, με την κατάργηση των χαρτοσήμων, του φόρου μισθωτών υπηρεσιών που επιβάρυνε κατά εκατό δισεκατομμύρια δραχμές μισθωτούς και εργοδότες και με πολλές άλλες ελαφρύνσεις, ων ουκ έστιν αριθμός. Δεν υπάρχει σήμερα βέβαια ο χρόνος για να τα αναλύσουμε. Θα έλεγα δε ότι δεν είναι το θέμα της σημερινής συζήτησής μας.
Έτσι λοιπόν, πέρα από την αναποτελεσματικότητα αυτού του μέτρου, το δημοσιονομικό κόστος θα ήταν ιδιαίτερα υψηλό. Εκείνο που προέχει σήμερα στην παρούσα φάση, είναι η εμμονή και η επιμονή μας στη στήριξη του προγράμματος σταθερότητας και ανάπτυξης της ελληνικής οικονομίας.
Η διασφάλιση της δημοσιονομικής ισορροπίας είναι πρωταρχικός στόχος της Κυβέρνησης. Δεν θα πρέπει αυτή η ισορροπία να τεθεί σε κίνδυνο με αμφιβόλου αποτελέσματος κίνητρα. Η πρόθεση της Κυβέρνησης είναι γνωστή. Προχωρά συστηματικά και μεθοδικά στην αναμόρφωση του φορολογικού συστήματος και ήδη οι δύο πρώτες προτάσεις μας -θα έλεγα ότι προσφυώς αναφέρονται από τον Τύπο τα δύο πρώτα πακέτα της φορολογικής μεταρρύθμισης- έχουν γνωστοποιηθεί και έχουν γίνει αποδεκτά κατά τρόπο πανηγυρικό από την πλευρά των φορολογουμένων αλλά και των εκπροσώπων των φορέων, τους οποίους ευνοούν τα συγκεκριμένα μέτρα.
Στο άρθρο 5 οι προτεινόμενες ρυθμίσεις για τις προϋποθέσεις εισαγωγής μετοχών στο χρηματιστήριο έχουν ήδη θεσμοθετηθεί και ως προς τα απαιτούμενα ελάχιστα ίδια κεφάλαια και ως προς τις δυνατότητες παρέκκλισης από τις γενικές προϋποθέσεις εισαγωγής και τις δυνατότητες απόρριψης ως και ως προς την ελάχιστη πριν την εισαγωγή λειτουργία της εταιρείας. Επίσης, έχει ήδη ρυθμισθεί η πρόταση για το χρονικό διάστημα μεταξύ των δύο διαδοχικών αντλήσεων κεφαλαίων μέσω του χρηματιστηρίου.
'Οσον αφορά την προτεινόμενη ρύθμιση για την δυνατότητα απόρριψης αίτησης εισαγωγής από την Επιτροπή Κεφαλαιαγοράς, η διεθνής πρακτική δίνει προτεραιότητα στην εξασφάλιση διαφάνειας και της πλήρους ενημέρωσης των επενδυτών και όχι στην άσκηση διακριτικής ευχέρειας από τις εποπτικές αρχές.
Πάντως η Επιτροπή Κεφαλαιαγοράς έχει αρνηθεί την εισαγωγή στο Χρηματιστήριο Αξιών Αθηνών εταιριών που δεν πληρούν την ισχύουσα προϋπόθεση ικανοποιητικής περιουσιακής διάρθρωσης. Δεδομένου ότι η προτεινόμενη ρύθμιση είναι ευρύτερη, αλλά και αόριστη, αν θεσπισθεί, πρέπει να τεθούν κριτήρια με βάση τα οποία θα αρνείται η Επιτροπή Κεφαλαιαγοράς την εισαγωγή στο Χρηματιστήριο Αξιών Αθηνών. 
Πέραν των πιο πάνω που ανέφερα, σε επίπεδο Ευρωπαϊκής Ένωσης βρίσκονται σε εξέλιξη οι διαπραγματεύσεις για την τροποποίηση της οδηγίας σχετικά με τους όρους και προϋποθέσεις εισαγωγής των εταιρειών στα χρηματιστήρια της Ευρωπαϊκής Ένωσης με σκοπό τη δημιουργία ενιαίας πανευρωπαϊκής κεφαλαιαγοράς και επομένως κάθε περαιτέρω ρύθμιση αυτήν τη στιγμή θεωρείται άκαιρη και γι' αυτόν το λόγο βέβαια δεν θα πρέπει να συζητούμε τέτοιες προτάσεις.
Στα άρθρα της πρότασης που αναφέρονται στα λογιστικά των εταιριών έχουμε να παρατηρήσουμε ότι η Κυβέρνηση για να αποφευχθούν και στη χώρα μας φαινόμενα όπως αυτά στις Ηνωμένες Πολιτείες που ήταν αποτέλεσμα της δημιουργικής λογιστικής, πρώτη -πρωτοπόρα σε όλη την Ευρώπη- από την 1.1.2003 θεσμοθέτησε την καθιέρωση των διεθνών λογιστικών προτύπων. Δεν πρέπει να υπάρχει κανένα απολύτως άγχος από την πλευρά των συναδέλφων για το χρόνο έναρξης εφαρμογής των διεθνών προτύπων, αφού ήδη κατηγορηματικά ο Υπουργός Οικονομίας και Οικονομικών κ. Χριστοδουλάκης, έχει δεσμευθεί για την έναρξη ισχύος σε λίγους μήνες από την 1.1.2003.
Προωθούμε μέτρα που διασφαλίζουν την αποτελεσματική λειτουργία των ελεγκτών των εταιριών εκσυγχρονίζοντας και το πλαίσιο για θέματα που αφορούν την πλήρη ενημέρωση του επενδυτικού κοινού για την οικονομική κατάσταση των εισηγμένων επιχειρήσεων. Άλλωστε και οι αρχές της εταιρικής διακυβέρνησης ισχύουν πλέον με νόμο που ψήφισε η Βουλή και διασφαλίζουν απόλυτα τη διαφάνεια και τον εσωτερικό έλεγχο των εισηγμένων επιχειρήσεων προστατεύοντας ουσιαστικά τα συμφέροντα των μετόχων και ιδιαίτερα των μικρομετόχων. 
Πρέπει να πούμε ότι για τις μνημονευόμενες στο άρθρο 8 αλλαγές, η Επιτροπή Κεφαλαιαγοράς είναι νομικό πρόσωπο δημοσίου δικαίου και εποπτεύεται από το Υπουργείο Οικονομίας και Οικονομικών, με την ευρεία του νόμου έννοια, της εποπτείας. Ήδη απολαμβάνει, όπως είναι γνωστό, ευρείας αυτονομίας και το αν θα πρέπει να γίνει πλήρως ανεξάρτητη διοικητική αρχή, είναι κάτι το οποίο θα έλεγα ότι μπορούμε να το συζητήσουμε: Με το διορισμό δηλαδή των μελών του Δ.Σ. σύμφωνα με το άρθρο 101 του Συντάγματος όπως προτείνεται, θα είναι ένα θέμα το οποίο μπορούμε να το συζητήσουμε. Δεν είναι ζήτημα αντιπαράθεσης, διαφωνίας. Εμείς δημιουργήσαμε μία αυτόνομη αρχή, την Επιτροπή Κεφαλαιαγοράς και αυτήν την αυτονομία την καταξιώνει καθημερινά η Επιτροπή Κεφαλαιαγοράς στην πράξη. Αλλά και στην περίπτωση που θα γίνει ανεξάρτητη αρχή, θα πρέπει παράλληλα να αυξηθεί και η κρατική εποπτεία για την προστασία του επενδυτικού κοινού. Αυτό είναι αυτονόητο. Οι Επιτροπές Κεφαλαιαγοράς στα κράτη-μέλη της Ευρωπαϊκής Ένωσης έχουν ποικίλη σύνθεση, διαφορετικό τρόπο διορισμού των μελών του Δ.Σ. και των αρμοδιοτήτων τους. Σημειώνουμε ότι στη συγκεκριμένη πρόταση προβλέπεται ότι οι πρόεδροι και οι αντιπρόεδροι πρέπει να είναι πλήρους και αποκλειστικής απασχόλησης αλλά και εδώ ακόμα θα έλεγα ότι είναι κάτι το οποίο το συζητάμε, μια και η διεθνής εμπειρία και πρακτική, διαφέρει από κράτος σε κράτος.
Πρέπει να θυμίσουμε ότι ήδη ο πρόεδρος της Επιτροπής Κεφαλαιαγοράς, δύο φορές το χρόνο, παρουσιάζεται ενώπιον της Βουλής,  και δίνει επαρκείς εξηγήσεις σε όλα τα θέματα και σε όλες τις απορίες των μελών του ελληνικού Κοινοβουλίου. 
Πριν τελειώσω, θα το θεωρούσα παράλειψή μου, αν δεν αναφερόμουν σε δύο από τα πολλά θέματα, τα οποία τέθηκαν εδώ και εκτός της πρότασης νόμου, εκ των οποίων το ένα αφορά τη φορολογία των ανωνύμων εταιρειών και τον ισχυρισμό ότι αυτή η φορολογία είναι δυσβάσταχτη και υψηλότερη της Ευρώπης.
Πρέπει να ξεκαθαρίσουμε ορισμένους μύθους σ' αυτήν την Αίθουσα! Σήμερα, η άμεση και έμμεση φορολογία στην Ελλάδα σε όλα τα επίπεδα -και των φυσικών αλλά και των νομικών προσώπων- βρίσκεται κάτω από το μέσο όρο της Ευρωπαϊκής Ένωσης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, θα ήθελα λίγο χρόνο ακόμα.
Πολύ περισσότερα κράτη έχουν πολύ υψηλότερη φορολογία σε σχέση με τον αριθμό των κρατών που έχουν χαμηλότερη από εμάς.
Το δεύτερο και σημαντικότερο σημείο που θα ήθελα να θίξω είναι ότι δεν έχει καμία σημασία ο ονομαστικός συντελεστής της φορολογίας, αλλά η πραγματική φορολογία των ανωνύμων εταιρειών. Έτσι, λοιπόν, σύμφωνα με μελέτη του ΟΑΣΑ, η πραγματική φορολόγηση των ανωνύμων εταιρειών στη χώρα μας είναι η χαμηλότερη όλων των κρατών μελών της Ευρώπης, καθώς φθάνει το ποσοστό του 18% περίπου σύμφωνα με τα στοιχεία της συγκεκριμένης μελέτης.
Θα ήθελα, επίσης, να σημειώσω κάτι,  για το οποίο έγινε αναφορά από αρκετούς συναδέλφους και μου προξένησε πραγματικά αλγεινή εντύπωση.  Είναι σε εξέλιξη η διαδικασία για το κλείσιμο των εκκρεμών υποθέσεων της εξαετίας του 1993 έως το 1998. Η συγκεκριμένη ρύθμιση ήταν αποτέλεσμα έντονων συνολικών και συλλογικών πιέσεων από την πλευρά όλων των φορέων της αγοράς -πρωτοβάθμιων, δευτεροβάθμιων ή τριτοβάθμιων- χωρίς εξαίρεση. 
Αυτό ήταν κάτι που ζητούσε όλη η αγορά εδώ και πολλά χρόνια και οι πιέσεις ήταν έντονες, γιατί η ίδια η αγορά δια των εκπροσώπων της ήθελε να σβήσει ένα παρελθόν -το οποίο, θα έλεγα, ότι ήταν βαρύ πριν από το 1998- σε μία χρονική περίοδο όπου δεν υπήρχε και μεγάλο ενδιαφέρον -για να μιλήσω επιεικώς από το βήμα αυτό- για τη συνεπή τήρηση λογιστικών βιβλίων.
Αυτή ήταν μία μέθοδος, ώστε να βρεθεί ένας αντικειμενικός τρόπος, προκειμένου να αποφευχθεί ο έλεγχος, να "κλείσει" το παρελθόν και να "ανοίξει" μία νέα σελίδα σχέσεων μεταξύ του Υπουργείου Οικονομικών και των Ελλήνων φορολογουμένων, κατά την έκφραση προέδρου τριτοβάθμιας συνδικαλιστικής οργάνωσης των μικρομεσαίων επιχειρήσεων, όπως αυτή δημοσιοποιήθηκε σε έγκριτες εφημερίδες πανελλαδικής κυκλοφορίας.
Αποδεχθήκαμε αυτό το αίτημα. Όμως, και οι επιμέρους όροι υπήρξαν αντικείμενο διαπραγμάτευσης και συνομιλίας με τους εκπροσώπους των τριών τριτοβάθμιων οργανώσεων των ανθρώπων της αγοράς, δηλαδή της ΓΕΣΕΒΕ -της Συνομοσπονδίας Ελληνικού Εμπορίου- και της Κεντρικής Ένωσης Επιμελητηρίων Ελλάδος. 
Οι επιμέρους όροι συμφωνήθηκαν! Θριαμβευτικά αντιμετώπισαν ως μία μεγάλη επιτυχία του συνδικαλιστικού κινήματος την υπογραφή της συγκεκριμένης υπουργικής απόφασης που έδινε λύση σε ένα από τα μεγάλα προβλήματα που απασχολούσε τους μικρομεσαίους. 
Θα έλεγα ότι γινόταν μία θεαματική παρέμβαση, όσον αφορά στο θέμα της διαφθοράς -θέμα το οποίο αναφέρθηκε και εδώ- αλλά και των πιθανών ή πραγματικών συναλλαγών μεταξύ φορολογούμενων και υπαλλήλων του Υπουργείου. 
Έτσι, λοιπόν, στο 95% των εκκρεμών υποθέσεων δεν χρειάζεται να πάνε oι φορολογούμενοι τα βιβλία τους σε κάποιον ελεγκτή και να έχουν προσωπική διαπραγμάτευση επί του φόρου που έχουν να πληρώσουν, αλλά κλείνουν τα βιβλία τους με έναν αντικειμενικό τρόπο, κοινά αποδεκτό και συμπεφωνημένο.
Θέλω να σας διαβεβαιώσω, κύριοι συνάδελφοι, -και αυτό το συζητήσαμε και άλλη φορά στη Βουλή εδώ- ότι σκοπός δεν είναι η είσπραξη εσόδων, γιατί με τη συγκεκριμένη λύση, τα έσοδα, τα οποία θα εισπράξει το Υπουργείο Οικονομικών, είναι πολύ λιγότερα απ' αυτά τα οποία θα εισέπραττε, αν δεν είχε γίνει αποδεκτή η πρόταση. 
Επομένως το να ισχυριζόμαστε ότι είναι φορομπηχτική αυτή η συγκεκριμένη λύση, είναι πραγματικά και άδικο, αλλά και εξωπραγματικό.
Σύμφωνα με τα στατιστικά στοιχεία, τα οποία υπάρχουν από τα προηγούμενα χρόνια, για τις υποθέσεις, οι οποίες υπάγονται στη ρύθμιση, σήμερα καλούνται να πληρώσουν οι φορολογούμενοι μόνο το 5% του μέσου όρου του φόρου, που προέκυπτε, εάν γίνονταν οι έλεγχοι. Έτσι λοιπόν θα έλεγα ότι  είναι ευνοϊκή η ρύθμιση, γι' αυτό και έτυχε, ευμενούς αποδοχής από την πλευρά εκατοντάδων χιλιάδων φορολογούμενων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω με μία φράση: Ο ισχυρισμός ότι υπάρχει η απειλή των ελέγχων, είναι παντελώς αβάσιμος, εξωπραγματικός και μου  προξενεί μεγάλη εντύπωση, γιατί ο έλεγχος είναι στοιχείο της δημοκρατίας και είναι αναπόσπαστο στοιχείο της δράσης του Υπουργείου Οικονομικών. Έλεγχοι υπήρχαν και χθες και πριν από δέκα, είκοσι χρόνια και θα υπάρχουν και στα επόμενα χρόνια. Αν σταμάτησε ο έλεγχος μόνο για τις υποθέσεις, που υπάγονται στη ρύθμιση, αυτό έγινε με δική μας πρωτοβουλία, γιατί κρίναμε παντελώς άδικο -από την ώρα που αποφασίσαμε να θέσουμε σε τρεις, τέσσερις μήνες σε ισχύ τη συγκεκριμένη ρύθμιση- να ζητάμε την καταβολή ποσών είκοσι φορές περισσοτέρων απ' ό,τι προβλέπει η ρύθμιση. Η μετάθεση του χρόνου εφαρμογής του μέτρου έγινε πάλι με συζήτηση, προκειμένου να μη συμπέσουν πολλές οικονομικές υποχρεώσεις των Ελλήνων φορολογουμένων προς τις εφορίες. 
Έτσι λοιπόν,  καταστήσαμε απόλυτα σαφές, για να μην παγιδευτούν οι φορολογούμενοι, ότι έχει τελειώσει η περίοδος του μη ελέγχου. Από  τις 2 Σεπτεμβρίου, με την επάνοδο δηλαδή από τις διακοπές όλων των υπαλλήλων, οι φορολογούμενοι θα έχουν τη δυνατότητα να κλείνουν τις υποθέσεις τους, αλλά το ευνοϊκό μέτρο της υπαγωγής ή μη στη ρύθμιση, είναι δική τους ευθύνη. Δηλαδή, από το Σεπτέμβριο και μετά οι φορολογούμενοι, που θα τύχουν στο δείγμα ελέγχου- μετά τη λήψη του φύλλου ελέγχου δεν έχουν τη δυνατότητα να κάνουν χρήση των ιδιαίτερα ευνοϊκών διατάξεων της ρύθμισης. 
Επομένως, ο καθένας ενεργεί ιδίω κινδύνω και θα έλεγα ότι ο εξ ιδίου αδικήματος ζημιούμενος ου δοκεί ζημιούσθαι. 
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλόπουλος έχει το λόγο ως Κοινοβουλευτικός Εκπρόσωπος για να δευτερολογήσει.
ΠΡΟΚΟΠΗΣ ΠΑΥΛΟΠΟΥΛΟΣ: Για να δευτερολογήσω;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, για να δευτερολογήσετε.
ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, πρωτολογώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν πρωτολογείτε, γιατί μίλησε ο κ. Παπαληγούρας ως Κοινοβουλευτικός Εκπρόσωπος. 
ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε, αλλά εννοείτε την προηγούμενη συνεδρίαση. Θα προσαρμόσω το λόγο μου και ελπίζω να έχω λίγα λεπτά παραπάνω,  όπως είχε ο κύριος Υπουργός. 
Κύριε Υπουργέ, σκεφτόμουν πριν από λίγο, όπως σας άκουσα να μιλάτε, ότι αν ζούσε σήμερα ο Αίσωπος, θα είχε ξαναπεί με άλλα λόγια αυτό, που είχε τονίσει τόσο εύστοχα, "των οικιών υμών εμπιπραμένων υμείς άδετε". 
 Θα το είχε αποδώσει ότι την ώρα που το χρηματιστήριο, για να χρησιμοποιήσω πολιτικοοικονομικούς όρους, κατέρχεται και εκτίθεται, εσείς συγχαίρετε εαυτούς και αλλήλους. Δύο τινά συμβαίνουν: Ή αγνοείτε την πραγματικότητα, οπότε διερωτάται κανείς ποιος κυβερνά αυτόν τον τόπο. Και τι είδους πολιτικό κενό είναι αυτό, όταν αποφασίζουν για μείζονος σημασίας γι' αυτόν τον Τόπο άνθρωποι, οι οποίοι αγνοούν προκλητικά την πραγματικότητα. 'Η επιχειρείτε να την αποκρύψετε, οπότε διερωτάται κανείς, εάν είναι δυνατόν να πιστεύετε ότι κοροϊδεύετε κανέναν με αυτά που λέτε; Μας ακούν, μας βλέπουν, μας διαβάζουν. Δεν έχετε καταλάβει αυτό που σας έχουμε πει και το λένε όλοι -σας το είπε και ο κ. Μάνος προηγουμένως- ότι μία από τις μεγαλύτερες αποτυχίες της Κυβέρνησής σας υπήρξε το θέμα του χρηματιστηρίου. 
Το πληρώνετε και θα το πληρώσετε βαριά. Δεν έχετε διδαχθεί τίποτα από αυτήν την κατάσταση;
Να έλθω στην ουσία. Η Νέα Δημοκρατία κατέθεσε μία πρόταση νόμου, η οποία έχει διπλό περιεχόμενο. Ένα μέρος θεσμικό, το οποίο αφορά πρώτον, το νομικό πλαίσιο της λειτουργίας της Επιτροπής Κεφαλαιαγοράς. Kαι, δεύτερον, του Χρηματιστηρίου Αξιών Αθηνών. Επειδή υπάρχουν τεράστια κενά, όπως θα σας αποδείξω και στη συνέχεια. Τέλος, σας πρότεινα με ορισμένα μέτρα, σχετικά με κίνητρα φορολογικά και άλλα, για να μπορέσει να γίνει ελκυστικό το χρηματιστήριο, μήπως και πάρει επάνω. 
Τι μας λέτε εδώ όλον αυτό τον καιρό; Δεν πρόκειται να ασχοληθώ με φληναφήματα που ακούστηκαν σε αυτήν την Αίθουσα, ότι "δεν έχει προτάσεις η Νέα Δημοκρατία" και άλλα τινά. Να σας ρωτήσω το εξής: Τι είναι αυτά τα οποία είπατε μέσα στην Αίθουσα; Μας είπατε, είτε ότι έχετε θεσμοθετήσει πολλά από αυτά τα μέτρα είτε ότι δεν χρειάζεται, γιατί όλα πάνε καλά είτε ότι δεν μπορείτε να θεσμοθετήσετε άλλα κίνητρα, γιατί δεν τα αντέχει ο προϋπολογισμός. Αυτά μας είπατε. Μας είπατε ότι όλα πάνε καλά, ότι πολλά τα έχετε θεσμοθετήσει και ότι, εν πάση περιπτώσει, υπάρχουν και άλλα πράγματα που θα θέλατε να κάνετε, αλλά τι να κάνουμε, κατά που έλεγε και ο Πρωθυπουργός, εκεί που καθόταν τη νύχτα του "Εξπρές Σάμινα", "αυτή είναι η Ελλάδα". Έτσι μας λέτε συνήθως. Ας έλθουμε, όμως, να δουν πώς έχουν τα πράγματα και αν είναι δυνατόν ποτέ, σοβαρά, Υπουργός Οικονομίας, να υποστηρίζει αυτά τα πράγματα. Είναι δεδομένο ένα διπλό γεγονός. 
Πρώτον, ότι ζήσαμε και ζούμε ακόμη τα απόνερα μιας τραγωδίας στο χώρο του Xρηματιστηρίου που στοίχισε πάνω από 35 τρισεκατομμύρια, σε πάνω από ενάμισι εκατομμύριο επενδυτές. Και, δεύτερον, είναι γεγονός ότι αυτήν την στιγμή το Χρηματιστήριο χειμάζεται. Δεν μπορεί να σηκωθεί καθόλου. Δεν υπάρχουν επενδύσεις, δεν υπάρχει χρηματιστηριακή αγορά, το ξέρετε. 
Ας δούμε, λοιπόν, τα δύο αυτά πράγματα, αν μπορείτε να τα αμφισβητήσετε. Πρώτον, μπορεί να αμφισβητήσει κανείς ότι η τραγωδία του χρηματιστηρίου οφείλεται στην ασυδοσία εκείνη, η οποία επέτρεψε αυτήν την κερδοσκοπία; Ποιος μπορεί να το αρνηθεί αυτό; Ξέρετε κανένα άλλο χρηματιστήριο στον κόσμο που να ακολούθησε αυτήν την πορεία, την οποία γνωρίσαμε όλοι στην Ελλάδα, μεταξύ του 1999 και του 2000 και που ζούμε ακόμη αυτήν την κατάσταση, την οποία όλοι ξέρουν; Πού οφείλεται αυτό το πράγμα; Το γνωρίζετε. Οφείλεται σε δύο αιτίες. 
 Πρώτα-πρώτα στο ότι έμπαιναν αφειδώς εταιρείες που δεν είχαν τα προσόντα να μπουν -που κανονικά έπρεπε να έχουν τεθεί ακόμα και υπό πτώχευση ή υπό εκκαθάριση- στο  χρηματιστήριο, λόγω ελλείψεως ελέγχου, ιδίως στις παραμονές των εκλογών. Και ξέρουμε ποια ήταν η πορεία των μετοχών τους και ξέρουμε ποιοι έχασαν δισεκατομμύρια μέσα από τέτοιες εταιρείες και ποιοι άλλοι κερδοσκόπησαν. Όπως επίσης είναι γνωστό, ότι αυτό οφείλεται στις απαράδεκτες μεθοδεύσεις της αμαρτωλής "ΔΕΚΑ Α.Ε.", τις οποίες ουδέποτε διαψεύσετε. Τι να διαψεύσετε; Ότι έμπαινε το πρωί και έβγαινε το μεσημέρι, μόνο και μόνο για να το σηκώσει τεχνητά; Αυτό είπε ο ίδιος ο Υπουργός Οικονομίας εδώ. "Τι θέλετε να κάνουμε", λέει, "να μη στηρίξουμε το χρηματιστήριο παραμονές εκλογών;" Ομολογείτε ότι αυτά τα πράγματα γίνονταν. Ομολογείτε έλλειψη ελέγχου και ένα σωρό μεθοδεύσεις, για να μπορέσει το χρηματιστήριο τεχνητά να συγκρατηθεί σε ένα ορισμένο επίπεδο. Και ξέρετε κάτι; Δεν είναι μόνο ότι το ομολογείτε, το αποδείξατε και μέσα σε αυτήν την Αίθουσα. Ναι ή όχι, σε αυτήν την Αίθουσα -και ερωτώ τους συναδέλφους του ΠΑΣΟΚ, οι οποίοι χειροκροτούσαν- ήλθατε με νόμο να νομιμοποιήσετε τις συναλλαγές της "ΔΕΚΑ Α.Ε." με την Εθνική Τράπεζα; Σας ερωτώ, κύριοι συνάδελφοι -γιατί ο κύριος Υπουργός, την αλήθεια δεν πρόκειται να την πει- αν ήταν νόμιμες οι συναλλαγές της "ΔΕΚΑ" με την Εθνική τι λόγο είχε η Κυβέρνηση να έλθει με νόμο να τις νομιμοποιήσει, όταν η δικαστική έρευνα μάλιστα για το θέμα αυτό είχε αρχίσει; Άρα ήταν παράνομες. Αφού ήταν παράνομες, πώς είναι δυνατόν να αρνείται η Κυβέρνηση αυτήν την κατάσταση.
Πρέπει δε να σας πω, κύριοι συνάδελφοι, ότι η Κυβέρνηση  Σημίτη είναι πρωταθλήτρια σε αυτήν την άθλια μεθόδευση της νομιμοποίησης των παρανομιών. Είναι η Κυβέρνηση που εισήγαγε στην Ελλάδα τις μεθοδεύσεις της θεμιτής παρανομίας. Δεν είναι μόνον η ιστορία της "ΔΕΚΑ Α.Ε.". 
Υπάρχουν δεκάδες άλλων περιπτώσεων, με αποκορύφωμα αυτό που θα το λέω πάντοτε σε αυτήν την Αίθουσα -και που δεν υπάρχει, ούτε χώρα τύπου "Μπανανίας", που να περιέχει τέτοιου είδους μεθοδεύσεις- και είναι ο περίφημος ν. 2522/97. Μόλις έξι μήνες από τότε που άρχισε τη θητεία της η Κυβέρνηση Σημίτη τον ψήφισε. Και λέει, ούτε λίγο, ούτε πολύ, ότι τα έργα και οι προμήθειες και όταν ανατίθενται παρανόμως αυτός που πήρε τη σύμβαση την εκτελεί μέχρι το τέλος και αυτός που κερδίζει στο δικαστήριο και νομίμως έπρεπε να  πάρει τη σύμβαση, αποζημιώνεται.
Ξέρετε καμιά χώρα που να το έχει αυτό; Όχι βέβαια. Σ' αυτήν την Αίθουσα χρησιμοποιήθηκε η Βουλή ως κολυμβήθρα του Σιλωάμ και στην περίπτωση του ν. 2522/97 που είπα, αλλά ιδίως στο θέμα που μας αφορά, στην περίπτωση της "ΔΕΚΑ Α.Ε." Ομολογημένη και "σκαστή" η παρανομία την οποία επιχειρήσατε να νομιμοποιήσετε εδώ. Και έπειτα μιλάμε για διαφάνεια και νομιμότητα;
Ύστερα, κύριε Υπουργέ και κύριοι συνάδελφοι του ΠΑΣΟΚ, σας ρωτώ ευθέως. Σε κορυφαίο όργανο του κόμματός σας μέλος της Κεντρικής Επιτροπής δεν κατήγγειλε ευθέως -πολλοί κατήγγειλαν αλλά εδώ πια ήταν ευθεία η καταγγελία- ότι χάθηκαν πάνω από 30 τρισεκατομμύρια που πήγαν στα χέρια ορισμένων επιτηδείων; Ναι ή όχι; Τα είπε κορυφαίο στέλεχος του ΠΑΣΟΚ; Γιατί δεν του απαντήσατε; Εμείς τα λέμε; Σε κορυφαίο όργανο του κόμματός σας ελέχθησαν. Είναι αλήθειες και τις ξέρετε.
Ξέρετε ότι η τραγωδία του χρηματιστηρίου οφείλεται στην έλλειψη διαφάνειας, στην έλλειψη ελέγχου, στην έλλειψη θεσμών και απόφασης να λειτουργήσει το χρηματιστήριο σύμφωνα με τους κανόνες της οικονομίας της αγοράς και του ελεύθερου ανταγωνισμού. Η οικονομία της αγοράς και ο ελεύθερος ανταγωνισμός δεν είναι ασύδοτοι. Έχετε μπερδέψει το φιλελευθερισμό με την ασυδοσία. Και το κάνετε, γιατί ποτέ δεν υπήρξατε φιλελεύθεροι στις σκέψεις σας. Από τον απόλυτο κρατισμό έχετε μεταβεί στην απόλυτη αναρχία, σε ένα καθεστώς ανομίας, από το "α" στερητικό και την έλλειψη κανόνων. Αυτή είναι η κατάσταση σήμερα στην Ελλάδα. Δεν υπάρχουν κανόνες. Δεν υπάρχουν κυρωτικοί μηχανισμοί. Οι πάντες είναι ασύδοτοι και διαπλεκόμενοι οι οποίοι λυμαίνονται την οικονομία του Tόπου. Το γνωρίζετε. Είναι διαπλεκόμενοι και αδιαφανείς στα οικονομικά τους και με τη βούλα πολλές φορές κορυφαίων αποφάσεων οργάνων ανεξάρτητων διοικητικών αρχών. Τα ανέχεται η Κυβέρνηση.
'Aρα, λοιπόν, η τραγωδία του χρηματιστηρίου και η κατάστασή του σήμερα είναι γνωστή. Δεν ξέρουμε ότι πέφτει το χρηματιστήριο; Τι κίνητρα υπάρχουν; Αν υπήρχαν κίνητρα, θα πήγαινε έτσι που πηγαίνει; Λέτε ότι έχετε πάρει κίνητρα. Ποια είναι τα κίνητρα αυτά; Σας τα ξαναείπε ο κ. Μάνος και το επαναλαμβάνω και εγώ: Όταν τα κίνητρα σε άλλες χώρες είναι περισσότερα από εμάς, για ποιο λόγο να επενδύσει κανείς στο ελληνικό χρηματιστήριο;
Δεν υπάρχουν κίνητρα. Το Χρηματιστήριο, κύριε Υπουργέ, σας το λέω ευθέως και το καταγγέλλω, το χρησιμοποιήσατε, όπως και όλους τους θεσμούς κατά καιρούς. Δυστυχώς, αυτή είναι η λογική του ΠΑΣΟΚ. Το χρησιμοποιήσατε όσο καιρό το θέλατε, για να πετύχετε αυτά που θέλατε. Εξαπατήσατε εκατομμύρια Ελλήνων μ' αυτόν τον τρόπο και από εκεί και πέρα το αφήσατε να καταρρεύσει, διότι πλέον δεν σας ήταν χρήσιμο. Αυτή είναι η πραγματικότητα και δεν μπορείτε να την αρνηθείτε. 
Γιατί ήταν πολιτική απάτη αυτό που συνέβη την παραμονή των εκλογών. Εξ επισήμων χειλέων υπήρχε αναφορά ότι το χρηματιστήριο θα φτάσει στις εφτά χιλιάδες μονάδες, ότι το χρηματιστήριο θα ανεβαίνει. Υπήρχαν αφίσες ολόκληρες του ΠΑΣΟΚ για την ισχυρή μετοχή και την ισχυρή δραχμή την εποχή εκείνη. Τι είναι αυτό; Εξαπατήθηκαν πολιτικά τόσοι και τόσοι επενδυτές μέσα από τέτοιου είδους διαβεβαιώσεις; Ποιος ευθύνεται γι' αυτό; Αν δεν ξέρατε πού θα πάει το χρηματιστήριο, γιατί τα διαβεβαιώνατε αυτά; Και ενώ τα διαβεβαιώνατε, ποιος παίρνει την ευθύνη; 
Σας ξαναλέω ότι θεσμικό πλαίσιο στην Ελλάδα δεν υπάρχει. Και θα σας πω γιατί δεν υπάρχει. Το ομολογήσατε και εσείς. Ένα παράδειγμα θα φέρω, για να μη μας λέτε για την πρότασή μας. Υπάρχουν δύο συστήματα παγκοσμίως, σχετικά με τον έλεγχο του χρηματιστηρίου. Το ένα είναι ότι ο έλεγχος ασκείται ευθέως από το Υπουργείο και τον Υπουργό πάνω στο χρηματιστήριο ως νομικό πρόσωπο. Το άλλο είναι - και είναι ο κανόνας στην Ευρωπαϊκή Ένωση- ότι υπάρχει ανεξάρτητη διοικητική αρχή που εποπτεύει τη νομιμότητα και τη διαφάνεια των συναλλαγών. 
Τι κάνατε στην Ελλάδα; Ακούστε. Μόνο το ΠΑΣΟΚ μπορούσε να το κάνει αυτό, γιατί τέτοιους είδους διαστροφή δεν θα μπορούσε να υπάρξει διαφορετικά. Φτιάξατε ένα νομικό πρόσωπο δημοσίου δικαίου, την Επιτροπή Κεφαλαιαγοράς. Τη βαφτίσατε νομικό πρόσωπο δημοσίου δικαίου, που, επειδή είναι νομικό πρόσωπο δημοσίου δικαίου εξ ορισμού και εκ του Συντάγματος, σύμφωνα με το πολιτειακό μας σύστημα, εποπτεύεται με τη μορφή της νομικής εποπτείας από το κράτος. Δηλαδή η Επιτροπή Κεφαλαιαγοράς είναι νομικό πρόσωπο δημοσίου δικαίου και ως νομικό πρόσωπο δημοσίου δικαίου κατ' ανάγκην και συνταγματικώς εποπτεύεται από το κράτος. Το καταστήσατε εσείς δηλαδή εξ ορισμού όργανο που δεν είναι ανεξάρτητη διοικητική αρχή. Γιατί ίδιον των ανεξάρτητων διοικητικών αρχών είναι να μην υπόκεινται ούτε σε προληπτικό ούτε σε κατασταλτικό έλεγχο, είτε αυτός ο έλεγχος είναι ιεραρχικός είτε είναι απλή εποπτεία.
Και εμείς στην Ελλάδα λέμε ότι έχουμε ανεξάρτητη διοικητική αρχή που είναι νομικό πρόσωπο δημοσίου δικαίου. 
Κύριε Υπουργέ, δεν ξέρω αν έχετε κάνει νομικά ή όχι ή ποια είναι η εμπειρία σας από πλευράς θητείας πολιτικής. Μπορείτε να μου αναφέρετε ένα παράδειγμα παγκοσμίως, ανεξάρτητης διοικητικής αρχής, που είναι νομικό πρόσωπο δημοσίου δικαίου;  Αν μου φέρετε ένα, ελάτε να μου το πείτε. Δεν θα φέρετε ούτε ένα. Τότε όμως, μην μου λέτε από εκεί ότι υπάρχει ανεξάρτητη διοικητική αρχή που εποπτεύει το χρηματιστήριο. Γιατί δεν υπάρχει, γιατί δεν είναι ανεξάρτητη διοικητική αρχή. Ανεξάρτητη Διοικητική Αρχή είναι το Εθνικό Συμβούλιο Ραδιοτηλεόρασης. Ανεξάρτητη Διοικητική Αρχή είναι ο Συνήγορος του Πολίτη. Ανεξάρτητη Διοικητική Αρχή είναι η Επιτροπή Προστασίας Προσωπικών Δεδομένων. Αυτές είναι Ανεξάρτητες Διοικητικές Αρχές που δεν εποπτεύονται. Εσείς έχετε την Επιτροπή Κεφαλαιαγοράς, τη χειραγωγεί ο εκάστοτε Υπουργός Οικονομίας, για να κάνετε τη δουλειά σας, να μπορείτε να μπαίνετε και να βγαίνετε όπως σας αρέσει, για να μπορείτε να χειραγωγείτε το χρηματιστήριο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ολοκληρώστε, κύριε Παυλόπουλε, παρακαλώ. 
ΠΡΟΚΟΠΗΣ ΠΑΥΛΟΠΟΥΛΟΣ: Τελειώνω, κυρία Πρόεδρε. 
Να, ένα χαρακτηριστικό παράδειγμα που δείχνει ότι δεν θέλετε  τη διαφάνεια στο χρηματιστήριο. Πάψτε να την έχετε νομικό πρόσωπο δημοσίου δικαίου την αρχή αυτή, κάντε την ανεξάρτητη. Δεν το θέλετε. Γιατί δεν το θέλετε; Διότι σας είπα θέλετε να τα ελέγχετε όλα. Θέλετε το χρηματιστήριο να το ελέγχετε και να τα αποτελέσματα. Τα αποτελέσματα θα τα βρείτε μπροστά σας. Εκλογές έρχονται, εκεί την απάντηση θα σας τη δώσει ο Ελληνικός Λαός. Αν αγωνιούμε τώρα -γιατί θα μπορούσαμε να είμαστε απαθείς και αδιάφοροι και να σας βλέπουμε να πηγαίνετε προς την καταστροφή και να μην κάνουμε τίποτε- είναι γιατί η δική σας άφρων  πολιτική στο θέμα του χρηματιστηρίου έχει τεράστιες επιπτώσεις στην εθνική οικονομία και στο βαλάντιο του 'Ελληνα. Γι' αυτό ακριβώς επιμένουμε και λέμε κάντε κάτι. Δεν μπορεί όμως να μένετε απαθείς ούτε ως Πόντιος Πιλάτος να νίπτετε τας χείρας σας. Γιατί εν πάση περιπτώσει, πρέπει να γνωρίζετε ότι στα θέματα αυτά δεν υπάρχει κανένας τρόπος να εξαλείψετε ούτε τις ευθύνες για ό,τι συνέβη ούτε εν πάση περιπτώσει για ό,τι  πρόκειται να συμβεί στο μέλλον.
ΠΑΝΑΓΙΩΤΗΣ Ν. ΚΡΗΤΙΚΟΣ:  Πόντιος Πιλάτος...
ΠΡΟΚΟΠΗΣ ΠΑΥΛΟΠΟΥΛΟΣ: Α, για το Πόντιος...
Είχατε κάποτε ένα Ρωμαίο που δεν ήταν ούτε Πόντιος ούτε Πιλάτος στην Κυβέρνηση. Ο κύριος Υπουργός, πάντως δεν έχει τέτοιου είδους ιδιότητες. 
Ευχαριστώ πολύ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κωστόπουλος έχει το λόγο για να δευτερολογήσει. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρία  Πρόεδρε, εξεπλάγην όταν άκουσα τους ομιλητές του ΠΑΣΟΚ, εκτός από το Στρατηγό κ. Σπυριούνη τον οποίο συγχαίρω για τη θέση του αλλά κυρίως όταν άκουσα τον κύριο Υπουργό ο οποίος μας μίλησε για μία πρόταση πρόχειρη, αποσπασματική και παρωχημένη.
Πριν μπω όμως στα επιμέρους θέματα θέλω να κάνω δύο παρατηρήσεις. Αμφιβάλλει κανένας στον ελληνικό χώρο ότι η αξιοπιστία του χρηματιστηρίου χάθηκε και ότι οι επενδυτές δεν έχουν καμία διάθεση να περάσουν και έξω από το χρηματιστήριο;
Πριν από δεκαπέντε μέρες έγινε μία μελέτη από την ICAP και μόνο το 1,2% των επενδυτών είπε ότι μπορεί να ξαναπάει στο χρηματιστήριο. Το 98,8% είπε ότι δεν περνάει ούτε από έξω. Και την ευθύνη αυτή, κύριε Υπουργέ, την έχει η Κυβέρνησή σας. Και δεν την έχει μόνο πολιτικά και διοικητικά και ηθικά, την έχει εθνικά. Και αυτό δεν θα το έχετε μόνο σαν απώλεια των επόμενων εκλογών αλλά θα το έχετε και σαν στίγμα στην ιστορία σας. 
Είπατε ότι αν αγωνιούσαμε για το μέλλον αυτού του τόπου θα μας συγχαίρατε. Η πρόταση αυτή την οποία θα αναλύσω παρακάτω επί τροχάδην, είχε πράγματι και περιέχει την αγωνία μας για την κακή πορεία της οικονομίας. Κύριε Υπουργέ, σήμερα οι περισσότερες εφημερίδες μιλούν ότι οι 'Ελληνες είναι φτωχοί συγγενείς της ευρωπαϊκής ευημερίας. Και μας λένε ότι το επίπεδο των Ελλήνων σήμερα με τη μελέτη της EUROSTAT που δεν παίρνει τα στοιχεία από την Αλβανία αλλά να τα παίρνει από την Κυβέρνηση, οι 'Ελληνες είναι οι τελευταίοι στην Ευρωπαϊκή 'Ενωση. Είμαστε δέκατη πέμπτη χώρα από πλευράς φτώχειας. Είμαστε στο 67% και όχι στο 71% που μας λέγατε του μέσου βιοτικού επιπέδου των Ευρωπαίων. Και μάλιστα είμαστε πίσω και από την Σλοβενία, χώρα που μέχρι πρότινος ήταν κομμουνιστική και που φιλοδοξεί να μπει στην Ευρώπη. 
Αυτό είναι το κατάντημα της Ελλάδος. Να πω τι; Για το δημόσιο χρέος που μας λέγατε ότι θα μειώνεται κάθε χρόνο και 5% και αυξάνει 5% με τα αφανή ελλείμματα και το αφανές χρέος; 
Να πούμε για την απασχόληση και την ανεργία, τη μεγάλη δυστυχώς ασθένεια η οποία πλήττει τη σύγχρονη κοινωνία που δεν μπορεί να πέσει κάτω από 11%;
Με αυτές τις σκέψεις για ένα καλύτερο μέλλον για τα παιδιά μας και για καλύτερη Ελλάδα, συνετάχθη η παρούσα πρόταση του νόμου και η οποία, κύριε Υπουργέ, είναι όχι αποσπασματική.
Διότι αν ήταν αποσπασματική, δεν θα παίρνατε τις δύο από τις εννέα προτάσεις μας να τις κάνετε νόμο του κράτους μετά την κατάθεση της πρότασής μας. Και δεν θα ετοιμαζόσασταν για τα άλλα δύο, κύριε Υφυπουργέ, από τα οποία το πρώτο για τις σχέσεις του αναδόχου με τις επιχειρήσεις, στις οποίες κατά ρήση του Υπουργού σας πριν από λίγες μέρες κάποια παιχνίδια παίχθηκαν και θα τα σταματήσει. Και πράγματι παίχθηκαν παιχνίδια. Και πράγματι μπήκαν μετοχές με δεκαπλάσια και δεκαπενταπλάσια τιμή της πραγματικής τους αξίας, διότι υπήρχαν κοινά συμφέροντα μεταξύ των επιχειρήσεων και των αναδόχων. Και δεν υπήρχε έλεγχος, κύριε Υπουργέ. Κι έχετε μεγάλη ευθύνη.
Εταιρείες με τσίγκους, εταιρείες που προσέφεραν μόνο υπηρεσίες άντλησαν δεκάδες δισεκατομμύρια. Και βλέπουμε σήμερα τους μετόχους τους να αγοράζουν μέχρι και παραδοσιακές βίλες ή να χτίζουν βίλες στη Φιλοθέη μη προσφέροντας τίποτα στην παραγωγική διαδικασία της Ελλάδας! Κι έχετε απόλυτη ευθύνη!
Δεύτερον, στο θέμα ελέγχου: Σας ρωτήσαμε, κύριε Υπουργέ, και το περιλαμβάνει η πρόταση, πού πήγαν τα λεφτάκια του κοσμάκη; Και αυτά τα λεφτάκια εσείς, κύριε Υπουργέ, δεν μας απαντήσατε ποτέ πού πήγαν. Διότι σύμφωνα με τις εκθέσεις της Επιτροπής Κεφαλαιαγοράς και των αρμοδίων ορκωτών λογιστών, που σήμερα εσείς οι ίδιοι τις αμφισβητείτε με το καινούριο νομοσχέδιο που θα φέρετε, δεν ξέρουμε πού επενδύθηκαν. Επενδύθηκαν στα οικόπεδα των φίλων, των συζύγων, των κουμπάρων και των συγγενών; Αγοράστηκαν με υπερτιμημένες αξίες θυγατρικές εταιρείες; Πού πήγαν τα λεφτά του κοσμάκη, κύριε Υπουργέ; Τα 7 τρισεκατομμύρια ζεστό χρήμα που αντλήθηκε το 1999 και το 2000; Δεν είστε σε θέση να απαντήσετε ή μη μόνο τυπικά.
Να προχωρήσω και παρακάτω. Είπατε ότι είναι αποσπασματικές οι προτάσεις μας. Από τις εννιά τις τέσσερα ή τις κάνατε νόμο μετά τη δική μας κατάθεση της προτάσεως ή θα τις κάνετε νόμο. Και δεν ξέρω πόσες άλλες θα κάνετε. Εγώ έχω όμως εδώ την πρόταση. Και μια και μιλάτε για αποσπασματικότητα, για παρωχημένη νομοθεσία και για πρόχειρη, οι δικές μας προτάσεις και οι εννέα συμπεριλαμβάνονται στις προτάσεις του ΣΜΕΧΑ που έγιναν πριν από δεκαπέντε-είκοσι μέρες. Τις είδα στις εφημερίδες προ ημερών, τις ζήτησα και τις πήρα. Είναι και οι προτάσεις του ΣΜΕΧΑ παρωχημένες; Είναι πρόχειρες και οι προτάσεις του ΣΜΕΧΑ; 
Και να πω και κάτι άλλο: Τις ίδιες αποδοχές και τις ίδιες προτάσεις, χωρίς να συνεννοούνται μαζί μας, έχει κάνει και ο ΣΕΒ. Είναι παρωχημένες και οι δικές τους προτάσεις; Μόνο οι δικές σας δεν είναι αποσπασματικές;
Κύριε Υπουργέ, νομίζω ότι θα έπρεπε να είχατε μελετήσει την πρόταση. Θα έπρεπε να έχετε δει ότι λύνει τα προβλήματα. Και θα πω επί τροχάδην σε τι αναφέρομαι:
Πρώτα-πρώτα, στην εποπτεία. Εάν είχατε καλύτερη εποπτεία -κι έκανε ανάλυση ο κ. Παυλόπουλος και δεν θα πω τίποτε περισσότερο- από πλευράς Επιτροπής Κεφαλαιαγοράς, είναι μαθηματικώς βέβαιον ότι θα είχαν αποφευχθεί πολλές εγκληματικές πράξεις που έγιναν στο χώρο του χρηματιστηρίου.
Ειδικότερα αναφέρομαι στο γεγονός ότι επιτρέψατε να λεηλατηθεί ο ελληνικός λαός εις όφελος κάποιων επιχειρηματιών και εις όφελος κάποιων ανθρώπων δικών σας, της Κυβερνήσεως και των ανθρώπων που είχαν σχέση και ακούμπαγαν κι είχαν γνώμη και γνώση του  χρηματιστηρίου. Και τους το επιτρέψατε.
Επιπλέον, εμείς ζητάμε μια ανεξάρτητη Επιτροπή Κεφαλαιαγοράς. Είναι κομματική. Τη διορίζει ο Υπουργός, την εντέλει ο Υπουργός, τη διατάσσει ο Υπουργός, κάνει κομματικούς ελέγχους- και το καταγγέλλω, κύριε Υπουργέ, στη Βουλή -και στις χρηματιστηριακές επιτροπές και στις επιχειρήσεις. Κάνουν κομματικούς ελέγχους και τους φίλους τους αφήνουν εκτός ελέγχου. Αυτή είναι η ανεξάρτητη Επιτροπή Κεφαλαιαγοράς.
Εμείς τι είπαμε; Να ζεσταθεί αυτό το έρημο το χρηματιστήριο. Και πώς θα ζεσταθεί πέραν από την εποπτεία και την αναδιοργάνωση; Γιατί ακόμα δεν το αναδιοργανώσατε. Τι είπαμε; Να υπάρξουν φορολογικές απαλλαγές και στις επιχειρήσεις και στους επενδυτές. Τις είδατε μικρές, αλλά εδώ είπατε ότι αποτελούν βάρος στον προϋπολογισμό.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κυρία Πρόεδρε.
Για ποιο προϋπολογισμό μας μιλάτε; Κάνατε ποτέ προϋπολογισμό μηδενικής βάσεως; Μπορέσατε ποτέ αυτόν τον προϋπολογισμό να τον ξεκαθαρίσετε από τη σπατάλη και τη διαφθορά; Είδατε ποτέ πού πηγαίνουν οι καταναλωτικές δαπάνες των Υπουργείων; Είδατε ποτέ τις υπερωρίες των συνεργατών σας; Είδατε ποτέ πόσους συμβούλους κοντεύουν να έχουν -σχεδόν εκατό- ο κάθε Υπουργός; Που από μία μελέτη που έκανε το ΚΕΠΕ, μόνο αν αφαιρεθούν κάποιοι υφυπουργοί, γενικοί και ειδικοί γραμματείς και το επιτελείο τους, θα έχουμε 100 δισεκατομμύρια μείωση δαπανών;
Για τι πράγμα μιλάτε; Κυβερνάτε -ας αφήσω τα είκοσι χρόνια- τα τελευταία οκτώμισι χρόνια συνεχώς αυτόν τον τόπο. 'Εχει αλλάξει η ανθρωπότητα. Έχει αλλάξει η Ελλάδα. Απορροφήσατε επί των ημερών σας δυόμισι κοινοτικά προγράμματα και αφήσατε την Ελλάδα καθυστερημένη.
Πώς είναι δυνατόν να μιλάμε, κύριε Υπουργέ, μόνο για δαπάνες όταν μέσα από το νοικοκύρεμα, μέσα από τον  περιορισμό των δαπανών, μέσα από την καταπολέμηση της φοροδιαφυγής την οποία δεν κάνατε και μέσα από αυτό που επιδιώκουμε εμείς ο τελικός στόχος είναι η ανάπτυξη; Μέσα από την ανάπτυξη θα προέλθουν και έσοδα και το επιδιωκόμενο ευ ζην των Ελλήνων.
Αντί όλων αυτών, κύριε Υπουργέ, μας λέτε ότι είναι παρωχημένα, πρόσκαιρα τα μέτρα μας. Είναι μέτρα σύγχρονα, είναι μέτρα αναγκαία, είναι μέτρα τα οποία επιβάλλονται. Όπως σας είπα, τα δύο τα νομοθετήσατε, τα άλλα δύο τα έχετε στα σκαριά και είμαι βέβαιος ότι εντός εξαμήνου και τα υπόλοιπα πέντε θα τα κάνετε νόμους του κράτους και ας λέτε σήμερα -κακώς, κάκιστα για μένα- ότι η πρόταση νόμου δεν γίνεται αποδεκτή, αρχικά, όπως μας είπατε, για συνταγματικούς λόγους, ενώ τώρα μας λέτε για φορολογικούς. Λυπάμαι ειλικρινά, γιατί για άλλη μια φορά η Κυβέρνηση δεν αντιμετωπίζει την ουσία των πραγμάτων.
Κύριε Υπουργέ, θα τις χάσετε τις εκλογές. Τουλάχιστον να τις χάσετε αξιοπρεπώς και μέχρι τότε να είστε ωφέλιμοι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλει κάποιος άλλος συνάδελφος να δευτερολογήσει; Κανείς.
Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αγαπητοί συνάδελφοι, θα ξεκινήσω από το τέλος και να επαναλάβω αυτό που είπα πριν από λίγο:"Ελπίς και οις ουδέν αύτη πάρεστι". Σας χαρίζουμε επομένως την ελπίδα για να αισιοδοξείτε, αλλά θα πρέπει να ξέρετε ότι πολλές φορές η Νέα Δημοκρατία έχει εκλέξει πρωθυπουργό των "γκάλοπ", αλλά πρωθυπουργός της κάλπης ήταν πάντα ο Κώστας Σημίτης και Kυβέρνηση το ΠΑΣΟΚ. Αυτό και μόνο θα σας πω για να περιορίσω την πολύ μεγάλη αισιοδοξία σας.
Οι δευτερολογίες σας, αγαπητοί συνάδελφοι, και η τοποθέτηση του Κοινοβουλευτικού Εκπροσώπου απέδειξαν το λόγου το αληθές. Απέδειξαν με τρόπο πανηγυρικό όσα εισαγωγικά είπα στην πρωτολογία μου, δηλαδή ότι πρόθεση της Νέας Δημοκρατίας δεν είναι να συμβάλλει σε ένα υγιές χρηματιστήριο και στην αποκατάσταση της αξιοπιστίας του θεσμού, αλλά να ανακαλέσει τις μνήμες κάποιων χαμένων από το χρηματιστήριο της απώλειας των κεφαλαίων τους. Καμία απολύτως άλλη διάθεση δεν υπάρχει και αυτό αποδείχθηκε εν τη ρήμη του λόγου των προτεινόντων -γλώσσα λανθάνουσα, λέει ο λαός, λέει την αλήθεια- με τρόπο ιδιαίτερα πανηγυρικό.
Θα πρέπει να πούμε, αγαπητοί συνάδελφοι, ότι η ελληνική κεφαλαιαγορά τα τελευταία χρόνια έχει διανύσει μια σημαντική πορεία μεγέθυνσης, αλλά και ωρίμανσης. Έχουν θεσπιστεί, όπως ανέφερα και προηγουμένως, μέτρα θεσμικού χαρακτήρα. Ενισχύθηκε πολύ σημαντικά η υποδομή της αγοράς με νέα ηλεκτρονικά συστήματα. Πραγματοποιήθηκε μια πρωτόγνωρη εμβάθυνσή της με την είσοδο εταιρειών μεγάλης κεφαλαιοποίησης και ισχυροποιήθηκε η διεθνής της παρουσία.
Επειδή, όμως, με κάθε αφορμή η καταστροφολογία της Νέας Δημοκρατίας αποτελεί το κυρίαρχο επιχείρημα και τα ακούσματα εδώ είναι συνηθισμένα, θα ήθελα να πω ότι οι κυβερνήσεις του ΠΑΣΟΚ είναι εκείνες που οδήγησαν την Ελλάδα στη σύγχρονη εποχή. Η Κυβέρνηση του ΠΑΣΟΚ είναι αυτή που οδήγησε την Ελλάδα στην ΟΝΕ, όταν εσείς, ελάχιστους μήνες πριν την επιτυχία του συγκεκριμένου μεγάλου στόχου, στοιχηματίζατε στην αποτυχία του, όταν μιλούσατε για δημιουργική λογιστική, ή για "οικονομία με ξύλινα πόδια".
Και όμως, οι προσπάθειες του ελληνικού λαού, αλλά και η αποτελεσματικότητα της ασκηθείσης οικονομικής πολιτικής, οδήγησαν στο μεγάλο επίτευγμα της ένταξης της χώρας μας ως ισότιμο μέλος στην Οικονομική και Νομισματικής Ένωση, όταν κατά τη διάρκεια της θλιβερής τετραετούς παρένθεσης της περιόδου 1990-1993 όλοι οι δείκτες της οικονομίας βάδιζαν με αρνητικούς ρυθμούς. Αυτά δεν τα λέμε εμείς, τα λέει η Εθνική Στατιστική Υπηρεσία και τα στοιχεία που τότε ήταν δικά σας, αφού εσείς κυβερνούσατε και η Στατιστική Υπηρεσία ελεγχόταν από το δικό σας αρμόδιο Υπουργό. Άρα, δεν μπορείτε να αμφισβητήσετε στοιχεία τόσο της Ελληνικής Στατιστικής Υπηρεσίας όσο και της EUROSTAT.
Την περίοδο 1990-1993 οι ρυθμοί ήταν αρνητικοί, έγιναν βήματα προς τα πίσω. Μετά το 1993 τραβήξαμε το δρόμο της ανόδου, της προόδου, το δρόμο της ονομαστικής σύγκλισης και ταυτόχρονα, και της πραγματικής σύγκλισης.
Ασφαλώς η ευημερία του ελληνικού λαού αποτελεί τον κυρίαρχο στόχο μας και σε αυτό βαδίζουμε. Τι να πούμε; Να πούμε ότι δεν πετύχαμε τους μέσους όρους της Ευρωπαϊκής Ένωσης; Μα δεν χρειάζεται να το πείτε εσείς, το λέμε εμείς. Το έχουν πει επανειλημμένως όλοι οι Υπουργοί και το επαναλαμβάνουν. Σημασία δεν έχει αυτό. 
Μεγαλύτερη σημασία έχει ότι με τη δική σας, όπως είπα προηγουμένως, παρένθεση 1990-1993 τα πραγματικά εισοδήματα των Ελλήνων πολιτών βάδιζαν με αρνητικούς ρυθμούς. Ήταν βήματα προς τα πίσω ενώ σήμερα, τα τελευταία χρόνια, έχουμε θετική εξέλιξη των εισοδημάτων και η πραγματική αύξηση των εισοδημάτων των Ελλήνων πολιτών, των Ελλήνων εργαζομένων πλησιάζει το 2% ετησίως. 
Ασφαλώς θα χρειαστούν μερικά χρόνια ώστε αυτήν την υστέρηση, την οποία είχαμε και η οποία οφειλόταν στις πολιτικές της δικής σας  πολυτετούς διακυβέρνησης να την καλύψουμε με μια συνεπή οικονομική πολιτική και με στήριξη  του ελληνικού λαού και των εργαζομένων, την οποία έχει η Κυβέρνηση και τώρα και στο παρελθόν.
Επειδή όμως μονίμως θέλετε να αμφισβητείτε τις προόδους και τα θετικά στοιχεία της πολιτικής μας θα σας αναφέρω τι έγραψε η "Morgan Stanley"  στην ανακοίνωσή της σχετικά με τα μεγάλα βήματα προόδου της ελληνικής κεφαλαιαγοράς, τα οποία αναγνωρίστηκαν διεθνώς με αφορμή την αναβάθμιση του ελληνικού χρηματιστηρίου. 
Επισημαίνει λοιπόν η ανακοίνωση: "Η μετάταξη από αναδυόμενη σε ανεπτυγμένη αγορά οφείλεται στο υψηλό επίπεδο ανάπτυξης της οικονομίας και της χρηματιστηριακής αγοράς". Η ίδια ανακοίνωση τονίζει επίσης τη σημαντική βελτίωση, την αποτελεσματικότητα της αγοράς με ιδιαίτερη αναφορά στην αποϋλοποίηση. Στην ίδια ανακοίνωση επίσης αναφέρεται ότι η Ελλάδα επί λέξει: "Εφάρμοσε υγιείς οικονομικές, δημοσιονομικές και νομισματικές πολιτικές, διασφαλίζοντας τη συμμετοχή της στην Οικονομική και  Νομισματική Ένωση".
Έτσι λοιπόν, αν τα δικά μας επιχειρήματα δεν είναι ικανά να πείσουν εσάς, πιστεύω ότι πείθουν καθημερινά τον ελληνικό λαό γιατί γνωρίζει ότι γίνεται μια συστηματική προσπάθεια σε όλα τα επίπεδα της οικονομικής δραστηριότητας και της οικονομικής ζωής αλλά και το ελληνικό χρηματιστήριο. 
Η αποτελεσματικότητα των πολιτικών στο χρηματιστήριο, κύριοι συνάδελφοι, αποδεικνύεται και από το γεγονός ότι στην πρόσφατη χρηματιστηριακή κρίση, η οποία συγκλόνισε όλον τον κόσμο και στην οποία τα ισχυρότερα χρηματιστήρια υπέστησαν σημαντική μείωση, το ελληνικό χρηματιστήριο -που είναι μεταξύ των δεκατεσσάρων πλέον σημαντικών χρηματιστηρίων στον κόσμο- είχε τις μικρότερες απώλειες, οι οποίες έφταναν στο 5%. Θα καταθέσω σχετικό έγγραφο για τα Πρακτικά.
(Στο σημείο αυτό ο Υφυπουργός Οικονομικών  κ. Απόστολος Φωτιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Στο χρονικό διάστημα από 28/3/2002 έως 15/7/2002 το ελληνικό χρηματιστήριο είχε απώλεια της τάξης του 5%, όταν το σουηδικό είχε 31%, το φινλανδικό 30%, το γαλλικό 29%, το γερμανικό 27%, ο δείκτης ΝASDAQ 25%, το αγγλικό 24%,το ιταλικό 23%, το ισπανικό 18%, ο  δείκτης DOW JONES 17%, το δανικό 17%, το πορτογαλικό 12%, το ιαπωνικό 18% και το αυστριακό 6%. Το ελληνικό χρηματιστήριο στάθηκε στα πόδια του, όταν ισχυρότατα χρηματιστήρια πραγματικά είχαν υποστεί σημαντικότατες οικονομικές ζημίες.
Ανέφερα ότι μόνο η ζημία της Wall Street στο κρίσιμο διάστημα ήταν της τάξης των χιλίων τρισεκατομμυρίων δραχμών. 
Στις Ηνωμένες Πολιτείες χάθηκαν 2,5 τρισεκατομμύρια δολάρια σε λίγο χρονικό διάστημα χωρίς αυτό το γεγονός στις Ηνωμένες Πολιτείες να αποτελέσει θέμα πολιτικής εκμετάλλευσης από οποιαδήποτε πλευρά.
Η προσπάθεια της Νέας Δημοκρατίας, επί σειρά χρόνων να φέρνει κατά τακτά χρονικά διαστήματα στην επικαιρότητα ένα συγκεκριμένο ζήτημα και να αναφέρεται στην περίοδο 1999-2000 αποτελεί μία προσπάθεια ατελέσφορη, γιατί οι ιδιοτελείς προθέσεις της είναι πια ξεκάθαρες και ορατές, κύριοι συνάδελφοι, διά γυμνού οφθαλμού. Δεν σας ενδιαφέρει το χρηματιστήριο, δεν σας ενδιαφέρουν οι 'Ελληνες επενδυτές και οι μικροεπενδυτές, σας ενδιαφέρει απλώς να έχετε πολιτικά οφέλη. 
Ε, λοιπόν, όσο πολιτικά οφέλη είχατε, τα εξοφλήσατε και από εδώ και πέρα μόνο την άρνηση του ελληνικού λαού θα αντιμετωπίζετε και τίποτε άλλο.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλόπουλος έχει το λόγο για να τριτολογήσει.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, επαναλαμβάνω αυτό το οποίο ρώτησα και πριν. Σε ποια χώρα ζείτε; Ειλικρινά σε ποια χώρα ζείτε;
Να ξεκινήσω από τα όσα μας είπατε για τα κέρδη και τα οφέλη του χρηματιστηρίου. Πρώτα-πρώτα μας είπατε ποια ήταν η πτώση των ξένων χρηματιστηρίων και είπατε ότι δεν είχε αντίστοιχη πτώση το ελληνικό χρηματιστήριο. Τι μπορούσε πια να χάσει το ελληνικό χρηματιστήριο; 'Εχοντας πλήρως αποστεωθεί, δεν είχε παρακάτω να πάει. Πού να πάει; Το οδηγήσατε πλέον στην πλήρη απαξίωση. Εάν είσθε ευτυχής επειδή δεν είναι αρνητικό πλέον το πρόσημο του χρηματιστηρίου, αυτό είναι δικός σας λογαριασμός. 
Δεύτερον, μας είπατε κάτι ωραία πράγματα σχετικά με την πτώση των χρηματιστηρίων και ότι δεν ακολούθησε η Ελλάδα την ίδια πτώση. Εγώ ερωτώ: 'Οταν ανέκαμψαν μετά από δύο ημέρες τα χρηματιστήρια και ανακάμπτουν με αυτούς τους ρυθμούς που ανακάμπτουν τώρα, γιατί το δικό μας χρηματιστήριο δεν είχε την ίδια ανάκαμψη; Υπερηφανευόμαθα όταν δεν μπορεί να χάσει άλλο, αφού τα έχει χάσει όλα, δεν μιλάτε όμως καθόλου  όταν το δικό μας χρηματιστήριο δεν μπορεί να έχει τα οφέλη που έχουν τα άλλα, όταν μετά την πτώση ανακάμπτουν. Γιατί τα άλλα χρηματιστήρια, κύριε Υπουργέ, και οι άλλες οικονομίες κάτω από συγκυρίες χάνουν, αλλά ανακάμπτουν. Εσείς θυμάσθε πόσες μονάδες το πήρατε το χρηματιστήριο το 1999 προς 2000 και που το οδηγήσατε; Δικό σας επίτευγμα είναι.
Εσείς δεν λέγατε ότι είναι καθρέφτης της οικονομίας το χρηματιστήριο; Να, ο καθρέφτης της οικονομίας σας! 'Οπως απαξιώνεται το χρηματιστήριο, απαξιώνεται και η δική σας πολιτική. Ο καθρέφτης σας είναι το χρηματιστήριο και κοιτάξτε το κατάματα. Εσείς το λέγατε, δεν το λέγαμε εμείς. Αυτή είναι η κατάσταση της οικονομίας την οποία βλέπουμε όλοι σήμερα. Και σας είπα, σε ποιους τα λέτε αυτά; Στους 'Ελληνες επενδυτές; 'Οσοι ακούν και όσοι διαβάζουν αυτά που λέτε εδώ, θα σας πιστέψoυν; 'Οταν λέτε σε όλους αυτούς τους εγκλωβισμένους, σε όλους αυτούς που έχασαν περιουσίες, ότι όλα πάνε καλά στην Ελλάδα, θα σας πιστέψουν; 
Μας είπατε ότι είσθε περήφανος για το έργο αυτής της Κυβέρνησης. Το θέλετε ή δεν το θέλετε, είσθε η Κυβέρνηση που πήρε τα περισσότερα χρήματα από κοινοτικά κονδύλια για να κάνει τα λιγότερα έργα. Επαίρεστε γιατί η χώρα μπήκε στην ευρωζώνη και δεν λέτε την αλήθεια ότι η Ελλάδα μπήκε τελευταία και ουραγός ένα χρόνο μετά από τους άλλους και μπήκε με ονομαστική σύγκλιση. Δεν έχετε κάνει δε κανένα βήμα προς την ουσιαστική σύγκλιση. Κανένα απολύτως. 'Εμεινε κανείς απέξω; 'Ολοι μπήκαν. Και αφού μπήκαν, μπήκαμε και εμείς και υπερηφανευόμεθα. Ξέρετε τι μου θυμίζετε; Θα σας το πω ευθέως. Είναι σε μία οικογένεια ένας μαθητής που αφού πέρασαν όλοι την τάξη, αυτός έμεινε μεταξεταστέος. Πέρασαν κανονικά οι άλλοι και επειδή ήταν ένας, τον πέρασαν και αυτόν τελευταίο επιτέλους το Σεπτέμβριο και η οικογένεια κάνει πάρτι επειδή πέρασε ο μαθητής. 
Εάν είσθε ευτυχής γιατί οδηγείτε τη χώρα μετεξεταστέα στις διεθνείς εξελίξεις και περνάει κατ' οικονομία, αυτό είναι ίδιο της Κυβέρνησής σας και του Πρωθυπουργού που κάθεται εκεί και λέει "αυτή είναι η Ελλάδα".  Είστε Κυβέρνηση μειωμένων ελπίδων για τον ελληνικό λαό.  Και τολμήστε να αναφέρετε την κυβέρνηση 90 - 93.
Πρώτα-πρώτα θα ήθελα να σας θυμίσω κάτι. Θυμάσθε πόσο πήρατε την ανεργία από την κυβέρνηση Μητσοτάκη και πού την πήγατε; Ξέρετε τι θα πει  κοινωνία των δύο τρίτων; Ξέρετε πόσο φτωχότεροι είναι οι 'Ελληνες από τότε μέχρι σήμερα; Και δεν είπατε ποτέ την αλήθεια για το τι παρέλαβε η κυβέρνηση Μητσοτάκη.
 Εγώ ήμουν μέλος της οικουμενικής κυβέρνησης Ζολώτα όταν η κυβέρνηση αυτή, χρησιμοποιώντας το κύρος τους Ξενοφώντα Ζολώτα, πήγε να δανειστεί το Νοέμβριο του 1989 επτακόσια εκατομμύρια μάρκα για να πληρώσει το δώρο των Χριστουγέννων και τις συντάξεις του 1989. Είχατε οδηγήσει τη χώρα σε πτώχευση με την άφρονα πολιτική σας που οι ίδιοι οι Υπουργοί σας την ομολογούν. Ο κ. Παπαντωνίου μίλησε για τη χαμένη δεκαετία 1981-1989. Το ίδιο και ο κ. Χριστοδουλάκης. 
Και αφού οδηγήσατε τη χώρα στην πτώχευση, αφού οδηγήσατε εκεί όπου οδηγήσατε την Ελλάδα, αναφέρεστε στην κυβέρνηση Μητσοτάκη. Την κυβέρνηση που έβαλε τις βάσεις της προόδου της οικονομίας και σας έδωσε τα πρώτα δείγματα του τι σημαίνει ιδιωτικοποίηση, που ποτέ δεν την καταλάβατε και τώρα δεν την καταλαβαίνετε. Ποιες είναι οι δικές σας ιδιωτικοποιήσεις; Μετοχοποιήσεις με κομματικούς καρεκλοκενταύρους; Αυτές είναι ιδιωτικοποιήσεις; Απλές μετοχοποιήσεις είναι. Πουλάτε μετοχές για να καλύψετε τρύπες. Δεν είναι αυτό δημιουργική λογιστική; 
Είστε πρωταθλητές της δημιουργικής λογιστικής. Και το ωραίο είναι ότι τις απαντήσεις σας τις στέλνουν διεθνείς οργανισμοί όπως ο ΟΟΣΑ και οι άλλοι, οι οποίοι δεν σας εμπιστεύονται. Και έχετε διασύρει διεθνώς το κύρος της χώρας διότι με τον τρόπο με τον οποίο ενεργείτε, είμαστε αναγκασμένοι ως χώρα να υφιστάμεθα μια κριτική διεθνών οργανισμών, η οποία μιλάει για δημιουργική λογιστική.
Αντί, λοιπόν, να απολογείστε, είστε υπερήφανος. Και ξαναλέω: 'Η αγνοείτε την πραγματικότητα ή την κρύβετε. Και στις δύο περιπτώσεις είστε μια Kυβέρνηση που δεν μπορεί να αρθεί στο ύψος των περιστάσεων. Την απάντηση θα την πάρετε από τον ελληνικό λαό. 
Λέτε ότι κέρδισε δύο φορές τις εκλογές ο κ. Σημίτης. Θα πρέπει να θυμάστε πώς κερδίσατε τις εκλογές της 9ης Απριλίου του 2000. Και αν είστε υπερήφανος γι' αυτό, ελάτε να μας το πείτε. 
Αλλά πέραν τούτου θα ήθελα να σας θυμίσω μια λαϊκή παροιμία: Αρκετές φορές πάει η στάμνα στην πηγή, όπως ξέρετε. Κάποια φορά, όμως, δεν γυρίζει. Και είναι βέβαιο ότι τις επόμενες εκλογές η στάμνα των εκλογικών σας ωφελημάτων  δεν πρόκειται να γυρίσει ακέραια. Γιατί ο Ελληνικός Λαός έχει πικρή εμπειρία των "επιδόσεών" σας.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν θα ήθελα να αναφερθώ, και δεν ήταν αρχική μου πρόθεση, στις επιμέρους επιδόσεις σας, τις θεαματικές αρνητικές επιδόσεις σας που στην παρένθεση 1990-1993 της διακυβέρνησής σας πετύχατε. 
Να θυμηθούμε, κύριε συνάδελφε, ότι ο πληθωρισμός ανέβηκε κατακόρυφα με τη δική σας κυβέρνηση;
ΠΡΟΚΟΠΗΣ ΠΑΥΛΟΠΟΥΛΟΣ: Μέσο όρο ευρωπαϊκό.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να θυμηθούμε, κύριε συνάδελφε, ότι τελικώς η αύξηση του ΑΕΠ ήταν αρνητική, δηλαδή ο λαός, η χώρα μας, γινόταν φτωχότερη με τη δική σας κυβέρνηση; Να θυμηθούμε ότι οι επενδύσεις στις τελευταίες χρονιές της διακυβέρνησής σας ήταν αρνητικές, ήταν        -1,5% και εν πάση περιπτώσει μηδενικές στην τετραετία, μια και θέλετε τον μέσο όρο της  τετραετίας; 
Δεν υπάρχει κανένας μα κανένας απολύτως δείκτης οικονομικός ο οποίος να είχε θετική πορεία με τη δική σας διακυβέρνηση. Είπατε, πού να φθάσει o δείκτης; Τον δείκτη του Χρηματιστηρίου, για να μη το ξεχνάει ο ελληνικός λαός, τον είχατε φθάσει στις 450 μονάδες. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν έχασε κανείς τότε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είχατε φθάσει το Χρηματιστήριο στις 450 μονάδες. 'Eνα χρηματιστήριο το οποίο τελικώς λειτουργούσε με τους κανόνες ενός περιπτέρου, όπως είπα προηγουμένως, της Ομόνοιας. Αυτοί ήταν οι κανόνες και οι θεσμοί του ελληνικού χρηματιστηρίου με τη δική σας διακυβέρνηση και όλα αυτά τα χρόνια τα οποία κυβερνήσατε και τα προηγούμενα και πριν το 1981. 
Θα ήθελα να σας θυμίσω ότι το 1996 o δείκτης τιμών του χρηματιστηρίου ήταν στις 800 μονάδες και σήμερα όντας στις 2200 κατάφερε να σταθεί στα πόδια του αξιοπρεπώς και είχε την καλύτερη "επίδοση" απ' όλα τα χρηματιστήρια όλου του κόσμου. Όλα τα προηγμένα, ανεπτυγμένα χρηματιστήρια του κόσμου  αντιμετώπισαν θα έλεγα, με πολύ μεγάλη σοβαρότητα και σεβασμό τις αντοχές του ελληνικού χρηματιστηρίου.
Αυτό δεν είναι τυχαίο. Οφείλεται ακριβώς στη θεσμική θωράκιση του ελληνικού χρηματιστηρίου, η οποία επιτεύχθηκε όλα αυτά τα τελευταία χρόνια.
Έτσι, λοιπόν, κύριοι συνάδελφοι, θα πρέπει να έχετε ιδιαίτερα μεγάλη υπομονή και θα είναι μάταιη η προσπάθειά σας, αν με τέτοιες προτάσεις ή και με άλλες που συζητούμε εδώ στη Βουλή, προσπαθείτε να αποκομίσετε, μέσω των λαϊκίστικων επιχειρημάτων σας, πρόσκαιρα πολιτικά οφέλη. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Οικονομίας και Οικονομικών "Κίνητρα για την ενίσχυση της Κεφαλαιαγοράς". Η πρόταση δεν τίθεται σε ψηφοφορία, διότι εμπίπτει στις διατάξεις του άρθρου 73 παράγραφος 3 του Συντάγματος.
Έχουν διανεμηθεί τα Πρακτικά της Παρασκευής 19 Ιουλίου 2002 και ερωτάται το Τμήμα εάν τα επικυρώνει. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Παρασκευής 19 Ιουλίου 2002 επικυρώθηκαν. 
Δέχεσθε, κύριοι συνάδελφοι, στο σημείο αυτό να λύσουμε τη συνεδρίαση;
ΟΛΟΙ  ΟΙ  ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, καλές διακοπές!
Με τη συναίνεση του Τμήματος και ώρα 14.03΄, λύεται η συνεδρίαση για την Τρίτη 20 Αυγούστου 2002 και ώρα 18.30΄, με αντικείμενο εργασιών του Τμήματος: νομοθετική εργασία σύμφωνα με την ημερήσια διάταξη που θα διανεμηθεί.
Ο   ΠΡΟΕΔΡΟΣ                                        ΟΙ  ΓΡΑΜΜΑΤΕΙΣ




1
ΣΥΝΕΔΡΙΑΣΗ 1-8-2002   ΣΕΛ.

