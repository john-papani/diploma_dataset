      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΠΣΤ΄
      Πέμπτη 13 Μαρτίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Δημήτρη Αλαμπάνου, σελ.
3. Ανακοινώνεται ότι τη συνεδρίαση παρακολουθούν μαθητές από το 9ο Γυμνάσιο Περιστερίου, το 1ο Τεχνικό Επαγγελματικό Εκπαιδευτήριο Δραπετσώνας Πειραιά, το Λύκειο Κισσάμου Χανίων, το Λύκειο Τσαγκαράδας Μαγνησίας, το Γυμνάσιο Ευξεινούπολης Μαγνησίας, σελ.
4. Συζήτηση επί του Κανονισμού της Βουλής, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 18 Μαρτίου 2003, σελ.
4) Συζήτηση επικαίρων ερωτήσεων:
α) Προς τον Υπουργό Πολιτισμού: i) σχετικά με τη λύση του γηπεδικού προβλήματος των ποδοσφαιρικών ομάδων ΑΕΚ, Ολυμπιακού και Παναθηναϊκού, σελ.
ii) σχετικά με τη διακοπή επιχορήγησης του Θεατρικού Οργανισμού «Κάτω από τη Γέφυρα» στον Πειραιά, σελ.
iii) σχετικά με τη λήψη των αναγκαίων μέτρων για την άρση του αδιεξόδου στο επαγγελματικό ποδόσφαιρο, σελ.
β) Προς τον Υπουργό Οικονομίας και Οικονομικών, σχετικά με τον εκσυγχρονισμό του θεσμικού πλαισίου των Ανωτάτων Στρατιωτικών Εκπαιδευτικών Ιδρυμάτων, σελ.
γ) Προς τον Υπουργό Ανάπτυξης: i) σχετικά με τις αυξήσεις στις τιμές των προϊόντων και των υπηρεσιών, σελ.
ii) σχετικά με την απευθείας ανάθεση της ετήσιας ασφαλιστικής κάλυψης των Ελληνικών Πετρελαίων, σελ.
δ) Προς τον Υπουργό Γεωργίας, σχετικά με την κατάργηση του ειδικού καθεστώτος εφοδιασμού των νησιών του Αιγαίου, τις συνέπειες στο εισόδημα των μελισσοκόμων των νησιών κλπ., σελ.
ε) Προς τον Υπουργό Υγείας και Πρόνοιας, σχετικά με τις υποδομές και την πρόσληψη του αναγκαίου προσωπικού στα Τμήματα Επειγόντων Περιστατικών στη Θεσσαλονίκη, σελ.
στ) Προς τον Υπουργό Εργασίας και Κοινωνικών Ασφαλίσεων, σχετικά με την απελευθέρωση του ωραρίου λειτουργίας των καταστημάτων κλπ., σελ.
5. Συζήτηση επερώτησης αρμοδιότητας των Υπουργείων Οικονομίας και Οικονομικών και Ανάπτυξης, σχετικά με τις μικρομεσαίες επιχειρήσεις, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΝΝΑΚΟΥ Μ., σελ.
ΘΕΟΔΩΡΟΥ Χ., σελ.
ΛΙΑΝΗΣ Γ., σελ.
ΝΑΚΟΣ Α., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ Α., σελ.
ΠΑΠΟΥΤΣΗΣ Χ., σελ.
ΣΚΟΠΕΛΙΤΗΣ Σ., σελ.
ΣΤΕΡΓΙΟΥ Ι., σελ.
ΣΤΡΙΦΤΑΡΗΣ Σ., σελ.
ΤΖΙΟΛΑΣ Ε., σελ.
ΦΑΣΟΥΛΑΣ Π., σελ.
ΦΛΩΡΙΔΗΣ Γ., σελ.
ΧΑΤΖΗΜΙΧΑΛΗΣ Φ., σελ.
ΧΡΥΣΑΝΘΑΚΟΠΟΥΛΟΣ Α., σελ.
Β. Επί της επερώτησης:
ΚΑΛΑΦΑΤΗΣ Α., σελ.
ΚΑΛΛΙΩΡΑΣ Η., σελ.
ΚΩΣΤΟΠΟΥΛΟΣ Δ., σελ.
ΝΙΚΟΛΟΠΟΥΛΟΣ Ν., σελ.
ΞΗΡΟΤΥΡΗ Α., σελ.
ΡΕΓΚΟΥΖΑΣ Α., σελ.
ΣΚΡΕΚΑΣ Θ., σελ.
Γ. Επί του Κανονισμού της Βουλής:
ΑΛΟΓΟΣΚΟΥΦΗΣ Γ., σελ.
ΚΑΣΤΑΝΙΔΗΣ Χ., σελ.
ΣΓΟΥΡΙΔΗΣ Π., σελ.

      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΠΣΤ΄
      Πέμπτη 13 Μαρτίου 2003
      
      Αθήνα, σήμερα στις 13 Μαρτίου 2003, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αλέξανδρο Χρυσανθακόπουλο, Βουλευτή Αχαΐας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμος Φερών Μαγνησίας ζητεί την ματαίωση της πώλησης των εγκαταστάσεων της ΚΥΔΕΠ στο Βελεστίνο.
      2. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Γονέων  του 37ου  Ενιαίου Λυκείου Αθηνών ζητούν να μη γίνει η συγχώνευση  του 37ου Λυκείου με το 7ο Λύκειο.
      3. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ δηλώνει την αντίθεσή της προς το νέο Κανονισμό Λειτουργίας Πρακτόρων, Δικαιωμάτων και Υποχρεώσεων Πρακτόρων ΟΠΑΠ.
      4. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Περιφερειακό Τμήμα Νομού Αιτωλ/νίας του ΤΕΕ ζητεί τη διάσωση της παραδοσιακής οικίας Σωχωρίτη στο Αγρίνιο.
      5. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού  ζητεί την ανάκληση της Υπουργικής Απόφασης Μηχανικών του Υπ. Οικονομίας και Οικονομικών για την παρακράτηση φόρου εισοδήματος από μισθούς, ημερομίσθια, συντάξεις και λοιπές παροχές που θα καταβληθούν στους δικαιούχους κατά το ημερολογιακό έτος 1998.
      6. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η δημιουργία ινστιτούτου σεισμολογίας στο Πανεπιστήμιο Κρήτης.
      7. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ  κατέθεσε δημοσίευμα εφημερίδας στο οποίο ζητείται η καταβολή των στρεμματικών ενισχύσεων στους σταφιδοπαραγωγούς του Νομού Ηρακλείου.
      8. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η δημιουργία αλιευτικού καταφυγίου στους Καλούς Λιμένες Ηρακλείου.
      9. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο καταγγέλλεται η εισαγωγή και πώληση σταφίδας από το ΙΡΑΝ ως ελληνικό προϊόν.
      10. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Λουτρόπολης Θέρμου Λέσβου ζητεί οικονομική βοήθεια για την αποκατάσταση των ζημιών που προκάλεσε η κακοκαιρία στην περιοχή του.
      11. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Αγροτικός Συνεταιρισμός Εσπεριδοκαλλιεργητών Χίου ζητεί να του χορηγηθεί πίστωση για την καταπολέμηση της επιδημικής ασθένειας άκαρι στις εσπεριδοκαλλιέργειες της περιοχής του.
      12. Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύλλογος Πολυτέκνων Νομού Καρδίτσας ζητεί να συμπεριληφθούν όλες οι πολύτεκνες οικογένειες, στο πρόγραμμα δωρεάν διανομής αγαθών από τα αποθέματα παρεμβάσεις.
      13. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Ευάγγελος Ζωγράφος ζητεί να του εγκρίνει το ΑΣΕΠ την αίτησή του για θέση χειριστή Η/Υ στο Υπ. Οικονομικών.
      14. Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία το Παμμαγνησιακό Αντιναρκωτικό Μέτωπο ζητεί μέσω της ελληνικής προεδρίας της Ευρωπαϊκής Ένωσης να ληφθούν μέτρα για την καταστροφή των καλλιεργειών οπιοπαπαρούνας στο Αφγανιστάν.
      15. Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία το Κέντρο Κοινωνικής Στήριξης Νομού Κιλκίς ζητεί την αύξηση της οικονομικής του ενίσχυσης.
      16. Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία το Σωματείο Υπεργολάβων ιδιοκτητών οδοποιητικών και εκσκαπτικών μηχανημάτων Αττικής «Η ΕΝΩΣΙΣ» ζητεί να αποβληθούν οι τεχνικές εταιρείες από το έργο των αναπλάσεων.
      17. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Υπεργολάβων ιδιοκτητών οδοποιητικών και εκσκαπτικών μηχανημάτων Αττικής «Η ΕΝΩΣΙΣ» ζητεί να αποβληθούν οι τεχνικές εταιρείες από το έργο των αναπλάσεων.
      18. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί την επίλυση συνταξιοδοτικού προβλήματος των μελών του.
      19. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Εργαζομένων «Βοήθεια στο σπίτι» ζητεί την τακτοποίηση των μελών του σε οργανικές θέσεις στα πλαίσια του ΠΕΣΥΠ.
      20. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα στο οποίο το Ινστιτούτο Καταναλωτών συνιστά την προσοχή για την Travel Card.
      21. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα το οποίο αναφέρεται στις αυξήσεις των οπωροκηπευτικών προϊόντων.
      22. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρει πως στην κορυφή των παραπόνων του τραπεζικού διαμεσολαβητή είναι οι πιστωτικές κάρτες και τα δάνεια.
      23. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιτάνου Λασιθίου ζητεί την αύξηση των οργανικών θέσεων αστυνομικών για το Νομό Λασιθίου.
      24. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Δονούσας ζητεί την παρουσία μόνιμης αστυνομικής δύναμης στη νήσο Δονούσα.
      25. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου επισημαίνει  την επικινδυνότητα του λιμανιού της Πούντας Πάρου και ζητεί την κατασκευή έργων βελτίωσής του.
      26. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την  οποία η Κοινότητα Ανάφης ζητεί να εξαιρεθούν οι επαγγελματίες της νήσου Ανάφης από την υποχρεωτική ασφάλιση στο ΤΕΒΕ.
      27. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων ενιαίου Λυκείου Παροικίας Πάρου ζητεί το ΙΕΚ Πάρου να μη συστεγάζεται με το Λύκειο Πάρου.
      28. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολεγάνδρου ζητεί να εγκριθεί και δεύτερη θέση αγροτικού ιατρού στο περιφερειακό ιατρείο της.
      29. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Παροικίας Πάρου ζητεί την επέκταση του πέτρινου κυματοθραύστη της νήσου Αντιπάρου.
      30. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου ζητεί να επεκταθεί το μέτρο του «αυτόματου κλεισίματος» και στις ΑΕ και ΕΠΕ, με χαμηλό τζίρο.
      31. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Μορφωτικός – Πολιτιστικός Σύλλογος Αρτεσιανού Καρδίτσας ζητεί οικονομική ενίσχυση, για την υλοποίηση προγραμματισμένων δραστηριοτήτων του.
      32. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Σύνδεσμος Ύδρευσης Καρδίτσας Σοφάδων και Πέριξ Κοινοτήτων ζητεί έκτακτη οικονομική ενίσχυση για την αποκατάσταση των ζημιών από την κακοκαιρία στο δίκτυο ύδρευσης του Νομού Καρδίτσας.
      33. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Σύλλογος Πολιτικών Συνταξιούχων, Δημοσίων Υπαλλήλων Νομού Καρδίτσας ζητεί την επίλυση του θέματος των οφειλών του Δημοσίου στους φαρμακοποιούς, το οποίο ταλαιπωρεί τους ασφαλισμένους στο Δημόσιο.
      34. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Πλαστήρα Νομού Καρδίτσας ζητεί επιχορήγηση για την αντιμετώπιση των κατολισθήσεων.
      35. Ο Βουλευτής Αττικής και Γ΄ Αντιπρόεδρος της Βουλής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Μεγαρέων Αττικής ζητεί οικονομική ενίσχυση για την ανακατασκευή του οδικού αγροτικού δικτύου από τις βλάβες που υπέστη εξαιτίας της κακοκαιρίας.
      36. Ο Βουλευτής Αττικής και Γ΄ Αντιπρόεδρος της Βουλής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Νέας Περάμου Αττικής ζητεί τη μελέτη προτάσεων όσον αφορά στα στρατόπεδα της περιοχής.
      37. Ο Βουλευτής Αττικής και Γ΄ Αντιπρόεδρος της Βουλής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία οι Δήμοι Γέρακα, Γλυκών Νερών, Παιανίας, Παλλήνης, Ραφήνας και οι Κοινότητες Ανθούσας και Πικερμίου Αττικής ζητούν την άμεση υλοποίηση του έργου της αποχέτευσης, στα Μεσόγεια.
      38. Ο Βουλευτής Αττικής και Γ΄ Αντιπρόεδρος της Βουλής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Σπάτων Αττικής ζητεί να συμπεριληφθούν στους Δήμους Ολυμπιακού ενδιαφέροντος.
      39. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Νομού Μεσσηνίας, προτείνει την αύξηση του προσωπικού της Πυροσβεστικής Υπηρεσίας του αεροδρομίου Καλαμάτας και την εκπαίδευση των υπαλλήλων πάνω σε πολιτικά αεροσκάφη για την κάλυψη της πυρασφάλειας και των ατυχημάτων.
      40. Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Ιατρικός Σύλλογος Χανίων ζητεί να γίνουν άμεσες ενέργειες για τη λειτουργία της Μονάδας Νεογνών του Νοσοκομείου Χανίων.
      41. Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αργιθέας Νομού Καρδίτσας ζητεί οικονομική ενίσχυση για την αντιμετώπιση των ζημιών από την κακοκαιρία στην ορεινή και δυσπρόσιτη περιοχή του Δήμου Αργιθέας.
      42. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Φερών Μαγνησίας ζητεί την ένταξη του οικισμού  Ελευθεροχωρίου σε πρόγραμμα απονίτρωσης του πόσιμου νερού.
      43. Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί την επαναφορά  και τον εκσυγχρονισμό των δρομολογίων των ΟΣΕ  στην Πελοπόννησο.
      44. Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Σύλλογος Υπαλλήλων Νοτιοανατολικής Πελοποννήσου Προερχομένων από το Υπουργείο Εσωτερικών ζητεί τη χορήγηση ειδικής πρόσθετης αμοιβής στους μεταταγμένους στις Νομαρχιακές Αυτοδιοικήσεις, πρώην υπαλλήλους του Υπουργείου Εσωτερικών.
      45. Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Εμποροβιομηχανικός Σύλλογος Τρίπολης «Ο ΕΡΜΗΣ» ζητεί την άμεση αποκατάσταση των ζημιών στο οδικό δίκτυο και τη λήψη μέτρων, για την ενίσχυση της Περιφέρειας Ανατολικής Πελοποννήσου.
      46. Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αρκαδίας ζητεί επιπλέον της έκτακτης επιχορήγησης, οικονομική βοήθεια, για την αποκατάσταση των ζημιών από την κακοκαιρία σε όλο το Νομό Αρκαδίας.
      47. Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία οι ανώτατοι (ε.α.) αξιωματικοί διαμαρτύρονται για τον επικείμενο πόλεμο των ΗΠΑ κατά του Ιράκ.
      48. Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Δασκάλων και Νηπιαγωγών Χανίων ζητεί την επίλυση του κτηριακού προβλήματος των σχολείων των Χανίων.
      49. Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Συνταξιούχων ΙΚΑ Νομού Καβάλας «Η ΕΝΣΩΜΑΤΩΣΗ» ζητεί την ικανοποίηση αιτημάτων των συνταξιούχων του ΙΚΑ.
      50. Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Λευκιμμαίων Κέρκυρας ζητεί να μην εγκριθεί η εγκατάσταση μονάδας αποθήκευσης και εμπορίας υγραερίου στην περιοχή του.
      51. Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Εμπόρων – Καταστηματαρχών Δήμου Λευκιμμαίων ζητεί να μην επιτραπεί η εγκατάσταση της ΠΕΤΡΟΓΚΑΖ στο Δήμο Λευκίμμης.
      52. Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία οι Σύλλογοι Εκπολιτιστικός – Εξωραϊστικός και Ιδιοκτητών Ενοικιαζομένων Δωματίων και Επιπλωμένων Δ/των Κάβου Λευκίμμης Κέρκυρας ζητούν να μην εγκριθεί η εγκατάσταση μονάδας υγραερίου στο Δήμο Λευκίμμης.
      53. Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Κέρκυρας ζητεί την επαναπρόσληψη των εργαζομένων του ξενοδοχείου «ΕΛΛΗΝΙΣ» στην Κέρκυρα.
      54. Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσιεύματα εφημερίδων στα οποία επισημαίνεται ότι δεν έχουν απορροφηθεί τα χρήματα που έχουν δεσμευθεί για το Νομό Κέρκυρας στο πλαίσιο του προγράμματος «Ελλάδα 2004».
      55. Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η μείωση της τιμής των αεροπορικών εισιτηρίων από και προς τη νήσο Κέρκυρα κατά τη χειμερινή περίοδο.
      56. Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται να μην τοποθετηθεί κεραία κινητής τηλεφωνίας της VODAFON σε περιοχή των Ευρωπούλων Κέρκυρας.
      57. Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε δημοσίευμα εφημερίδας το οποίο αναφέρεται σε αναθέσεις του ΟΤΕ προς την Intracom.
      58. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η αύξηση της αστυνομικής δύναμης του Αστυνομικού Σταθμού Κρουσώνα.
      59. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η κυρία Άννα Γαρεφαλάκη, νηπιαγωγός, ζητεί να συμπεριληφθεί στην επετηρίδα διορισμού, αφού πήρε το πτυχίο της το έτος 1989.
      60. Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία οι Δήμοι Νάξου και Δρυμαλίας Κυκλάδων ζητούν την αποκατάσταση των ζημιών που προκάλεσαν οι ραγδαίες βροχοπτώσεις στις περιοχές τους.
      61. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Σύλλογος Γαβαλιωτών Αθήνας ζητεί τον εξοπλισμό του περιφερειακού ιατρείου Γαβαλούς με έπιπλα και ιατρικά εργαλεία.
      62. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Νομού Μεσσηνίας ζητεί την αναγνώριση του επαγγέλματος του πυροσβέστη  ως επικίνδυνου και ανθυγιεινού.
      63. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Διεύθυνση Οικονομικού της Νομαρχιακής Αυτοδιοίκησης Εύβοιας ζητεί την επιχορήγηση της Ν.Α. Εύβοιας για δαπάνες υπερωριακής απασχόλησης υπαλλήλων.
      64. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Πολυτέκνων Κύμης και Περιχώρων ζητεί την αποδοχή πρότασης για την επίλυση του στεγαστικού προβλήματος των πολυτέκνων.
      65. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση της καταβολής των αποζημιώσεων για τους ελαιοπαραγωγούς της Μαγνησίας, εξαιτίας της απεργίας των γεωπόνων του ΕΛΓΑ.
      66. Οι Βουλευτές κύριοι ΦΩΤΗΣ ΚΟΥΒΕΛΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία η Πανελλήνια Επαγγελματική Ένωση Εργαστηριακών Γιατρών Βιοπαθολόγων – Κυτταρολόγων – Παθολογοανατόμων ζητεί την καταβολή όλων των δεδουλευμένων των μελών της από τον Οίκο Ναύτου.
      67. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Εργαζομένων  «Βοήθεια στο σπίτι» ζητεί την τοποθέτηση όλων των μελών του σε οργανικές θέσεις τακτικού προσωπικού.
      68. Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Νέας Φιλαδέλφειας Αττικής δηλώνει την αντίθεσή του στα σχεδιαζόμενα έργα επέκτασης, κατασκευής και χρήσης του σταδίου της Α.Ε.Κ.
      69. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Βόρειας Κυνουρίας Αρκαδίας ζητεί τη συνέχιση της λειτουργίας του ταχυδρομικού γραφείου Αγίου Ανδρέα Βόρειας Κυνουρίας.
      70. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Τεγέας Αρκαδίας ζητεί την επισκευή του οδοστρώματος του επαρχιακού δρόμου που συνδέει τα Δημοτικά Διαμερίσματα Βουνού, Κανδάλου και Κερασίτσας Τεγέας.
      71. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Ένωση Αγροτικών Συνεταιρισμών Νομού Αρκαδίας ζητεί τη λήψη μέτρων για τη διάθεση  της πατατοπαραγωγής της περιοχής της.
      72. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Βόρειας Κυνουρίας ζητεί έκτακτη οικονομική ενίσχυση για την αποκατάσταση των ζημιών που προκάλεσε η σφοδρή κακοκαιρία στην περιοχή του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1255/28-8-02 ερώτηση δόθηκε με το υπ΄ αριθμ. 638/16-2-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην με αριθμό 1235/28-8-02 ερώτηση, που μας διαβίβασε με το 331/17.9.02 έγγραφο το Υπουργείο Δικαιοσύνης και κατατέθηκε στη Βουλή από το Βουλευτή κ. Ν. Νικολόπουλο, σχετικά με το πιο πάνω θέμα, σας γνωρίζουμε τα ακόλουθα:
      1. Η Επιτροπή για τη φορολογική μεταρρύθμιση, παρουσιάζοντας τις προτάσεις της έδωσε τις κατευθυντήριες γραμμές για τη φορολογική μεταρρύθμιση που σαν στόχο έχουν:
      - την απλούστευση των διαδικασιών λειτουργίας του συστήματος φορολογίας,
      - την ενίσχυση της ανταγωνιστικότητας της οικονομίας μας,
      - τον εκσυγχρονισμό του φορολογικού συστήματος και καλύτερο έλεγχο των συναλλαγών.
      2. Η πρόταση για επιβολή ΦΠΑ στην παροχή υπηρεσιών των δικηγόρων, περιλαμβάνεται, μεταξύ άλλων, στις προτάσεις της «Επιτροπής αναμόρφωσης του Ελληνικού φορολογικού συστήματος».
      Οι προτάσεις της επιτροπής, όπως ήδη έχει ανακοινωθεί, δεν είναι δεσμευτικές για το Υπουργείο, αλλά μελετώνται και αποτελούν αντικείμενο διαλόγου με τους ενδιαφερόμενους φορείς. Σημειώνεται ότι, από τις προτάσεις θα υλοποιηθούν, όσες από αυτές είναι δημοσιονομικά αναγκαίες και κοινωνικά δίκαιες.
      Ο Υφυπουργός
      ΑΠ. ΦΩΤΙΑΔΗΣ»
      2. Στην με αριθμό 1831/25-9-02 ερώτηση δόθηκε με το υπ΄ αριθμ. 459/16-10-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στη με αριθμό 1831/25-9-02 ερώτηση που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με καθυστέρηση είσπραξης των αναδρομικών συντάξεων του θανόντος συνταξιούχου του ΟΓΑ κ. Βασ. Σφακιανάκη στη δικαιούχο σύζυγό του Δήμητρα Σφακιανάκη, σας πληροφορούμε τα ακόλουθα:
      Σύμφωνα με όσα μας γνώρισε ο Οργανισμός, ο θανών Βασίλειος Σφακιανάκης δικαιώθηκε τμηματική σύνταξη του Κλάδου Κύριας Ασφάλισης Αγροτών, ανάλογα με τα (15) χρόνια ασφάλισής του στον ΟΓΑ και εντάχθηκε στο Μητρώο Συνταξιούχων το μήνα Ιούνιο 2002.
      Τα δικαιολογητικά για την καταβολή του βοηθήματος εξόδων κηδείας και των ανείσπρακτων συντάξεών του, κατατέθηκαν στον Ανταποκριτή του ΟΓΑ του Διαμερίσματος Ανδριανής του Δήμου Νικηφόρου Δράμας την 26-4-2002 και περιήλθαν στην Υπηρεσία του Οργανισμού στις 16-5-2002.
      Ήδη, έχουν ελεγχθεί από τον ΟΓΑ και θα προωθηθούν για μηχανογραφική επεξεργασία, προκειμένου να πληρωθεί η επιζώσα σύζυγός του το βοήθημα εξόδων κηδείας, το Α’ δεκαήμερο του μηνός Δεκεμβρίου, τρέχοντος έτους.
      Μετά την πληρωμή του βοηθήματος εξόδων κηδείας, θα γίνει εκκαθάριση του λογαριασμού των συντάξεών του και θα αποσταλούν στη δικαιούχο σύζυγό του Δήμητρα Σφακιανάνη, στις αρχές Φεβρουαρίου 2003 οι ανείσπρακτες συντάξεις.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      3. Στην με αριθμό 1758/23-9-02 ερώτηση δόθηκε με το υπ’ αριθμ. 455/16-10-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 1758/23-9-2002 ερώτηση, που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με καθυστέρηση έκδοσης συνταξιοδοτικής απόφασης από τον ΟΓΑ, της κας Δέσποινας Παπαεμμανουήλ, σας πληροφορούμε τα ακόλουθα:
      Σύμφωνα με όσα μας γνώρισε ο Οργανισμός, για την ανωτέρω ασφαλισμένη εκδόθηκε απόφαση χορήγησης σύνταξης, η οποία προωθείται για μηχανογραφική επεξεργασία προκειμένου να πληρωθεί το πρώτο δεκαήμερο του μηνός Νοεμβρίου τρέχοντος έτους.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      4. Στην με αριθμό 1857/26-9-02 ερώτηση δόθηκε με το υπ’ αριθμ. 2654/16-10-02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 1857/26-9-2002, που κατέθεσε στη Βουλή ο Βουλευτής, κ. Π. ΚΡΗΤΙΚΟΣ, σας γνωρίζουμε ότι η επίλυση των προβλημάτων που αντιμετωπίζουν οι Υπηρεσίες και το αστυνομικό προσωπικό αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής οικονομικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του, για την καλύτερη και αποτελεσματικότερη αστυνόμευση όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
      Σε συνεργασία με τις συνδικαλιστικές ενώσεις του προσωπικού εξετάζονται από το Υπουργείο μας τα προβαλλόμενα δίκαια θεσμικά και οικονομικά αιτήματά τους και σε όσα δεν έχουν δοθεί λύσεις καταβάλλονται συντονισμένες προσπάθειες, ώστε να αντιμετωπισθούν, σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες.
      Σε ό,τι αφορά τις συνθήκες εργασίας των αστυνομικών ρυθμιστών κυκλοφορίας πρέπει να επισημάνουμε ότι πράγματι τα τελευταία χρόνια, εκτός των άλλων παραγόντων, η συνεχής αύξησης του αριθμού των κυκλοφορούντων οχημάτων, ιδιαίτερα στο λεκανοπέδιο Αττικής και στη Θεσσαλονίκη, έχει επιβαρύνει τις περιβαλλοντικές συνθήκες υπό τις οποίες διαβιούν οι κάτοικοι των εν λόγω περιοχών και κυρίως έχει επιβαρυνθεί η ατμοσφαιρική και ηχητική ρύπανση. Από τους περισσότερους εκτεθειμένους στις συνθήκες αυτές είναι ασφαλώς και οι αστυνομικοί των Υπηρεσιών Τροχαίας, οι οποίοι ασκούν καθήκοντα ρύθμισης της κυκλοφορίας σε μεγάλους οδικούς κόμβους.
      Για τους  λόγους αυτούς, που έχουν να κάνουν με την προστασία της υγείας, αλλά και γενικότερα με την εργασιακή ασφάλεια, ο χρόνος εργασίας του αστυνομικού προσωπικού που εκτελεί υπηρεσία ακίνητου σκοπού ρυθμιστή τροχαίας κίνησης, σύμφωνα με τις διατάξεις του π.δ. 394/2001, ανέρχεται στις 30 ώρες κατά την πενθήμερη εβδομάδα εργασίας και είναι μικρότερος από το χρόνο εργασίας των αστυνομικών που υπηρετούν σε άλλες Υπηρεσίες.
      Για το θέμα του εφοδιασμού του αστυνομικού προσωπικού αυτής της κατηγορίας με ειδικές συσκευές φίλτρου πρέπει να επισημάνουμε ότι, σύμφωνα και με την άποψη της Υπηρεσίας, κάτι τέτοιο δεν ενδείκνυται, αφού θα δυσχέραινε το έργο των τροχονόμων και θα καθιστούσε αδύνατη τη χρήση άλλων απαραίτητων εξαρτημάτων, όπως η αστυνομική σφυρίχτρα κλπ.
      Τέλος, σε ό,τι αφορά την χορήγηση επιδόματος επικίνδυνης και ανθυγιεινής εργασίας στους αστυνομικούς, σας πληροφορούμε ότι οι αποδοχές αυτών ρυθμίζονται από τις διατάξεις, που αφορούν το ενιαίο μισθολόγιο του προσωπικού των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος. Από τις διατάξεις αυτές δεν προβλέπεται η χορήγηση επιδόματος ανθυγιεινής και επικίνδυνης εργασίας, αλλά στο ανωτέρω προσωπικό χορηγείται επίδομα ειδικής απασχόλησης, λόγω των ιδιαιτέρων συνθηκών εργασίας του, ενώ πρέπει να τονισθεί ότι η χορήγηση στους αστυνομικούς επιδομάτων, πέραν των προβλεπομένων, δεν είναι δυνατό να εξετασθεί έξω από το υφιστάμενο νομοθετικό πλαίσιο, αφού κάτι τέτοιο θα ανέτρεπε το ενιαίο μισθολόγιο και την εξομοίωση του προσωπικού που υπάγεται σε αυτό.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      5. Στην με αριθμό 1816/25.9.02 ερώτηση δόθηκε με το υπ’ αριθμ. 3768/16.10.02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 1816/25.9.02 που κατέθεσε στη Βουλή ο Βουλευτής κ. Σωτήρης Χατζηγάκης και σε ό,τι αφορά τις επιστροφές φόρων (φόρου εισοδήματος φόρου κεφαλαίου, κλπ.), πλην αυτών που διέπονται από ειδικές διατάξεις, λόγω αρμοδιότητας, σας πληροφορούμε τα ακόλουθα:
      Με τις διατάξεις του άρθρου 35 του ν. 2214/94 προβλέπεται η αναστολή επιστροφής φόρων, για τη διασφάλιση του Δημοσίου συμφέροντος, μέχρι τη διενέργεια ελέγχου εφόσον υπάρχουν ανέλεγκτες χρήσεις.
      Με το υπ’ αριθμ. 1125155/9608-19/001694 (ΠΟΛ 1249) έγγραφο των συναρμοδίων Υπηρεσιών του Υπουργείου Οικονομικών, δόθηκαν οδηγίες των προαναφερομένων διατάξεων, και ειδικότερα διευκρινίστηκαν οι απαραίτητες προϋποθέσεις που θα έπρεπε να πληρούνται από τους δικαιούχους για την έγκριση της επιστροφής των απαιτήσεών τους (μη έκδοση πλαστών ή εικονικών τιμολογίων, μη ύπαρξη ζημίας, μη ύπαρξη φοροδιαφυγής, μη ύπαρξη ανέλεγκτων χρήσεων κλπ.).
      Για το λόγο όμως ότι, παρατηρήθηκε το φαινόμενο να διαβιβάζονται τα αιτήματα των δικαιούχων στην αρμόδια Υπηρεσία, για την σχετική έγκριση χωρίς να πληρούνται οι προϋποθέσεις που είχαν επισημανθεί, με αποτέλεσμα να δημιουργούνται προβλήματα αλληλογραφίας, διαδικασιών, καθυστερήσεις κλπ. καθώς και εύλογα παράπονα των φορολογουμένων, δόθηκαν πρόσθετες-συμπληρωματικές οδηγίες για την αποφυγή των φαινομένων αυτών με το αριθ. 1065898/3125-19/0016/14-8-2002 έγγραφο των συναρμοδίων Υπηρεσιών του Υπουργείου Οικονομικών.
      Με τις οδηγίες, που περιλαμβάνονται στο εν λόγω έγγραφο, προς τους Προϊσταμένους των Δ.Ο.Υ. όλης της Επικράτειας αντιμετωπίζεται το θέμα των επιστροφών από οποιαδήποτε αιτία κατά τέτοιο τρόπο που παρέχονται όλα τα εχέγγυα προστασίας των συμφερόντων του Δημοσίου αλλά και των ιδίων των δικαιούχων-φορολογουμένων.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      6. Στην με αριθμό 1815/25.9.02 ερώτηση δόθηκε με το υπ αριθμ. 2647/16.10.02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 1815/25.9.02 που κατέθεσε στη Βουλή ο Βουλευτής κ. Σ. Χατζηγάκης, σας γνωρίζουμε ότι, για την αντιμετώπιση των συνταξιοδοτικού περιεχομένου θεμάτων, αρμόδιο, σύμφωνα με το άρθρο 73 του Συντάγματος, είναι το Υπουργείο Οικονομίας και Οικονομικών, στο οποίο διαβιβάζουμε φωτοαντίγραφο της ερώτησης, προκειμένου να σας ενημερώσει σχετικά.
      Σε ό,τι αφορά τις αποδοχές των εν ενεργεία αστυνομικών και πυροσβεστικών υπαλλήλων, σας πληροφορούμε ότι, με τις διατάξεις των ν. 2592/98 και 2768/99, αναπροσαρμόσθηκαν οι συντελεστές όλων των βαθμών, ενώ, με τις διατάξεις του ν. 3016/2002, ο μηνιαίος βασικός μισθός του ανθυπολοχαγού, που αποτελεί τη βάση για τη διαμόρφωση των βασικών μισθών όλων των βαθμών της ιεραρχίας, ορίσθηκε σε 650 ευρώ, από 1.1.2002.
      Ωστόσο πρέπει να επισημάνουμε ότι, παρά τα σημαντικά βήματα που έγιναν τα τελευταία χρόνια, για τη βελτίωση της οικονομικής θέσης του αστυνομικού και πυροσβεστικού προσωπικού, η Κυβέρνηση, συνεπής στις δεσμεύσεις της έναντι αυτού, συνεχίζει με αμείωτο ενδιαφέρον τις προσπάθειές της προς την κατεύθυνση αυτή, με βάση το ενιαίο μισθολόγιο του προσωπικού των Ενόπλων Δυνάμεων και των Σωμάτων Ασφαλείας. Ήδη, με τις διατάξεις του άρθρου 37 του ν. 3016/2002, αναθεωρήθηκε το ισχύον σύστημα μισθολογικών προαγωγών και αντιμετωπίσθηκαν οι όποιες ανισότητες και αδικίες είχαν δημιουργηθεί με τις διατάξεις του ν. 2838/2000, για το σύνολο του προσωπικού, αξιωματικούς και κατωτέρους. Με τις ρυθμίσεις αυτές που αποτελούσαν πάγιο αίτημά του, επέρχεται σημαντική βελτίωση στην οικονομική θέση του συνόλου του προσωπικού, γεγονός που αναγνωρίσθηκε και από τις συνδικαλιστικές του ενώσεις.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      7. Στην με αριθμό 1811/25-9-02 ερώτηση δόθηκε με το υπ’ αριθμ. 113725/16-10-02 έγγραφο από τον Υφυπουργό Οικονομικών η ακόλουθη απάντηση:
      Επί της ερώτησης με αριθμό 1811/25-9-2002 που κατέθεσε στη Βουλή ο Βουλευτής κ. Π. Μαντούβαλος, σας γνωρίζουμε τα εξής:
      Η απόφαση παραχώρησης χρήσης των πλοίων δίωξης λαθρεμπορίου του Σ.Δ.Ο.Ε. έγινε επ’ αόριστο χρόνο και προβλέπει την έκτακτη χρησιμοποίησή των από το Σ.Δ.Ο.Ε., όταν τούτο κριθεί αναγκαίο για την αντιμετώπιση κάθε οικονομικού εγκλήματος.
      Από το ν. 2343/95 άρθρο 4 παρ. 6 προβλέπεται η συνεργασία του Σ.Δ.Ο.Ε. τόσο με τις λοιπές αρχές του Υπουργείου Οικονομίας και Οικονομκών όσο και με το Λιμενικό, οι οποίες μάλιστα υποχρεούνται να συνδράμουν αυτό άμεσα και αποτελεσματικά όταν τους ζητηθεί.
      Με την παραχώρηση της χρήσης των πλοίων στο Λιμενικό δεν αφαιρείται η αρμοδιότητα του Σ.Δ.Ο.Ε. για δίωξη του Οικονομικού Εγκλήματος στη θάλσσσα, ούτε προκαλείται  κενό στον ελεγκτικό μηχανισμό όσον αφορά το λαθρεμπόριο των καυσίμων, τσιγάρων, όπλων και ναρκωτικών. Θα εξακολουθεί να αποτελεί αντικείμενο ελέγχου οποιαδήποτε αξιόποινη πράξη  έχει σχέση με τα οικονομικά αυτά εγκλήματα η δίωξη των οποίων θα περιλαμβάνεται στον ετήσιο προγραμματισμό των ελεγκτικών στόχων του Σ.Δ.Ο.Ε.
      Αντίθετα με την Απόφαση παραχώρησης πολλαπλασιάζεται η αποτελεσματικότητα του Σ.Δ.Ο.Ε. στην πάταξη του θαλασσίου οικονομικού εγκλήματος το οποίο θα έχει στη διάθεσή του πλέον 200 σκάφη και όχι μόνο 14 στα πλαίσια τόσο της σύμβασης αλλά και των θεσμικών πλαισίων του ιδρυτικού του νόμου.
      Η διαφύλαξη των θαλασσίων δρόμων για τη διασφάλιση των Εθνικών και Ευρωπαϊκών συνόρων από την αντιμετώπιση των λαθρομεταναστών ενόψει και των αυξημένων αναγκών ασφαλείας των Ολυμπιακών Αγώνων και εφόσον αυτές οι ανάγκες και συνθήκες διαρκούν δεν επιτρέπει σκέψεις για πρόθεση ανάκλησης την επομένη της υπογραφής της σύμβασης παραχώρησης.
      Ο Υφυπουργός
      Α. ΦΩΤΙΑΔΗΣ»
      8. Στην με αριθμό 1873/27-9-02  ερώτηση δόθηκε με το υπ’ αριθμ. 96346/22-10-02 έγγραφο από τον Υφυπουργό Υγείας και Πρόνοιας  η ακόλουθη απάντηση:
      «Απαντώντας στην με αριθμό 1873/27-9-2002 ερώτηση που κατατέθηκε στη Βουλή από το Βουλευτή κ. Α. Φλωρίνη αναφορικά με το Νοσοκομείο Πολυγύρου Χαλκιδικής, σας γνωρίζουμε τα εξής:
      Για την εύρυθμη λειτουργία του Νοσοκομείου, για εφημερίδες ιατρικού προσωπικού για το έτος 2002, εγκρίθηκε το ποσό των 2.371.240 ευρώ.
      Επίσης για το έτος 2002 δόθηκαν οι παρακάτω ιατρικές θέσεις:
      Μία (1) θέση Επιμ. Α΄ Μικροβιολογίας Εκσκ. Κ.Υ.
      Μία (1) θέση Επιμ. Β΄ Αιματολογίας ή Μικροβιολογίας
      Μία (1) θέση Δ/ντή Παιδιατρικής 
      Μία (1) θέση Επιμ. Β΄ Παθολογίας
      Επίσης, με το αρ. Υ10β/οικ. ΓΠ 29432/20-302 έγγραφο του Υπουργείου εγκρίθηκε η προκήρυξη (20) θέσεων Νοσηλευτικού και Παραϊατρικού προσωπικού, διάρκειας 4 μηνών και (4) θέσεις Νοσηλευτικού, διάρκειας 12 μηνών.
      Για τα Κέντρα Υγείας (11) θέσεις Νοσηλευτικού και Παραϊατρικού προσωπικού και Πληρωμάτων Ασθενοφόρων, διάρκειας 4 μηνών και (1) θέση Παραϊατρικού διάρκειας 12 μηνών.
      Το Νοσοκομείο έχει προχωρήσει στο διορισμό του παραπάνω προσωπικού.
      Στο ΦΕΚ 100/17-4-2002 τ.ΑΣΕΠ προκηρύχθηκαν (1) θέση ΠΕ Διοικητικού –Λογιστικού και (1) θέση ΤΕ Διοίκησης Μονάδων Υγείας.
      Στο ΦΕΚ 182/12-7-2001 τ.ΑΣΕΠ προκηρύχθηκαν (16) θέσεις Νοσηλευτικού και Παραϊατρικού προσωπικού.
      Το Νοσοκομείο έχει προχωρήσει στη διαδικασία διορισμού των επιτυχόντων.
      Αναφορικά με την πρόοδο των έργων αναβάθμισης των υποδομών Υγείας στην περιοχή, έχουμε ζητήσει τα σχετικά στοιχεία από το Α΄ ΠεΣΥ Κεντρικής Μακεδονίας, καθώς και από το Νοσοκομείο Πολυγύρου, με τη λήψη των οποίων θα επανέλθουμε προς ενημέρωσή σας.
      Κριτήριο επιπρόσθετης χρηματοδότησης των Νοσηλευτικών Ιδρυμάτων που αναφέρονται στην Υπουργική Απόφαση Υ10α/ΓΠ 62068 (ΦΕΚ 1025/6-8-02) αποτελεί η κάλυψη επιτακτικών αναγκών εύρυθμης λειτουργίας των αναφερόμενων Νοσηλευτικών Ιδρυμάτων.
      Ο Υφυπουργός
      Ε. ΝΑΣΙΩΚΑΣ»
      9. Στην με αριθμό 1992/4-10-2002 ερώτηση δόθηκε με το υπ’ αριθμ. 159/22-10-2002 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 1992/4-10-2002 που κατατέθηκε στη Βουλή από τους Βουλευτές κ. Α. Σκυλλάκο και Λ. Κανέλλη, σας γνωρίζουμε τα εξής:
      α. Τα ερωτήματα που τίθενται σχετικά με τον τρόπο δόμησης στην περιοχή της οριστικής διανομής απαντώνται με σαφήνεια από την ίδια τη διατύπωση της παραγράφου 4 του άρθρου 9 του ν. 3044/02, όπου αναλυτικά αναφέρεται σε κάθε περίπτωση με ποιο τρόπο και με ποια στοιχεία προσδιορίζεται η ρυμοτομική και η οικοδομική γραμμή.
      β. Ως προς τις παρατηρήσεις της τελευταίας παραγράφου επαναλαμβάνουμε ότι με την παράγραφο 4 του άρθρου 9 του παραπάνω νόμου εγκρίνεται το σχέδιο της οριστικής διανομής, το καθεστώς της οποίας αμφισβητήθηκε την τελευταία δεκαετία, μετά από μακρά περίοδο δόμησής της σύμφωνα με τις διατάξεις του από 25.8.69 Π.Δ/τος όπως εκάστοτε ίσχυσε (για τη δόμηση των οικισμών που διαθέτουν ρυμοτομικό σχέδιο αλλά στερούνται όρους δόμησης).
      Δηλαδή επιχειρείται η νομοθετική κατοχύρωση των εφαρμοζόμενων σχεδίων, ώστε να αρθούν οι όποιες αμφισβητήσεις.
      γ. Όσον αφορά στους όρους δόμησης και ειδικότερα στις χρήσεις γης, η συγκεκριμένη διάταξη που προβλέπει τον καθορισμό χρήσεων αμιγούς και γενική κατοικίας είναι απολύτως προσαρμοσμένη προς τα κριθέντα με την υπ’ αριθμ. 4577/01 Απόφαση ΣτΕ για το συγκεκριμένο οικισμό.
      Τέλος σας ενημερώνουμε ότι τυχόν ασάφειες ή δυσκολίες που ενδεχομένως ανακύψουν από την εφαρμογή της συγκεκριμένης διάταξης θα αντιμετωπιστούν με συγκεκριμένη πολεοδομική ρύθμιση με την έκδοση Π.Δ/τος, όπως προβλέπεται στο τελευταίο εδάφιο της διάταξης.
      Η Υπουργός
      Β. ΠΑΠΑΝΔΡΕΟΥ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 442/11-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Παπουτσή προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικώς με τη λύση του γηπεδικού προβλήματος των ποδοσφαιρικών ομάδων ΑΕΚ, Ολυμπιακού και Παναθηναϊκού.
     Η επίκαιρη ερώτηση του κ. Παπουτσή έχει ως εξής:
     «Έχοντας υπόψη:
     Α. Το γεγονός ότι η Αθήνα είναι η μόνη ευρωπαϊκή πρωτεύουσα που δε διαθέτει σύγχρονα ποδοσφαιρικά γήπεδα υψηλών ευρωπαϊκών προδιαγραφών,
     Β. ότι οι ποδοσφαιρικές ομάδες της ΑΕΚ, του Ολυμπιακού και του Παναθηναϊκού εκπροσωπούν διαρκώς τα τελευταία χρόνια την Ελλάδα στις ευρωπαϊκές και διεθνείς διοργανώσεις, με αποτέλεσμα η εικόνα και η κατάσταση των γηπέδων να γίνεται αντικείμενο κριτικής και αρνητικών σχολιασμών σε ευρωπαϊκό και διεθνές επίπεδο,
     Γ. την απαίτηση όλων των φιλάθλων για άμεση υλοποίηση του κυβερνητικού σχεδιασμού για τη δημιουργία σύγχρονων και ασφαλών γηπέδων για τους τρεις συλλόγους, καθώς και την οριστικοποίηση της έδρας, όπου θα διεξαχθεί ο τελικός ποδοσφαίρου των Ολυμπιακών Αγώνων του 2004,
     Ερωτώνται οι κύριοι Υπουργοί:
     1. Με ποιο χρονοδιάγραμμα και με ποιες επιλογές προτίθενται να δώσουν λύσεις, μόνιμες, σύγχρονες και άμεσα υλοποιήσιμες, όσον αφορά τα γήπεδα της ΑΕΚ, του Ολυμπιακού και του Παναθηναϊκού;
     2. Ποια είναι η συγκεκριμένη αντίδραση της Κυβέρνησης και ιδιαίτερα των Υπουργών ΠΕΧΩΔΕ και Πολιτισμού στις προτάσεις και τα αιτήματα των τριών ποδοσφαιρικών ομάδων;
     3. Έχει οριστικοποιηθεί η επιλογή του γηπέδου διεξαγωγής του τελικού των Ολυμπιακών Αγώνων, δεδομένων των ειδικών ρυθμίσεων που απαιτούνται μεταξύ των οποίων και εκείνων για την πρόσβαση των ατόμων με αναπηρίες;»
     Ο Υφυπουργός Πολιτισμού κ. Λιάνης έχει το λόγο.
     ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Ευχαριστώ πολύ, κύριε Πρόεδρε.
     Η Κυβέρνηση τα τελευταία χρόνια έχει ασχοληθεί συστηματικά και σημαντικά με το θέμα της απόκτησης από τα μεγάλα ιστορικά σωματεία της Αθήνας και της Θεσσαλονίκης γηπέδων αντάξιων των ευρωπαϊκών και διεθνών υποχρεώσεων που έχουν. Όλοι θέλουμε να αποκτήσουν αυτές οι ομάδες σύγχρονα γήπεδα, εφάμιλλα αυτών που διαθέτουν οι μεγάλες ευρωπαϊκές ομάδες.
     Και στις τρεις περιπτώσεις που αφορούν την Αθήνα, δηλαδή στις περιπτώσεις των ομάδων της ΑΕΚ, του Ολυμπιακού και του Παναθηναϊκού, κοινός παρονομαστής είναι η ανάγκη τα χρηματικά ποσά που θα διατεθούν για την ανέγερση των γηπέδων να διατεθούν από τα ίδια τα αθλητικά σωματεία.
     Στηρίζει όμως η Κυβέρνηση την προσπάθεια αυτή ποικιλοτρόπως, φροντίζοντας να θεσμοθετήσει χρήσεις γης, όρους δόμησης σημαντικούς, εμπορικές χρήσεις, σύμφωνα με τις προτάσεις των παραπάνω φορέων, ώστε η επένδυση που θα κάνουν για την κατασκευή των γηπέδων τους να μπορεί να αποσβεστεί στο ελάχιστο χρονικό διάστημα.
     Αναφέρω ενδεικτικά ότι με το ν. 3044/2002 καθορίστηκαν ειδικοί όροι και περιορισμοί δόμησης και θέματα παραχώρησης συμπληρωματικής έκτασης στην ερασιτεχνική ομάδα της ΑΕΚ για το νέο γήπεδό της. Όταν η ΑΕΚ φτάσει αυτό το γήπεδο σε προδιαγραφές ΟΥΕΦΑ, τότε εμείς θα βοηθήσουμε μ΄ ένα μικρό ποσό, ώστε να μετατραπεί αυτό το γήπεδο από προδιαγραφών ΟΥΕΦΑ σε προδιαγραφών ΦΙΦΑ, δηλαδή σε ένα γήπεδο ουσιαστικά ολυμπιακών προδιαγραφών.
      Ομοίως, στην περίπτωση του Ολυμπιακού, μόλις την προηγούμενη εβδομάδα, κύριε Πρόεδρε, ψηφίστηκε την προηγούμενη εβδομάδα από τη Βουλή των Ελλήνων με διευρυμένη πλειοψηφία διάταξη, με την οποία ρυθμίζονται αντίστοιχα πολεοδομικά θέματα και σύμφωνα με τα οποία παραχωρείται το Στάδιο «Καραϊσκάκη» για τη μετατροπή του σε ποδοσφαιρικό γήπεδο στην ομάδα του ερασιτέχνη Ολυμπιακού. Δικαίωμα να κάνουν χρήση του γηπέδου θα έχουν και τα ιστορικά σωματεία του Πειραιά, ο Εθνικός, ο Ατρόμητος. Το θέμα του στίβου λύνεται με άλλες προσπάθειες που κάναμε σε άλλους χώρους που έχουν βρεθεί στο ευρύτερο κομμάτι της Αττικής. Το χρονοδιάγραμμα υλοποίησης αυτού του έργου προβλέπει ολοκλήρωση των εγκαταστάσεων το Μάιο του 2004.
      Τέλος, για το θέμα του Παναθηναϊκού, η Κυβέρνηση έκανε αντίστοιχη με τις παραπάνω προτάσεις σημαντική πρόταση, η οποία προέβλεπε την παραχώρηση της απαιτούμενης δημόσιας έκτασης στον Ελαιώνα, καθώς και θέσπιση όμοια με τους παραπάνω όρους δόμησης και χρήσεων εμπορικών και αθλητικών. Ο Παναθηναϊκός αρχικά αντιπρότεινε το Γουδί. Στο Γουδί όμως γνωρίζουν όλοι οι πολεοδομικές και περιβαλλοντικές δυσκολίες είναι ανυπέρβλητες. Μόλις προ ημερών ο Παναθηναϊκός υπέβαλλε νέα πρόταση για την ανακατασκευή του γηπέδου στην ίδια θέση που βρίσκονται σήμερα, στη λεωφόρο Αλεξάνδρας. 
      Εμείς ουσιαστικά είμαστε υπέρ της ανακατασκευής των γηπέδων στις ιστορικές έδρες των ομάδων. Έτσι γίνεται σε όλο τον κόσμο, έτσι γίνεται σε όλη την Ευρώπη. Όμως αυτήν τη φορά εξετάζεται η πρόταση του Παναθηναϊκού –είναι μια σημαντική πρόταση- σχολαστικά από την Κυβέρνηση, για να δούμε ακριβώς πώς μπορούν να ξεπεραστούν τα όποια προβλήματα επέκτασης του γηπέδου, αλλαγής προσανατολισμού, χρήσης των χώρων και τι σημαντικές επιπτώσεις έχουν αυτά, που αφορούν τουλάχιστον το Υ.ΠΕ.ΧΩ.Δ.Ε. Πρέπει να πω ότι η Γενική Γραμματεία Αθλητισμού ασχολείται συστηματικά μ΄ αυτό το θέμα. Κοιτάζει το πολεοδομικό και το ιδιοκτησιακό καθεστώς της περιοχής, τις απόψεις του Δήμου Αθηναίων και έχει συναντήσεις στις προσεχείς ημέρες και με το Δήμο Αθηναίων και με το Υ.ΠΕ.ΧΩ.Δ.Ε.
      Τέλος, κύριε Πρόεδρε, αναφερόμενος στους Ολυμπιακούς Αγώνες θα ήθελα να πω ότι για τον τελικό των ανδρών εξετάζεται η λύση της διεξαγωγής του στο Ολυμπιακό Στάδιο της Αθήνας το Σάββατο 28 Αυγούστου 2004. Για τους έντεκα αγώνες που υπολείπονται συμπεριλαμβανομένου και του τελικού των γυναικών και σε συνέχεια των πρόσφατων εξελίξεων γύρω από το γήπεδο «Καραϊσκάκη» αναμένεται η οριστικοποίηση αυτής της επιλογής, εφόσον γίνουν όλα όσα έχουμε πει. Αυτό θα γίνει από την «ΑΘΗΝΑ 2004».
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Παπουτσής έχει το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε, και ευχαριστώ και τον κύριο Υφυπουργό για την απάντηση, την οποία έδωσε στο ερώτημά μου. 
      Βέβαια η ερώτηση δεν είχε απλώς ως στόχο να μάθουμε τα στοιχεία, τα οποία υπάρχουν και έχουν πραγματοποιηθεί, και τις κινήσεις που έχουν γίνει έως σήμερα. Είχε ως στόχο κυρίως μια πολιτική συζήτηση στη Βουλή, όσον αφορά τον τρόπο, με τον οποίο χειριζόμαστε αυτό το τεράστιο θέμα. Και είναι τεράστιο θέμα όχι μόνο γιατί αποτελεί –ιδιαίτερα για την Αθήνα- ένα ζήτημα, που αφορά τις ίδιες τις ομάδες και τα γήπεδα της πόλης, αλλά γιατί κυρίως αφορά την εικόνα της χώρας μας στο εξωτερικό, δεδομένου ότι και οι τρεις ομάδες της Αθήνας –και ο Παναθηναϊκός και η ΑΕΚ και ο Ολυμπιακός- εκπροσωπούν το ελληνικό ποδόσφαιρο, τη χώρα μας, στο εξωτερικό και μεταφέρουν βεβαίως και την εικόνα των γηπεδικών εγκαταστάσεων.
      Κυρίως θα ήθελα να ασκήσω κριτική, όσον αφορά στην άσκηση της κυβερνητικής εξουσίας σ΄ αυτόν τον τομέα. Το λέω αυτό, διότι δίνουμε την εικόνα ότι ουσιαστικά διαπραγματευόμαστε και συζητούμε με τους παράγοντες των ποδοσφαιρικών ομάδων, ενώ στην πραγματικότητα το κύριο μέλημά μας θα έπρεπε να ήταν οι φίλαθλοι και βεβαίως οι κάτοικοι των περιοχών, όπου βρίσκονται τα γήπεδα, τους οποίους καμιά φορά αφήνουμε έρμαιο στην εκμετάλλευση που γίνεται και από πολιτικά κόμματα και από πολιτικούς παράγοντες. 
      Έχω τη γνώμη ότι η Κυβέρνηση πρέπει να επιταχύνει την παρέμβασή της σ΄ αυτόν τον τομέα. Πρέπει γρήγορα να δοθούν απαντήσεις. Πρέπει να δοθούν λύσεις ιδιαίτερα στον Παναθηναϊκό για το γήπεδο της λεωφόρου Αλεξάνδρας, δεδομένου ότι ήδη έχει μελετηθεί επί πολλά χρόνια η λύση της λεωφόρου Αλεξάνδρας και αντιμετωπίζει σοβαρότατα προβλήματα. Γι’ αυτό και η Κυβέρνηση πρότεινε τη λύση του Ελαιώνα. 
      Όμως φαίνεται –και κατά τη γνώμη μου αυτό αφήνουμε να φανεί με την καθυστέρηση στις αντιδράσεις μας- ότι συνεχώς διαπραγματευόμαστε, συνεχώς βρισκόμαστε κάτω από καθεστώς πιέσεων, ενώ στην πραγματικότητα υπάρχει η πολιτική βούληση. Και όσο καθυστερούμε στην απάντηση και στην επίλυση αυτών των θεμάτων τόσο μειώνεται η αξία της πολιτικής βούλησης, την οποία έχουμε, και βεβαίως τόσο μειώνεται και η αξιοπιστία και του κόμματος και του ιδίου του Πρωθυπουργού, γιατί σε ορισμένες απ’ αυτές τις περιπτώσεις ο ίδιος ο Πρωθυπουργός έχει δώσει λύσεις και έχει κάνει συγκεκριμένες προτάσεις.
      Όσον αφορά την αξία που έχει για κάθε ποδοσφαιρική ομάδα να έχει το γήπεδό της στο χώρο, στον οποίο ιδρύθηκε και στον οποίο ξεκίνησε, φυσικά όλοι οι φίλαθλοι αυτό ακριβώς πιστεύουν. Αλλά δεν μπορούμε, όταν ξέρουμε ότι δεν υπάρχουν δυνατότητες, να αφήνουμε τέτοιου είδους περιθώρια, ούτως ώστε να επανερχόμαστε και να επανερχόμαστε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ιδιαίτερα γι’ αυτές τις ομάδες –και τελειώνω, κύριε Πρόεδρε- ένα πράγμα θα ήθελα να πω. Ζητήστε απ΄ όλους -και εάν δεν το κάνουν οι ίδιοι οι παράγοντες, κάντε το εσείς, κύριε Υφυπουργέ- το εξής: Μην αφήνετε να διαχέεται στην κοινή γνώμη η εντύπωση ότι η Κυβέρνηση πληρώνει για την κατασκευή των γηπέδων. Το είπατε στην απάντησή σας. Υψώστε τη φωνή σας σ’ αυτό, γιατί γίνεται τεράστια εκμετάλλευση σε ορισμένους χώρους από το γεγονός ότι δίνουμε χρήματα σε κάποιες ομάδες και σε άλλες δεν δίνουμε!
      ΠΡΟΕΔΡΟΣ (Απόστολος Κακλαμάνης): Ο κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, ξεκινώ από το τελευταίο που είπε ο αξιότιμος συνάδελφος, το θέμα του εάν η Κυβέρνηση προτίθεται να δώσει κάποια δραχμή για όλη αυτήν την ιστορία. Ήταν ρητή η εντολή του Πρωθυπουργού σε ό,τι αφορά το γηπεδικό των τριών ομάδων να αντιμετωπιστεί ισότιμα και ισόνομα και να μη δοθεί ούτε μια δραχμή για την ανακατασκευή αυτών των γηπέδων. Ξεκαθαρισμένο άπαξ διά παντός!
      Θα πρόσθετα, κύριε συνάδελφε, ότι στο πολιτικό θέμα η βούληση της πολιτείας δεν διαφαίνεται μόνο από το τι γίνεται στην Αθήνα. Υπάρχουν τρεις ανακατασκευές μεγάλων γηπέδων στη Θεσσαλονίκη τεράστιας σημασίας ενόψει των Ολυμπιακών Αγώνων, που είναι τα γήπεδα του ΠΑΟΚ –και μιλάω πάντα για τα ερασιτεχνικά σωματεία και ποτέ για τις ΠΑΕ- όπου θα γίνουν έργα της τάξεως των 4 δισεκατομμυρίων, το γήπεδο του Άρη στο Χαριλάου με έργα της τάξεως των 4 δισεκατομμυρίων και η ανακατασκευή του Καυτατζογλείου που θα είναι ένα γήπεδο ουσιαστικά εφάμιλλο με το Ολυμπιακό Στάδιο της Αθήνας που θα είναι και το καλύτερο στην Ευρώπη.
      Συνεπώς υπάρχει συγκεκριμένη πολιτική θέση που αντιμετωπίζει τα μεγάλα σωματεία της χώρας, για πρώτη φορά στην ιστορία του επαγγελματικού και του ερασιτεχνικού ποδοσφαίρου, ισότιμα.
      Το δεύτερο που θέλω να πω είναι ότι δεν συζητάμε με τα επαγγελματικά σωματεία. Έχουν ένα λόγο, το αντιλαμβανόμαστε. Μετέχουν στο Champion’s League. Συζητούμε με τα ερασιτεχνικά σωματεία και δεν είναι καθεστώς πίεσης οι συζητήσεις που κάνουμε. Είναι καθεστώς ανταλλαγής απόψεων. 
      Στο δε θέμα του Παναθηναϊκού που είναι και το κορυφαίο, όπως το θέτει η ερώτησή σας, θέλω να ξεκαθαρίσω ότι αφού απορρίφθηκε ουσιαστικά η λύση στο Γουδί για τους περιβαλλοντικούς λόγους που ανέφερα, ο Παναθηναϊκός έθεσε ουσιαστικά προ ενός μηνός για πρώτη φορά επίσημα θέμα Λεωφόρου. Η Λεωφόρος όμως δεν χωρά έναν Παναθηναϊκό που θέλει να παίζει στην Ευρώπη, όπως είναι σήμερα. Ζητά επέκταση ουσιαστική και ζωτική, ζητά αν θέλετε άλλα σημαντικά ζητήματα που πρέπει να εξετασθούν σχολαστικά από την πολιτεία. 
      Αναφέρω ότι γι’ αυτόν το σκοπό καθημερινά η Γραμματεία κάνει επαφές τόσο με το Δήμο της Αθήνας όσο και με το ΥΠΕΧΩΔΕ για να συζητήσει τα πολεοδομικά και ιδιοκτησιακά δεδομένα της εποχής, τις απόψεις του Δήμου Αθηναίων, όπου ξέρετε πολύ καλά ότι εμπλέκεται και το θέμα τίνος είναι το γήπεδο, τις δαπάνες που απαιτούνται για τις απαλλοτριώσεις, τι είναι οι χώροι των απαλλοτριώσεων κλπ. Υπάρχουν σχολεία στην περιοχή. Είναι τέσσερα με πέντε σχολεία. Δεν είναι τόσο απλό. Όμως, αντιμετωπίζουμε τον Παναθηναϊκό, όπως και τον Ολυμπιακό και την ΑΕΚ: με αγάπη, με στοργή και θα δοθεί λύση καθαρή και σύντομη.
      ΠΡΟΕΔΡΟΣ (Απόστολος Κακλαμάνης): Δεν ξέρω, κύριε Υπουργέ, μία άλλη παράμετρος αυτής της ιστορίας αν απασχολεί την Κυβέρνηση.
      Τα γήπεδα και όλα αυτά αφορούν προφανώς κάποιους παράγοντες οι οποίοι είναι και οι παραίτιοι όλης αυτής της ντροπής που ζούμε καθημερινά. Και πιστεύω ότι η ελληνική κοινωνία ενδιαφέρεται περισσότερο για το πώς θα απαλλαγεί από αυτήν την ντροπή και τον εκχυδαϊσμό των πάντων, που πληρώνει κυρίως η νεολαία, παρά για το πού θα παίζουν αυτές οι ομάδες. Και αυτό θα πρέπει να το αντιμετωπίσετε ως Κυβέρνηση.
      Δεύτερη είναι η με αριθμό 462/11-3-2003 επίκαιρη ερώτηση της Βουλευτού της Νέας Δημοκρατίας κ. Μαριέττας Γιαννάκου προς τους Υπουργούς Εθνικής Άμυνας, Οικονομίας και Οικονομικών, σχετικώς με τον εκσυγχρονισμό του θεσμικού πλαισίου των Ανωτάτων Στρατιωτικών Εκπαιδευτικών Ιδρυμάτων.
      Η επίκαιρη ερώτηση της κ. Γιαννάκου έχει ως εξής: 
      «Στην υπ’ αριθμόν 5138/24-1-2003 ερώτησή μου σχετικά με τα Ανώτατα Στρατιωτικά Εκπαιδευτικά Ιδρύματα  (ΑΣΕΙ) οι κύριοι Υπουργοί Εθνικής Άμυνας και Οικονομίας και Οικονομικών έδωσαν για το ίδιο θέμα δύο τελείως αντίθετες μεταξύ τους απαντήσεις. 
      Ειδικότερα, ο μεν κύριος Υπουργός Εθνικής Άμυνας είπε ότι θεωρεί τα Ανώτατα Στρατιωτικά Εκπαιδευτικά Ιδρύματα ως εκπαιδευτικούς φορείς ισότιμους με τα ΑΕΙ της τριτοβάθμιας πανεπιστημιακής εκπαίδευσης, επικαλούμενος την πάγια νομολογία του Συμβουλίου της Επικρατείας και του Νομικού Συμβουλίου του Κράτους. Για το λόγο αυτόν προωθεί σχέδιο νόμου με το οποίο εκσυγχρονίζει το θεσμικό πλαίσιο λειτουργίας των Ανωτάτων Στρατιωτικών Εκπαιδευτικών Ιδρυμάτων. 
      Ο δε κύριος Υπουργός Οικονομίας και Οικονομικών απάντησε ότι δεν θεωρεί τα Ανώτατα Στρατιωτικά Εκπαιδευτικά Ιδρύματα ισότιμα αλλά εξομοιούμενα με τα ΑΕΙ της τριτοβάθμιας πανεπιστημιακής εκπαίδευσης, καθώς τα Ανώτατα Στρατιωτικά Εκπαιδευτικά Ιδρύματα δεν έχουν το χαρακτήρα του άρθρου 16 παράγραφος 5 του Συντάγματος (αυτοδιοικούμενα Νομικά Πρόσωπα Δημοσίου Δικαίου). Με δεδομένο ότι επίκειται η κατάθεση προς ψήφιση στη Βουλή του προαναφερθέντος νομοσχεδίου σχετικά με τα Ανώτατα Στρατιωτικά Εκπαιδευτικά Ιδρύματα, είναι εξαιρετικά επίκαιρο να αιτιολογηθεί ενώπιον της Βουλής αυτή η διάσταση απόψεων μεταξύ των μελών της Κυβερνήσεως, καθώς η διαφωνία αυτή θα καταστήσει αδύνατη την κατάθεση και ψήφιση του σχεδίου νόμου.
      Ερωτώνται οι κύριοι Υπουργοί: 
      1. Γιατί αγνοούν την πάγια νομολογία του Συμβουλίου της Επικρατείας (με την οποία οφείλουν να συμμορφώνονται κατά το άρθρο 95 του Συντάγματος) και του Νομικού Συμβουλίου του Κράτους σχετικά με την πλήρη ισοτιμία και των Ανωτάτων Στρατιωτικών Εκπαιδευτικών Ιδρυμάτων και των ΑΕΙ;
      2. Γιατί έχουν διαφορετική μεταξύ τους άποψη για το ίδιο θέμα και πώς προτίθενται να ξεπεράσουν αυτό το εμπόδιο ώστε να προωθηθεί το υπό επεξεργασία σχέδιο νόμου για τα Ανώτατα Στρατιωτικά Εκπαιδευτικά Ιδρύματα στη Βουλή;»
      Ο Υφυπουργός Οικονομικών κ. Φλωρίδης, έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
      Τα της λειτουργίας των Ανωτάτων Εκπαιδευτικών Ιδρυμάτων αντιμετωπίζονται από το άρθρο 16 του Συντάγματος. 
      Η ερωτώσα κυρία συνάδελφος λέει ότι η Κυβέρνηση δεν σέβεται την πάγια νομολογία των ανωτάτων δικαστηρίων. Όπως έχουμε απαντήσει και γραπτά σε αντίστοιχη ερώτηση, τα ζητήματα αυτά έχουν κριθεί με την υπ’ αριθμ. 2136/1991 απόφαση του Συμβουλίου της Επικρατείας, με την οποία ορίζεται ότι δεν μπορεί να υπάρξει εξομοίωση του προσωπικού των Ανωτάτων Εκπαιδευτικών Ιδρυμάτων με το επιστημονικό προσωπικό που διδάσκει στις στρατιωτικές σχολές. Αυτήν έχουμε υπόψη μας εμείς.
      Κατά συνέπεια, λοιπόν, από άποψη νομολογίας δεν καταλαβαίνω πού δεν υπάρχει σεβασμός στις αποφάσεις των δικαστηρίων. Αντίθετα θα έλεγα ότι υπάρχει μια πλήρης προσήλωση και μια ευθυγράμμιση με τα όσα το Συμβούλιο της Επικρατείας έχει πει, με τις αποφάσεις του. Με βάση τις αποφάσεις αυτές έχουν υπάρξει και οι αντίστοιχοι νόμοι.
      Τα ρυθμιζόμενα από το άρθρο 16 του Συντάγματος προσδιορίζουν τη νομική φύση των Ανωτάτων Εκπαιδευτικών Ιδρυμάτων ως νομικά πρόσωπα δημοσίου δικαίου πλήρως αυτοδιοικούμενα. Αυτό το καθεστώς δεν υπάρχει στις στρατιωτικές σχολές. 
      ( Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      Με την έννοια αυτή και με βάση τις αποφάσεις των δικαστηρίων, εμείς θεωρούμε ότι δεν είναι επιτρεπτή η πλήρης εξομοίωση. Είναι άλλο το ζήτημα της περαιτέρω αναβάθμισης των στρατιωτικών σχολών και της ενίσχυσης της θέσης του προσωπικού που διδάσκει σ’ αυτά και άλλο το ζήτημα της πλήρους εξομοίωσης με τα Ανώτατα Εκπαιδευτικά Ιδρύματα που με βάση τα ισχύοντα από το Σύνταγμα και τα ερμηνευθέντα σχετικώς με τις αποφάσεις του Συμβουλίου της Επικρατείας δεν είναι επιτρεπτή. Κατά τούτο δεν νομίζω ότι υπάρχει καμία αντίφαση ανάμεσα στην απάντηση του Υπουργείου Εθνικής Άμυνας και στην απάντηση του Υπουργείου Οικονομικών.
      ΠΡΟΕΔΡΕΥΩΝ (Κωνσταντίνος Γείτονας): Η κ. Γιαννάκου έχει το λόγο.
      ΜΑΡΙΕΤΤΑ ΓΙΑΝΝΑΚΟΥ: Ευχαριστώ πολύ, κύριε Πρόεδρε.
      Κύριε Υπουργέ, αποφεύγετε το σκόπελο μιλώντας για εξομοίωση. Το Συμβούλιο της Επικρατείας μιλάει για εξομοίωση. Με βάση τον ιδρυτικό νόμο των στρατιωτικών σχολών αυτές είναι ισότιμες με τα ΑΕΙ. Βεβαίως το Συμβούλιο της Επικρατείας που έχει βγάλει περίπου είκοσι πέντε αποφάσεις λέει ότι δεν εξομοιούνται, αλλά η ισοτιμία είναι άλλη υπόθεση. Η ισοτιμία αντανακλά στο εσωτερικό της εκπαίδευσης. Όταν αυτήν τη στιγμή οι συνεργάτες εκπαιδευτές των στρατιωτικών σχολών, όπου με βάση την τεχνολογική αναβάθμιση και τις νέες εξελίξεις παρέχουν υψηλοτάτου επιπέδου εκπαίδευση, συμμετέχουν σε διαγωνισμούς του πανεπιστημίου, διότι είναι όλοι με διδακτορικά και όλα τα προσόντα και φεύγουν και πηγαίνουν στο πανεπιστήμιο και εσείς ισχυρίζεστε ότι δεν υπάρχει αντίστοιχη ισοτιμία, δεν ξέρω πώς αντιλαμβάνεστε ότι μπορούν να χειριστούν οι στρατιωτικοί τα έξυπνα όπλα, να γνωρίζουν τεχνολογίες αιχμής, να γνωρίζουν τεχνολογίες επικοινωνίας και να είναι σε θέση να πετάξουν τα αεροπλάνα, για να το πω πιο απλά. 
      Το Υπουργείο σας, λοιπόν, έρχεται σε πλήρη αντίθεση με το Υπουργείο Εθνικής Άμυνας. Η ισοτιμία είναι αναγνωρισμένη από το Συμβούλιο της Επικρατείας, από την πάγια νομολογία, από το Νομικό Συμβούλιο του Κράτους και οφείλετε να τα θεωρήσετε ισότιμες τις σχολές αυτές στη νομοθεσία που θα φέρετε, ώστε εν συνεχεία να είναι σε θέση οι στρατιωτικές σχολές, οι στρατιωτικοί, να εκπαιδεύονται στοιχειωδώς ανάλογα με χώρες του τρίτου κόσμου, κύριε Υπουργέ. Η εκπαίδευση που χρειάζονται οι στρατιωτικές σχολές είναι υψηλότερη απ’ αυτή που χρειάζονται στο Πολυτεχνείο  οι αντίστοιχοι για να κτίσουν ένα σπίτι. Πρέπει να γίνει κατανοητό αυτό.
      Το Συμβούλιο της Επικρατείας, λοιπόν, λέει ότι δεν υπάρχει εξομοίωση, αλλά δεν θίγει ούτε στο ελάχιστο την ισοτιμία. Επιμένω και ζητώ απάντηση επ’ αυτού. Άλλως δεν αντιλαμβάνομαι, ποιον νόμο θα φέρετε στην Ολομέλεια.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Νομίζω ότι το κατέστησα σαφές πριν. Είναι διαφορετικό το ζήτημα της αναγκαιότητας για την αναβάθμιση στην παρεχόμενη εκπαίδευση των στελεχών των Ενόπλων Δυνάμεων μέσα από τις στρατιωτικές σχολές και άλλο το ζήτημα του ότι αυτά μπορούν να εξομοιωθούν με τα Ανώτατα Εκπαιδευτικά Ιδρύματα. Νομίζω ότι κατά τούτο δεν υπάρχει αντίφαση. 
      Εγώ κατανοώ απολύτως και συμφωνώ μαζί σας ότι οι σύγχρονες ανάγκες εκπαίδευσης των στελεχών των Ενόπλων Δυνάμεων επιβάλλουν υψηλοτάτου επιπέδου εκπαιδευτικά στελέχη, αλλά είναι διαφορετικά τα συνταγματικά ζητήματα. Νομίζω ότι αναφερόμαστε σε δύο τελείως διαφορετικά πράγματα, ενώ συμφωνούμε στον επιδιωκόμενο σκοπό. Νομίζω ότι αυτό θα το αντιμετωπίσει επιτυχώς και το σχετικό νομοσχέδιο το οποίο θα φέρει η Κυβέρνηση στη Βουλή. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 466/11-3-2003 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Ανάπτυξης, σχετικώς με τις αυξήσεις στις τιμές των προϊόντων και των υπηρεσιών.
      Η ερώτηση του κυρίου συναδέλφου έχει ως εξής:
      «Επικίνδυνες διαστάσεις για τα λαϊκά νοικοκυριά έχει πάρει το νέο κύμα ακρίβειας και οι αυξήσεις στις τιμές των εμπορευμάτων και υπηρεσιών πλατειάς λαϊκής κατανάλωσης. Η ακρίβεια εν μέρει καταγράφεται και στα επίσημα στοιχεία για την πορεία του πληθωρισμού, ο οποίος κατά το μήνα Φεβρουάριο παρουσίασε αύξηση κατά 4,3% και μάλιστα σ΄ ένα μήνα εκπτώσεων.
      Είναι φανερό ότι η άνοδος του πληθωρισμού δεν οφείλεται στους μισθούς των εργαζομένων και τις συντάξεις, αφού για ακόμη μια χρονιά η Κυβέρνηση ακολουθεί μια «σφικτή» εισοδηματική πολιτική μονόπλευρης λιτότητας με «αυξήσεις» κάτω από το επίπεδο του πληθωρισμού. Αιτία αυτού του νέου κύματος αυξήσεων είναι η κερδοσκοπία των ιδιωτικών και δημόσιων επιχειρήσεων, η κυβερνητική πολιτική για «απελευθέρωση της αγοράς», η ενίσχυση της ανταγωνιστικότητας-κερδοφορίας του κεφαλαίου. Αυτό προκύπτει και από τους ισολογισμούς των εισηγμένων στο χρηματιστήριο όπου για το 2002 τα κέρδη παρουσιάζουν αύξηση στον κλάδο της ανεργίας κατά 84,8%, των φαρμακοβιομηχανιών κατά 24,6%, των τροφίμων κατά 20% κλπ.
      Και σαν να μην έφθαναν όλα αυτά, έχουν ανακοινωθεί ήδη αυξήσεις στα τιμολόγια της ΕΥΔΑΠ και εκατόν ενενήντα τέσσερα φάρμακα, ενώ ετοιμάζονται νέες αυξήσεις στα ασφάλιστρα των αυτοκινήτων, στα τιμολόγια της ΔΕΗ, στα εισιτήρια των μέσων μαζικής μεταφοράς και σε μια σειρά άλλα είδη λαϊκής κατανάλωσης.
      Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να ελεγχθούν οι κερδοσκοπικές ανατιμήσεις στην αγορά, να μειωθούν οι τιμές στα είδη και τις υπηρεσίες πλατειάς λαϊκής κατανάλωσης και να αυξηθεί το εργατικό-λαϊκό εισόδημα;»
      Ο Υφυπουργός Ανάπτυξης κ. Θεοδώρου έχει το λόγο.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, κύριοι συνάδελφοι, πράγματι αυτές τις ημέρες υπάρχει στα Μέσα Μαζικής Ενημέρωσης ιδίως μπαράζ δημοσιευμάτων, χθες μάλιστα είδα και το εξής περίεργο, ότι οι αυξήσεις έφθασαν στο 486% από την αρχή του χρόνου μέχρι σήμερα. Φυσικά όλα αυτά δεν έχουν καμία σχέση με την πραγματικότητα.
      Με επίσημα στοιχεία τα οποία θα καταθέσω και στη Βουλή, αποδεικνύεται ότι οι αυξήσεις αυτές δεν είναι σε αυτό το επίπεδο. Υπήρξαν αυξήσεις λόγω των ακραίων καιρικών φαινομένων. Ζούμε όλοι την καθημερινότητα, ξέρουμε κάθε χρόνο ότι αυτήν την περίοδο πολλά από τα είδη των λαχανικών παίρνουν την «ανηφόρα» λόγω του χιονιά, των πλημμυρών, αλλά αυτή είναι μια παροδική κατάσταση.
      Βλέπω ότι υπάρχει καθημερινά η αγωνία πως ξέφυγε η οικονομία και ο πληθωρισμός. Μην ξεχνάτε ότι πέρσι το Γενάρη είχαμε πληθωρισμό 4,4%, αλλά τον προηγούμενο μήνα είχαμε 3,1%.
      Θέλω να πω εδώ στην Εθνική Αντιπροσωπεία ότι και το μήνα που έρχεται θα αρχίσει πάλι αποκλιμάκωση του πληθωρισμού. Είναι καθαρά ένα συγκυριακό φαινόμενο. Δεν έχει καμία σχέση με την πραγματική εικόνα της οικονομίας μας, η οποία είναι πάρα πολύ δυνατή. Το ΠΑΣΟΚ έχει και θα έχει σαν δυνατό χαρτί του την οικονομία. Δεν νομίζω ότι ανατρέπεται αυτή η οικονομική πολιτική εξ αιτίας της ανόδου του  πληθωρισμού λόγω συγκυριακών φαινομένων. Μην ξεχνάμε ότι όλες οι ευρωπαϊκές οικονομίες αυτήν τη στιγμή δέχονται πλήγμα από τον επικείμενο πόλεμο στο Ιράκ. Σ΄ αυτές τις περιπτώσεις οι κερδοσκόποι προσπαθούν να επωφεληθούν. 
      Μια και μιλήσατε για μέτρα, θέλω να σας πω ότι έχουμε ξεκινήσει ήδη τα μέτρα τα οποία είχαμε αποφασίσει στο Υπουργικό Συμβούλιο. ΄Αμεσα ξεκινάει το παρατηρητήριο τιμών και μέσα στις επόμενες δεκαπέντε ημέρες θα είναι πλέον απόκτημα του ΄Ελληνα καταναλωτή. Είχαμε ήδη επαφή με το Υπουργείο Εσωτερικών και η κόπια του δελτίου του Παρατηρητηρίου που θα βγαίνει κάθε μέρα θα πηγαίνει σε όλα τα κέντρα εξυπηρέτησης πολιτών, εκτός από τα Μέσα Μαζικής Ενημέρωσης.
      Επιπλέον φέρνουμε για συζήτηση στην αρμόδια επιτροπή της Βουλής τις επόμενες μέρες το νέο νομοσχέδιο που έχει να κάνει με τη διακίνηση των οπωροκηπευτικών και την ενιαία έκφραση των λαϊκών αγορών σε ολόκληρη τη χώρα. Είναι δύο μέτρα που θα αντιμετωπίσουν το παραεμπόριο.
      Επιπλέον θέλω να πω ότι έχουμε ενισχύσει πάρα πολύ τους ελεγκτικούς μηχανισμούς, ώστε να προστατεύσουμε τον ΄Ελληνα καταναλωτή το τελευταίο διάστημα λόγω των ακραίων καιρικών φαινομένων αλλά και του πολέμου στο Ιράκ, για να μπορέσουμε να συγκρατήσουμε τις τιμές σε επίπεδα που να μπορεί να τα αγοράζει ο ΄Ελληνας καταναλωτής. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, ειλικρινά ο κύριος Υπουργός ακολούθησε την πεπατημένη: Φταίνε οι καιρικές συνθήκες. Όμως, τα στοιχεία της Στατιστικής Υπηρεσίας σας διαψεύδουν, αφού σύμφωνα μ΄ αυτά οι υψηλότερες αυξήσεις σε ετήσια βάση σημειώθηκαν στα εξής αγαθά και υπηρεσίες: Ζυμαρικά -δεν πωλούνται στις λαϊκές αγορές-  8,4%, αρνί και κατσίκι -δεν πουλιέται στις λαϊκές αγορές -10,9%, ψάρια 4,7% έως 17,4%, γάλα 4,7% έως 7,9%, γιαούρτι 8,2%, αυγά 8,4%, σπορέλαιο 14,7%, φυτικό λίπος 8,6%, φρούτα 7%. Αυτά λέει η Στατιστική Υπηρεσία, δεν είναι δικά μου στοιχεία και θα τα καταθέσω. Το ένα ζήτημα είναι αυτό.
      Σταματήστε κι εσείς και τα Μέσα Μαζικής Ενημέρωσης να ψάχνετε την αύξηση του πληθωρισμού στα αγγούρια και στις τομάτες. Ψάξτε στο πετρέλαιο θέρμανσης, ψάξτε στα βιομηχανικά είδη, μην το κάνετε κι εσείς σαν τη «17 Νοέμβρη» που αλλού ψάχναμε και αλλού τη βρήκαμε. Γι’ αυτό σας λέω ότι είναι μόνιμη η επωδός όπου όλες οι κυβερνήσεις λένε ότι φταίνε τα φρούτα και τα λαχανικά. Θα μου πείτε ότι φταίει η συγκυρία. Ναι, αλλά τα φρούτα και τα λαχανικά σε ετήσια βάση αυξήθηκαν 7%. Τα φάρμακα αυξήθηκαν 9%. Και η καινούρια αύξηση δεν ήρθε ακόμη. Πιο πέρα, το πετρέλαιο θέρμανσης 27%, η βενζίνη 14,5%, οι ξένες γλώσσες 5,2%, τα ξενοδοχεία 6,8% και πάει λέγοντας. Αλλού, λοιπόν, ψάξτε να βρείτε την ακρίβεια. Επειδή όμως δεν θέλετε να τη βρείτε γιατί έχετε συμμαχήσει με το μεγάλο κεφάλαιο, μη μας λέτε ότι πέφτουν τα κέρδη. Ε, βέβαια, όταν το προηγούμενο έτος αισχροκέρδησαν πολύ περισσότερο απ’ όσο αισχροκερδούν και φέτος η κατανάλωση έχει μειωθεί και δεν μπορούν να κερδίσουν παραπάνω ούτε από το χρηματιστήριο ούτε από την τοκογλυφία  ούτε, αν θέλετε, από τις υπερτιμήσεις που κάνουν στα βιομηχανικά είδη, είναι λογικό τα κέρδη τους να έχουν μία πτώση. Αλλά κέρδη έχουν και μάλιστα οι δημόσιες υπηρεσίες πολύ περισσότερα, διυλιστήρια, ΔΕΗ, που ακόμα τέλος πάντων ελέγχονται κάπως από το κράτος.
      (Στο σημείο αυτό ο Βουλευτής κ. Σ. Στριφτάρης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, θα απαντήσω σ’ αυτό που είπε ο κύριος συνάδελφος για τη «17 Νοέμβρη» το εξής: Μπορεί να τη βρήκαμε αλλού, αλλά τη βρήκαμε. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ επί της ερωτήσεως…
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε συνάδελφε, εγώ δεν αναφέρθηκα στα κέρδη των βιομηχάνων, εκτός κι αν είπα κάτι που δεν το κατάλαβα, αλλά δεν θυμάμαι να είπα κάτι τέτοιο. Δεν ξέρω από πού το βγάλατε εσείς αλλά δεν είπα κάτι τέτοιο. Είπα ότι αυτήν τη στιγμή η Κυβέρνηση παίρνει όλα τα μέτρα και μάλιστα αλλάζει με νόμο όλη τη διακίνηση των οπωροκηπευτικών. Άλλωστε ζούμε σε μια ελεύθερη αγορά και το λέω, γιατί συνήθως μας διαφεύγει αυτό. Εκείνο που έχει σημασία είναι η ενίσχυση του ανταγωνισμού, πράγμα που γίνεται. Ο ΕΦΕΤ είναι ένα νέο εργαλείο που θα βοηθήσει πάρα πολύ.
      Επίσης, θέλω να πω ότι σε συμφωνία που έχει γίνει με τον κλάδο που ασχολείται με τα είδη διατροφής έχουμε πετύχει ώστε φέτος να μην υπερβούν το ύψος του πληθωρισμού οι όποιες αυξήσεις. Θα ήθελα να σας πω ότι η περίοδος αυτή ήταν εντελώς συγκυριακή. Ο Μάρτιος τελειώνει σε λίγο και θα δείτε ότι θα αρχίσει και πάλι η αποκλιμάκωση του πληθωρισμού. Μέσα στο 2003 τα αποτελέσματα του πληθωρισμού θα είναι πολύ καλύτερα. 
      (Στο σημείο αυτό ο Υφυπουργός Ανάπτυξης κ. Χ. Θεοδώρου καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων καθώς και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», μαθητές και μαθήτριες και συνοδοί-καθηγητές από το 9ο Γυμνάσιο Περιστερίου. 
      Η Βουλή τους καλοσωρίζει.
      (Χειροκροτήματα από όλες τις πτέρυγες)
      ΕΛΕΩΝΟΡΑ ΚΑΤΣΕΛΗ:…Κύριε πρόεδρε…
      ΠΡΟΕΔΡΕΥΩΝ (Κωνσταντίνος Γείτονας): Διπλό χειροκρότημα από σας και για μένα, κυρία Κατσέλη, που δεν μπορώ από την έδρα να χειροκροτήσω!
      Θα συζητηθεί η με αριθμό 449/11.3.2003 τέταρτη επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Υγείας και Πρόνοιας, σχετικώς με τις υποδομές και την πρόσληψη του αναγκαίου προσωπικού στα Τμήματα Επειγόντων Περιστατικών στη Θεσσαλονίκη.
      Η επίκαιρη ερώτηση της κ. Ξηροτύρη-Αικατερινάρη έχει ως εξής:
      «Κανείς δεν μπορεί να αμφισβητήσει το μεγάλο κενό που θα καλύψουν στον τομέα της άμεσης περίθαλψης τα Τμήματα Επειγόντων Περιστατικών, όπως και την κατεπείγουσα ανάγκη λειτουργίας τους, όταν μάλιστα η σχετική απόφαση για τη δημιουργία τους έχει ληφθεί από το 1996. 
      Ωστόσο, στη Θεσσαλονίκη κανένα από τα νοσοκομεία της, πλην ίσως του Παπαγεωργίου, δεν διαθέτει τις κατάλληλες υποδομές, τον εξοπλισμό και κυρίως το απαραίτητο ιατρικό και νοσηλευτικό προσωπικό για να λειτουργήσουν τα τμήματα αυτά, όπως με ανοιχτή επιστολή υποστηρίζει η Ένωση Νοσοκομειακών Ιατρών Θεσσαλονίκης (ΕΝΙΘ). Επίσης, κάθε πρόταση για διοικητική ανασυγκρότηση και μετακινήσεις Ιατρών και Αδελφών στα ΤΕΠ από άλλα τμήματα των νοσοκομείων, στα οποία είναι γνωστές σε όλους μας οι μεγάλες ελλείψεις σε προσωπικό, σε καμία περίπτωση δεν αποτελεί λύση και μόνο προβλήματα θα δημιουργήσει και στις δύο πλευρές, γεγονός που και η Ένωση επισημαίνει.
      Επειδή κατά την πρόσφατη επίσκεψή του ο Υφυπουργός κ. Νασιώκας διαπίστωσε τα προβλήματα και επιφυλάχτηκε να απαντήσει άμεσα, ερωτάται ο κύριος Υπουργός:
      Ποιο είναι το ακριβές χρονοδιάγραμμα περαίωσης των απαραίτητων υποδομών και της προμήθειας εξοπλισμού για τα ΤΕΠ Θεσσαλονίκης και πώς διασφαλίζεται;
      Πώς και πότε θα εξασφαλίσουν το απαραίτητο ιατρικό και νοσηλευτικό προσωπικό χωρίς να επιβαρύνουν ακόμα περισσότερο τις άλλες νοσοκομειακές μονάδες;».
      Θα απαντήσει  ο Υφυπουργός Υγείας και Πρόνοιας κ. Νασιώκας.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ πολύ, κύριε Πρόεδρε. 
      Η έναρξη των Τμημάτων Επειγόντων Περιστατικών που θα έχουν αυτόνομη λειτουργία γίνεται σταδιακά σε όλα τα νοσοκομεία της χώρας μας. Όλα αυτά τα νοσοκομεία που έχουν δύναμη κλινών πάνω από διακόσιες αποτελούν ένα πολύ σημαντικό βήμα για την προώθηση της μεταρρύθμισης του Εθνικού Συστήματος Υγείας. Αυτό το θέμα είναι πρώτης προτεραιότητας για το Υπουργείο Υγείας και θα ξεκινήσει η υλοποίησή του τους αμέσως επόμενους μήνες. 
      Σήμερα είναι γνωστό ότι υπάρχουν ΤΕΠ που λειτουργούν σε όλη τη χώρα.  Λειτουργούν τις μέρες της γενικής εφημερίας και είναι γνωστό ότι ανταποκρίνονται με επάρκεια, αλλά το καινούριο και το σημαντικό είναι η αυτόνομη λειτουργία των ΤΕΠ. Αυτό έχει προγραμματιστεί από παλαιότερα και είναι βασικός άξονας της καινούριας μεταρρύθμισης του ν. 2889, γιατί έχει να κάνει με το πώς εκτιμούμε το επείγον, τι είναι το πραγματικά επείγον, πώς ιεραρχούνται τα επείγοντα, πώς ξεχωρίζεται το επείγον από το μη επείγον και το χρόνιο. Η καλή διάκριση λειτουργεί υπέρ του ασθενούς που έχει πραγματικά ανάγκη από άμεση ιατρική αντιμετώπιση και ως προς το χρόνο αντιμετώπισης και ως προς τον τρόπο. 
      Κύριε Πρόεδρε, το ξέρετε ότι πολλές από τις εισαγωγές που γίνονται σήμερα είναι μη επείγουσες, είναι προγραμματισμένες και ακολουθούν το δρόμο του να χαρακτηριστούν επείγουσες. Τρία είναι τα βασικά στοιχεία. Το ένα είναι οι υποδομές. Έχουμε τις σημερινές υποδομές, αλλά ήδη σε όλα σχεδόν τα μεγάλα νοσοκομεία της Αθήνας και της Θεσσαλονίκης ολοκληρώνονται οι διαδικασίες κατασκευής αυτόνομων λειτουργικών χώρων. 
      Δεύτερον, έχει παραγγελθεί ο εξοπλισμός για να συμπληρώσει τον υπάρχοντα εξοπλισμό για ένα σύγχρονο ΤΕΠ. 
      Το τρίτο στοιχείο είναι το προσωπικό, το οποίο διακρίνεται σε ιατρικό, σε νοσηλευτικό και σε άλλο προσωπικό. Σχεδιάσαμε μια αυτόνομη λειτουργία στην αρχή με εσωτερική διαδικασία μετακίνησης ενός πυρήνα των βασικών ειδικοτήτων. Οι ιατροί αυτών των ειδικοτήτων θα είναι στα ΤΕΠ για ένα χρόνο και βεβαίως θα μπορούν, ζητώντας το, να μείνουν και περισσότερο, αν θέλουν. Βεβαίως, δημιουργούμε εκεί σαν ξεχωριστές, για να προκηρυχθούν, τις τρεις θέσεις των διευθυντών και των υποδιευθυντών.
      Το νοσηλευτικό προσωπικό και το άλλο προσωπικό θα καλυφθεί μέσω των νοσοκομείων με τις προσλήψεις που έγιναν το 2002, με τις μόνιμες που προγραμματίζονται για το 2003 και βεβαίως και με τις πέντε χιλιάδες μέσω του προγράμματος του ΟΑΕΔ, που θα καλύψει τις ανάγκες όλων των νοσοκομείων μας. Θα αρχίσουμε, λοιπόν, από τα μεγάλα νοσοκομεία. Στην αρχή θα λειτουργούν μόνο τις μέρες γενικής εφημερίας. Αμέσως μετά, όταν ολοκληρωθούν οι υποδομές, θα λειτουργούν και όλα τα πρωινά, έτσι που όλα τα πρωινά των εργασίμων ημερών, όλα τα νοσοκομεία της χώρας μας θα βρίσκονται σε εφημερία.
      Για τη Θεσσαλονίκη. Πέντε είναι τα νοσοκομεία, τα οποία θα ξεκινήσουν, τρία του Α΄ ΠΕΣΥ και δύο του Β΄ ΠΕΣΥ. Και στα πέντε γίνονται έργα και έχει παραγγελθεί και ο εξοπλισμός. Μέχρι το τέλος του 2003 θα παραδοθούν τα έργα. Συμπληρώνεται το προσωπικό και θα είμαστε έτοιμοι να ξεκινήσουμε τους αμέσως επόμενους μήνες.
      Πράγματι, κάναμε δύο συσκέψεις ξεχωριστά στη Θεσσαλονίκη. Σε μια τρίτη σύσκεψη, που θα γίνει, κυρία συνάδελφε, μέσα στο Μάρτιο, θα εξαγγείλουμε και το ακριβές χρονοδιάγραμμα έναρξης λειτουργίας και βεβαίως έχουμε δρόμο, για να φτάσουμε εκεί που θέλουμε, που θα ανατρέψει και τις ισορροπίες των εφημεριών των νοσοκομείων μας.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι σαφές, κύριε Πρόεδρε, το ανέλυσε και ο κύριος Υφυπουργός, ότι τα ΤΕΠ θα πρέπει να καλύψουν αυτό το μεγάλο κενό στα νοσοκομεία, που σημαίνει μία αυτόνομη λειτουργία μέσα στις νοσοκομειακές μονάδες εικοσιτετραώρου βάσεως, έτσι ώστε να αντιμετωπίζονται περιστατικά, τα οποία δεν μπορούν να αντιμετωπιστούν από τα εξωτερικά ιατρεία και η οποία βέβαια λειτουργία για να διασφαλιστεί και που είναι αναγκαία για όλους τους πολίτες της χώρας –εγώ ερωτώ πιο συγκεκριμένα για την περιοχή μου, τη Θεσσαλονίκη και θέλω και τα ακριβή χρονοδιαγράμματα- θα πρέπει να ολοκληρωθούν οι υποδομές και να προσληφθεί το προσωπικό. Είναι μια λειτουργία αναγκαία, η οποία όμως στο τέλος δεν μπορεί να απαξιωθεί ή να καταλήξει σε μια υποβαθμισμένη πάλι λειτουργία, όπως αυτή των εξωτερικών ιατρείων. Ούτε αυτό περιέγραφε η εισήγηση της Επιστημονικής Επιτροπής του Ιπποκρατείου Νοσοκομείου, που έγινε αποδεκτή και ούτε αυτό είναι το ζητούμενο, και έτσι φαίνεται και από την τοποθέτηση του κυρίου Υφυπουργού. Όμως η υπουργική απόφαση που εκδόθηκε πρόσφατα, δεν φαίνεται να αναγνωρίζει αυτόν τον τρόπο της λειτουργίας, διότι αφήνει πάρα πολλά κενά και κυρίως το μεγαλύτερο πρόβλημα -και το ξέρετε πολύ καλά, το αντιμετωπίσατε στη σύσκεψή σας- είναι το απαραίτητο ιατρικό και νοσηλευτικό προσωπικό. 
      Δεν είναι δυνατόν σε καμιά περίπτωση δηλαδή το ήδη επιβαρυμένο και λειψό ιατρικό και νοσηλευτικό προσωπικό των νοσοκομείων να έρθει να καλύψει κι τις ανάγκες αυτών των μονάδων, που πρέπει, όπως είπα, να λειτουργούν αυτόνομα.
      Δεν έχετε πείσει και τον Ιατρικό Σύλλογο, γιατί δεν συζητήσατε μαζί του. Δεν ξέρω στην τρίτη συνάντησή σας τι θα κάνετε, κύριε Υπουργέ –πρέπει να συζητήσετε μαζί τους- αλλά ούτε η απόφαση δημιουργεί αυτές τις προϋποθέσεις, ούτως ώστε πάρα πολύ γρήγορα να εξασφαλιστεί και το προσωπικό, αλλά και οι απαραίτητες υποδομές, χωρίς να υπάρξει καμία επιβάρυνση στις ήδη επιβαρυμένες νοσοκομειακές μονάδες. Διαφορετικά θα είναι και αυτό μια εξαγγελία, θα παραμείνουμε, δηλαδή, στις εξαγγελίες, στους εντυπωσιασμούς και δεν θα κάνουμε τίποτα σ΄ αυτό το ιδιαίτερα επιβαρυμένο σύστημά μας υγείας και δεν θα υλοποιήσουμε έστω κάτι απ΄ αυτήν τη μεταρρύθμιση, που εσείς θεωρείτε ότι είναι πάρα πολύ σημαντική, αλλά εμείς δεν βλέπουμε να υλοποιείτε, γιατί ούτε το κατάλληλο προσωπικό προσλαμβάνετε ούτε τέτοιου τύπου μονάδες τις εξοπλίζετε σωστά ακόμη και θεσμικά, γιατί ήδη η υπουργική απόφαση δεν είναι σωστή, για να τη λειτουργήσουν σ΄ αυτήν την κατεύθυνση.
      ΠΡΟΕΔΡΕΥΩΝ (Κωνσταντίνος Γείτονας): Κυρία συνάδελφε, θέλω να σας πω το εξής. Είπατε στον κύριο Υπουργό «να προσπαθήσουν να πείσουν». Κάποιοι όμως δεν θέλουν σ΄ αυτό το θέμα να πεισθούν. Να το λάβετε υπόψη σας ως Βουλευτής, γιατί τα ΤΕΠ αποτελούν πύλη ελέγχου των εισαγωγών στα νοσοκομεία και είναι κατανοητό το τι αλλάζει. Γιατί αν το θέλανε, θα είχε εφαρμοσθεί. Ξέρετε πως υπάρχει απόφαση υπογεγραμμένη από εμένα ως Υπουργού Υγείας από το 1998, με πρόβλεψη να εφαρμοστεί, να ξεκινήσει το 1999 η λειτουργία ανεξάρτητων τμημάτων επειγόντων περιστατικών στα νοσοκομεία. Είναι φανερό πώς δεν προωθήθηκε τόσα χρόνια. 
      Να συνεχίσετε, λοιπόν, κύριε Υφυπουργέ τις ενέργειες για την ταχύτητερη εφαρμογή χωρίς να κάνετε καθόλου πίσω, από οποιεσδήποτε αντιδράσεις.
     Ορίστε, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
      Μετά την παρέμβαση και του Προέδρου, που έχει και πάρα πολύ μεγάλη εμπειρία γιατί χρημάτισε Υπουργός Υγείας, είχε την ιδέα και υπέγραψε και την απόφαση για τη λειτουργία των αυτόνομων ΤΕΠ, θα απαντήσουμε στην κυρία συνάδελφο λέγοντας ότι δεν είναι εύκολο αυτό να το επιβάλουμε και να λειτουργήσει καλά, γιατί πράγματι θίγονται πάρα πολλά συμφέροντα. Και γι’ αυτό θέλουμε όλους, και τους Βουλευτές και τα κόμματα να μας στηρίξουν σ΄ αυτήν την προσπάθεια, γιατί είναι μία προσπάθεια αναβάθμισης της λειτουργίας των νοσοκομείων μας.
      Να πούμε ότι τα ΤΕΠ, όπως τα περιγράφει και ο 2889, θα λειτουργούν βεβαίως τις ημέρες της γενικής εφημερίας και θα λειτουργούν και όλα τα πρωινά, που σημαίνει ότι όλα τα νοσοκομεία μας τα πρωινά -τις εργάσιμες φυσικά ημέρες- θα είναι σε γενική εφημερία. Αυτό είναι και το καινούριο που φέρνουμε. Θα γίνει πρώτα το πρώτο βήμα και σταδιακά το δεύτερο. Η έναρξη λειτουργίας δεν σημαίνει ότι θα λειτουργούν και όλα τα πρωινά. Μετά από λίγους μήνες θα λειτουργούν τα πρωινά. 
      Δεύτερον, προχωρούμε πραγματικά πολύ γρήγορα στις κτιριακές υποδομές. Μιλάμε τώρα για τη Θεσσαλονίκη. Δεν έχω χρόνο να μιλήσω για όλη την Ελλάδα. Το «ΠΑΠΑΓΕΩΡΓΙΟΥ» ήδη έχει όλες τις κτιριακές υποδομές και τον εξοπλισμό. Το «ΠΑΠΑΝΙΚΟΛΑΟΥ» πήγα και το επισκέφτηκα την ίδια ημέρα, κυρία συνάδελφε, που ήμουν στη Θεσσαλονίκη. Είναι ένας χώρος χιλίων πενήντα τετραγωνικών μέτρων και παραδίδεται στα μέσα Μαΐου. Το «ΙΠΠΟΚΡΑΤΕΙΟ» προχωράει πολύ γρήγορα, αλλά έχει δυσκολίες γιατί γίνεται εν λειτουργία του νοσοκομείου η εργολαβία. Έχουμε ενδεικτικό χρόνο περαίωσης τη 14η Νοεμβρίου. Οπωσδήποτε πιέζουμε να γίνει νωρίτερα. «Ο ΑΓΙΟΣ ΠΑΥΛΟΣ» τελειώνει τον Ιούλιο. Αυτό δεν σημαίνει ότι πρέπει όλα να τελειώσουν για να ξεκινήσει μία αυτόνομη λειτουργία. Ο χώρος και ο εξοπλισμός παίζουν το δικό τους ρόλο στην αναβάθμιση των υπηρεσιών. Και βεβαίως το ΑΧΕΠΑ κάνει τις παρεμβάσεις και έχει έναν ενδεικτικό χρόνο περάτωσης μέσα σ΄ αυτόν το χρόνο. Παράλληλα πάει και ο εξοπλισμός.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τώρα, ως προς το προσωπικό για το οποίο είπατε, θέλω να σας αναφέρω τα εξής: Πρώτον, ως προς όλο το άλλο προσωπικό, νοσηλευτικό κλπ., σας είπα ότι πέρα από τους πέντε χιλιάδες νοσηλευτές και νοσηλεύτριες, με τους οποίους εμβολιάζουμε το σύστημα μέσω του προγράμματος των δεκαοκτώ μηνών, σημαντικές θα είναι και οι μόνιμες προσλήψεις αυτού του χρόνου. Μέσα από αυτό, λοιπόν, θα πάμε για το προσωπικό των ΤΕΠ.
      Όσον αφορά το ιατρικό προσωπικό, μόνο τρεις θέσεις θα είναι οι μόνιμες, γιατί πραγματικά δεν μπορούμε να πούμε ότι θα προσλάβουμε τρεις ξεχωριστούς γιατρούς όλων των ειδικοτήτων, για να τους κρατάμε μόνο στο ΤΕΠ ώστε να λειτουργήσει. Έτσι, λοιπόν, όλες οι άλλες θα γίνονται με ένα rotation διάρκειας ενός έτους με δυνατότητα παράτασης αν θέλουν οι γιατροί…
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε σας παρακαλώ.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): …το ίδιο το νοσοκομείο.
       Αυτό, λοιπόν, είναι ένα σημαντικό βήμα, ένα δύσκολο βήμα. Εμείς πιστεύουμε ότι θα ξεκινήσει σύντομα και σε πολύ λίγο χρόνο θα έχει αποτελέσματα πολύ σημαντικά.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
      Πρώτη είναι η με αριθμό 455/11.3.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Φασούλα προς τον Υπουργό Πολιτισμού, σχετικώς με τη διακοπή επιχορήγησης του θεατρικού οργανισμού «Κάτω από τη Γέφυρα» στον Πειραιά.
       Η επίκαιρη ερώτηση του κ. Φασούλα, έχει ως εξής:
      «Σύμφωνα με την υπ’ αριθμ. 36893/1.7.2002 απόφασή σας, καθορίσατε τις προϋποθέσεις επιχορήγησης των θιάσων του Ελεύθερου Θεάτρου για την υποβοήθηση της ανάπτυξης της θεατρικής τέχνης. Στα πλαίσια της απόφασης αυτής, ο θεατρικός οργανισμός «Κάτω από τη Γέφυρα», που στεγάζεται στο ομώνυμο θέατρο στην πλατεία του ηλεκτρικού σταθμού του Νέου Φαλήρου, υπέβαλε πρόταση επιχορήγησης θεατρικής παραγωγής, τόσο για την κεντρική, όσο και για την παιδική σκηνή, η οποία απορρίφθηκε με το από 2.2.2002 πρακτικό της αρμόδιας Γνωμοδοτικής Επιτροπής Θεάτρου, μειοψηφήσαντος ενός μέλους της, με την αιτιολογία ότι «…η πρόταση…είναι τόσο μεγαλόσχημη που…υπερβαίνει τις δυνατότητες και το δυναμικό του σχήματος». 
      Ας σημειωθεί ότι ο εν λόγω θεατρικός οργανισμός έχει επιχορηγηθεί συνολικά πέντε φορές (1997, 1998, 1999, 2000 και 2002) χωρίς ποτέ να παραβιάσει τους όρους των επιχορηγήσεων αυτών, καθώς και ότι είναι ο μόνος στον Πειραιά που παράγει κοινωνικό έργο, δεδομένου ότι οι θεατές των παραστάσεων πληρώνουν το εισιτήριό τους στην «έξοδο», εάν θέλουν και εάν μπορούν, σύμφωνα με σχετική απόφαση που έλαβε ο οργανισμός το Δεκέμβριο του 1997.
      Ερωτάται ο κύριος Υπουργός: 
      Για την καλλιτεχνικά, κοινωνικά και ηθικά αδικαιολόγητη άρνηση της επιτροπής να επιχορηγήσει τον θεατρικό οργανισμό «Κάτω από τη Γέφυρα», ο οποίος είναι ο μοναδικός οργανισμός στην εν γένει περιφέρεια του Πειραιά που υπέβαλε σχετικό αίτημα, καθώς και για τις ενέργειες που πρόκειται να γίνουν προκειμένου να αρθεί η άδικη μεταχείριση έναντι της περιφέρειας του Πειραιά.»
      Θα απαντήσει ο Υφυπουργός Πολιτισμού κ. Λιάνης.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, αντιλαμβάνομαι τι ωθεί ένα μεγάλο αθλητή με την τεράστια προσφορά του Παναγιώτη Φασούλα στο να κάνει μια επίκαιρη ερώτηση που αφορά στον πολιτισμό, όταν αισθάνεται ότι υπάρχει αδικία για ένα συγκεκριμένο θίασο αυτής της πολύ ευαίσθητης περιοχής. 
      Όμως, θέλω να πω ότι η αξιολόγηση αυτών των σχημάτων γίνεται από μια επταμελή επιτροπή, η οποία αποτελείται από καταξιωμένους ανθρώπους των γραμμάτων και των τεχνών. Πρόεδρός της είναι ο κ. Πέτρος Μάρκαρης και υπάρχουν και άλλα σημαντικά πρόσωπα, όπως η κ. Κολιτσιδοπούλου, η κ. Ματλίρη και άλλοι. 
      Τα στοιχεία της αξιολόγησης αυτών των προτάσεων καθορίζονται κυρίως από την ποιότητα του παρεχόμενου πολιτιστικού προϊόντος και από την τεκμηρίωση της καλλιτεχνικής προσφοράς του σχήματος. Με άλλα λόγια, η ποιότητα και το επίπεδο των παραστάσεων δεν είναι διαπραγματεύσιμα μεγέθη. Το Υπουργείο Πολιτισμού είναι εκείνο που συμπεριέλαβε στις προκηρύξεις του το στοιχείο της δραστηριότητας του θεάτρου σε υποβαθμισμένες περιοχές της Αθήνας ή του Πειραιά, όμως η εγκατάσταση ενός θιάσου σε μια δύσκολη περιοχή, δεν αποτελεί από μόνη της στοιχείο υπεροχής, εάν δεν συνοδεύεται από τα δύο στοιχεία που προανέφερα. 
      Για να έλθουμε τώρα στην καρδιά της ερώτησης, το σχήμα «Κάτω από τη Γέφυρα», υπεύθυνός του ο κ. Δαφνίδης, με σημαντική προσφορά που στεγάζεται στο ομώνυμο θέατρο στην πλατεία του ηλεκτρικού σταθμού στο Νέο Φάληρο, έχει επιχορηγηθεί για τις καλλιτεχνικές περιόδους 1996-1997, 1997-1998, 1998-1999 και  2001-2002. Για την καλλιτεχνική περίοδο 2000-2001 απορρίφθηκε το αίτημά του, με το σκεπτικό ότι παρά τη συνεχή επιχορήγηση του θεατρικού αυτού σχήματος τα τελευταία χρόνια το επίπεδο της δουλειάς του έχει σχετική κάμψη. Για δε την τελευταία καλλιτεχνική περίοδο 2002-2003 το αίτημα του θιάσου απορρίφθηκε, με το σκεπτικό ότι η πρόταση αυτή είναι τόσο μεγαλόσχημη που θεωρείται ότι υπερβαίνει τις δυνατότητες και τη δυναμική του υπάρχοντος σχήματος.
      Να προσθέσω ότι όταν γίνεται μία επιχορήγηση σε ένα σχήμα για δύο ή τρία συνεχόμενα χρόνια, αυτό δεν αποτελεί δεδικασμένο και για μελλοντικές επιχορηγήσεις. Οι πάντες κρίνονται συνεχώς και οι πάντες πρέπει να ξεκινούν από μηδενική βάση και να παράγουν ένα συγκεκριμένο έργο, το οποίο αυτό και μόνο κρίνεται.
      Τέλος, για να αρθεί το στοιχείο της αδικίας που καταλαβαίνω ότι είναι το πιο σημαντικό απ’ όλα, δεν μπορεί να είναι καλή η επιτροπή όταν επί πέντε χρόνια σταθερά επιχορηγεί το θίασο με ποσά 5, 8, 6, 6 και πάλι 6εκατομμυρίων δραχμών αντίστοιχα και όταν μία ή δύο χρονιές δεν επιχορηγείται ο θίασος να θεωρείται ότι είναι αδικημένος κατάφορα από το Υπουργείο Πολιτισμού.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Φασούλας έχει το λόγο.
      ΠΑΝΑΓΙΩΤΗΣ ΦΑΣΟΥΛΑΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Μπορείτε να βάλετε τρίποντο τώρα... 
      ΣΩΤΗΡΙΟΣ ΚΟΥΒΕΛΑΣ: Στα καρφώματα είναι ειδικός.
      ΠΡΟΕΔΡΕΥΩΝ (Κωνσταντίνος Γείτονας): Αυτό εννοούσα, τρίποντο με την απάντηση. 
      ΣΩΤΗΡΙΟΣ ΚΟΥΒΕΛΑΣ: Άλλο το τρίποντο και άλλο τα καρφώματα. 
      ΠΑΝΑΓΙΩΤΗΣ ΦΑΣΟΥΛΑΣ: Μήπως θα πρέπει να κάτσω, κύριε Πρόεδρε, γιατί το μικρόφωνό μου κάνει κάποια παράσιτα; 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κούβελας έβάλε κάποια παράσιτα, αλλά δεν πειράζει… Δικαιολογείται, γιατί έχει σχέση με το μπάσκετ. 
      Ορίστε, κύριε Φασούλα.
      ΠΑΝΑΓΙΩΤΗΣ ΦΑΣΟΥΛΑΣ: Το θέατρο αυτό δραστηριοποιείται σε μια εξαιρετικά υποβαθμισμένη πολιτιστικά περιοχή, γεγονός που ποτέ δεν έλαβαν υπόψη τους οι ταγοί της πολιτιστικής αναβάθμισης της περιφέρειας, έστω και αν είναι τόσο μεγάλοι και καταξιωμένοι οι άνθρωποι, οι οποίοι συγκροτούν αυτή την επιτροπή που αναφέρατε. 
      Συμφωνώ ότι δεν μπορεί επειδή κάποιοι θεατρικοί οργανισμοί επιχορηγήθηκαν στο παρελθόν, να επιχορηγούνται για πάντα. Είναι σίγουρο αυτό και υπάρχει και στο δικό μου το σκεπτικό. Όμως, υπάρχει απόφαση του Υπουργού Πολιτισμού που καθορίζει τη νομική μορφή των θιάσων που επιχορηγούνται, τους γενικούς όρους για τις επιχορηγήσεις και τα στοιχεία αξιολόγησης των προτάσεων. Πρέπει να υπάρχουν κάποια αντικειμενικά κριτήρια. 
      Οι γενικοί όροι που αναφέρει η υπουργική απόφαση καλύπτονται στο σύνολό τους από το θεατρικό οργανισμό «Κάτω από τη Γέφυρα». Συγκεκριμένα, καλύπτεται το νούμερο δέκα, το οποίο αναφέρει ότι ο επιχορηγούμενος θίασος πρέπει να υποβάλει στο Υπουργείο Πολιτισμού για έγκριση οικονομικό απολογισμό για την επιχορήγηση της προηγούμενης θεατρικής περιόδου. Πρέπει, επίσης, να προσκομίσει θεωρημένη κατάσταση ηθοποιών από την Επιθεώρηση Εργασίας, βεβαίωση ασφαλιστικών εισφορών, υπεύθυνη δήλωση μη οφειλής μισθών σε ειδικούς συνεργάτες. Αυτό το έχουν κάνει για όλα τα χρόνια που επιχορηγήθηκαν  οι άνθρωποι στο θέατρο «Κάτω από τη Γέφυρα», πράγμα που δεν έχουν κάνει όλοι οι άλλοι οι οποίοι επιχορηγήθηκαν αυτή τη χρονιά. 
      Κατά συνέπεια, πρέπει να εξετάσουμε λίγο τον τρόπο αξιολόγησης της επιτροπής. Όσο μεγάλος αθλητής, ηθοποιός ή κριτικός θεάτρου μπορεί να έχει υπάρξει κάποιος, δεν παύει να υπόκειται σε κάποια κριτική.
      Θα έλεγα ότι τα υποκειμενικά κριτήρια που αναφέρατε, κύριε Υπουργέ, βεβαίως και είναι υποκειμενικά, αρκεί κάποιο από τα μέλη αυτής της επιτροπής να είχε επισκεφθεί έστω και μία φορά αυτό το θέατρο του Πειραιά για να δει αν γίνεται κάποια δουλειά ή όχι. Κανείς δεν έχει επισκεφθεί ποτέ το θέατρο.
      Όσον αφορά στα στοιχεία αξιολόγησης των προτάσεων, το σκεπτικό για την απόρριψη, από την πλευρά της επιτροπής αυτής, της επιχορήγησης ήταν ότι, υπήρξε μεγαλόσχημη η πρόταση που υπέβαλε ο οργανισμός.
      Στην έκτη παράγραφο των στοιχείων αξιολόγησης των προτάσεων ζητεί η επιτροπή από τους θεατρικούς οργανισμούς να παρουσιάζουν μεγάλη θεατρική παραγωγή που να έχει ιδιαίτερο θεατρολογικό ενδιαφέρον, να στηρίζεται σε αξιόλογο καλλιτεχνικό δυναμικό,  να είναι ομαδική δουλειά, να μην επικεντρώνεται στην ακτινοβολία ενός προσώπου. 
      Λοιπόν, από τη μια ζητάμε από τους οργανισμούς να καταθέτουν μεγαλόσχημες προτάσεις και από την άλλη, τις απορρίπτουμε ως μεγάλοσχημες προτάσεις. Αυτό δεν είναι λογικό και δε νομίζω ότι υπάρχει κανένας λόγος να απαντάει η επιτροπή μ’ αυτό τον τρόπο. 
      Εν πάση περιπτώσει για να είναι και λίγο χρήσιμες αυτές οι επίκαιρες ερωτήσεις, θα πρέπει κάποια στιγμή να δίνονται και λύσεις, για να αισθάνονται και οι Βουλευτές χρήσιμοι, να αισθάνονται και οι Υπουργοί και οι Υφυπουργοί, όλοι χρήσιμοι. Θεωρώ ότι είναι κατάφορη αδικία αυτό που συμβαίνει στο θέατρο του Πειραιά γιατί είναι το μοναδικό της περιοχής του Πειραιά. Θεωρώ ότι ο Πειραιάς είναι μητροπολιτικό κέντρο από μόνο του, δεν είναι η περιφέρεια της Αθήνας. Και είμαι βέβαιος ότι το μοναδικό θέατρο που επιχορηγείται στην περιφέρεια Πειραιά πρέπει να επιχορηγηθεί και φέτος και του χρόνου και όσο χρειάζεται, εάν και εφόσον, παρουσιάζει αυτή τη πολιτιστική δράση  που παρουσιάζει τα τελευταία χρόνια. Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, άκουσα με πολλή προσοχή την απάντηση του συναδέλφου. Θα πρέπει να πω ότι είναι και στην Αίθουσα σημαντικά πρόσωπα που έχουν ζηλευτή προσφορά στον καλλιτεχνικό χώρο. Μεγαλόσχημη προσφορά στο θέατρο είναι αυτή η οποία κατά κάποιο τρόπο ξεπερνά τα όρια των δυνατοτήτων και του δυναμικού του ίδιου του θιάσου. Με αυτή την έννοια είναι μεγαλόσχημη.
      Θα έλεγα επίσης ότι μια υποβαθμισμένη περιοχή δεν είναι το ασφαλέστερο κριτήριο για την επιχορήγηση. Έχει συμπεριλάβει αυτό το πνεύμα το Υπουργείο Πολιτισμού στην αντίληψή του αλλά δεν είναι το καθοριστικότερο. Το καθοριστικότερο επιμένω πως είναι η ποιότητα που έχει ο θίασος, η ελεύθερη σκηνή, τα ΔΗΠΕΘΕ και μετά είναι η καλλιτεχνική προσφορά. Προϋποτίθεται ότι το κύρος της επιτροπής είναι αδιαμφισβήτητο. Το αν το αποτελούν μόνο κριτικοί θεάτρου ή το αποτελούν και άλλοι άνθρωποι, σας είπα ότι είναι και άνθρωποι των γραμμάτων, των επιστημών και των τεχνών. Και αυτό είναι ένα ευρύτερο πεδίο …
      ΕΛΕΟΝΩΡΑ ΚΑΤΣΕΛΗ: Ναι, αλλά κύριε Υπουργέ, δεν έχουν πάει στο θέατρο ούτε μια φορά και δεν δικαιούνται να βγάζουν απόφαση.
      ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε, κυρία συνάδελφε, τον κύριο Υπουργό. Θα χάσει τον ειρμό των σκέψεών του.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού):  Δεν το γνωρίζω, κυρία Κατσέλη, αυτό και δεν μπορώ να το πω. 
      ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού):  Πιστεύω όμως ότι αυτή η γνωμοδοτική επιτροπή τυγχάνει της εμπιστοσύνης του Υπουργείου Πολιτισμού. Δεν έχω ακούσει αν θέλετε πάρα πολλά αρνητικά σχόλια, ακούω τα συνήθη. Αλλά όταν εξετάζονται γύρω στους εξήντα επτά θίασοι και ελεύθερες σκηνές και απ’ αυτούς επιχορηγούνται περίπου οι πενήντα ή οι εξήντα, είναι νομίζω ένα ποσοστό που είναι ζηλευτό για μια χώρα σαν την Ελλάδα. Θα πρόσθετα εδώ ότι δεν υπάρχει χώρα με το εξακτινωμένο έργο αυτής της Κυβέρνησης σε ό,τι αφορά τους ελεύθερους θιάσους και τα ΔΗΠΕΘΕ. Είναι μια μικρή κοσμογονία. Από την εποχή της αείμνηστης Μελίνας Μερκούρη μέχρι σήμερα συμβαίνει στη χώρα θα έλεγα, το θέατρο να έχει μια δράση που είναι πέραν των δυνατοτήτων και πέραν των ορίων. Να μην μεμψιμοιρούμε ακόμα και με αυτό.  Στον αθλητισμό και το θέατρο οι δράσεις που έχει η χώρα είναι σημαντικότερες του μεγέθους της χώρας. Όχι βεβαίως της ιστορίας της, αλλά σημαντικότερες του μεγέθους της. 
      ΠΡΟΕΔΡΕΥΩΝ (Κωνσταντίνος Γείτονας): «Μεγαλόσχημες» λοιπόν κατά την έννοια που αναφέρθηκε προηγουμένως…
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Τέλος, δεν υπάρχει καμία αδικία για το θίασο «Κάτω από τη Γέφυρα» το έργο του οποίου εκτιμήθηκε επί έξι συνεχή χρόνια. Τη φετινή χρονιά δεν εκτιμήθηκε, κύριε συνάδελφε, την άλλη χρονιά πιθανόν για τους λόγους που αναφέρατε να εκτιμηθεί και πάλι. 
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί τώρα η επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την απευθείας ανάθεση της ετήσιας ασφαλιστικής κάλυψης των Ελληνικών Πετρελαίων κλπ. 
      Η επίκαιρη ερώτηση του κυρίου συναδέλφου έχει ως εξής:
      «Κατά παράβαση της κείμενης νομοθεσίας και των στοιχειωδών υποχρεώσεων των ανωνύμων εταιρειών ιδίως των εισηγμένων στο χρηματιστήριο, η Διοίκηση των Ελληνικών Πετρελαίων (ΕΛΠΕ) (ο περίφημος κ. Καραχάλιος), προχώρησε  στην απευθείας ανάθεση της ετήσιας ασφαλιστικής κάλυψης του ομίλου, για αξία 750.000.000 δολαρίων στους Brokers Κούμπα και Miller αντί του ποσού των 16.500.000 δολαρίων. 
      Τόση μάλιστα ήταν η σπουδή του κ. Καραχάλιου να ολοκληρώσει τη δουλειά ώστε πλήρωσε τα ασφάλιστρα εντός τεσσάρων ημερών αντί της συνηθισμένης προθεσμίας, που κυμαίνεται μεταξύ σαράντα πέντε και εξήντα ημερών.
      Κατόπιν αυτών ερωτάται ο κύριος Υπουργός Ανάπτυξης:
      Γιατί δεν έγινε διαγωνισμός για την ανάθεση της ασφαλιστικής κάλυψης του ομίλου; Υπήρξε ή όχι προσφορά των άλλων Brokers στο ήμισυ της τιμής που ανατέθηκε η κάλυψη; Ποια ήταν η αμοιβή της Εθνικής Ασφαλιστικής που συνέταξε το συμβόλαιο;Υπάρχει στην Εθνική Ασφαλιστική το απαραίτητο σ’ αυτές τις περιπτώσεις Reinsurace Slip;».
      Θα απαντήσει, ελπίζω στα ελληνικά -γιατί πολλοί ήταν οι τίτλοι- σε ξένη γλώσσα- ο κύριος Υπουργός. 
      ΑΘΑΝΑΣΙΟΣ ΝΑΚΟΣ: Στα Γερμανικά να μην μας τα πει ο Υπουργός, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, έχουμε πει ότι θα χρησιμοποιούνται στις ερωτήσεις όροι και ορολογία στα ελληνικά. Το έχει πει επανειλημμένα ο κύριος Πρόεδρος της Βουλής .
      ΑΘΑΝΑΣΙΟΣ ΝΑΚΟΣ: Προσπαθούμε να βρούμε τη μετάφραση.
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, κύριοι συνάδελφοι, η εταιρεία Ελληνικά Πετρέλαια το Δεκέμβριο του 1999 ενοποίησε όλα τα ασφαλιστικά συμβόλαια περιουσιακών στοιχείων διακοπής εργασιών των εταιρειών που απετέλεσαν την ΕΛΛΗΝΙΚΑ ΠΕΤΡΕΛΑΙΑ Α. Ε., καθώς και των θυγατρικών τους ΕΚΟ, ΕΛΛΗΝΙΚΑ ΔΙΥΛΙΣΤΗΡΙΑ, ΧΗΜΙΚΑ ΜΑΚΕΔΟΝΙΑΣ ΑΒΕΕ, ΕΚΟ ΑΒΕΕ, ΕΛΛΗΝΙΚΑ ΔΙΥΛΙΣΤΗΡΙΑ ΑΣΠΡΟΠΥΡΓΟΥ και ΔΕΠ  Α.Ε. 
      Με απόφαση του διοικητικού συμβουλίου της υπ’ αριθμόν 942 20/12/1999 ενέκρινε τη σύναψη τριετούς ασφαλιστηρίου συμβολαίου με οριστική έναρξη την 1/02/2002 και λήξη στις 31/01/2003 και ανέθεσε στην Εθνική Ασφαλιστική και στην Αγροτική Ασφαλιστική σε αναλογία ενενήντα προς δέκα και μέσω αυτών στους ασφαλομεσίτες του Λονδίνου Miller την τοποθέτηση του συμβολαίου στη διεθνή ασφαλιστική αγορά, με τους όρους που είχαν εγκριθεί.
      Στο εν λόγω συμβόλαιο υπήρχε επίσης η δυνατότητα παράτασης για έναν ακόμα χρόνο με όρους που θα γίνονταν αποδεκτοί και από τα δύο μέρη. Οι ασφαλιστές είχαν δικαίωμα με βάση το συμβόλαιο να διακόψουν την ασφάλιση σε κάθε επέτειο, δηλαδή, 31/01/2001 και 31/01/2002, εάν υπήρχαν ζημιές που να ξεπερνούσαν τα 3 εκατομμύρια δολάρια στη διάρκεια του χρόνου και δύο αλλαγές στην ασφαλιστική αγορά.
      Οι συνολικές ασφαλιζόμενες αξίες κατά την έναρξη του συμβολαίου -πρώτος χρόνος- και για τις δύο καλύψεις ήταν 3.709.095 δολάρια ΗΠΑ και τα ασφάλιστρα σύμφωνα με το συμβόλαιο ανέρχονταν σε 6.048.670 δολάρια ΗΠΑ. Τα ασφάλιστρα σαν ποσοστό στις ασφαλιζόμενες αξίες ανά κατηγορία ασφάλισης παρέμεναν σταθερά σε όλη τη διάρκεια της τριετούς περιόδου. Έτσι η αύξηση του απόλυτου ποσού των ασφαλίστρων προέκυπτε μόνο με την προσθήκη νέων εγκαταστάσεων, λόγω επενδύσεων σε συμβόλαιο και λόγω μεταβολής του μεικτού περιθωρίου κέρδους του ομίλου συμβόλαιο β΄.
      Για τους παραπάνω λόγους οι συνολικές ασφαλιζόμενες αξίες το δεύτερο χρόνο 2001 ανήλθαν σε 3.838.350.000 δολάρια και τα συνολικά ασφάλιστρα ήταν 6.384.174 δολάρια αντίστοιχα.
      Μετά τα γεγονότα της 11ης Σεπτεμβρίου 2001 και την επίπτωση που είχαν στη διεθνή ασφαλιστική αγορά, ένα μέρος από τους αντασφαλιστές που αντιπροσώπευαν το 20% της συνολικής κάλυψης, απεχώρησαν στη λήξη του δεύτερου χρόνου λόγω αδυναμίας να συνεχίσουν να καλύπτουν τον εν λόγω ασφαλιστικό κίνδυνο. Εν όψει αυτών των εξελίξεων στη διεθνή αγορά η Εθνική Ασφαλιστική κατήγγειλε το συμβόλαιο στις 21/12/2001 και ακολούθησε και η Αγροτική Ασφαλιστική. 
      Μετά από απαίτηση της εταιρείας προς τους ασφαλομεσίτες Miller και τις διαπραγματεύσεις που έγιναν απ’ αυτούς, οι υπόλοιποι αντασφαλιστές που κάλυπταν το 80% της ασφάλισης με πρωτοβουλία του Leader αντασφαλιστή δήλωσαν ότι, θα παραμείνουν με τους ίδιους όρους και για τον τρίτο χρόνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Θα συνεχίσω μετά για τα υπόλοιπα, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κλείστε σε μισό λεπτό, γιατί νομίζω ότι αφήσατε στη μέση την απάντηση. Κλείστε όμως με μία φράση.
      ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κάτω από τις συνθήκες αυτές και την πληροφόρηση από την ασφαλιστική αγορά ότι τα ασφάλιστρα πολλαπλασιάζονται, ήδη υπήρχαν πληροφορίες για τριπλασιασμό των ασφαλίστρων σε εταιρείες του κλάδου, των οποίων τα συμβόλαια έληγαν στις 31/12/2001. Ζητήθηκε από ασφαλομεσίτες Miller σε συνεργασία με την Εθνική Ασφαλιστική και τους ασφαλιστικούς συμβούλους Eurobrokers να βρεθεί τρόπος αντικατάστασης των ασφαλιστών του 20% που αποχώρησε. Μετά από σχετικές επαφές των ανωτέρω με την ασφαλιστική αγορά του Λονδίνου, με επιστολή της Εθνικής Ασφαλιστικής προτάθηκαν οι όροι των αντασφαλιστών, που θα κάλυπταν το μερίδιο του 20% αυτών που αποχώρησαν.
      Οι όροι αυτοί περιελάμβαναν σημαντική αύξηση των ασφαλίστρων, αύξηση των απαλλαγών και περιορισμό του ορίου αποζημίωσης. Και δεύτερον ότι με τους νέους όρους μπορούσαν να καλύψουν όλοι πλέον οι ασφαλιστές και το 80% την παράταση του συμβολαίου για ένα ακόμη χρόνο, 2003, με έκπτωση 12% στα ασφάλιστρα που θα διαμορφώνονταν τελικά το 2003.
      Τα παραπάνω τέθηκαν υπόψη του διοικητικού συμβουλίου της εταιρείας, το οποίο με την απόφαση 993 στις 8.02.2002 αποφάσισε ομόφωνα τη συνέχιση του συμβολαίου της εταιρείας για το 2002 και την παράταση του συμβολαίου για ακόμα ένα χρόνο με τους παραπάνω όρους.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Νάκος.
      ΑΘΑΝΑΣΙΟΣ ΝΑΚΟΣ: Kύριε Πρόεδρε, η ερώτηση δεν ήταν εάν αυξήθηκαν τα ασφάλιστρα μετά την 11η Σεπτεμβρίου. Η ερώτηση είναι η εξής: Ο κ. Καραχάλιος έχει δικό του μαγαζί εκεί και κάνει ό,τι θέλει; Κάνει διαγωνισμούς; Ξέρετε τι γίνεται; Μας λέτε ότι δεν έχουμε στοιχεία. Ορίστε τα στοιχεία. Θα σας τα καταθέσω. 
      Υπάρχει μία προσφορά 8 εκατομμύρια δολάρια για τα ετήσια ασφάλιστρα των ΕΛΠΕ την ίδια χρονική στιγμή και ανατίθεται χωρίς διαγωνισμό με 16 εκατομμύρια δολάρια. Μέχρι τώρα γίνονταν διαγωνισμοί. Ο κ. Καραχάλιος τους κατήργησε. Θα σας καταθέσω το έγγραφο της Αγροτικής Ασφαλιστικής, η οποία δίνει 8 εκατομμύρια δολάρια και μάλιστα δίνει και έκπτωση 1,5 εκατομμύριο δολάρια.
      Ο κ. Γεώργιος Κούμπας είναι ασφαλιστικός σύμβουλος των ΕΛΠΕ, κύριε Πρόεδρε, με αμοιβή. Είναι και broker όμως της Miller  που πήρε τη δουλειά με 16,5 εκατομμύρια δολάρια. Θα σας καταθέσω…
      (Θόρυβος στην Αίθουσα)
      Κύριε Κουλούρη, έχετε κάτι; Έχετε κανένα ζόρι;
      ΚΙΜΩΝ ΚΟΥΛΟΥΡΗΣ: Μάλιστα, λέω.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Νάκο, συνεχίστε.
      ΑΘΑΝΑΣΙΟΣ ΝΑΚΟΣ: Πρέπει να με προστατεύσετε. Αισθάνομαι ότι με χλευάζει, κύριε Πρόεδρε. «Μάλιστα» και «μάλιστα»!
      ΚΙΜΩΝ ΚΟΥΛΟΥΡΗΣ: Όχι, όχι.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Κύριοι συνάδελφοι.
      ΑΘΑΝΑΣΙΟΣ ΝΑΚΟΣ: Αντί να επιπλήξετε τον κ. Κουλούρη, μιλάτε σε εμένα;
      ΠΡΟΕΔΡΕΥΩΝ (Κωνσταντίνος Γείτονας): Δεν σας επιπλήττω, κ. Νάκο. Σας παρακαλώ να συνεχίσετε, μη λαμβάνονται υπ’ όψη διακοπές. Καθόλου δεν επιπλήττω εσάς, λάθος το εξελάβατε.
      ΑΘΑΝΑΣΙΟΣ ΝΑΚΟΣ: Επίσης, θα καταθέσω και το εξής. Μέχρι τώρα γίνονταν διαγωνισμοί για την προμήθεια του αργού πετρελαίου και για τη μεταφορά του αργού πετρελαίου. Θα καταθέσω fax ότι μετά από τηλεφωνική επικοινωνία καθορίστηκαν με την LUCOIL τιμές για φορτία. Ο κ. Κούμπας Γεώργιος είναι ασφαλιστικός σύμβουλος των ΕΛΠΕ με αμοιβή, έμμισθος, και είναι και broker συγχρόνως, αυτός ο οποίος έκλεισε τη δουλειά για 16 εκατομμύρια 500 χιλιάδες δολάρια.
      Η ερώτηση ήταν συγκεκριμένη. Μπορεί να μας καταθέσει το ασφαλιστήριο της Εθνικής και να μας πει πόσο ασφαλίστηκαν; Να μας πει αν υπάρχει προσφορά από την αγγλική Willis, η οποία σημειωτέον ασφαλίζει την LUCOIL και τους Ολυμπιακούς Αγώνες; Θέλω να πω, δεν είναι καμία εταιριούλα. Για την ταμπακιέρα έχει να μας πει τίποτα; Τα άλλα δεν μας αφορούν. 
      (Στο σημείο αυτό ο Βουλευτής κ. Αθανάσιος Νάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Καλώς. 
      Το λόγο έχει ο κύριος Υπουργός. Για την ταμπακιέρα λοιπόν, κύριε Υπουργέ.
      ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Ο κύριος συνάδελφος νομίζω ότι προσπάθησε να δημιουργήσει εντυπώσεις. 
      ΑΘΑΝΑΣΙΟΣ ΝΑΚΟΣ: Όχι, δεν δημιουργώ εντυπώσεις. Διαβάστε τα έγγραφα. Τα κατέθεσα.
      ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Δημιουργεί εντυπώσεις. Κατ’ αρχήν, αποχώρησαν η Εθνική με την Αγροτική Ασφαλιστική και το ξέρετε πάρα πολύ καλά. Όπως επίσης και γι’ αυτό που λέτε για την εταιρία Willis, κύριε Πρόεδρε, θα καταθέσω στα Πρακτικά την επιστολή της εταιρίας αυτής προς τα Ελληνικά Πετρέλαια. 
      Κύριε συνάδελφε, θα καταθέσω αυτή την επιστολή που θέλετε για να διαπιστώσετε και εσείς ότι δεν υπήρχε καμία σοβαρότητα. Η πρόταση που κάνουν είναι να τους δώσουν τη δουλειά για να βρουν αντασφαλιστές. 
      ΑΘΑΝΑΣΙΟΣ ΝΑΚΟΣ: Η πρόταση είναι να κάνετε διαγωνισμό, κύριε Υπουργέ.
      ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Εγώ καταθέτω αυτό που ζητήσατε. Μου είπατε για την ταμπακιέρα. Την ταμπακιέρα λοιπόν σας την καταθέτω. Θα δείτε ότι η εταιρία αυτή έχει κάνει μία πρόταση, η οποία είναι ανεδαφική, δεν έχει καμία σχέση με την πραγματικότητα και μάλιστα εκλιπαρεί τα Ελληνικά Πετρέλαια να της δώσουν τη δουλειά, μήπως βρουν και αντασφαλιστές και μάλιστα να της δώσουν και περίοδο χάριτος για να τους βρουν.
      Κατ’ αρχήν θέλω να πω κάτι άλλο. Εμπλέκετε τον κ. Καραχάλιο τη στιγμή που η σύμβαση αυτή έγινε το 1999, όταν δεν ήταν ο κ. Καραχάλιος εκεί. Στρέφεστε απευθείας εναντίον του κ. Καραχάλιου.
      ΑΘΑΝΑΣΙΟΣ ΝΑΚΟΣ: Έχετε λάθος. Εγώ μίλησα για την ανανέωση της σύμβασης. Μπορούσε να γίνει διαγωνισμός σήμερα.
      ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Είχε παρθεί απόφαση από το 1999 ότι μπορούσε να δοθεί παράταση για ακόμη ένα χρόνο. Και αυτό το δικαίωμα που του έδινε η απόφαση του διοικητικού συμβουλίου, αυτό έκανε, κύριε συνάδελφε.
      Όσο επίσης γι’ αυτό που καταγγέλλετε, γιατί τόση σπουδή να κάνει σε τέσσερις ημέρες την αποπληρωμή των ασφαλίστρων, θέλω να σας πω ότι από αυτή τη συντόμευση κέρδισαν τα Ελληνικά Διϋλιστήρια 497 χιλιάδες δολάρια.
      Κύριε Πρόεδρε, ευχαριστώ.
      (Στο σημείο αυτό ο Υφυπουργός κ. Χρήστος Θεοδώρου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 465/11-3-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με την κατάργηση του ειδικού καθεστώτος εφοδιασμού με ζάχαρη των νησιών του Αιγαίου, τις συνέπειες στο εισόδημα των μελισσοκόμων των νησιών κ.λπ.
      Η επίκαιρη ερώτηση του κυρίου συναδέλφου έχει ως εξής:
      «Με τον Κανονισμό 442/2002, που αντικατέστησε τον Κανονισμό 2019/1993, καταργήθηκε το ειδικό καθεστώς εφοδιασμού με ζάχαρη των νησιών του Αιγαίου, επειδή σύμφωνα με την εισήγηση της επιτροπής κρίθηκε ακατάλληλο, ενώ διατηρήθηκε το καθεστώς αυτό για τις ζωοτροφές. Η ζάχαρη όμως, εκτός από διατροφικό προϊόν είναι και κτηνοτροφικό, επειδή για τα νησιά του Αιγαίου αποτελεί βασικό στοιχείο διατροφής των μελισσών κατά τους χειμερινούς μήνες. Συνεπώς η κατάργηση του ειδικού καθεστώτος θα έχει άμεσες αρνητικές συνέπειες στο κόστος παραγωγής και στο εισόδημα των μελισσοκόμων.
      Ερωτάται ο κύριος Υπουργός:
      Γιατί αποδέχθηκε η Κυβέρνηση αυτήν την αρνητική αλλαγή του Κανονισμού;
      Ποια μέτρα πρόκειται να πάρει η Κυβέρνηση και πότε, ώστε να συνεχίσουν οι μελισσοκόμοι των νησιών του Αιγαίου να παίρνουν σε προσιτές τιμές τη ζάχαρη ως ζωοτροφή;».
      Θα απαντήσει ο Υφυπουργός Γεωργίας ο κ. Χατζημιχάλης. 
      Ορίστε, κύριε Υπουργέ, έχετε το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε συνάδελφε, θα περίμενα μια ερώτηση που αναφέρεται στη μελισσοκομία κυρίως να προσπαθεί να διερευνήσει τρόπους για τη βελτίωση της ποιότητας των παραγόμενων προϊόντων.
      Γνωρίζετε πολύ καλά ότι ειδικά τα τελευταία χρόνια η προσπάθεια της Κυβέρνησης και του Υπουργείου Γεωργίας να στηρίξει το συγκεκριμένο κλάδο και ιδιαίτερα να στηρίξει τα ποιοτικά παραγόμενα προϊόντα της ελληνικής μελισσοκομίας, το ελληνικό μέλι, να στηρίξει τη γνησιότητά του και να αποφύγει τις νοθείες, όπως επίσης και να στηρίξει μία προσπάθεια πιστοποίησης αυτού του προϊόντος, είναι ιδιαίτερα σημαντική και αρχίζει να αποδίδει επίσης πολύ σημαντικά αποτελέσματα, θετικά και για την ελληνική οικονομία και ιδιαίτερα για το εισόδημα των Ελλήνων μελισσοκόμων.
      Η ερώτησή σας αναφέρεται σε λάθος στοιχεία και λυπάμαι που το λέω αυτό. Πρέπει να γνωρίζετε ότι το ειδικό καθεστώς εφοδιασμού των μικρών νησιών του Αιγαίου δεν προέβλεπε ούτε με τον παλιό κανονισμό του 1993 ούτε με τον καινούργιο του 2002 ενίσχυση των μελισσοκόμων για ζωοτροφές και συγκεκριμένα για τη ζάχαρη ως ζωοτροφή. Η ζάχαρη περιέχονταν στον κατάλογο του ειδικού καθεστώτος εφοδιασμού για την ανθρώπινη κατανάλωση. Ο κατάλογος για τις ζωοτροφές ήταν άλλος και τότε και τώρα. Αυτός ο κατάλογος δεν άλλαξε από τον καινούργιο κανονισμό. Αντιθέτως μία μοναδική αλλαγή που υπάρχει είναι στην προσθήκη επιπλέον ζωοτροφών, όπως για παράδειγμα του βαμβακόσπορου και της βαμβακόπιτας, που δεν περιείχετο στον προηγούμενο κανονισμό. 
      Πρέπει να γνωρίζετε επίσης ότι οι κανονισμοί αναδιατάσσονται, αναδιαρθρώνονται, τροποποιούνται με βάση την εμπειρία που έχουμε μέχρι τώρα. Δεν υπάρχει αρνητική εξέλιξη για τους μελισσοκόμους, γιατί αυτό ακόμα που ζητάτε, δηλαδή, την ενίσχυση για τη χρήση ζωοτροφών, όπως η ζάχαρη για τα μελισσοσμήνη, καλύπτεται από συγκεκριμένο πρόγραμμα του Υπουργείου Γεωργίας, το οποίο έχει ανακοινωθεί ήδη και το οποίο προβλέπει την ενίσχυση των μελισσοκόμων των νησιών του Αιγαίου, στα οποία αναφέρεστε, με 1.200.000 ευρώ για εκατό χιλιάδες κυψέλες και όχι για πενήντα χιλιάδες που ίσχυε μέχρι τώρα.
      Μέσα από αυτή τη δαπάνη του κράτους και την ενίσχυση των Ελλήνων μελισσοκόμων, προφανώς στις δράσεις που περιέχονται στα προγράμματα και στις πρωτοβουλίες των συνεταιρισμών και των συλλόγων τους, περιέχεται και η ενίσχυση σε ζωοτροφή. Αυτή η ενίσχυση ανέρχεται περίπου σε 12 ευρώ ανά κυψέλη. Θεωρώ ότι είναι σημαντική. Και δεν είναι μόνο μία δράση που στηρίζει τις ζωοτροφές, αλλά κυρίως είναι μία δράση που πρέπει να στηρίζει την ποιότητα του παραγόμενου προϊόντος. Αυτός είναι ο στόχος και πιστεύω ότι  θα επιτευχθεί.
      Το πρόγραμμα που υπάρχει για την ενίσχυση των νησιών εξελίσσεται ήδη. Έχουν εγκριθεί αυτές οι πιστώσεις και έχουν διατεθεί στους μελισσοκόμους. Βρίσκεται, λοιπόν, σε εξέλιξη και επομένως δεν υπάρχει πρόβλημα σ΄ αυτόν τον τομέα.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι ο Βουλευτής Φθιώτιδας κ. Δημήτριος Αλαμπάνος ζητεί ολιγοήμερη άδεια απουσίας στο εξωτερικό. 
      Εγκρίνει η Βουλή;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε τη ζητηθείσα άδεια.
      Το λόγο έχει ο κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θα ήθελα να πω ότι η ερώτηση δεν ήταν εγκεφαλικό κατασκεύασμα. Είναι προϊόν διαμαρτυριών ανθρώπων των νησιών που ασχολούνται με τη μελισσοκομία.
       Αυτοί οι άνθρωποι, οι άμεσα ενδιαφερόμενοι, καταγγέλλουν ότι έγινε αυτή η τροποποίηση του συγκεκριμένου κανονισμού, με αποτέλεσμα να έχουν επιβάρυνση ή θα έχουν επιβάρυνση του κόστους παραγωγής του μελιού. Είναι ένα πολύ σοβαρό πρόβλημα, γιατί γνωρίζετε, πιστεύω πάρα πολύ καλά, τι κατάσταση περνάει η οικονομία των νησιών μας και ιδιαίτερα η αγροτική παραγωγή.
      Ακόμη γνωρίζετε ότι πάρα πολλοί άνθρωποι προσανατολίζονται στη μελισσοκομία για να συμπληρώσουν το εισόδημά τους. Πολλοί δε απ’ αυτούς είναι νέοι. Σας θυμίζω ότι πολλές φορές έχουμε συζητήσει για την ανάγκη να παραμείνουν οι νέοι στον τόπο τους. 
      Δέχομαι αυτό που είπατε ότι δεν θα θιγεί το καθεστώς. Περιμένουμε όμως να δούμε αν αυτό ισχύει, διότι υπάρχουν διαμαρτυρίες μελισσοκόμων των νησιών ότι η τροποποίηση του συγκεκριμένου κανονισμού επιφέρει σημαντική αλλαγή στο μέχρι τώρα καθεστώς, με σημαντική επιβάρυνση στο εισόδημά τους. 
      ΠΡΟΕΔΡΕΥΩΝ (Κωνσταντίνος Γείτονας):  Ο κύριος Υφυπουργός έχει το λόγο. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πρέπει να παίρνουμε ερεθίσματα από τους παραγωγούς, αλλά δεν πρέπει να τα μεταφέρουμε άκριτα χωρίς να εξετάζουμε τις πραγματικές συνθήκες και το που στηρίζονται αυτά τα αιτήματα, γιατί τότε δημιουργούμε λάθος συνείδηση στους ίδιους τους παραγωγούς και προβλήματα στη χώρα. 
      Με το ειδικό καθεστώς εφοδιασμού ως ζωοτροφές θεωρούνται τα δημητριακά –και με τον παλιό κανονισμό και με τον καινούριο- σιτάρι, σίκαλη, κριθάρι, καλαμπόκι, χορτονομές κλπ. Η ζάχαρη εχορηγείτο για ανθρώπινη κατανάλωση. Αν κάποιοι μελισσοκόμοι τη διέθεταν για τα μελισσοσμήνη αυτό είναι άλλης τάξης πρόβλημα. Ακόμη και αυτό όμως λύνεται. Θα αναφέρω εδώ την ενίσχυση με 86.500 ευρώ του μελισσοκομικού συνεταιρισμού Λέσβου για μία συγκεκριμένη πρωτοβουλία, στην οποία περιέχεται η προώθηση της πώλησης και βελτίωση της εμπορίας του μελιού ποιότητας, η διατήρηση της απόδοσης του ζωϊκού κεφαλαίου με χορήγηση φαρμάκων, η χορήγηση μέσων όπως υλικά διατροφής για την υποβοήθηση των μελισσοσμηνών. Επίσης, στο μελισσοκομικό συνεταιρισμό Λήμνου υπήρξε αντίστοιχο πρόγραμμα με 83.000 ευρώ ενίσχυση. Μέσα στις πρωτοβουλίες περιέχεται η διατήρηση της απόδοσης του ζωϊκού κεφαλαίου, η διατήρηση της εμπορίας με την εισαγωγή τεχνολογίας και η χορήγηση μέσων, όπως υλικά διατροφής για την υποβοήθηση των μελισσοσμηνών. Τα υλικά διατροφής καλύπτονται δηλαδή με αυτό το πρόγραμμα. 
      Αυτές οι αναφορές περιέχονται σε όλες τις πρωτοβουλίες και τις δράσεις όλων των ομάδων παραγωγών μελιού, όλων των συνεταιρισμών των νησιών του Αιγαίου. Καλύπτονται με συνολικό ποσό –όχι μόνο αυτές οι δράσεις- 1.200.000 ευρώ. Οι πρωτοβουλίες που παίρνουν οι παραγωγοί πρέπει να είναι προσανατολισμένες και στη στήριξη που απαιτείτε εσείς, αλλά και στη βελτίωση της ποιότητας του παραγόμενου μελιού. 
      Είναι όμως απαράδεκτο το ελληνικό μέλι να είναι ταυτοποιημένο μόνο σε μία περιοχή ως προϊόν προστατευόμενης ονομασίας προέλευσης, δηλαδή, το μέλι Μαινάλου. Βασικός μας στόχος είναι την προστατευόμενη ονομασία προέλευσης να επεκτείνουμε και σε άλλα προϊόντα και ειδικά στο μέλι σε πάρα πολλές περιοχές. Έτσι, θα στηρίξουμε πιο ουσιαστικά το εισόδημα των Ελλήνων μελισσοκόμων. 
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 458/11-3-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τον Υπουργό Εργασίας και Κοινωνικών Ασφαλίσεων, σχετικώς με την απελευθέρωση του ωραρίου λειτουργίας των καταστημάτων κλπ.
      Η επίκαιρη ερώτηση έχει ως εξής:
      «Το τελευταίο διάστημα όλο και περισσότερο πληθαίνουν οι διαρροές και οι δηλώσεις για τη λειτουργία των καταστημάτων έως αργά το βράδυ, καθώς και όλο το Σαββατοκύριακο κατά την περίοδο των Ολυμπιακών αγώνων. Σαν επιχείρημα δε προβάλλεται η εξυπηρέτηση των τουριστών εν’ όψει των Ολυμπιακών αγώνων.
      Εκτίμησή μας είναι ότι η επίκληση της τουριστικής εξυπηρέτησης έρχεται μόνο και μόνο, για να καλύψει τις κυβερνητικές προθέσεις και τις εργοδοτικές βλέψεις των μεγάλων επιχειρήσεων και των σούπερ μάρκετ για την περαιτέρω απελευθέρωση του ωραρίου λειτουργίας των καταστημάτων και για την περαιτέρω ευελιξία και απορύθμιση των εργασιακών σχέσεων. Είναι χαρακτηριστικό ότι στις προθέσεις αυτές δεν αντιδρούν μόνο οι συνδικαλιστικές οργανώσεις των εργαζομένων, αλλά και οι οργανώσεις των μικρομεσαίων επιχειρήσεων, αφού το μέτρο αυτό εξυπηρετεί μόνο τις μεγάλες επιχειρήσεις και τις αλυσίδες των σούπερ μάρκετ.
      Η μεγαλύτερη αυτή ευελιξία του ωραρίου των καταστημάτων θα οδηγήσει σε μεγαλύτερη εντατικοποίηση της εργασίας των εμποροϋπαλλήλων, σε αναστάτωση της οικογενειακής και κοινωνικής τους ζωής και σε αύξηση της μερικής απασχόλησης, προκειμένου να καλυφθούν οι επιπλέον ώρες.
      Εμείς κατ’ επανάληψη έχουμε τονίσει ότι η αγορά εργασίας χρειάζεται ρύθμιση και όχι περαιτέρω απορύθμιση.
      Η αντιμετώπιση της ανεργίας θα έρθει με την καθιέρωση του τριανταπεντάωρου χωρίς μείωση των αποδοχών, με τη δημιουργία νέων θέσεων σταθερής και πλήρους απασχόλησης και όχι με νέες ευελιξίες οι οποίες στην πράξη θα φέρουν νέες ασυδοσίες εκ μέρους των εργοδοτών.
      Με βάση τα παραπάνω ερωτάται ο κύριος Υπουργός; Ποια είναι η θέση της Κυβέρνησης για το θέμα της απελευθέρωσης του ωραρίου εργασίας των καταστημάτων;»
      Θα απαντήσει ο Υφυπουργός Εργασίας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η ερώτηση της συναδέλφου κ. Στεργίου μου δίνει την ευκαιρία να ξεκαθαρίσω ένα θέμα για το οποίο και άλλη φορά απαντήσαμε σε αυτή την Αίθουσα.
      Η Κυβέρνηση και το Υπουργείο Εργασίας δεν θέτει θέμα αλλαγής του υφιστάμενου ωραρίου. Το υφιστάμενο ωράριο των εμπορικών καταστημάτων και των καταστημάτων τροφίμων είναι προσδιορισμένο με βάση διατάγματα, κοινές υπουργικές αποφάσεις και νόμους, στους οποίους θα αναφερθώ συγκεκριμένα. 
      Δεν ανακινούμε θέμα αλλαγής ωραρίου. Σε ορισμένες περιοχές της χώρας, από ορισμένους κοινωνικούς φορείς, από τοπικές ενώσεις δήμων και κοινοτήτων, ιδιαίτερα τουριστικών περιοχών της χώρας, του Αιγαίου, της Κρήτης, των Ιόνιων νήσων και άλλων περιοχών έχει τεθεί κατά καιρούς ένα θέμα που αφορά τις τουριστικές αυτές περιοχές ιδιαίτερα για τους μήνες της θερινής τουριστικής σεζόν. Πρέπει να πούμε πως σε αυτές τις περιοχές έχουν εξευρεθεί μέσα από τοπικές συνεργασίες, τοπικές συμφωνίες, οι οποίες εξυπηρετούν τις ανάγκες αγοράς κατά το χρονικό αυτό διάστημα. 
      Τα θέματα αυτά έχουν έρθει και στο Υπουργείο Εργασίας και στα συναρμόδια Υπουργεία. Από την πλευρά της Κυβέρνησης δεν έχει τεθεί τέτοιο θέμα. Προσδιορίζω, λοιπόν, επακριβώς από ποιον ανακινήθηκε το θέμα αυτό. Και πρέπει να πω ότι στα πλαίσια της Εθνικής Επιτροπής Απασχόλησης -που πρόκειται σύντομα να συζητήσουμε και να νομοθετήσουμε με σχέδιο που θα φέρουμε στη Βουλή- από τους κοινωνικούς εταίρους μπορεί αυτό το θέμα να έρθει για συζήτηση. Αλλά, θα έρθει με έναν τρόπο συγκεκριμένο, οργανωμένο, συστηματικό και όχι με έναν τρόπο που δημιουργεί αναστάτωση και προβλήματα. Εκεί θα δούμε ποιο είναι το θέμα, ποιες είναι οι προσεγγίσεις, ποιες είναι οι απόψεις και οι προτάσεις των κοινωνικών εταίρων. Αυτά σε σχέση με το γενικό θέμα περί ανακίνησης, διεύρυνσης ή αλλαγής ωραρίου. 
      Υπάρχει ένα ειδικό θέμα. Το θέμα του λεγόμενου «Ολυμπιακού ωραρίου». Για το ζήτημα αυτό που είναι αυστηρά προσδιορισμένο, και δεν μπορεί να συμπαρασύρει σε μια συζήτηση γενικευμένου χαρακτήρα, και αναφέρεται στο χρονικό διάστημα τέλεσης των Ολυμπιακών Αγώνων στην πατρίδα μας. 
      Οι Ολυμπιακοί Αγώνες είναι ένα εξαιρετικό γεγονός παγκόσμιας ακτινοβολίας και εθνικής σημασίας για τη χώρα μας. Ένα γεγονός μεγάλης οικονομικής, εμπορικής, κοινωνικής, τουριστικής και αθλητικής σημασίας. Το «Ολυμπιακό ωράριο» με βάση και την εμπειρία των άλλων χωρών θα συζητηθεί στα πλαίσια του κοινωνικού διαλόγου και θα συζητηθεί εις τρόπον ώστε να είναι ισορροπημένο το ωράριο που θα δημιουργηθεί εκείνη, την προσδιορισμένη χρονική περίοδο, σε σχέση με τα δικαιώματα των εργαζομένων.
      ΠΡΟΕΔΡΕΥΩΝ (Κωνσταντίνος Γείτονας): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Κύριε Υπουργέ, ειλικρινά χαίρομαι με τον κατηγορηματικό τρόπο που θέσατε το ζήτημα ότι δεν πρόκειται να καταστρατηγηθεί το υπάρχον ωράριο των εμπορικών καταστημάτων.
Εμείς θα θέλαμε να θυμίσουμε ότι επανειλημμένα, εδώ και δύο δεκαετίες, επιχειρείται να καταργηθεί αυτό το ωράριο των καταστημάτων μετά την πίεση των μεγάλων αλυσίδων καταστημάτων, όπως επίσης και των σούπερ μάρκετ. Αυτοί, λοιπόν, επανειλημμένα έχουν ζητήσει παράταση του ωραρίου για δύο ώρες και προαιρετική εργασία τις Κυριακές. Το ότι δεν έχει περάσει μέχρι σήμερα αυτή η ρύθμιση είναι αποτέλεσμα της αντίδρασης, τόσο των εργαζομένων και των συνδικάτων τους, όσο και των μικρομεσαίων επιχειρήσεων και των αυτοαπασχολούμενων καταστηματαρχών. Με πρόσχημα τους Ολυμπιακούς Αγώνες και τη ρύθμιση που θα γίνει εκείνο το διάστημα επιχειρείται να καταστρατηγηθεί αυτή η ρύθμιση. 
      Ανησυχούμε γιατί ο κ. Ρέππας, πριν από ένα μήνα περίπου, κατέστησε σαφές ότι το θέμα «λειτουργίας των επιχειρήσεων και των καταστημάτων» πρέπει να εξετασθεί και πέραν των ορίων της οργάνωσης των Ολυμπιακών Αγώνων. 
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Αυτό μας ανησυχεί, κύριε Υπουργέ, και γι’ αυτό το λόγο θέτουμε αυτό το ζήτημα και θέλουμε τη ρητή σας διαβεβαίωση ότι δεν πρόκειται να γίνει αυτή η καταστρατήγηση. Θεωρούμε ότι η επίκληση της απελευθέρωσης του ωραρίου για εκείνο το διάστημα, όπως και στις τουριστικές περιοχές που αναφέρατε, είναι προσχηματική. Θα οδηγήσει σε ελαστικοποίηση του ωραρίου, γεγονός που σημαίνει εντατικοποίηση της εργασίας των εμποροϋπαλλήλων, αναστάτωση της κοινωνικής και οικογενειακής τους ζωής, καθώς επίσης και αύξηση της μερικής απασχόλησης. 
      Ήδη έχετε προχωρήσει σε ελαστικές και υποβαθμισμένες μορφές απασχόλησης, όπως είναι η μερική απασχόληση, η προσωρινή απασχόληση, οι συμβάσεις έργου κ.λπ.. Πιστεύουμε ότι αυτό θα οδηγήσει σε ακόμη μεγαλύτερη ελαστικοποίηση της εργασίας των εργαζομένων. Πιστεύουμε ότι η δημιουργία νέων θέσεων εργασίας σταθερής και πλήρους απασχόλησης και η καθιέρωση του τριανταπεντάωρου είναι αιτήματα του κλάδου των εργαζομένων. Αυτά πρέπει να δείτε και όχι την απελευθέρωση του ωραρίου. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. Έχετε και εσείς δύο λεπτά για να δευτερολογήσετε.
     ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Ισχύει η απάντηση που έδωσα στην πρωτολογία μου σχετικά με το ωράριο, σχετικά με την ανακίνηση ζητημάτων περί ωραρίου, καθώς επίσης και για το «Ολυμπιακό ωράριο». Δίδω ορισμένα πρόσθετα στοιχεία: Η αργία της Κυριακής και οι άλλες αργίες προσδιορίζονται από το Διάταγμα 748/1966. Τα ωράρια προσδιορίζονται από την Κοινή Υπουργική Απόφαση 1162/1997. Το πενθήμερο προσδιορίζεται από τους νόμους 1892/1990 και 1957/1991. Αυτό το νομοθετικό θεσμικό πλαίσιο βρίσκεται σε ισχύ. Δεν βρίσκεται αυτήν τη στιγμή σε εξέλιξη καμία διαδικασία μεταβολής αυτού του υφιστάμενου νομοθετικού πλαισίου. 
      Τώρα, ως προς τα άλλα θέματα –για το ολυμπιακό ωράριο απάντησα- νομίζω ότι πρέπει να έχουμε και να αξιοποιήσουμε την εμπειρία των άλλων ολυμπιακών πόλεων, του Σίδνεϊ, της Βαρκελώνης κ.λπ.. Εκεί υπήρξαν ορισμένες ρυθμίσεις. Οι ρυθμίσεις αυτές θα πρέπει να είναι σε θετική κατεύθυνση για την καλύτερη διεξαγωγή των αγώνων, αλλά και για την εξυπηρέτηση των επισκεπτών, των τουριστών, των αθλητών, όλου του κόσμου που θα έρθει στην πατρίδα μας και που μέσα από αυτούς τους αγώνες θα τύχει μεγάλης προβολής. Αυτό, όμως, θα πραγματοποιηθεί μέσα από διάλογο, για να βρούμε τη σωστή τομή και την ισορροπία και προς τα δικαιώματα των εργαζομένων. 
      Τέλος, για τη μερική απασχόληση, πρέπει να σας πω ότι στην Ελλάδα είναι η μικρότερη -από άποψη ποσοστού- στο σύνολο της Ευρωπαϊκής Ένωσης. Ενώ η μερική απασχόληση στην Ευρωπαϊκή Ένωση είναι στο επίπεδο του 17,5%, στην Ελλάδα οι συμπολίτες μας που κάνουν χρήση μερικής απασχόλησης βρίσκονται στο 4,5% του συνολικού απασχολούμενου εργατικού δυναμικού. Από την άποψη αυτή, λοιπόν, και πέραν του γεγονότος ότι η μερική απασχόληση είναι θεσμοθετημένη στην Ελλάδα, πρέπει να πούμε ότι η τάση στην ελληνική οικονομία είναι υπέρ των θέσεων πλήρους απασχόλησης.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Εισερχόμαστε στην πέμπτη και τελευταία με αριθμό 456/11-3-2003 επίκαιρη ερώτηση του ανεξάρτητου Βουλευτή κ. Αλέξανδρου Χρυσανθακόπουλου προς τον Υπουργό Πολιτισμού, σχετικώς με τη λήψη των αναγκαίων μέτρων για την άρση του αδιεξόδου στο επαγγελματικό ποδόσφαιρο.
      Η επίκαιρη ερώτηση του κ. Χρυσανθακόπουλου είναι η ακόλουθη:
      «Ως γνωστόν στις 30 Απριλίου λήγει η προθεσμία να καταθέσουν οι Ποδοσφαιρικές Ανώνυμες Εταιρείες τα οικονομικά τους στοιχεία. Αν εφαρμοστεί ο ισχύων νόμος, πάρα πολλές από αυτές θα υποβιβαστούν και θα διαλυθούν.
      Η Επιτροπή Επαγγελματικού Αθλητισμού οφείλει να μην τους χορηγήσει άδεια συμμετοχής στο πρωτάθλημα, λόγω των υπέρογκων οφειλών τους στο δημόσιο.
      Ερωτάται ο Υπουργός:
      Προτίθεται να ολοκληρώσει την κάθαρση στο χώρο του επαγγελματικού ποδοσφαίρου και, αν ναι, γιατί δεν στέλνει ο ίδιος τα ελεγκτικά όργανα –εφορία κλπ.- ώστε να είναι σε θέση το κράτος να μας δώσει πραγματικά στοιχεία, προϋπόθεση για οποιαδήποτε λύση;»
      Ο Υφυπουργός Πολιτισμού κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, θέλω να ξεκαθαρίσω ευθύς εξαρχής στους συναδέλφους και ιδιαίτερα στον αξιότιμο κύριο συνάδελφο, που έκανε αυτήν την επίκαιρη ερώτηση, ότι θα πρέπει να οριοθετήσουμε τη δυνατότητα παρέμβασης της πολιτείας στο ποδόσφαιρο. Πρέπει να το καταλάβουν κάποτε αυτό και οι Βουλευτές και η κοινή γνώμη. 
      Το ελληνικό ποδόσφαιρο είναι αυτοδιοίκητο. Μετά από μεγάλες περιπέτειες δέκα χρόνων έχουμε συνυπογράψει υποσχετικό με τη FIFA στη Ζυρίχη, με το οποίο αποδεχόμαστε πλήρως ότι το ελληνικό ποδόσφαιρο είναι αυτοδιοίκητο. Κατά συνέπεια καμία δυνατότητα παρέμβασης δεν έχει ούτε ο Υπουργός Πολιτισμού ούτε ο Υφυπουργός Αθλητισμού στα θέματα που αφορούν τα ζητήματα που δημιουργούνται κάθε μέρα στο χώρο του ποδοσφαίρου, λόγω της βίας, λόγω μη σωστής εφαρμογής των κανονισμών, λόγω των γεγονότων στα γήπεδα.
      Εάν υπάρξει κρατική παρέμβαση, επισύρει αυτομάτως από τη FIFA ποινές, οι οποίες κάποτε δεν εθεωρούντο πιθανές, αλλά είναι σίγουρο ότι υπάρχουν. Και αυτές είναι ποινές αποκλεισμού των ελληνικών ομάδων από τα παγκόσμια κύπελλα και από το Τσάμπιονς Λιγκ. 
      Άρα ξεκαθαρίζουμε ότι οι δυνατότητες παρέμβασης δεν είναι τίποτε άλλο παρά η εφαρμογή του υπάρχοντος νόμου. Και ο υπάρχων νόμος είναι δρακόντειος. Ο ν. 3057/2002, ο νόμος Βενιζέλου είναι ο νόμος με τον οποίο θα γίνει η κάθαρση στο ελληνικό ποδόσφαιρο. Άξονας αυτού του νόμου, το άλφα και το ωμέγα αυτού του νόμου είναι η δημιουργία της Επιτροπής του Επαγγελματικού Αθλητισμού, από άτομα υπεράνω πάσης υποψίας, με πρόεδρο τον κ. Παπαλάκη. 
      Αυτή η επιτροπή ήδη λειτουργεί εδώ και ένα μήνα. Ο πρόεδρός της πραγματοποίησε ακροάσεις με εκπροσώπους των εταιρειών, ζητήθηκαν όλα τα στοιχεία που αξιώνει ο νόμος για τον έλεγχο των κωλυμάτων της μετοχικής σύμβασης, του «πόθεν έσχες» των παραγόντων, της πολυϊδιοκτησίας. Επίσης ζητήθηκε η κατάθεση της εγγυητικής επιστολής στο σύνολο των προϋπολογισμένων εσόδων που έχει η ομάδα για το φετινό πρωτάθλημα, με έσχατο όριο  την 30ή Απριλίου. 
      Δεν είναι λοιπόν αληθές ότι εάν δεν γίνουν όλα αυτά, οι ομάδες θα πέσουν. Πράγματι, η κατάθεση της εγγυητικής επιστολής είναι όριο για να παραμείνει μια ομάδα στην Α΄ Εθνική Κατηγορία. Πιστεύω ότι ο κ. Παπαλάκης σε αυτήν την κατεύθυνση κινείται. 
      Από εκεί και πέρα, επόμενο στάδιο είναι ο έλεγχος των συνδέσμων, που είναι καίριο για το θέμα της βίας. Υπάρχουν αυστηρότατες νομικές προϋποθέσεις μέσα στο νέο νόμο Βενιζέλου, με βάση τις οποίες θα ελεγχθούν οι σύνδεσμοι των οπαδών από την αρχή έως το τέλος, με κάμερες στα γήπεδα, με «πόθεν έσχες» των οπαδών τους, με εφαρμογή του ό,τι συμβαίνει στην Αγγλία, με κατάθεση από την πλευρά των ΠΑΕ βεβαίωσης ότι η συμπεριφορά θα είναι αυτή, με ονομαστικά εισιτήρια. Για πρώτη φορά συμβαίνει κάτι τέτοιο στην Ελλάδα. Όποιοι από τους συνδέσμους δεν μπορούν να αποκτήσουν το μητρώο καλής συμμετοχής, το οποίο θα δίνουν οι ΠΑΕ και γι’ αυτό θα είναι υπεύθυνες, θα διαλύονται. 
      Σημειώνω λοιπόν ότι το θέμα του επαγγελματικού ποδοσφαίρου και η κάθαρσή του είναι στην κυριολεξία η εφαρμογή του υπάρχοντος νόμου. Για να είμαι ειλικρινής –και θέλω να κλείσω με αυτό την πρωτολογία μου- υπάρχει η δυνατότητα να δημιουργηθούν μερικές υπουργικές αποφάσεις, όπως για παράδειγμα αυτή που αφορά τις κάμερες στα ποδοσφαιρικά γήπεδα, με συνυπογραφές Υπουργών, που δεν είναι εύκολο να μαζευτούν σε ένα μήνα. 
      Θέλω λοιπόν να διαβεβαιώσω τον κ. Χρυσανθακόπουλο ότι δεν προτιθέμεθα να ολιγωρήσουμε ούτε στο ένα χιλιοστό αυτού του νόμου. Θα γίνουν όλα έτσι όπως τα ορίζει ο νόμος. Όταν γίνουν και αυτές οι υπουργικές αποφάσεις, θα μπορούμε να έχουμε ένα νόμο στην εντέλεια. Τότε θα αξιώνετε πραγματικά να μην υπάρχει καμία μα καμία πιθανότητα έκπτωσης στις ποινές, όχι όμως παρέμβαση της πολιτείας στο αυτοδιοίκητο του ποδοσφαίρου.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χρυσανθακόπουλε, έχετε δύο λεπτά να αναπτύξετε την επίκαιρη ερώτησή σας.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Υπουργέ, ο χώρος του επαγγελματικού ποδοσφαίρου δυστυχώς απετέλεσε πεδίο δράσης της παραοικονομίας και χώρο ξεπλύματος μαύρου χρήματος. Οι πρόεδροι των ΠΑΕ παρακινούν και ενθαρρύνουν με αδιαλλαξία τον ιδιόκτητο λαό τους σε βιαιοπραγίες. Ουδέποτε, μάλιστα, ζήτησαν συγγνώμη από τα θύματά τους, που είναι πάμπολλα πλέον. Και καταλαβαίνετε ότι αυτό δεν μπορεί να συνεχίζεται.
      Θα ήθελα εδώ να υπάρξει αυτεπάγγελτη παρέμβαση της πολιτείας, παραπομπή και από εσάς προσωπικά και στον εισαγγελέα ακόμα και όχι να περιμένουμε την αυτοδιοίκητη επιτροπή τους, η οποία θα τους πάει στο δικό τους εσωτερικό όργανο, για να κάνει μια επίπληξη.
      Σε ό,τι αφορά το πρωτάθλημα που πράγματι θα ολοκληρωθεί με τις προθεσμίες που έχετε δώσει, έχει προβλήματα, ακριβώς γιατί δεν εφαρμόστηκε ο λόγος, τον οποίο επικαλείστε. Και χαίρομαι πάρα πολύ που έστω καθυστερημένα θα ολοκληρωθεί χωρίς καμία παρέκκλιση. Ας γίνει το 2003-2004 το πρωτάθλημα και με λιγότερες ομάδες στην Α΄ Κατηγορία. Ας είναι περισσότερες στη Β΄ Κατηγορία και να γίνει η διόρθωση τον επόμενο χρόνο. Η Επιτροπή Επαγγελματικού Αθλητισμού έχει μπροστά της να αντιμετωπίσει μια παρακμή. 
      Θα ήθελα επ’ αυτού να πω ότι ειδικά για όσες ΠΑΕ έχουν χρέη προς το δημόσιο θα πρέπει να ξεχάσουν οριστικά την οποιαδήποτε επιπλέον συνεχόμενη ρύθμιση των χρεών τους. Για να είμαστε σαφείς σε αυτήν την Αίθουσα, δεν θα πληρώνει πλέον ο ελληνικός λαός ιδιωτικά συμφέροντα ανωνύμων εταιρειών, γιατί δεν έχουν λαϊκό χαρακτήρα. Ούτε να έλθει κανένα τέχνασμα με τη μορφή της λαϊκής βάσης για την αύξηση ξαφνικά του μετοχικού κεφαλαίου από την πλειοψηφία, για να αρμέγει τα χρήματα των υπολοίπων θυμάτων με τεχνάσματα χρηματιστηρίου.
      Είναι σαφέστατο ότι πείθομαι στα λεγόμενά σας και ότι στις 30 Απριλίου θα δοθεί τέλος σε μια περίοδο, η οποία περιλαμβάνει βία και άνομες συμπεριφορές σε όλα τα επίπεδα. Να είσαστε άτεγκτος, κύριε Υπουργέ, και θα είμαστε όλοι μαζί σας.
      ΠΡΟΕΔΡΕΥΩΝ (Παναγιώτης Σγουρίδης): Σήμερα, κύριε Υπουργέ, έχετε την τιμητική σας. Αλλά φαίνεται ότι με το ποδόσφαιρο «ο κόμπος έφθασε στο χτένι».
      ΓΕΩΡΓΙΟΣ ΛΙΑΝΗΣ (Υφυπουργός Αθλητισμού): Αληθεύει, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε δυο λεπτά για τη δευτερολογία σας.
      ΓΕΩΡΓΙΟΣ ΛΙΑΝΗΣ (Υφυπουργός Αθλητισμού): Κύριε Πρόεδρε, σέβομαι τις απόψεις του κυρίου συναδέλφου και θέλω να τον διαβεβαιώσω ότι η αυτεπάγγελτη παρέμβαση της πολιτείας στο μέτρο του εφικτού και του δυνατού έγινε. Έγινε με το Ελεγκτικό Συμβούλιο. Εάν δεν παρενέβαινε το Ελεγκτικό Συμβούλιο, το οποίο είναι υπό τη Γενική Γραμματεία Αθλητισμού, δεν θα υπήρχε η κάθαρση στην ιστορία Ψωμιάδη. Αυτό δεν έγινε από το νέο νόμο, έγινε από την αυτεπάγγελτη ενεργοποίηση του Ελεγκτικού Συμβουλίου, όπως ξέρετε.
      Δεύτερον, γίνεται επίσης τώρα με το ότι ο ΣΔΟΕ πηγαίνει και κάνει έλεγχο στην πρώτη ΠΑΕ -για να μην αναφέρω το όνομα και σκανδαλίζω- μετά από δική μας και πάλι πρόταση. Και την πρόταση του Ελεγκτικού Συμβουλίου την στείλαμε στον εισαγγελέα. Γίνεται η αυτεπάγγελτη παρέμβαση με το θεσμό του αθλητικού εισαγγελέα, που μπορεί να παρεμβαίνει σε όλα τα αδικήματα που συντελούνται στους αθλητικούς χώρους και αφορούν ποινικά αδικήματα. Συνεπώς μέχρι εκεί είναι τα όριά μας. 
      Όμως δεν μπορώ να παρεμβαίνω –και σας το λέω ευθέως- στο εάν θα τιμωρηθεί ή όχι ο Καρεμπέ με τρεις ή έξι εβδομάδες! Δεν μπορώ να παρεμβαίνω στο τι έγινε στην εξέδρα των επισήμων του γηπέδου της Ριζούπολης. Ο κόσμος περιμένει κάθε μέρα παρεμβάσεις σε αυτά. Αυτές είναι μη επιτρεπτές παρεμβάσεις. Είναι παρεμβάσεις που επισείουν διεθνείς, μεγάλες ποινές για τη χώρα και δεν προτίθεμαι να κάνω κάτι τέτοιο.
      Ξεκαθαρίζω, λοιπόν, ότι ρύθμιση χρεών δεν πρόκειται να γίνει. Ξέρω τι έγινε στο παρελθόν, το ξέρετε κι εσείς. Άλλη ρύθμιση χρεών απ’ αυτές που έγιναν και που επέσυραν δικαίως –ενδεχομένως- ένα αίσθημα αδικίας των Ελλήνων πολιτών σε ό,τι αφορούσε το ποδόσφαιρο δεν πρόκειται να γίνει! Όμως σας διαβεβαιώνω ότι κινούμαστε γρήγορα και με ταχύτητα στα θέματα που έχει ο νόμος. Μπαίνουν κάμερες στα γήπεδα με ένα ποσό που θα ξοδέψει η πολιτεία άνω των 500 εκατομμυρίων δραχμών. 
      Σας ανέφερα ότι τα «πόθεν έσχες» ελέγχονται, σας ανέφερα τους ελέγχους στους συνδέσμους των οπαδών. Στη νέα σεζόν δεν θα υπάρξει ξανά σύνδεσμος που δεν θα είναι τεκμηριωμένος έως τις 15 Ιουλίου αυτού του χρόνου. Τι σημαίνει αυτό; Θα έχουν πάρει τα δικαιολογητικά τους, θα έχουν στείλει οι ΠΑΕ τις διαβεβαιώσεις και τα πιστοποιητικά ότι αυτοί οι σύνδεσμοι ελέγχονται, θα ξέρουμε ποιος κάθεται και πού κάθεται και ποιος παραβιάζει τους νόμους και πώς πρέπει να λογοδοτήσει. Μέχρι σήμερα αυτό δεν συνέβαινε στην Ελλάδα. 
      Κατά συνέπεια δέχομαι ότι το επαγγελματικό ποδόσφαιρο περνά μια πολύ δύσκολη ώρα, αλλά θέλω να πω ότι η πολιτεία έκανε τα πάντα, για να το φέρει στα όρια που έπρεπε. Η τυφλή εφαρμογή του νόμου είναι αυτή που θα φέρει το επαγγελματικό ποδόσφαιρο στο φως και στην κάθαρση που όλοι επιζητούμε.
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913» πενήντα ένας μαθητές και τρεις συνοδοί-καθηγητές από το 1ο Τεχνικό Επαγγελματικό Εκπαιδευτήριο Δραπετσώνας Πειραιά.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Θα θέλαμε να τους ενημερώσουμε ότι έχουμε κοινοβουλευτικό έλεγχο. Στην Αίθουσα παρευρίσκεται ο Υπουργός που απαντά στις ερωτήσεις των Βουλευτών.
     Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 43/12-2-2003 επερώτηση των Βουλευτών της Νέας Δημοκρατίας κυρίων Νικόλαου Νικολόπουλου, Αδάμ Ρεγκούζα, Δημήτριου Κωστόπουλου, Ηλία Καλλιώρα, Θεοδώρου Σκρέκα, Γεώργιου Τρυφωνίδη, Σάββα Τσιτουρίδη και Γεώργιου Αλογοσκούφη προς τον Υπουργό Οικονομίας και Οικονομικών, σχετικώς με τις μικρομεσαίες επιχειρήσεις.
      Εκ μέρους της Νέας Δημοκρατίας ορίζεται ως Κοινοβουλευτικός Εκπρόσωπος ο κ. Γεώργιος Αλογοσκούφης.
      Εκ μέρους του Συνασπισμού ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη – Αικατερινάρη.
      Το λόγο έχει ο πρώτος των επερωτώντων κ. Νικόλαος Νικολόπουλος για δεκαπέντε λεπτά. 
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριοι συνάδελφοι, η Νέα Δημοκρατία κατέθεσε αυτήν την επερώτηση για τις μικρομεσαίες επιχειρήσεις και όχι για μια «μικρομεσαία» κυβέρνηση που θέλει σήμερα να εκπροσωπείται εδώ με έναν Υφυπουργό. Είναι και αυτό μια ένδειξη για το πώς αντιμετωπίζει η Κυβέρνηση τα προβλήματα εκατοντάδων χιλιάδων συμπολιτών μας. 
      Η επερώτηση αναφέρεται στον Υπουργό Οικονομίας και Οικονομικών. Σήμερα η Κυβέρνηση προτίμησε να εκπροσωπηθεί –και ένδειξη αποτελεί αυτή η εκπροσώπηση- με τον συμπαθή κατά τα άλλα Υφυπουργό Ανάπτυξης.
      Θα αναπτύξουμε την επερώτησή μας, αλλά από σεβασμό στην κρισιμότητα του ζητήματος και στο μεγάλο κλάδο των μικρομεσαίων επιχειρηματιών η Νέα Δημοκρατία δεν θα μείνει μέχρι τέλους αυτής της συνεδρίασης, εάν δεν έχει έρθει ο αρμόδιος Υπουργός. Άλλωστε πληροφορούμαστε σήμερα από τις εφημερίδες -δημοσιογραφικές είναι οι πληροφορίες- ότι ο κ. Χριστοδουλάκης σήμερα έχει να παρουσιάσει μέτρα που αφορούν τις μικρομεσαίες επιχειρήσεις. Θα περίμενε κανείς απ’ αυτό εδώ το Βήμα να αδράξει την ευκαιρία για να απαντήσει και στα κρίσιμα ερωτήματα που θέτουμε, πολύ δε περισσότερο από εδώ να ενημερώσει τον ελληνικό λαό. 
      Στην Ευρωπαϊκή Ένωση, κυρίες και κύριοι συνάδελφοι, καταγράφονται συνολικά δεκαεννέα εκατομμύρια τριακόσιες εβδομήντα χιλιάδες επιχειρήσεις περίπου όλων των κλάδων και όλων των μεγεθών απασχόλησης στο δευτερογενή και τριτογενή τομέα, που απασχολούν συνολικά εκατόν δέκα τρία εκατομμύρια διακόσιες τριάντα χιλιάδες άτομα περίπου. Έχουμε, λοιπόν, μέσο όρο απασχόλησης έξι άτομα ανά επιχείρηση. Στην Ελλάδα καταγράφονται αντίστοιχα επτακόσιες τριάντα οκτώ χιλιάδες επιχειρήσεις που απασχολούν ένα εκατομμύριο επτακόσιες χιλιάδες άτομα περίπου με μέσο όρο απασχόλησης τρία άτομα. 
      Ο τριτογενής τομέας, εμπόριο και υπηρεσίες, αντιπροσωπεύει το 75% όλων των επιχειρήσεων και το 63% των απασχολουμένων. Η πλειοψηφία των νέων επιχειρήσεων ιδρύεται στον τομέα των υπηρεσιών και δημιουργεί το 60% των νέων θέσεων εργασίας. 
      Απασχόληση και μικρομεσαίες επιχειρήσεις: Οι χώρες της Ευρώπης, με την ενίσχυση των μικρών επιχειρήσεων αντιμετωπίζουν τα τελευταία χρόνια το επιδεινούμενο πρόβλημα της αυξανόμενης ανεργίας αποτελεσματικά. 
      Στην Ευρωπαϊκή ΄Ενωση κατά τη δεκαετία του ’90 μειώθηκε ο συνολικός αριθμός των θέσεων εργασίας και διαπιστώθηκε ότι η εξέλιξη της απασχόλησης ήταν πιο ευνοϊκή για τις πολύ μικρές επιχειρήσεις. Σύμφωνα με το Ευρωπαϊκό Παρατηρητήριο η ανάκαμψη της αγοράς εργασίας θα επέλθει μέσω των μικρών και μεσαίων επιχειρήσεων. 
      Πράγματι, η ανάκαμψη της απασχόλησης πραγματοποιήθηκε στις μικρές επιχειρήσεις από το 1995 και σήμερα και έχει ξεπεράσει και τα αρχικά επίπεδα του 1990. Σύμφωνα με το Ευρωπαϊκό Παρατηρητήριο, την «Bank of England» και την ομάδα του Ευρωπαϊκού Λαϊκού Κόμματος, οι πολύ μικρές επιχειρήσεις από μηδέν έως εννέα άτομα ιεραρχούν σαν το μεγαλύτερο πρόβλημά τους τη δυσκολία πρόσβασης στη χρηματοδότηση. Αυτό το γεγονός συνεπάγεται την υιοθέτηση πολιτικών ενίσχυσης των νεοϊδρυμένων επιχειρήσεων και αύξηση του κεφαλαίου των ήδη υπαρχόντων με τη χρήση χρηματοοικονομικών εργαλείων και φορολογικών κινήτρων. Υπάρχει ισχυρή ένδειξη ότι η συμμετοχή και ενημερότητα των επιχειρήσεων στην Ευρωπαϊκή Ένωση εξαρτάται από το επιχειρηματικό μέγεθος όπου οι μεγαλύτερες είναι σε καλύτερα επίπεδα από τις μικρότερες. 
      Ο διοικητικός εκσυγχρονισμός του κράτους αποτελεί το κλειδί για την ανάπτυξη των μικρομεσαίων επιχειρήσεων. Στις περισσότερες χώρες της Ευρωπαϊκής Ένωσης λαμβάνονται μέτρα για να δημιουργηθούν νέες επιχειρήσεις και να επεκταθούν οι ήδη υπάρχουσες. 
      Η διαδικασία αυτή περιλαμβάνει μέτρα για την αποκέντρωση και την ορθολογική διαχείριση του κρατικού μηχανισμού, καθώς και την ανάπτυξη καταστημάτων όλων των επιχειρηματικών υπηρεσιών, one stop shops. Στις ΗΠΑ το ίδιο. Υπάρχει ο SBA με εκατοντάδες σημεία στήριξης των μικρομεσαίων επιχειρήσεων σε όλη τη χώρα. Στον Καναδά υπάρχουν παρόμοια κέντρα παροχής υπηρεσιών που απευθύνονται σε επιχειρήσεις μέχρι σαράντα άτομα. Στη Βρετανία, που πιστεύουν ότι οι μικρές επιχειρήσεις είναι το κλειδί για το μέλλον της οικονομίας, υπάρχει και εκεί υπηρεσία εξυπηρέτησης μικρών επιχειρήσεων. Στη Γαλλία υπάρχουν τα κέντρα διατύπωσης επιχειρήσεων. Στην Πορτογαλία υπάρχουν τα κέντρα επιχειρησιακών  διατυπώσεων.
      Πρόσφατα κυκλοφόρησε στην Ελλάδα έντυπο-οδηγός με εννιά βήματα για την ίδρυση μιας μικρομεσαίας επιχείρησης σε εννιά διαφορετικές υπηρεσίες του κράτους και αρκετούς υποκλάδους τους, με ιδιαίτερα γραφειοκρατικές και χρονοβόρες διαδικασίες. 
      Στην Ελλάδα υπάρχουν δυστυχώς διάφοροι φορείς -σε αναντιστοιχία απ’ αυτή την πραγματικότητα που σας παρουσίασα- εθνικής εμβέλειας, ΥΠΕΘΟ, Υπουργείο Ανάπτυξης, Υπουργείο Γεωργίας, Υπουργείο Εργασίας, ΕΟΜΜΕΧ,  ΟΑΕΔ, ΕΟΤ, ΟΠΕ, ΕΛΟΤ, ή τοπικού χαρακτήρα, όπως επιμελητήρια, νομαρχίες, κλαδικά ινστιτούτα, αναπτυξιακές εταιρείες και άλλα, οι οποίοι απασχολούνται με την παροχή υπηρεσιών στους μικρομεσαίους επιχειρηματίες, με τάση τη δημιουργία μιας άχρηστης αγοράς που δημιουργήθηκε κυρίως από τη μακροχρόνια έλλειψη  αναπτυξιακής πολιτικής από την Κυβέρνηση. 
      Η ανοργάνωτη και αποσπασματική εμπλοκή διαφόρων φορέων στην πληροφόρηση, το σχεδιασμό και την υλοποίηση προγραμμάτων είχε σαν αποτέλεσμα τη διαρκή αλληλοκάλυψη των παρεχομένων υπηρεσιών στις μικρομεσαίες επιχειρήσεις, με συνέπεια να επικρατεί προβληματισμός, άγνοια, σύγχυση στους επιχειρηματίες ως προς τον αρμόδιο φορέα που θα πρέπει να απευθυνθούν για να ζητήσουν βοήθεια, να γίνεται ελάχιστη ή καθόλου αξιοποίηση των διαθέσιμων πόρων, ιδιαίτερα από τις επιχειρήσεις τις περιφέρειας αλλά και εκείνες τις μικρού μεγέθους που έχουν συνήθως και τα μεγαλύτερα προβλήματα πρόσβασης στις πηγές βοήθειας, να επιβαρύνονται οι μικρομεσαίες επιχειρήσεις με αυξημένα κόστη και χρονοβόρες διαδικασίες εντελώς δυσανάλογες με τις δυνατότητές τους και το τελικό αποτέλεσμα.
      Όσον αφορά τον ΕΟΜΜΕΧ, έχει εξελιχθεί σε μεσιτικό γραφείο διαχείρισης της τεράστιας ακίνητης περιουσίας του που βρίσκεται σε όλη την Ελλάδα. Χαρακτηριστικό, κύριοι συνάδελφοι, είναι το παράδειγμα του οικοπέδου με το ακίνητο στο Μαρούσι που μέσω της μεθόδου της απαλλοτρίωσης με σιωπηλή πλειοψηφία, σιωπηλή συμφωνία παραχωρείται στο Δήμο Αμαρουσίου στα πλαίσια πολιτικών σκοπιμοτήτων.
      Επιπροσθέτως το κτήριο του Ελληνικού Κέντρου Αργυροχρυσοχοΐας στη Δάφνη, που αγοράστηκε βεβιασμένα, με σκοπιμότητα, παραμένει κενό, διότι δεν είναι κατάλληλο για να πάρει άδεια λειτουργίας και εγκατάστασης, ενώ όμως καταβάλλονται ακόμα τα χρονομισθώματα.
      Σήμερα ο ΕΟΜΜΕΧ έχει στην ιδιοκτησία του τριάντα οκτώ ακίνητα σε όλη την Ελλάδα. Ορισμένα απ’ αυτά προορίζονται για χειροτεχνικά κέντρα στα πλαίσια χρηματοδότησης των ΜΟΠ και ήταν πλήρως εξοπλισμένα χειροτεχνικά εργαστήρια, δεν λειτούργησαν όμως ποτέ, ο δε μηχανολογικός και άλλος εξοπλισμός τους παραμένει αχρησιμοποίητος και έχει καταστραφεί ή κλαπεί.
      Το κτήριο που απασχολεί σήμερα τη μεσιτική λογική του ΕΟΜΜΕΧ είναι αυτό της Μητροπόλεως. Αξίζει να σημειωθεί ότι ο ΕΟΜΜΕΧ πληρώνει μισθώματα ύψους 250.000.000 δραχμών. Για την ανάπτυξη των μικρομεσαίων επιχειρήσεων σήμερα χειρίζεται ένα πολύ μικρό μέρος του Γ’ Κοινοτικού Πλαισίου Στήριξης, που συνολικά μέχρι το 2006 προβλέπεται να επιχορηγήσει λιγότερες από δυόμισι χιλιάδες επιχειρήσεις γυναικείας και νεανικής επιχειρηματικότητας με 14.000 ευρώ ανά επιχείρηση περίπου. Επίσης, επιχορηγεί με 700 ευρώ άπαξ τις επιχειρήσεις που εντάσσονται στο δίκτυο. 
      Με τη φορολογία οι μικρομεσαίες βρίσκονται στο έλεος της φορολογικής αρχής. Παρ’ ότι η Κυβέρνηση μιλάει για αύξηση των φοροαπαλλαγών, η αλήθεια είναι ότι για τα μεσαία εισοδήματα των μικρομεσαίων επιχειρήσεων που κυμαίνονται από 10.000 μέχρι 20.000, η αύξηση του φόρου θα κυμανθεί μεταξύ 195,31% και 14,56%. Αυτή η φορολογική επιδρομή της συνάφειας και των συνοπτικών φορολογικών ελέγχων προέκυψε μετά από τη «μαύρη τρύπα» που βρέθηκε στον προϋπολογισμό με τους ελέγχους της EUROSTAT. 
      Κυρίες και κύριοι συνάδελφοι, είναι απολύτως αναγκαίο τα κριτήρια φορολόγησης να είναι σταθερά και τα ίδια τουλάχιστον για μία πενταετία. Δεν μπορούμε να λειτουργήσουμε και να επιβιώσουμε χωρίς ένα φορολογικό νομοσχέδιο που να είναι σταθερό και τουλάχιστον μίας πενταετίας. Δεν μπορεί, δηλαδή, με την αλλαγή των κυβερνήσεων, αλλά και με τις αλλαγές των εκάστοτε Υπουργών, να αλλάζει και το φορολογικό σύστημα και μάλιστα να ισχύει και αναδρομικά. Αυτό δεν έχει καμία λογική. Δεν μπορούμε έτσι να συναγωνιστούμε κανέναν και πουθενά, ούτε στην Ευρωπαϊκή Ένωση, όπου ο ανταγωνισμός είναι υψηλός, αλλά ούτε και στις συναφείς επιχειρήσεις στην Ελλάδα, διότι δεν έχουμε τη δυνατότητα να έχουμε ένα πραγματικά σταθερό κοστολόγιο. 
      Για τις εμπορικές επιχειρήσεις ένα από τα βασικά χαρακτηριστικά του εμπορικού τομέα είναι το ότι αποτελείται από ένα μεγάλο πλήθος επιχειρήσεων μικρού και μεσαίου μεγέθους, οι οποίες στην πλειοψηφία τους είναι ατομικές επιχειρήσεις ή έχουν νομική μορφή προσωπικής εταιρείας. Από στοιχεία της ΕΣΥΕ προκύπτει ότι οι επιχειρήσεις αυτές είναι περίπου διακόσιες χιλιάδες, ενώ ο αριθμός των ανωνύμων και ΕΠΕ ανέρχεται μόνο σε οκτώ χιλιάδες. 
      Δυσμενέστερη ήταν και η εξέλιξη των μικτών κερδών. Σχεδόν οι μισές από τις μικρές επιχειρήσεις της πρόσφατης έρευνας δήλωσαν στασιμότητα στους υπαλλήλους τους κατά το 2001, ενώ σε ποσοστό 22% δήλωσαν μείωση. Η επενδυτική δραστηριότητα των μικρών εμπορικών επιχειρήσεων το 2001 ήταν περιορισμένη. Η χρηματοοικονομική κατάσταση των μικρών και μεσαίων μεγέθους εμπορικών επιχειρήσεων των μεγάλη αστικών κέντρων είχε μία ευνοϊκότερη εξέλιξη από την αντίστοιχη των επαρχιακών μονάδων. Η επαγγελματική στέγη, το υπαίθριο εμπόριο, τα υπερκαταστήματα, οι πωλήσεις κάτω του κόστους, ο αθέμιτος ανταγωνισμός ζητούν άμεσες απαντήσεις για τη βιώσιμη λειτουργία των εμπορικών επιχειρήσεων. 
      Η Κυβέρνηση κατά διαστήματα ανακοινώνει την πρόθεσή της να δημιουργήσει ένα ταμείο εγγυοδοσίας μικρομεσαίων επιχειρήσεων για να αντιμετωπιστεί το σοβαρό πρόβλημα της πρόσβασης για δανειοδότηση των μικρομεσαίων από το τραπεζικό σύστημα. Μέχρι σήμερα, όμως, δεν έχει κάνει τίποτε το ουσιαστικό. Απλά και μόνο, όπως φαίνεται εκ του αποτελέσματος, προσπαθεί να εκμεταλλευθεί την αγωνία των μικρομεσαίων επιχειρηματιών για τις ανάγκες δανειοδότησής τους. 
      Κυρίες και κύριοι συνάδελφοι, τα κονδύλια και τα προγράμματα του Γ’ Κοινοτικού Πλαισίου Στήριξης που εξαγγέλλονται παραμένουν άγνωστα στη συντριπτική πλειοψηφία των επτακοσίων χιλιάδων μικρομεσαίων επιχειρήσεων της χώρας. Ο μέχρι σήμερα χειρισμός των εν λόγω προγραμμάτων από την Κυβέρνηση χαρακτηρίζεται από τα ακόλουθα σημεία: Πολυδιάσπαση της διαχείρισης των κοινοτικών προγραμμάτων σε διάφορους ενδιάμεσους φορείς, αιφνιδιαστικές αναγγελίες με ελάχιστα και πολλές φορές ασαφή περιθώρια χρόνου και αλλεπάλληλες παρατάσεις για την υποβολή των σχετικών προτάσεων, δυσνόητα έντυπα πληροφόρησης, δύσχρηστα και δαιδαλώδη έντυπα αιτήσεων, που δύσκολα μπορούν να συμπληρωθούν άρτια από τις ίδιες τις μικρομεσαίες επιχειρήσεις.
      Στην ουσία η υλοποίηση και η εφαρμογή του Γ’ Κοινοτικού Πλαισίου Στήριξης για την ενίσχυση των μικρομεσαίων, έπειτα από καθυστερήσεις μηνών, εξακολουθεί να είναι σε επίπεδο μαζικών προκηρύξεων και μόνο, με κίνδυνο απώλειας σημαντικών πόρων για τη χώρα μας και για τις μικρομεσαίες επιχειρήσεις.
      Από τα τέλη Νοεμβρίου είχαν προκηρυχθεί δύο προγράμματα για την ενίσχυση των μικρομεσαίων, τα οποία έληξαν στις 13 και 17 Ιανουαρίου. Το πρώτο, στο πλαίσιο του προγράμματος της ανταγωνιστικότητας, εκπορευόμενο από το ΥΠΑΝ και το δεύτερο στο πλαίσιο των ΠΕΠ, εκπορευόμενο από το Υπουργείο Οικονομίας και Οικονομικών.
      Στο πλαίσιο του προγράμματος των ΠΕΠ μεταποίηση, το 40% περίπου των μικρομεσαίων επιχειρήσεων από τις χίλιες πεντακόσιες περίπου επιχειρήσεις που προβλέπεται να ενταχθούν για να μπορέσουν να επωφεληθούν την επιχορήγηση, θα πρέπει να ενσωματώσουν καινοτομίες στην παραγωγική διαδικασία και να παράγουν προϊόντα ή εφαρμογές πληροφορικής ή ενσωματώνουν αποτελέσματα έρευνας στην παραγωγική διαδικασία.
      Κυρίες και κύριοι συνάδελφοι, όλα αυτά με επιδοτήσεις των 57 έως 70 χιλιάδων ευρώ έχουν ως αποτέλεσμα να αποκλείονται και φάνηκε από την εξέλιξη του προγράμματος. Αυτό ισχύει για τις μικρομεσαίες μη τεχνολογικά προηγμένων περιφερειών, όπως του Αιγαίου, της Κεντρικής Μακεδονίας, της Ηπείρου.
      Σε πολλές ερωτήσεις –δεν έχω το χρόνο- οι απαντήσεις ήταν σταθερές και μόνιμες των Υπουργών, ότι πρόκειται να αναλάβουν καινούρια μέτρα και ότι έχουν διδαχθεί από την εμπειρία της υλοποίησης αυτών των προγραμμάτων. Σύμφωνα με πρόσφατα δημοσιεύματα –θα αναφέρω τώρα μόνο την «ΕΛΕΥΘΕΡΟΤΥΠΙΑ»- «καταβάλλονται αγωνιώδεις προσπάθειες για να μην οδηγηθεί σε φιάσκο το πολυδιαφημισμένο πρόγραμμα του Γ’ Κοινοτικού Πλαισίου Στήριξης για την ενίσχυση της ανταγωνιστικότητας των μικρομεσαίων επιχειρήσεων».
      Κυρίες και κύριοι συνάδελφοι, πολλά θα είχαμε να πούμε μαζί και με τους άλλους συναδέλφους που συνυπογράψαμε αυτήν την επερώτηση. Όμως, φαίνεται ότι για άλλη μια φορά, αφού είναι η έκτη κατά σειρά επερώτηση και η ογδοηκοστή στην τελευταία σύνοδο αυτής της κοινοβουλευτικής περιόδου που καταθέτει η Νέα Δημοκρατία αγωνιώδη ερωτήματα και προτάσεις, η Κυβέρνηση με τη σημερινή εμφάνισή της, όπως και στην αρχή είπα, θέλει φαίνεται απλά και μόνο να διεκπεραιώσει ένα τυπικό κοινοβουλευτικό της καθήκον. Η Νέα Δημοκρατία δεν αντιλαμβάνεται έτσι τη μορφή του κοινοβουλευτικού ελέγχου και γι’ αυτό τα ερωτήματα αυτά και αναπάντητα παραμένουν και αγωνιώδεις λύσεις ζητούν, που τελικά όμως όλο και περισσότερο συμφωνούν ότι δεν αρκεί ο καιρός με μια άλλη κυβέρνηση να αντιμετωπιστούν αυτά τα ζητήματα που η παρούσα φαίνεται ότι υποβαθμίζει και ανίκανη είναι να αντιμετωπίσει. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Η Ελλάδα των Βαλκανικών Πολέμων 1912-1913», από το Λύκειο Κισσάμου Χανίων με σαράντα πέντε μαθητές και τρεις συνοδούς-καθηγητές.
      Η Βουλή τους καλωσορίζει και τους ενημερώνει ότι έχουμε κοινοβουλευτικό έλεγχο και είναι στην Αίθουσα οι Βουλευτές οι οποίοι ερωτούν και ο Υπουργός ο οποίος απαντά.
      (Χειροκροτήματα από όλες τις πτέρυγες της Βουλής)
      Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, κυρίες και κύριοι συνάδελφοι, παρά το γεγονός ότι η Κυβέρνηση φαίνεται ότι φυγομαχεί σήμερα από τη σημερινή συζήτηση, ωστόσο η σημερινή χρονική συγκυρία και η συζήτηση για την οικονομία που γίνεται τις τελευταίες μέρες, ύστερα μάλιστα από την κατάληψη της πρώτης θέσης για συζήτηση στην ελληνική κοινωνία, η σημερινή επερώτηση για τις μικρομεσαίες επιχειρήσεις αποκτά ιδιαίτερη σημασία. Είναι καθαρό και κατανοητό πλέον και από τους μη έχοντες σχέση με την οικονομία ότι το πρόβλημα της ελληνικής οικονομίας σήμερα είναι η ανταγωνιστικότητά της και η ανάπτυξή της. Σε ό,τι αφορά την ανταγωνιστικότητα της οικονομίας η Κυβέρνηση δεν κάνει τίποτα για να ενισχύσει αυτήν την ανταγωνιστικότητα και να ωθήσει αναπτυξιακά πλέον την οικονομία να βγει από τη σημερινή κρίση. 
      Αυτό γίνεται από την έλλειψη σχεδιασμού που έχει για την οικονομία και βέβαια από τα προβλήματα συντονισμού των φορέων. Ειρήσθω εν παρόδω  αυτός ο ρόλος έχει ανατεθεί στις τράπεζες για να συντονίζουν. Οι τράπεζες προσπαθούν να δανειοδοτήσουν υποψήφιους επιχειρηματίες που έχουν στόχο την επένδυση, αλλά οι τράπεζες θέλοντας να εξασφαλίσουν τα δικά τους συμφέροντα, εάν αυτοί οι επιχειρηματίες χρωστούν λεφτά στην τράπεζα, παρακρατούνται αυτά τα χρήματα και αντιλαμβάνεσθε ότι ο στόχος και των προγραμμάτων και των πρωτοβουλιών για επενδυτικές πρωτοβουλίες σταματάει εκεί, ακριβώς από την έλλειψη των κεφαλαίων τα οποία έχουν εξυπηρετήσει άλλους σκοπούς πλην της ανάπτυξης. 
      Βέβαια υπάρχει και το πρόβλημα της κυβερνητικής ανικανότητας. Η καθυστέρηση παραδείγματος χάρη της αξιοποίησης των κοινοτικών πόρων του Γ΄ Κοινοτικού Πλαισίου Στήριξης είναι καθαρά πρόβλημα ανικανότητας, γιατί δημιουργεί τεράστια προβλήματα στην επιχειρηματικότητα και την αποστερεί από τους ανάλογους πόρους. 
      Το πρόβλημα σήμερα στην ελληνική οικονομία είναι, πρώτον, να προωθήσουμε τον εξαγωγικό τομέα, καθιστώντας τα προϊόντα των μικρομεσαίων επιχειρήσεων της ελληνικής οικονομίας ανταγωνιστικά και, δεύτερον, να δημιουργήσουμε εκείνες τις προϋποθέσεις ώστε να έλθουν μέσα στη χώρα οι κατάλληλες επενδύσεις που θα ωθήσουν το όχημα της ανάπτυξης προς τα εμπρός.
      Εμείς όχι μόνο δεν κάνουμε αυτό, αλλά και με τη λογική των συνεχών φορολογιών, όπως παραδείγματος χάρη με την περίφημη συνάφεια, έχουμε αποστάξει ουσιαστικά την επιχειρηματικότητα για τις μικρομεσαίες επιχειρήσεις και μόνο επενδυτικές πρωτοβουλίες δεν είναι σε θέση να κάνουν. Επίσης τους αποστερούμε και τη δυνατότητα να ανεύρουν τα φθηνά κεφάλαια στο χρηματιστήριο -με την κατάσταση που επικρατεί στο χρηματιστήριο- και τους οδηγούμε στο τραπεζικό σύστημα, το οποίο -όπως σας είπα- από τη μία μεριά συμψηφίζει χρέη και από την άλλη ανεβάζει τα επιτόκια χορηγήσεων αντί να τα μειώσει. Ενώ τα διεθνή επιτόκια  από την ευρωπαϊκή τράπεζα μειώνονται κατά 0,25%, στην Ελλάδα αντιθέτως παρατηρούμε να ανεβαίνουν τα επιτόκια χορηγήσεων.
      Κυρίες και κύριοι συνάδελφοι, εκείνο που έχει σημασία σήμερα είναι ότι η σημερινή Κυβέρνηση ακροβατεί, στην κυριολεξία, στην οικονομία. Υπάρχουν λύσεις που θα μπορούσαν να δώσουν αναστροφή στη σημερινή κατηφορική πορεία, αρκεί να υπάρξει ένας σχεδιασμός, ένα χρονοδιάγραμμα, λαμβάνοντας υπόψη τις ανοχές της ελληνικής οικονομίας και κυρίως να περιοριστεί η σπατάλη και η διαφθορά που μαστίζει το δημόσιο βίο. 
      Το χρήμα του ελληνικού λαού αντί να τοποθετηθεί σε παραγωγικές δραστηριότητες, που θα μπορέσουν με τη σειρά τους να αποδώσουν, για να θεραπεύσουμε και το κοινωνικό φαινόμενο της ανεργίας, ουσιαστικά η σημερινή Κυβέρνηση υποθηκεύει το αύριο της χώρας και ειδικότερα των νέων ανθρώπων, με το να προεισπράττει έσοδα και να μεταθέτει δαπάνες στο μέλλον. Έτσι ουσιαστικά πραγματοποιεί ένα πολιτικό έγκλημα, γιατί ίσως να μην έχουν καταλάβει κάποιοι στην Κυβέρνηση ότι οι κυβερνήσεις έχουν συνέχεια για τον τόπο και δεν σταματούν εκεί. 
      Όσο και αν προσπαθεί η σημερινή Κυβέρνηση να ροκανίσει τον πολιτικό χρόνο μέχρι τις εκλογές, δεν έχει το δικαίωμα να φορτώνει τις επόμενες γενιές ή τις επόμενες κυβερνήσεις με αυτόν το μικροπολιτικό –αν θέλετε- τρόπο, με το να προσπαθήσει να κάνει  δήθεν τη ζωή δύσκολη  –επειδή γνωρίζει πολύ καλά ότι δεν θα είναι κυβέρνηση του ΠΑΣΟΚ, θα είναι κυβέρνηση της Νέας Δημοκρατίας- ή να δημιουργήσει  πολιτικές παγίδες εις βάρος μιας κυβέρνησης η οποία δεν θα έλθει για να κυβερνήσει για να ικανοποιήσει τα βίτσια αυτών που θα συμμετέχουν στην κυβέρνηση, αλλά θα είναι μία συνέχεια προσφοράς για τον τόπο. Γιατί εμείς έτσι βλέπουμε την πολιτική μας δράση και την παρουσία μας εδώ στο Κοινοβούλιο, με το να είναι χρήσιμη, εποικοδομητική και να έχει μία συνέχεια.
      Η Κυβέρνηση, λοιπόν, όχι μόνο δεν θεραπεύει τα ζητήματα παραβίασης του θεμιτού ανταγωνισμού, όπως είναι παραδείγματος χάρη σε σχέση με τις μικρομεσαίες επιχειρήσεις και τα μεγάλα καταστήματα, αλλά κάθε μέρα που περνάει αποδεικνύει ότι δεν μπορεί να κάνει τίποτε απολύτως. Και εμείς πραγματικά δεν περιμένουμε να κάνει τίποτε αυτή η Κυβέρνηση μέχρι τις επόμενες εκλογές. Το μόνο που ευχόμαστε είναι ο βίος της να είναι όσο το δυνατόν μικρότερος, γιατί η περίοδος αναδημιουργίας και ανασυγκρότησης της χώρας θα αρχίσει με το τέλος αυτής της Κυβέρνησης.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ:  Κύριε Πρόεδρε, φαίνεται ότι την Κυβέρνηση την έχει πιάσει πανικό αναφορικά με τον επικείμενο πόλεμο. Πώς είναι δυνατόν η Κυβέρνηση μέσα σε λίγες μέρες να αλλάζει αντίληψη, άποψη και γνώμη; 
      Και ο κύριος Πρωθυπουργός, αλλά κυρίως ο καθ’ ύλην αρμόδιος Υπουργός Οικονομίας και Οικονομικών μας έλεγε ότι η ελληνική οικονομία έχει γερές βάσεις και δεν επηρεάζεται από τον μέλλοντα πόλεμο. Βέβαια τα γεγονότα τον διαψεύδουν και δικαιώνουν για μια άλλη φορά την αντίληψη και την άποψη της Νέας Δημοκρατίας. 
      Η Κυβέρνηση, η οποία ήδη διανύει το δέκατο χρόνο της διακυβέρνησης της χώρας, δεν κατάφερε τον Έλληνα να τον κάνει Ευρωπαίο παρά το ότι έχουμε ήδη εισέλθει στην ΟΝΕ, παρ’ ότι σήμερα έχουμε το ισχυρότερο νόμισμα και παρ’ όλο ότι έχουμε ήδη απορροφήσει δυόμισι Κοινοτικά Πλαίσια Στήριξης.
      Οι χθεσινές ανακοινώσεις της EUROSTAT λένε ότι ο Έλληνας το 2002 βρίσκεται στο 66% του μέσου βιοτικού επιπέδου των Ευρωπαίων. Αυτό τι σημαίνει; Ότι αυτή η Κυβέρνηση, αντί πραγματικά να συγκλίνει, με όλα αυτά που είπα προηγουμένως, προς το μέσο βιοτικό επίπεδο του Ευρωπαίου, αποκλίνει. Διότι στατιστικά τι λένε τα πράγματα. Το 1981, όταν παρέδωσε η Νέα Δημοκρατία στο ΠΑΣΟΚ, τότε το μέσο βιοτικό επίπεδο των Ελλήνων ήταν 70% σε σχέση με τους Ευρωπαίους. Σήμερα δε βρίσκεται στο 66%. Και εδώ ακόμη η Κυβέρνηση έκανε δημιουργική λογιστική.
      Για να μπορέσουμε να φύγουμε από την ανεργία του 10% την καταγεγραμμένη, για να μπορέσουμε να ξεφύγουμε από το 22% των ελληνικών νοικοκυριών που ζουν κάτω από το όριο φτώχειας, για να μπορέσουμε να δώσουμε μια άλλη πνοή, ένα άλλο επίπεδο ποιοτικό στον Έλληνα πρέπει να πετύχουμε την ανάπτυξη. Χωρίς την ανάπτυξη, χωρίς το μεγάλωμα της πίτας, δεν είναι δυνατόν, κύριε Πρόεδρε, να μεγαλώσει το κομμάτι του Έλληνα πολίτη, δεν είναι δυνατόν να βρουν τα παιδιά μας δουλειά. Και προς την κατεύθυνση αυτή μεγάλο ρόλο παίζουν οι μικρομεσαίες επιχειρήσεις. Είναι γνωστό παγκοσμίως, αλλά και ελληνικά, ότι αντιπροσωπεύουν το μεγάλο κομμάτι της παραγωγής. Περίπου το 60% ίσως και το 70% των εργαζομένων ανθρώπων  απασχολούνται στις μικρομεσαίες επιχειρήσεις. Επίσης, περιλαμβάνουν τα προϊόντα εκείνα τα οποία πρέπει να εξαχθούν, αλλά και εκείνα που πρέπει να παραχθούν για την κατανάλωση του Έλληνα πολίτη, έτσι ώστε να μειωθούν οι εισαγωγές, αυξάνοντας παράλληλα τις εξαγωγές, που όμως σήμερα η Κυβέρνηση κατόρθωσε  να έχουμε τριπλάσιες εισαγωγές σε σχέση με τις εξαγωγές, οι οποίες συνεχώς βαίνουν μειούμενες. Αυτό τι σημαίνει. Σημαίνει ότι καταστρέφεται ο παραγωγικός ιστός, καταστρέφονται οι μικρομεσαίες επιχειρήσεις.
      Πώς όμως να μην καταστρέφονται, κύριε Πρόεδρε, όταν ακολουθείται αυτή η πολιτική τα τελευταία δέκα χρόνια; Το 1993 για να εισπράξει η Κυβέρνηση έσοδα εφάρμοσε τον περίφημο νόμο των αντικειμενικών κριτηρίων. Προκρούστειος τακτική. Κερδίζετε, χάνετε, πληρώνετε, φορολογείστε. Αυτό το κράτησε μέχρι το 1998 με αποτέλεσμα πολλές δεκάδες χιλιάδων επιχειρήσεων να κλείσουν. Αλλά η Κυβέρνηση δεν σταμάτησε εκεί. Από τα Κοινοτικά Πλαίσια Στήριξης και κυρίως από το Β΄ Κ.Π.Σ. δεν έδωσε φράγκο, εκτός από 101 δισεκατομμύρια δραχμές τα οποία τα μοίρασε το τελευταίο διάστημα στους «ημετέρους» και κυρίως για λόγους επικοινωνίας, δεξιώσεις και λοιπές εμφανίσεις υποτίθεται των προϊόντων που δεν παρήγαγαν όντως οι μικρομεσαίες επιχειρήσεις. 
      Το 2002 σχετικά με το Γ΄  Κ.Π.Σ. δεν υπήρξε καθόλου ελκυστικό. Υπάρχουν λεφτά βεβαίως διότι κατάλαβε η Κυβέρνηση ότι έκανε λάθος που δεν είχε συμπεριλάβει στο Β΄ Κ.Π.Σ. κονδύλια. Όμως, και ελκυστικό δεν είναι, αλλά κυρίως για λόγους γραφειοκρατικούς, ενώ αναμέναμε να έρθουν να κάνουν αίτηση περίπου δέκα χιλιάδεςμικρομεσαίες επιχειρήσεις δεν νομίζω ότι υπερέβησαν αυτές τις τρεις χιλιάδες. Μόλις χθες διαπιστώσαμε ότι η Κυβέρνηση λέει ότι για να συμμετάσχεις στο πρόγραμμα πρέπει να φέρεις σαράντα δύο ή σαράντα πέντε έγγραφα. Μάλιστα χθες το βράδυ διατυμπάνιζε ότι τελικά θα τα κάνει δύο. Όμως, ποτέ δεν είναι αργά. Βρίσκεστε στο τελευταίο στάδιο διακυβέρνησης της χώρας και νομίζω ότι αυτά τα οποία κάνετε είναι προς εντυπωσιασμό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα παρακαλέσω να έχω το χρόνο της δευτερολογίας, διότι δεν θα μιλήσω στη δευτερολογία μου. Άλλωστε τελειώνω.
      Κύριε Υπουργέ, ενώ, λοιπόν, δεν χρηματοδοτείτε, ενώ δεν δίνετε τη δυνατότητα στους μικρομεσαίους να έχουν πρόσβαση στις τράπεζες, διότι οι χρηματοδοτήσεις είναι πάρα πολύ δύσκολες, για άλλη μια φορά το 2002 εφαρμόσατε και τις καινούριες φορολογικές ρυθμίσεις για τους μικρομεσαίους. Τι κάνατε δηλαδή; Βλέπατε έλλειψη εσόδων στον προϋπολογισμό, ποιος θα την ξαναπληρώσει; Ξανά οι μικρομεσαίοι. Και εφαρμόσατε την τακτική του κλεισίματος της εξαετίας 1993-1998 και της συνάφειας των τριών τελευταίων ετών. Αποτέλεσμα καταστροφικό για τις μικρομεσαίες επιχειρήσεις. Και πάλι δεκάδες χιλιάδες έχουν κλείσει αλλά και εκείνες οι οποίες κατά κανόνα επιβιώνουν, βρίσκονται στο τελευταίο στάδιο επιβίωσης. Όλα αυτά οδήγησαν τη μκρομεσαία επιχείρηση, τον παραγωγικό ιστό της ελληνικής οικονομίας στην καταστροφή και στα προηγούμενα που είπα, της  μη ανταγωνιστικής οικονομίας. Δεν παράγουν πλέον οι ελληνικές επιχειρήσεις προϊόντα ποιότητας και φθηνά. Και αυτό είναι αποτέλεσμα ότι μας κατέκλυσαν οι εξωτερικές αγορές με όλα τα γνωστά αποτελέσματα πλέον των μη επενδύσεων, της ανεργίας και κατ’ επέκταση της φτώχειας του ελληνικού λαού. 
      Αυτή είναι η πολιτική της Κυβέρνησης, γι’ αυτήν κατηγορείστε, γι’ αυτήν επερωτάσθε. Και το ερώτημα είναι: υπάρχει λύση; Βεβαίως και υπάρχει λύση. Και η λύση που υπάρχει, την έχουμε κατά κανόνα πει στη Βουλή των Ελλήνων. Την έχουμε γράψει στο πρόγραμμά μας τουλάχιστον μία δεκαετία. Τη ζητάμε από την Κυβέρνηση, αλλά η Κυβέρνηση κωφεύει. Πολύ σύντομα θα έρθει και το επικαιροποιημένο πρόγραμμα της Νέας Δημοκρατίας. Εγώ, όμως, μπορώ να πω το τι θα κάνουμε και ποια είναι η λύση για να σώσουμε τις μικρομεσαίες επιχειρήσεις. Πρώτον, θα πρέπει να τις αντιμετωπίσουμε ως δυνατά ζωντανά όργανα της ελληνικής οικονομίας, τα οποία θα μας δώσουν τη δυνατότητα και της ελληνικής παραγωγής και της αύξησης της απασχόλησης. 
      Δεύτερον, για να επιτευχθεί αυτό θα πρέπει να καταργήσουμε τις γραφειοκρατίες και τα αντικίνητρα. Πολύ σύντομη δυνατότητα σύστασης μιας εταιρείας και λήψη αδείας. Ένα κομμωτήριο για να πάρει άδεια θέλει έξι μήνες και αν την πάρει. 
      Τρίτον, ένα φορολογικό σύστημα απλό, κατανοητό, δίκαιο, με χαμηλούς φορολογικούς συντελεστές και μακράς διαρκείας για να γνωρίζει ο επιχειρηματίας τι έχει να πληρώσει τα επόμενα τέσσερα-πέντε χρόνια. Και τέλος, έναν αναπτυξιακό νόμο μέσα από τον οποίο θα δίδονται κίνητρα, θα δίδονται ενισχύσεις. Θα τους λέμε τι μπορούμε να τους βοηθήσουμε για να σταθούν και για να κάνουν επενδύσεις και για να απορροφήσουν την ανεργία και για να παράγουν εθνικό προϊόν που τόσο το έχουμε ανάγκη. 
      Αυτές είναι οι θέσεις της Νέας Δημοκρατίας και τις λέμε έστω και στο τέλος της κυβερνητικής σας θητείας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης):  Ο συνάδελφος κ. Ηλίας Καλλιώρας έχει το λόγο για πέντε λεπτά. 
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε. 
      Θα πρέπει πρώτα να αρχίσω καταγγέλλοντας την Κυβέρνηση διότι η επερώτηση απευθυνόταν στο Υπουργείο Οικονομίας και Οικονομικών και μας προέκυψε Ανάπτυξης. Και επίσης, εάν ο κύριος Υπουργός τιμά τους Έλληνες και τη Βουλή των Ελλήνων που εκλέγουν οι Έλληνες, θα έπρεπε τα μέτρα που θα εξαγγείλει σήμερα όπως ακούγεται για τις μικρομεσαίες επιχειρήσεις, να το κάνει σ’ αυτήν την Αίθουσα. 
      Τώρα, σε ό,τι έχει σχέση με τη σημασία των μικρομεσαίων επιχειρήσεων είναι προφανής. Δεν υπάρχει κανένας που να μην κατανοεί την τεράστια σημασία που έχει για την εθνική οικονομία η μικρομεσαία επιχείρηση. Σ’ αυτήν τη σημασία βεβαίως η Κυβέρνηση Σημίτη του 2002 και φυσικά όχι μόνο, φρόντισε και τους έστειλε ένα μεγάλο δώρο σε τέσσερα πακέτα: Με την τακτική φορολόγηση, με τα αντικειμενικά κριτήρια δεύτερο πακέτο, τρίτον με τη συνάφεια και τέταρτον με την εξαετία. Αφαίρεσε ό,τι υπήρχε και δεν υπήρχε από την ελληνική αγορά που την εκφράζουν κυρίως στην ύπαιθρο οι μικρομεσαίες επιχειρήσεις και το τελευταίο ευρώ. Στεγνώσατε την αγορά και έργα από την άλλη μεριά δεν βλέπουμε. Και βεβαίως δεν τιμά καθόλου αυτήν την Κυβέρνηση αυτή η στάση και αυτή η πολιτική διαχείριση. Διότι δεν κάνετε πολιτική ανάπτυξης, απλά διαχειρίζεστε αυτά που μπορείτε να διαχειριστείτε. 
      Τώρα, κύριε Πρόεδρε, έχουμε τον επικείμενο πόλεμο στο Ιράκ. Η Κυβέρνηση εδώ και δυο μήνες βρήκε την επωδό. Για όλα τώρα, λέει, φταίει ο επικείμενος πόλεμος. Χθες ανακοινώθηκαν μέτρα, σήμερα το ίδιο και πάει λέγοντας. Αν γίνει ο πόλεμος στη συνέχεια θα μας λένε «τώρα είναι ο πόλεμος», μετά τον πόλεμο «υπήρχε ο πόλεμος». Δηλαδή για όλα φταίει κάτι άλλο. Η Κυβέρνηση Σημίτη, το Υπουργικό Συμβούλιο, όσοι ασχολείστε με τη διοίκηση του τόπου δεν φταίτε σε τίποτα. Και όταν φταίτε, κανένας δεν παραιτείται. Τέτοιο πράγμα δεν μπορούσα να το φανταστώ πριν έρθω στη Βουλή. 
      Έτσι, λοιπόν, έχουμε σήμερα στη γραμμή των Δολιανών τη μόνιμη καραμέλα ότι για όλα φταίει ο Σαντάμ Χουσεΐν. Αυτά θα μας πείτε –το περιμένω, κύριε Υπουργέ- και σεις στη συνέχεια. 
      Δεν έχετε, πάρει βεβαίως, κανένα μέτρο ούτε για τη γραφειοκρατία που αντιμετωπίζουν οι μικρομεσαίες επιχειρήσεις ούτε για το πρόγραμμα της ανταγωνιστικότητας, για το οποίο τώρα τρέχει ο κ. Σημίτης, τώρα συγκαλεί συμβούλια, χθες, σήμερα. Τώρα κατάλαβε ότι πέρασαν τρία χρόνια. Εμείς φωνάζουμε στη Βουλή, λέμε, κύριοι, αργήσατε. 
      Η απορροφητικότητα είναι μικρή. Μας δίνουν δωρεάν χρήματα και δεν τα χρησιμοποιούμε. Και, βεβαίως, αν θέλετε να αναφέρω το Ταμείο Εγγυοδοσίας. Είπατε ότι το Σεπτέμβριο θα λειτουργήσει, περιμένουμε ακόμα, αποτελέσματα δεν υπάρχουν. Ο περίφημος ΕΟΜΜΕΧ –επί της ουσίας μιλάω, κύριε Υφυπουργέ- ή ό,τι έχει σχέση με τον ΕΟΜΜΕΧ, απλά πουλάει κτήρια αυτήν τη στιγμή και υπάρχει ένα «Χ» σε ό,τι αφορά τον ΕΟΜΜΕΧ, δεν υπάρχει πλέον, είναι ανύπαρκτο σαν στοιχείο μέσα στην οικονομία. Και, αν θέλετε, στην αγωνία μου το τελευταίο διάστημα, περιφερόμενος στη Φθιώτιδα από Αταλάντη μέχρι Δομοκό και Λαμία ενδιάμεσα, ρωτούσα τους μικρομεσαίους, εσείς τι έχετε, τι παίρνετε, τι μπορείτε να μου πείτε επί του πρακτέου που έχει σχέση με την Κυβέρνηση του Σημίτη; Η απάντηση που εισέπραττα ήταν ένα χαμόγελο, ένα υπομειδίαμα. Ουσιαστικά δηλαδή μου έλεγαν, μα τώρα τι κουβέντες είναι αυτές, τι μας λέτε αυτήν τη στιγμή. Κανένας δεν μου είπε ποτέ τίποτα, παρ’ ότι μόνο λένε ότι ακούν διάφορα προγράμματα, αλλού τα διαβάζουν και πάει λέγοντας. 
      Αγαπητοί της Κυβέρνησης, εάν βεβαίως δεν μπορείτε να το κάνετε, να αναδιαρθρώσετε την οικονομία, εάν αυτό, δεν γίνει με όραμα την αναπτυξιακή πολιτική, που δεν μπορείτε να το κάνετε, εξ ορισμού μας λέτε ότι δεν μπορείτε να το κάνετε, εάν δεν φροντίσετε –τώρα τελευταία τρέχει ο κ. Σημίτης, χθες, το επανέλαβα και πριν- να απορροφήσουμε τα χρήματα της Ευρώπης. Και, τρίτον, εάν δεν οδηγηθούμε σε επανίδρυση του κράτους, βεβαίως δεν μπορείτε να το κάνετε γιατί σας ισχύει μόνο το συνδικαλιστικό κράτος, το κομματικό συνδικαλιστικό κράτος, το οποίου δεν μπορείτε βεβαίως να κόψετε τις ρίζες του, γιατί είσαστε και εσείς μέρος του όλου. Και αν δεν φροντίσετε αμέσως να αναταχθεί η ύπαιθρος, εάν αυτά δεν τα δείτε το συντομότερο δυνατόν, το καλύτερο είναι να φύγετε, να αναλάβουν κάποιοι άλλοι, οι οποίοι δεν θα είναι διαχειριστές, που έχουν ένα όραμα, να δώσουμε μια άλλη διάσταση. Διότι σύμφωνα με τα πράγματα, όπως οδηγούνται σήμερα, δυστυχώς όταν θα αναλάβουμε δεν θα έχουμε, όχι χρήματα στα ταμεία να διαχειριστούμε, αλλά να διαχειριστούμε μόνο τις μελλοντικές τις πράξεις και το τι έχουμε να πληρώσουμε για πράγματα, για τα οποία εσείς σήμερα πρέπει να ντρέπεστε πολιτικά.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θέλω να εκφράσω τη λύπη μου γιατί για μια τόσο σημαντική επερώτηση, η οποία ήρθε στη Βουλή και συζητείται σήμερα, απουσιάζει ο καθ’ ύλην αρμόδιος Υπουργός Οικονομίας και Οικονομικών, χωρίς αυτό να σημαίνει ότι υποτιμώ την παρουσία του Υφυπουργού Ανάπτυξης. Παράλληλα θέλω να εκφράσω και την αγωνία μου, γιατί αναρωτιέμαι το πού πάει αυτός ο τόπος, όταν μια τέτοια επερώτηση που αφορά το σημαντικότερο κλάδο της εθνικής μας οικονομίας, ο Υπουργός Οικονομίας και Οικονομικών, αλλά και η Κυβέρνηση, την αντιμετωπίζει με έναν τέτοιο τρόπο, αντιλαμβάνεσθε ότι όλοι μας και ο ελληνικός λαός διακατέχεται από αυτήν την αγωνία για το πού πάει και μέχρι πού μπορεί να φτάσει αυτός ο τόπος με μία τέτοια αντιμετώπιση και με μία τέτοια πολιτική που εφαρμόζει διαχρονικά το κυβερνών κόμμα. 
      Κύριε Πρόεδρε, η μικρομεσαία επιχείρηση αποτελεί τη σπονδυλική στήλη της εθνικής μας οικονομίας. Αυτό δεν είναι σχήμα λόγου, γιατί η μικρομεσαία επιχείρηση σήμερα αριθμεί το 97% του συνόλου των επιχειρήσεων στη χώρα μας και απασχολεί το 56% του συνόλου των εργαζομένων. Είναι ένας κλάδος που σε συνδυασμό και με τον αγροτικό τομέα τροφοδοτούν την οικονομία μας, αλλά και αποτελούν το σημείο το οποίο δέχεται όλους τους κραδασμούς της ανεργίας. 
      Σε αυτούς τους δύο τομείς η Κυβέρνηση δεν θεωρεί ότι πρέπει να σχεδιάσει και να αξιοποιήσει μια συγκεκριμένη οικονομική αναπτυξιακή πολιτική, με αποτέλεσμα σήμερα η μικρομεσαία επιχείρηση να συρρικνώνεται, να χάνει την ανταγωνιστικότητά και τη βιωσιμότητά της και βεβαίως εξ αυτού να εκτινάσσεται η ανεργία στα ύψη.
      Για τη μικρομεσαία επιχείρηση κάθε φορά σε περιόδους ύφεσης η Κυβέρνηση διά εξαγγελιών –είναι η προσφιλής της τακτική- ανακοινώνει σχεδιασμό και στήριξή της, εξαγγελίες οι οποίες ποτέ δεν φτάνουν ποτέ στην υλοποίησή τους. 
      Σήμερα η μικρομεσαία επιχείρηση χρησιμοποιείται κατά κύριο λόγο για να καλύψει τις ανάγκες του σκέλους των εσόδων του κρατικού προϋπολογισμού. Έχουμε ως παράδειγμα τα τελευταία γεγονότα την απίθανη, αναιτιολόγητη και εγκληματική πολιτική που χρησιμοποιεί η Κυβέρνηση της φοροεπιδρομής, προκειμένου μέσα από τη συνάφεια των τριών χρόνων 1999-2001 για το ΦΠΑ και την περαίωση των ανέλεγκτων χρήσεων 1993-1998 να εξασφαλίσει πρόσθετους πόρους για τρόπο φορολόγησης που είναι έξω από το φορολογικό μας σύστημα.
      Θέλω να υπενθυμίσω στον παριστάμενο κύριο Υφυπουργό ότι το 1993 η Κυβέρνηση ψήφισε ένα φορολογικό νόμο με την καθιέρωση των αντικειμενικών κριτηρίων φορολόγησης. Βάσει αυτού του νόμου έλεγε τότε στον επιχειρηματικό κόσμο ότι εξαντλείται η φορολογική του υποχρέωση με την καθιέρωση αυτού του νέου συστήματος φορολόγησης.
      Έρχεται δέκα χρόνια μετά, για να καλύψει τις ανάγκες αυτής της σπάταλης πολιτικής και τους υποχρεώνει να περάσουν από τα ταμεία των εφοριών για να κλείσουν τις χρήσεις αυτές, αλλά στην ουσία για να πληρώσουν πρόσθετους φόρους, οι οποίοι επιβεβαιώνουν τους διαχρονικούς ισχυρισμούς μας ότι η Κυβέρνηση όχι μόνο δεν έχει πολιτική, αλλά και ότι έχει δημιουργηθεί σε αυτό τον τόπο, έρχεται εκδικητικά και το αντιμετωπίζει.
      Τρίτο Κοινοτικό Πλαίσιο Στήριξης: Ήδη συμπληρώθηκε το τρίτο έτος λειτουργίας στο Γ΄ Κοινοτικό Πλαίσιο Στήριξης και η Κυβέρνηση σήμερα ακόμα δεν έχει ενεργοποιήσει αυτήν τη μεγάλη πρόκληση για τη στήριξη και την ενίσχυση της εθνικής μας οικονομίας. 
      Οι απορροφήσεις κινούνται σε επίπεδα απαράδεκτα. Τελευταία στοιχεία του έτους 2002 δείχνουν ότι σε συνολικό ποσοστό απορρόφησης το Γ΄ Κοινοτικό Πλαίσιο Στήριξης κινείται περίπου στο 12% με 15%. Μέσα σ’ αυτό το ποσοστό συμπεριλαμβάνεται και το 7% της προκαταβολής. Σε επίπεδο δε περιφερειών η κατάσταση εκεί είναι τραγική. Και χρησιμοποιώ την περιφέρεια Θεσσαλίας, για να δείξω το πώς σήμερα αξιοποιεί αυτήν τη μεγάλη πρόκληση για την απόκτηση των υποδομών και την ισχυροποίηση της οικονομίας μας η Κυβέρνηση του ΠΑΣΟΚ. 
      Με στοιχεία του Σεπτεμβρίου του 2002 οι απορροφήσεις του Περιφερειακού Προγράμματος Θεσσαλίας εκινούντο σε ποσοστό 1,46%. Με στοιχεία του Φεβρουαρίου έφτασε στο 3%. Αντιλαμβάνεσθε, κύριε Υφυπουργέ, κύριοι συνάδελφοι και κύριε Πρόεδρε, ότι το Γ΄ Κοινοτικό Πλαίσιο Στήριξης ακόμα δεν έχει ξεκινήσει για να δώσει τα στοιχεία που χρειάζεται η οικονομία μας και η περιφέρεια.
      Αναπτυξιακός νόμος: Ο ν. 2601/1998 ήδη συμπληρώνει τέσσερα χρόνια. Έχουν ενταχθεί στο νόμο αυτόν χίλια εξακόσια σαράντα πέντε επενδυτικά προγράμματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό και τελειώνω, κύριε Πρόεδρε.
      Στην τετραετία ολοκληρώθηκαν μόνο τετρακόσια έξι αντιστοιχούν δύο επενδύσεις σε κάθε νομό της Ελλάδας και έντεκα θέσεις εργασίας. Και αυτό η Κυβέρνηση δια των Υπουργών της και δια των στελεχών της το ονομάζει «ανάπτυξη» και μάλιστα μία ανάπτυξη, η οποία υπερέχει σε σχέση με το μέσο όρο των άλλων κρατών της Ενωμένης Ευρώπης, γιατί η ανάπτυξη στην Ελλάδα κινείται με ρυθμούς πολύ μεγαλύτερους.
      Αυτά τα λίγα στοιχεία επιβεβαιώνουν το ότι η Κυβέρνηση δεν έχει αναπτυξιακή πολιτική και ο τόπος χρειάζεται μια άλλη πολιτική και βεβαίως και μια άλλη κυβέρνηση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, μπορώ να έχω το λόγο επί του Κανονισμού;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη, έχετε το λόγο επί του Κανονισμού. Πείτε μας σε τι παραβιάζεται ο Κανονισμός.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, όπως φαίνεται από το κείμενο της επερώτησης, αυτή απευθύνεται στον Υπουργό Οικονομίας και Οικονομικών. Τα ζητήματα τα οποία θέτει η επερώτηση είναι κατά τη συντριπτική τους πλειοψηφία ζητήματα που αφορούν στο Υπουργείο Οικονομίας και Οικονομικών: φορολογικά, αναπτυξιακού νόμου, Γ΄ Κοινοτικό Πλαίσιο Στήριξης κλπ. 
      Βλέπουμε ότι παρίσταται εδώ και εκπροσωπεί την Κυβέρνηση –και τυπικά βεβαίως η Κυβέρνηση παρίσταται- ο Υφυπουργός Ανάπτυξης, συμπαθής και αρμόδιος για ένα μέρος της αντιμετώπισης του προβλήματος των μικρομεσαίων επιχειρήσεων. Εμείς έχουμε μία πρακτική: Θεωρούμε ότι το ζήτημα είναι μεγάλο, ότι ήταν μία ευκαιρία εδώ να γίνει μία συζήτηση στη Βουλή για το μεγάλο αυτό ζήτημα και μάλιστα σε μία περίοδο που η οικονομία αντιμετωπίζει πολύ μεγάλα προβλήματα και λόγω του επικείμενου ή, τέλος πάντων, φημολογούμενου πολέμου στο Ιράκ. 
       Το γεγονός ότι κανένας Υπουργός και κανένας αρμόδιος Υφυπουργός από το Υπουργείο Οικονομίας και Οικονομικών δεν παρίσταται εδώ, για μας συνιστά υποβάθμιση του Κοινοβουλίου και συνεπείς προς την τακτική μας αυτήν αναπτύξαμε την επερώτηση περιμένοντας μήπως έρθει κανένας αρμόδιος από το Υπουργείο Οικονομίας και Οικονομικών. Εφόσον βλέπουμε ότι δεν έχει έρθει κανένας, είμαστε υποχρεωμένοι να αποχωρήσουμε για να προστατεύσουμε το κύρος του Κοινοβουλίου.
      (Στο σημείο αυτό οι Βουλευτές της Νέας Δημοκρατίας αποχωρούν από την Αίθουσα)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Αλογοσκούφη. Γι΄ αυτό ταμπουρωθήκατε στα ορεινά, επάνω εκεί, και δεν κατεβήκατε στα πεδινά καθόλου.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, λυπούμαι γι’ αυτή την εξέλιξη αλλά θα ήθελα να κάνω ένα, δύο σχόλια.
      Δεν τίθεται θέμα ούτε ακυρότητας της διαδικασίας ούτε βεβαίως παραβίασης του Κανονισμού της Βουλής.
      Θα ήθελα να επισημάνω ότι η οποιαδήποτε συζήτηση στη Βουλή –και μάλιστα κοινοβουλευτικού ελέγχου- δεν τελεί υπό την τυπική προϋπόθεση της παρουσίας του προσώπου, δηλαδή του Υπουργού ή Υφυπουργού, προς το οποίο απευθύνεται μια ερώτηση ή επερώτηση. Είναι βασική αρχή του κοινοβουλευτισμού μας ότι η κυβέρνηση είναι ενιαίο πολιτικό σώμα. Συνεπώς, μπορεί να εκπροσωπείται σε οποιαδήποτε συζήτηση με οποιοδήποτε μέλος της. 
      Δεύτερον -και το σημαντικότερο- το κείμενο της επερώτησης των συναδέλφων της Νέας Δημοκρατίας περιλαμβάνει θέματα για τους μικρομεσαίους που άπτονται της αρμοδιότητας και του Υπουργείου Ανάπτυξης. Συνεπώς, υπάρχει  τεκμήριο αρμοδιότητας και του Υπουργείου Ανάπτυξης. Άρα είναι και επιβεβλημένη και θεμιτή η παρουσία εκπροσώπου της ηγεσίας του Υπουργείου Ανάπτυξης και στην προκειμένη περίπτωση του Υφυπουργού κ. Καλαφάτη.
      Κλείνω δε επισημαίνοντας, για τη στιγμή της συζήτησής μας, ότι αυτήν την ώρα συνεδριάζει το Υπουργικό Συμβούλιο και μάλιστα για κρίσιμα θέματα της οικονομίας, μεταξύ αυτών δε και των μικρομεσαίων και συνεπώς η παρουσία των Υπουργών είναι απαραίτητη εκεί.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ως προς την παραβίαση του Κανονισμού εγώ οφείλω να πω ότι δεν υπάρχει και συνεχίζεται η συζήτηση της  επερώτησης.
      Κυρίες και κύριοι συνάδελφοι, πριν δώσω το λόγο στον κύριο Υφυπουργό έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση «Έργα Τέχνης από τη Συλλογή της Βουλής των Ελλήνων» και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα:«Η Ελλάδα των Βαλκανικών Πολέμων 1912-1913», τριάντα έξι μαθητές και δύο συνοδοί από το 1ο Τεχνικό Επαγγελματικό Εκπαιδευτήριο Δραπετσώνας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Υφυπουργός Ανάπτυξης κ. Καλαφάτης.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητοί συνάδελφοι, ο κ. Χριστοδουλάκης, ο Υπουργός Οικονομίας και Οικονομικών, δεν παρευρίσκεται εδώ για δύο ουσιαστικούς λόγους που προανέφερε και ο κ. Καστανίδης.
      Ο πρώτος είναι ότι υπάρχει σε εξέλιξη Υπουργικό Συμβούλιο με το γνωστό θέμα και ο δεύτερος ότι τα περισσότερα -σε αντίθεση με αυτά που είπε ο κ. Αλογοσκούφης- ζητήματα που θέτει η επερώτηση είναι ζητήματα που αφορούν το Υπουργείο Ανάπτυξης. Τα έχω υπογραμμισμένα. Θα το καταθέσω στα Πρακτικά. Τα περισσότερα θέματα αφορούν το Υπουργείο Ανάπτυξης και όχι το Υπουργείο Οικονομικών. Και θα έπρεπε όταν ρωτούν οι συνάδελφοι της Νέας Δημοκρατίας να ξέρουν ποιο Υπουργείο ρωτούν.
      (Στο σημείο αυτό ο Υφυπουργός Ανάπτυξης κ. Αλέξανδρος Καλαφάτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η αποχώρηση πιστεύω ότι είναι στοιχείο αδυναμίας, διότι εμείς ήρθαμε εδώ να κουβεντιάσουμε επί της ουσίας. Και αν υπήρχαν απόψεις, που θα εξεφράζοντο από τους Βουλευτές της Νέας Δημοκρατίας, τις οποίες θα μπορούσαμε να λάβουμε υπόψη μας, αντ’ αυτού για άλλη μια φορά ακούσαμε γενικόλογες κουβέντες που ουσιαστικά δεν μας δίνουν τη δυνατότητα να τις προσθέσουμε στη δική μας πολιτική ούτως ώστε να την κάνουμε πιο ευέλικτη και πιο καλή.
      Επιπλέον παρουσιάστηκαν εδώ στοιχεία από τα οποία ορισμένα είναι αληθή, ορισμένα είναι ψευδή και ορισμένα είναι μεταξύ αλήθειας και ψεύδους. Θα σας αναφέρω παραδείγματα. 
      Ανέφερε κάποιος ομιλητής της Νέας Δημοκρατίας ότι η καινοτομία στα επιχειρησιακά προγράμματα της περιφέρειας είναι υποχρεωτική για μια μικρομεσαία επιχείρηση προκειμένου να ενταχθεί στο πρόγραμμα. Αυτό είναι ψευδές. Η καινοτομία είναι αποδεκτή. Η καινοτομία είναι επιθυμητή. Παίρνει ίσως παραπάνω μόρια, αλλά σε καμία περίπτωση η καινοτομία δεν είναι προϋπόθεση ούτως ώστε ένα επιχειρησιακό πρόγραμμα να γίνει αποδεκτό και να εγκριθεί. Άρα αυτό είναι πέρα για πέρα ψέμα.
      Ειπώθηκε επίσης ότι οι τράπεζες παρακρατούν από πιθανούς πελάτες τους αν τους χρωστούν τα χρωστούμενα και ακολούθως δίνουν χρήματα για να γίνει το επιχειρηματικό σχέδιο. Και αυτό είναι ψευδές, διότι για να υπάρξει εκταμίευση από το Γ΄ Κοινοτικό Πλαίσιο Στήριξης θα πρέπει να γίνουν έλεγχοι, θα πρέπει να διαπιστωθεί η εξέλιξη των εργασιών και ακολούθως να δοθούν χρήματα.
      Ειπώθηκε ακόμη η καταπληκτική αντίφαση από τον τελευταίο ομιλητή ότι θα βρουν άδεια ταμεία, ενώ ταυτόχρονα μας κατηγορούν ότι δεν έχουμε απορροφήσεις. 
      Αλλά είπαν και το επίσης πολύ ακραίο, ότι δήθεν στηρίζουμε όλη μας την πολιτική -την αποτυχημένη σε εισαγωγικά πολιτική- στον πόλεμο και στον κίνδυνο του πολέμου. Αυτό είναι πάλι ψέμα. Αλλά εγώ θα ρωτούσα τους κυρίους συναδέλφους, η κρίση του πολέμου, η άνοδος των τιμών του πετρελαίου, τα ακραία καιρικά φαινόμενα που λαμβάνουν χώρα συνεχώς το τελευταίο διάστημα, η διαρκής παγκόσμια ύφεση που πλήττει όλον τον πλανήτη επί τρία χρόνια, αυτά είναι στοιχεία τα οποία δεν πρέπει να τα λάβουμε υπόψη μας στην οικονομική μας πολιτική; Διότι εάν έτσι γαλουχούν τους επιχειρηματίες, εάν έτσι γαλουχούν την κοινή γνώμη, τότε προφανώς είναι επιζήμιοι για την πολιτική, την κοινωνική και την οικονομική ζωή του τόπου μας.
      Ειπώθηκε επίσης ότι ο ΕΟΜΜΕΧ ξεπουλιέται, ότι ο ΕΟΜΜΕΧ είναι στο δρόμο και έχει εκφυλισθεί σ’ ένα γραφείο διακίνησης των περιουσιακών του στοιχείων. Ο ΕΟΜΜΕΧ είναι ένας από τους ενδιάμεσους φορείς που χρησιμοποιεί το Υπουργείο Ανάπτυξης στην υλοποίηση των προγραμμάτων του, έχει ένα σημαντικό μερίδιο αυτών των προγραμμάτων, βρίσκεται σε διαδικασία εξυγίανσης και ανασυγκρότησης και επίσης στις αμέσως επόμενες ημέρες θα αναλάβει την εκπόνηση του Εθνικού Παρατηρητηρίου, μία δηλαδή πολύ σημαντική δράση για τις μικρομεσαίες επιχειρήσεις.
      Στην Ευρώπη όντως υπάρχουν γύρω στα είκοσι εκατομμύρια μικρομεσαίες επιχειρήσεις, εκ των οποίων επτακόσιες περίπου υπάρχουν στην Ελλάδα. Εδώ πρέπει να αντιμετωπίσουμε ένα πρόβλημα το οποίο υποκρύπτει η Νέα Δημοκρατία. Το πρόβλημα των μικρομεσαίων επιχειρήσεων -όπως προσπάθησε να το ψηλαφίσει η Νέα Δημοκρατία, αλλά ακολούθως απέκρυψε τις περαιτέρω ενέργειες- είναι ότι οι μικρομεσαίες επιχειρήσεις πλήττονται διεθνώς.
      Το πρόβλημα των μικρομεσαίων επιχειρήσεων, αγαπητοί συνάδελφοι, είναι πρόβλημα όλης της Ευρωπαϊκής Ένωσης. Γι’ αυτό ακριβώς τα ίδια προβλήματα που αντιμετωπίζει η Ελλάδα ως προς τις μικρομεσαίες επιχειρήσεις αντιμετωπίζει και η Ευρωπαϊκή Ένωση. Γι’ αυτό ακριβώς το λόγο έχει δημιουργηθεί τόσο η Πράσινη Βίβλος για την επιχειρηματικότητα σε επίπεδο Ευρωπαϊκής Ένωσης όσο και η Ευρωπαϊκή Χάρτα για τις μικρομεσαίες επιχειρήσεις πάλι σε ευρωπαϊκή διάσταση, ούτως ώστε να μπορέσουμε να δώσουμε στις μικρομεσαίες επιχειρήσεις εκείνα τα στηρίγματα, ώστε να ανταποκριθούν στο μεγάλο ανταγωνισμό και στο μεταξύ τους ανταγωνισμό, ο οποίος προέρχεται κυρίως από τις Ηνωμένες Πολιτείες. Εδώ πρέπει να επισημάνουμε ότι υπάρχει επιχειρηματικό έλλειμμα μεταξύ των επιχειρήσεων της Ευρωπαϊκής Ένωσης και των Ηνωμένων Πολιτειών. Αυτό είναι ένα πολύ σημαντικό στοιχείο και πρέπει μέσα από τους στόχους που έχει θέσει η Λισαβόνα να το εκπληρώσουμε.
      Επίσης, πρέπει να πούμε ότι το 55% των Ευρωπαίων προτιμούν να έχουν ένα καθεστώς μισθωτού παρά να έχουν ένα καθεστώς αυτοαπασχολούμενου. Άρα έχουμε λιγότερη επιχειρηματικότητα στον Ευρωπαίο. Επίσης το 4,5% του πληθυσμού στην Ευρωπαϊκή Ένωση αναλαμβάνει επιχειρηματική δραστηριότητα έναντι 13% του αντίστοιχου στις Ηνωμένες Πολιτείες. Ένα άλλο στοιχείο που πρέπει να λάβουμε υπόψη μας είναι ότι ο Ευρωπαίος επιχειρηματίας, ο Ευρωπαίος πολίτης εγκαταλείπει πολύ πιο εύκολα την επιχειρηματική του δραστηριότητα, εάν βρει κάποια δυσκολία, απ’ ό,τι την εγκαταλείπει ο Αμερικανός.
      Επίσης πρέπει να αναφέρουμε ότι η Ευρωπαϊκή Ένωση κατέχει το 6% του παγκόσμιου πληθυσμού ενώ παράγει το 20% του πλούτου. Αν θέλει να διατηρήσει αυτήν την ευδαιμονία, θα πρέπει να αναπτύξει περαιτέρω την επιχειρηματικότητα και να καταστεί περισσότερο ανταγωνιστική σε σχέση με άλλες κοινωνίες.
      Ορισμένα στοιχεία για τις μικρές επιχειρήσεις στην Ευρωπαϊκή Ένωση και στη χώρα μας: Οι επιχειρήσεις από μηδέν έως σαράντα εννέα εργαζομένους αντιπροσωπεύουν το 99,7% όλων των επιχειρήσεων. Είναι ένα συντριπτικό στοιχείο. Επίσης ο τζίρος που πραγματοποιούν οι επιχειρήσεις από μηδέν έως σαράντα εννέα εργαζομένους είναι το 60% περίπου του συνολικού παραγόμενου τζίρου και η απασχόληση εκπροσωπεί το 73% της συνολικής απασχόλησης στο μεταποιητικό κλάδο.
      Παραπλήσια είναι τα στοιχεία και στην Ευρωπαϊκή Ένωση. Γι’ αυτό είπα ότι τα προβλήματα είναι κοινά. Τα προβλήματα που αντιμετωπίζουν οι μικρομεσαίες επιχειρήσεις δεν αποτελούν ενδημικό φαινόμενο της ελληνικής πολιτικής και οικονομικής ζωής.
      Όποιοι το αποσιωπούν αυτό, όποιοι το παραβλέπουν ή δεν το κατανοούν, τότε δεν προσφέρουν καλές υπηρεσίες στη χώρα. 
      Επίσης, θέλω να αναφέρω ορισμένα στοιχεία που παρ’ όλο που βρίσκονται στο ίδιο κεφάλαιο με τα στοιχεία που ανέφερα πιο πάνω και που ανέφερε και η Νέα Δημοκρατία στις ομιλίες της, εν τούτοις αυτά που είναι αμέσως πιο κάτω δεν αναφέρονται.  Και αυτό είναι ενδεικτικό του καλού κλίματος που υπάρχει στην Ελλάδα. 
      Σε σχέση με το μύθο που συνοδεύει το άνοιγμα και το κλείσιμο των επιχειρήσεων, σύμφωνα με το ευρωπαϊκό παρατηρητήριο στην Ευρωπαϊκή ‘Ενωση, έχουμε κάθε χρόνο 11% νεοεισερχόμενες επιχειρήσεις, ενώ αντίστοιχα έχουμε 9% αποχωρούσες επιχειρήσεις. Δηλαδή κάθε χρόνο έχουμε 2% καθαρό υπόλοιπο επιχειρήσεων. Στην Ελλάδα τα αντίστοιχα μεγέθη είναι 12% για τις νεοεισερχόμενες επιχειρήσεις και 7,9% για τις αποχωρούσες επιχειρήσεις. Δηλαδή, έχουμε ένα καθαρό υπόλοιπο 4%.
      Επίσης στην Ελλάδα έχουμε μεγαλύτερη αναλογία επιχειρήσεων ανά κατοίκους σε σχέση με την Ευρωπαϊκή Ένωση. Στην Ελλάδα έχουμε εξακόσιες ενενήντα τέσσερις επιχειρήσεις ανά δέκα χιλιάδες κατοίκους. Ενώ στην Ευρωπαϊκή Ένωση ο αντίστοιχος αριθμός είναι πεντακόσια σαράντα έξι. Αυτό είναι κάτι σημαντικό και αποδεικνύει την επιχειρηματική δυναμική που έχει η ελληνική κοινωνία. 
      Πριν απαντήσω στα ερωτήματα που θέτει η επερώτηση της Νέας Δημοκρατίας, θέλω να αναφέρω επιγραμματικά την πολιτική μας για τις μικρομεσαίες επιχειρήσεις. Προσπαθούμε μέσα από τη λειτουργία πέντε αξόνων να θωρακίσουμε τις μικρές και πολύ μικρές επιχειρήσεις.
       Πρώτος άξονας είναι ότι το σύνολο των χρηματοδοτήσεων σήμερα του Γ’ Κοινοτικού Πλαισίου Στήριξης σχεδόν  πηγαίνει προς τις μικρές και μεσαίες επιχειρήσεις. Έτσι από το επιχειρησιακό πρόγραμμα ανταγωνιστικότητας του Υπουργείου Ανάπτυξης 3,9 δισεκατομμύρια ευρώ που αντιστοιχεί στο 60% του προγράμματός μας διατίθεται στις μικρομεσαίες. Επίσης από την κοινωνία της πληροφορίας διατίθενται 250 εκατομμύρια ευρώ και από τα περιφερειακά προγράμματα τα ΠΕΠ διατίθενται 450 εκατομμύρια ευρώ. Δηλαδή συνολικά προς τις μικρομεσαίες επιχειρήσεις διατίθενται 4,6 δισεκατομμύρια ευρώ, περίπου δηλαδή 1,5 τρισεκατομμύριο δραχμές. Πρέπει να επισημάνουμε ότι αυτό το ποσό που προανέφερα αφορά το Υπουργείο Ανάπτυξης και το ΥΠΕΘΟ. 
      Εκτός αυτού υπάρχουν και άλλες πηγές χρηματοδότησης που αφορούν τις μικρομεσαίες επιχειρήσεις και που θα τις αναφέρω παρακάτω ενδεικτικά. ‘Ηδη σ’ αυτό το πρόγραμμα που απεκάλεσε ανενεργό η Νέα Δημοκρατία έχουν ενταχθεί επτά χιλιάδες επιχειρήσεις. Εργάζονται επτά χιλιάδες επιχειρήσεις μέσα σ’ αυτά τα προγράμματα. 
      Ένα δεύτερο στοιχείο είναι ότι έχουμε δώσει έντονη περιφερειακότητα στα προγράμματα αυτά και έχουμε κατοχυρώσει το 50% ως κατώτατο όριο χρηματοδότησης προς την ελληνική περιφέρεια. Ανώτατο όριο δεν υπάρχει. Μπορεί δηλαδή σε ένα πρόγραμμα να φθάσουμε μέχρι το 70%, το 80%, το 85% εάν οι προτάσεις που προέρχονται από την ελληνική περιφέρεια είναι σωστές. 
      Ο τρίτος άξονας είναι ένα νέο νομοθετικό πλαίσιο που αφορά την απλοποίηση διαδικασιών για αδειοδότηση, που αφορά την απλοποίηση διαδικασιών για σύσταση εταιρειών και  την εκπόνηση δύο ηλεκτρονικών οδηγών για τη γνώση των διαδικασιών. Η προσπάθεια απλοποίησης και άρσης των αντικινήτρων για τη σύσταση και λειτουργία των επιχειρήσεων συνεχίζεται και έχει συσταθεί προς τούτο διυπουργική επιτροπή.
      Επίσης νομοθετήσαμε το κεφάλαιο επιχειρηματικών συμμετοχών υψηλής τεχνολογίας, τη δημιουργία του ΤΕΜΠΕ , τη μετεξέλιξη του ΕΣYΔ σε ανώνυμη εταιρεία ούτως ώστε να έχουμε πολυ μεγαλύτερες υπηρεσίες στο τομέα της πολιτικής ποιότητας. Καταργήσαμε το προεδρικό διάταγμα 8484 και δημιουργήσαμε το νόμο για τη βιώσιμη ανάπτυξη στην Αττική. Ετοιμάζουμε τη τροποποίηση του 2545 και έχουμε κάνει πάρα πού θετικές παρεμβάσεις στο τεχνικό επάγγελμα, τόσο στους ηλεκτρολόγους, στους αρτοποιούς, στους ανελκυστήρες, όσο και στο φυσικό αέριο. 
      Ο τέταρτος άξονας είναι ότι έχουμε δημιουργήσει νέους χρηματοοικονομικούς θεσμούς όπως και θεσμούς διαβούλευσης, που είναι όπως προείπα το ΚΕΣYΠ που αφορά την ενίσχυση μικρομεσαίων επιχειρήσεων στο επιχειρηματικό πεδίο έντασης, γνώσης και υψηλής τεχνολογίας, το Ταμείο Εγγυοδοσίας.
      Τα στοιχεία που ανέφεραν προηγουμένως οι συνάδελφοι είναι μεταξύ αλήθειας και ψέματος, διότι ανέφεραν ότι η Κυβέρνηση είχε πει ότι θα λειτουργήσει αυτό το ταμείο από τον Σεπτέμβριο. Μα, η νομοθέτηση έγινε στις 25 έως 28 Σεπτεμβρίου. Μέχρι να αρχίσει η λειτουργία του, χρειάζεται κάποιο διάστημα. ‘Ήδη βρίσκεται στο στάδιο της υλοποίησης. Έχει δημοσιευθεί στην Εφημερίδα της Κυβερνήσεως. Το διοικητικό συμβούλιο έχει συσταθεί σε σώμα και αυτήν τη στιγμή γίνεται η επεξεργασία των κανόνων λειτουργίας και των προγραμμάτων τα οποία μέχρι το καλοκαίρι θα μπουν στην υπηρεσία των μικρομεσαίων επιχειρήσεων.
      Επίσης έχει δημιουργηθεί ο φορέας διαβούλευσης που αφορά την ηλεκτρονική διαχείριση τόσο σε επίπεδο επιχείρησης, όσο και σε επίπεδο κυβέρνησης. Έχουμε συστήσει και λειτουργούμε το Εθνικό Συμβούλιο Ανταγωνιστικότητας. Άμεσα θα δημιουργηθεί το Εθνικό Συμβούλιο για την ποιότητα σε όλα τα στάδια της μεταποίησης. 
      Ο πέμπτος άξονας αφορά τη δημιουργία νέων δομών στήριξης των μικρομεσαίων επιχειρήσεων που είναι τα 13 ΚΕΤΕ, ένα ανά κέντρο επιχειρηματικής και τεχνολογικής ανάπτυξης σε περιφέρεια. Είναι ακόμη τα Κέντρα Υποδοχής Επενδύσεων, ένα ανά κάθε νομαρχία. Έχουμε και τη λειτουργία του Παρατηρητηρίου των Μικρομεσαίων Επιχειρήσεων από τον ΕΟΜΜΕΧ. 
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Έρχομαι τώρα στα επτά ερωτήματα τα οποία έχουν τεθεί από την επερώτηση. 
      Πρώτον λέει ότι δήθεν δεν υπάρχει ενιαία επιχειρηματική πολιτική στήριξης των μικρομεσαίων επιχειρήσεων και ότι το Υπουργείο Ανάπτυξης και το Υπουργείο Οικονομίας έχουν ανταγωνιστικά προγράμματα. Αυτό είναι ψευδές και κακοπροαίρετο. Τα προγράμματα των περιφερειών τα ΠΕΠ τα έχουμε επεξεργαστεί από κοινού. Γι’ αυτό ακριβώς δεν είναι ανταγωνιστικά. Υπήρξαν κοινές υπουργικές αποφάσεις του δικού μας Υπουργείου και του Υπουργείου Οικονομίας. Επίσης είναι συμπληρωματικά και όχι ανταγωνιστικά. Αυτό σημαίνει ότι έχουμε ορισμένες διαφοροποιήσεις. Το τομεακό πρόγραμμα του Υπουργείου Ανάπτυξης για τις μικρομεσαίες επιχειρήσεις, θέλουμε να είναι λίγο πιο μπροστά, λίγο πιο ανταγωνιστικό. Για παράδειγμα θέτουμε ως απαραίτητη την υλοποίηση άϋλων ενεργειών, ενώ αντίθετα δεν θέτουμε αυτό ως προϋπόθεση στα ΠΕΠ. Στα ΠΕΠ θέτουμε και τις οικοδομικές εργασίες οι οποίες είναι επιλέξιμες. Τις οικοδομικές εργασίες δεν τις θεωρούμε επιλέξιμες στο τομεακό πρόγραμμα του Υπουργείου Ανάπτυξης. 
      Πρέπει δε να υπενθυμίσουμε κάτι που αποκρύπτουν οι συνάδελφοι της Νέας Δημοκρατίας. Παρόμοια τέτοια προγράμματα για τις μικρομεσαίες επιχειρήσεις είχαν πραγματοποιηθεί από τα ΠΕΠ και στο Β΄ Κοινοτικό Πλαίσιο Στήριξης. Δεν έγιναν τώρα για πρώτη φορά. 
      Δεύτερον είπαν ότι δήθεν δεν υπάρχει ενιαίος φορέας συντονισμού και ενημέρωσης προγραμμάτων. Μα, αυτό είναι αναμενόμενο, διότι προγράμματα υλοποιούν πολλά Υπουργεία. Δεν μπορεί να υπάρχει ένα υπερυπουργείο, το οποίο θα συντονίζει όλες τις δράσεις. Υπάρχει, όμως, πλήρης ενημέρωση από τις ιστοσελίδες όλων των Υπουργείων και όλων των Οργανισμών Διαχείρισης Ενδιάμεσων Φορέων Διαχειριστικών Αρχών. Υπάρχει επίσης πλήρης ενημέρωση και συνεργασία με όλους τους φορείς των επιχειρήσεων. Δεν υπάρχει επιμελητήριο, σύνδεσμος, εμπορικός σύλλογος, που να μην είναι ενημερωμένος πολύ καιρό πριν κυκλοφορήσουν τα προγράμματα. Αυτοί στη συνέχεια είναι υποχρεωμένοι να ενημερώνουν τα μέλη τους.
      Επιπλέον έχουν δημιουργηθεί και λειτουργούν τα Κέντρα Υποδοχής Επενδυτών ένα σε κάθε νομαρχία. Λειτουργούν επίσης τα Κέντρα Ενημέρωσης Πολιτών σε δήμους και νομαρχίες για να δίνουν ενημέρωση. Προκηρύσσεται εντός του Μαρτίου η δράση για το εθνικό παρατηρητήριο για τις μικρομεσαίες επιχειρήσεις που έχει ως τελικό δικαιούχο τον ΕΟΜΜΕΧ και στόχο την καταγραφή, ανάλυση προβλημάτων των μικρομεσαίων και την επεξεργασία προτάσεων για την ορθότερη λειτουργία τους.
      Τέλος, θα πρέπει να επισημάνουμε –εμείς το κάνουμε αυτό με παρρησία, αλλά θα πρέπει να το επωμιστεί και η Νέα Δημοκρατία- ότι για την πλήρη κατανόηση και πληροφόρηση των προγραμμάτων δεν χρειάζεται μόνο να έχετε πληροφόρηση από επάνω, θα πρέπει να υπάρχει και η αυτενέργεια των επιχειρηματιών, των φορέων τους, των παραγωγικών τάξεων, ούτως ώστε να επιζητούν αυτήν την πληροφόρηση.
      Στο τρίτο ερώτημα: Η φιλοσοφία του αναπτυξιακού νόμου είναι προς τη σωστή κατεύθυνση. Η λειτουργία του νόμου αυτού επί πέντε χρόνια έχει δώσει σπουδαία εμπειρία στη διοίκηση. Και αυτήν την περίοδο που ο αναπτυξιακός νόμος αναδομείται, τέτοιου είδους πιθανές μη λειτουργικές διατάξεις θα αναθεωρηθούν. 
      Το Ταμείο Εγγυοδοσίας –αναφέρθηκα προηγουμένως- είναι σε εξέλιξη και θα αρχίσει τη λειτουργία του. Όσον αφορά δε τις απορροφήσεις, θα ήθελα να επισημάνω και να υπενθυμίσω στη Νέα Δημοκρατία ότι μέχρι το 1999 διακήρυσσε σε όλους τους τόνους ότι οι ενισχύσεις του Γ΄ Κοινοτικού Πλαισίου Στήριξης θα είναι  πάρα πολύ μικρές. Το μέγεθος του Γ΄ Κοινοτικού Πλαισίου Στήριξης οφείλεται καθαρά στη δική μας Κυβέρνηση. Αυτό δεν σημαίνει ότι δεν πρέπει να το προωθήσουμε, αλλά δεν πρέπει να ξεχνάμε αυτήν τη διάσταση. 
      Σε σχέση, λοιπόν, με τα προγράμματά μας και τις απορροφήσεις, στο Υπουργείο Ανάπτυξης έχουμε ενεργοποίηση 68% αυτήν τη στιγμή και έχουμε απορρόφηση 16%. Όσον αφορά τη Γενική Γραμματεία Βιομηχανίας που κυρίως έχει τα προγράμματα για τις μικρομεσαίες επιχειρήσεις, η ενεργοποίησή τους φτάνει το 75% περίπου, οι νομικές δεσμεύσεις δηλαδή οι συμβασιοποιήσεις φτάνουν το 40,2% και οι δαπάνες είναι 17,2%. 
      Βεβαίως υπήρχε και υπάρχει μία περίοδος προσαρμογής σε νέα δεδομένα που διέπουν το Γ΄ Κοινοτικό Πλαίσιο Στήριξης. Υπάρχουν επίσης προβλήματα που τα συζητάμε ανοιχτά στα Υπουργικά Συμβούλια και στις διυπουργικές επιτροπές, προκειμένου να δούμε αδύνατα σημεία που έχουν διαφανεί από τη μέχρι σήμερα λειτουργία του Πλαισίου Στήριξης και να τα διορθώσουμε. Εμείς δεν αποσιωπούμε τα προβλήματα αλλά μπορούμε και τα επιλύουμε και ο στόχος μας είναι να πάνε πιο γρήγορα. 
      Αυτά που μας είπαν σήμερα οι συνάδελφοι της Νέας Δημοκρατίας τα ακούγαμε από το 1993 μέχρι το 2000 για το Β΄ Κοινοτικό Πλαίσιο Στήριξης. Όπως αποδείχθηκε, δεν είχαν καμία βάση τα λεγόμενά τους και το ίδιο θα αποδειχθεί και για το Γ΄ Κοινοτικό Πλαίσιο Στήριξης.
      Επίσης, πρέπει να πούμε ότι δεν υπάρχει κίνδυνος για την απορρόφηση για το 2003, σύμφωνα με τον κανόνα. Ήδη το ΕΠΑΝ έχει εξασφαλίσει αυτήν την απορροφητικότητα. Επίσης, πρέπει να πούμε ότι το στοιχείο που αναφέρεται στην επερώτηση για τα τριάντα πέντε μέτρα του ΕΠΑΝ έχουν ενεργοποιηθεί τα είκοσι ένα και με ένα συνειρμό λέμε, ότι τελικά δεν έχει ενεργοποιηθεί ούτε το 30%. Αυτό είναι ψευδές, γιατί προηγουμένως ανέφερα στοιχεία. Σημασία έχει ότι μπορεί να υπάρχει μία δράση που να είναι ανενεργής σήμερα, αλλά να αφορά ένα μικρό κονδύλι ή μία δευτερεύουσα αναγκαιότητα, αλλά ταυτόχρονα να υπάρχουν τα μεγάλα κονδύλια που αφορούν σημαντικές δράσεις και τα οποία να έχουν ενεργοποιηθεί και να έχουν ήδη απορροφήσεις. Γι’ αυτόν ακριβώς το λόγο δώσαμε προτεραιότητα στα μέτρα εκείνα που αφορούσαν μικρομεσαίες επιχειρήσεις που έπρεπε άμεσα να ενεργοποιηθούν. Είναι τα μέτρα 2-7-1, 2-5, είναι η Κοινωνία της Πληροφορίας, για το «δικτυωθείτε» και το «επιχειρείτε» ηλεκτρονικά, είναι η νεανική και η γυναικεία επιχειρηματικότητα, είναι το «πιστοποιηθείτε» για να έχουμε μια σημαντική επίδραση στα ζητήματα της ποιότητας, είναι το πρόγραμμα για τα βιομηχανικά αντικύματα μεγάλης έκτασης και είναι και τα περιβαλλοντικά προγράμματα. Όλα αυτά έχουν σημαντικούς προϋπολογισμούς γι’ αυτό είπα ότι στην ενεργοποίηση έχουμε φθάσει περίπου το 75%. 
      Στο τέταρτο ερώτημα: Αυτό που λέχθηκε ότι δεν υπάρχει κατηγοριοποίηση στις μικρομεσαίες επιχειρήσεις μάλλον είναι μεταξύ αλήθειας και ψέματος. Ήδη με την L 107 της 30.4.96 της Ευρωπαϊκής Ένωσης, έχουμε την κατηγοριοποίηση των μικρομεσαίων επιχειρήσεων που περιλαμβάνει τα εξής στοιχεία.
      Επιχειρήσεις μέχρι διακόσιοι πενήντα εργαζομένους είναι μεσαίες επιχειρήσεις, όταν ταυτόχρονα έχουν 40 εκατομμύρια ευρώ τζίρο και μέχρι 27 εκατομμύρια ευρώ ισοζύγιο. Μικρή επιχείρηση είναι αυτή που απασχολεί μέχρι πενήντα εργαζομένους και έχει ετήσιο τζίρο μέχρι 7 εκατομμύρια ευρώ και ισοζύγιο μέχρι 5 εκατομμύρια ευρώ. Πολύ μικρή επιχείρηση είναι αυτή που έχει μέχρι δέκα εργαζομένους. Αυτοαπασχόληση είναι αυτοί που έχουν μηδέν εργαζομένους. 
      Εμείς έχουμε κατανείμει πολλά απ’ αυτά τα προγράμματα σύμφωνα με αυτόν το διαχωρισμό. Έτσι έχουμε: Προγράμματα που αφορούν επιχειρήσεις από μηδέν μέχρι δέκα άτομα, που είναι τα προγράμματα «ΔΙΚΤΥΩΘΕΙΤΕ» για την ηλεκτρονική παιδεία των πολύ μικρών και μικρών επιχειρήσεων, τη νεανική και γυναικεία επιχειρηματικότητα, την επιχειρηματικότητα για άτομα με ειδικές ανάγκες, που θα προκηρυχθεί μέχρι τέλος Μαρτίου. 
      Έχουμε το πρόγραμμα του Ταμείου Εγγυοδοσίας, που αφορά μικρές και πολύ μικρές επιχειρήσεις, που απασχολούν μηδέν-τριάντα εργαζομένους. 
      Έχουμε τα μικρά ολοκληρωμένα προγράμματα, που αφορούν επιχειρήσεις που απασχολούν εργαζομένους από μηδέν-πενήντα άτομα. 
      Έχουμε το «ΕΠΙΧΕΙΡΕΙΤΕ ΗΛΕΚΤΡΟΝΙΚΑ» για την ηλεκτρονικοποίηση των λειτουργιών μιας επιχείρησης. Απευθύνεται σε επιχειρήσεις που απασχολούν πέντε-εκατόν πενήντα άτομα. 
	Επίσης, έχουμε και το μεγάλο πρόγραμμα για τον τεχνολογικό εκσυγχρονισμό των επιχειρήσεων, που αφορά επιχειρήσεις που απασχολούν μέχρι διακόσια πενήντα άτομα. 
	Το έκτο ερώτημα αφορά τις εξαγωγές. Έχουμε πάρει τα εξής μέτρα: 
	Πρώτον δημιουργία Εθνικού Συμβουλίου Εξαγωγών με συμμετοχή κρατικών φορέων, συνδέσμων, εξαγωγέων, επιμελητηρίων κτλ. 
	Δεύτερον την αναδιοργάνωση του ΟΠΕ, με στόχο τη στήριξη των μικρομεσαίων επιχειρήσεων. 
	Τρίτον πιλοτικές δράσεις στήριξης των μικρομεσαίων επιχειρήσεων για την προώθηση εξαγωγών σε περιφερειακό επίπεδο με πρώτη πιλοτική δράση στη Θράκη. 
	Τέταρτον δημιουργία δικτύου επικοινωνίας και διάχυσης πληροφοριών. 
	Πέμπτον δημιουργία γραφείων προώθησης εξαγωγών στο εξωτερικό. 
	Έκτον δημιουργία δικτύου ομάδων παροχής εξαγωγικών υπηρεσιών. 
	Έβδομον συντονισμένη προβολή προϊόντων στο εξωτερικό. 
      Για την προβολή θα διαθέσουμε 57 εκατομμύρια ευρώ μέχρι το 2005 και για την παροχή εξαγωγικών υπηρεσιών 20 εκατομμύρια ευρώ, δηλαδή συνολικά 77 εκατομμύρια ευρώ. 
      Το έβδομο ερώτημα ομιλεί περί της αναποτελεσματικής πολιτικής χωροθέτησης των Μέσων Μαζικής Εενημέρωσης. Είναι λάθος αυτό που ισχυρίζεται η Νέα Δημοκρατία, όταν εμείς κατά τη διάρκεια της πενταετίας 1996-2001 δημιουργήσαμε έργο σχεδόν ισοδύναμο με αυτό που μέχρι τότε είχε δημιουργηθεί. Πιο συγκεκριμένα: 
      Διαθέσαμε 45 δισεκατομμύρια δραχμές. Δημιουργήσαμε ΒΕΠΕ, ΒΙΠΕ και ΒΙΟΠΑ. Δημιουργήσαμε επτά επεκτάσεις, τέσσερα περιβαλλοντικά έργα. Δημιουργήσαμε βιομηχανική γη έκτασης δέκα χιλιάδων στρεμμάτων. Σε αυτές θα εγκατασταθούν χίλιες τετρακόσιες-χίλιες εξακόσιες νέες επιχειρήσεις. Θα δημιουργηθούν έξι, πέντε, οκτώ χιλιάδες νέες θέσεις εργασίας και ήδη έχουν εγκατασταθεί σε αυτούς τους χώρους γύρω στις επτακόσιες δεκαεννέα επιχειρήσεις συν εκατό περίπου που ήδη πηγαίνουν στο ΒΙΟΠΑ του Σχιστού. Έχουν καταληφθεί οκτώ χιλιάδες από τα δέκα στρέμματα και έχουν εισπραχθεί τριάντα τρία δισεκατομμύρια δραχμές από την ΕΤΒΑ. Αυτό είναι το έργο. Η Νέα Δημοκρατία μας κατηγορεί ότι δεν προχωρούμε στη χωροθέτηση των Μέσων Μαζικής Ενημέρωσης.
      Στη νέα προγραμματική περίοδο θα διατεθούν συνολικά 150 δισεκατομμύρια δραχμές περίπου. Από το ΕΠΑΝ 40 δισεκατομμύρια, από τα ΠΕΠ 65 δισεκατομμύρια και για τη Ναυτική Βιομηχανική Περιοχή Αστακού 43 δισεκατομμύρια. 
      Ταυτόχρονα δημιουργήσαμε τα «ΕΛΛΗΝΙΚΑ ΒΙΟΜΗΧΑΝΙΚΑ ΑΚΙΝΗΤΑ», με 65% συμμετοχή της ΕΤΒΑ και 35% του ελληνικού δημοσίου, για την ταχύτερη ανάπτυξη των ΒΙΠΕ, την αυτονόμηση από τη γραφειοκρατία, την ευελιξία στις κινήσεις και την κινητοποίηση ευρύτερων ιδιωτικών κεφαλαίων. 
      Τροποποιούμε δε άμεσα στο πρώτο νομοσχέδιο που θα φέρει στη Βουλή το Υπουργείο Ανάπτυξης το ν. 2545, που αφορά τη δημιουργία και τη λειτουργία των βιομηχανικών περιοχών, για να τον προσαρμόσουμε με τον ευρωπαϊκό χάρτη περιφερειακών ενισχύσεων. 
      Καταθέτω για τα Πρακτικά τα πεπραγμένα της προηγούμενης προγραμματικής περιόδου.
     (Στο σημείο αυτό ο Υφυπουργός Ανάπτυξης κ. Αλέξανδρος Καλαφάτης καταθέτει για τα Πρακτικά το προαναφερθέντα έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Σήμερα, αγαπητοί συνάδελφοι, για τη δημιουργία, τη λειτουργία και τη στήριξη των μικρομεσαίων επιχειρήσεων υπάρχουν δέκα ζωντανές πηγές χρηματοδότησης. Είναι το ΕΠΑΜ, στο οποίο αναφερθήκαμε προηγουμένως. Είναι τα ΠΕΠ, τα οποία επίσης διεξήλθαμε. Είναι ο αναπτυξιακός ν. 2601. Είναι τα προγράμματα του Υπουργείου Γεωργίας που αφορούν αγροτικές μεταποιητικές επιχειρήσεις. Είναι τα προγράμματα που αφορούν στη δημιουργία νέων αγροτών. Είναι τα προγράμματα για τον αγροτουρισμό. Είναι οι μικρομεσαίες επιχειρήσεις που μπορούν να γίνουν στην ελληνική περιφέρεια μέσα από το πρόγραμμα ΛΙΝΤΕΡ ΠΛΑΣ. Είναι, επίσης, οι μικρές επιχειρήσεις που μπορούν να δημιουργηθούν σε απομακρυσμένες περιοχές της χώρας μας μέσα από το πρόγραμμα του Υπουργείου Γεωργίας για τους ορεινούς όγκους. Είναι τα προγράμματα του ΟΑΕΔ, που αφορούν στη δημιουργία νέων επιχειρηματιών. Είναι οι επιχειρηματίες που μπορούν να δημιουργηθούν μέσα από τη λειτουργία του Ταμείου Εγγυοδοσίας.
     Αγαπητοί συνάδελφοι, γύρω μας είναι ένα ρευστό και ανταγωνιστικό κλίμα το οποίο αμφισβητεί η Νέα Δημοκρατία. Και αυτό είναι το μεγαλύτερο πολιτικό λάθος που κάνει. Ο λαϊκισμός της έφτασε μέχρι του σημείου να πει ότι οι διεθνείς εξελίξεις δεν επηρεάζουν τις εσωτερικές μας εξελίξεις και γι’ αυτό ακριβώς δεν θα πρέπει να αναφέρονται από την Κυβέρνηση ως ένας φορέας ανασταλτικός της οικονομικής και της κοινωνικής μας ανάπτυξης. Αν, όμως, έχουν φτάσει σε τέτοιου είδους επίπεδα, είναι δύσκολο να φανταστούμε πού μπορούν να φτάσουν καθώς θα πλησιάζουμε στις εκλογές.
     Εμείς, μέσα σε αυτήν την παγκόσμια ύφεση, που επιτείνεται από τα γεγονότα στο Ιράκ, τις τιμές του πετρελαίου και τα ακραία καιρικά φαινόμενα, προσπαθούμε να δημιουργήσουμε τις καλύτερες δυνατές συνθήκες για τις ελληνικές επιχειρήσεις, για τις μικρές επιχειρήσεις, που πλήττονται ακόμη περισσότερο. Και γι’ αυτό ακριβώς έχουμε αναπτύξει αυτή την ολοκληρωμένη πολιτική για τις μικρές και πολύ μικρές επιχειρήσεις. Θωρακίζουμε τις μικρές επιχειρήσεις.
     Είναι, όμως, τραγικό, πιστεύω, να ακούμε από τους εκπροσώπους της Νέας Δημοκρατίας να θεωρούν πως για όλα τα κακά που υπάρχουν σήμερα στην ελληνική οικονομική ζωή –και υπάρχουν αρκετά, γι’ αυτό είμαστε εδώ, για να βοηθούμε στην επίλυσή τους- για όλα φταίει η Κυβέρνηση. Αυτή είναι μόνο μια απλοϊκή προσέγγιση. Είναι ψεύτικη, είναι φαρισαϊκή και γι’ αυτό ακριβώς το λόγο δεν μπορεί να αποτελέσει θεμέλιο λίθο για μια άλλη πολιτική, όπως θέλουν να επαίρονται οι συνάδελφοι της Νέας Δημοκρατίας.
     Δεν μπορούν εδώ οι εκπρόσωποι των οικονομικών τομέων της Νέας Δημοκρατίας να μας λένε ότι για τη χαμηλή ανταγωνιστικότητα των ελληνικών επιχειρήσεων, των ελληνικών προϊόντων και υπηρεσιών φταίει μόνο η ελληνική Κυβέρνηση. Εγώ θα ήμουν ο τελευταίος που θα έλεγα ότι η Κυβέρνηση δεν έχει ευθύνες. Τις ευθύνες τις αναλαμβάνουμε και προσπαθούμε τα προβλήματα που προκύπτουν μέσα από αυτές τις ευθύνες να τα επιλύουμε. Εάν, όμως, με αυτόν τον τρόπο διαπαιδαγωγούμε επιχειρηματικά την ελληνική παραγωγική τάξη, τότε ουσιαστικά υπονομεύουμε το μέλλον της.
     Η ανταγωνιστικότητα είναι μια πολλαπλή και πολυσύνθετη υπόθεση και δεν είναι απλά μια κρατική υπόθεση. Η Κυβέρνηση αποτελεί μία παράμετρο στα ζητήματα της ανταγωνιστικότητας. Υπάρχουν πολλές άλλες παράμετροι, τις οποίες θα πρέπει να λάβουμε υπόψη μας, τις οποίες θα πρέπει να καλλιεργήσουμε ως υπεύθυνα πολιτικά κόμματα, ως υπεύθυνες πολιτικές προσωπικότητες, ούτως ώστε να δώσουμε την καλύτερη γνώση που διαθέτουμε στην επιχειρηματική τάξη και στους εργαζομένους. Βεβαίως μεταξύ αυτών των παραμέτρων είναι η σύγχρονη αντίληψη για την επιχειρηματικότητα, είναι οι εργασιακές σχέσεις που υπάρχουν στο χώρο, είναι οι επιχειρηματικές συνεργασίες, είναι η αυτενέργεια του ίδιου του επιχειρηματία και πάρα πολλές άλλες παράμετροι.
	Γι’ αυτό ακριβώς το λόγο η αντίληψη ότι για όλα φταίει το κράτος είναι ίσως η πιο επικίνδυνη αντίληψη που καλλιεργείται σήμερα. Αυτό που χρειαζόμαστε είναι η αλήθεια, η ειλικρίνεια να προσεγγίσουμε τα προβλήματα στους δύσκολους καιρούς, στην πολύ ρευστή και ανταγωνιστική διεθνή οικονομική κατάσταση, όπως αναπτύσσεται και όπως εξελίσσεται, και να μπορέσουμε από κοινού να αναπτύξουμε τέτοιου είδους πολιτική, ώστε να βοηθήσουμε και τη μικρή και τη μεσαία αλλά και τη μεγάλη επιχείρηση. 
      Δεν νοείται σήμερα στη διεθνοποιημένη οικονομία να διακατεχόμεθα από αντιλήψεις του παρελθόντος που έλεγαν ότι θα πρέπει να ενισχύσουμε μόνο τη μικρή επιχείρηση και θα πρέπει να χτυπήσουμε τη μεγάλη, διότι έτσι θα μπορέσουμε να δώσουμε ανάσα στη μικρή επιχείρηση. Στη διεθνοποιημένη αγορά, στις διεθνοποιημένες οικονομικές σχέσεις χρειαζόμαστε τόσο τις υγιείς μεγάλες επιχειρήσεις, που θα αποτελέσουν την αιχμή του δόρατος της οικονομίας και της ανταγωνιστικότητας, αλλά χρειαζόμαστε σαφώς και τη μικρή επιχείρηση να είναι υγιής, να είναι ανταγωνιστική, ούτως ώστε να συντελεί και στην περιφερειακή ανάπτυξη και στη διάχυση του πλούτου, αλλά και στην κοινωνική συνοχή. 
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να μεταφέρω στο Σώμα και να παρακαλέσω να συμφωνήσετε με την ομόφωνη πρόταση της Διάσκεψης των Προέδρων η συνεδρίαση του κοινοβουλευτικού ελέγχου της Δευτέρας 17 Μαρτίου 2003 να πραγματοποιηθεί την Τρίτη 18 Μαρτίου 2003 και η συνεδρίαση της Παρασκευής 21 Μαρτίου 2003 να πραγματοποιηθεί την Πέμπτη 20 Μαρτίου 2003.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το Σώμα συνεφώνησε ομοφώνως. 
      Έχω την τιμή να σας ανακοινώσω το δελτίο των επικαίρων ερωτήσεων της Δευτέρας 17 Μαρτίου 2003, που θα συζητηθούν την Τρίτη 18 Μαρτίου 2003. 
	Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου  (Άρθρο 130 παρ. 4 Καν. Βουλής)
      1. Η με αριθμό 454/11.3.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους  Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, σχετικώς με την καθυστέρηση εκταμίευσης των επιχορηγήσεων που αναφέρονται σε κίνητρα στους Οργανισμούς Τοπικής Αυτοδιοίκησης της Περιφέρειας Ανατολικής Μακεδονίας και Θράκης κλπ.
      2. Η με αριθμό 459/11.3.2003 επίκαιρη ερώτηση του Βουλευτή της Νέας Δημοκρατίας κ. Πέτρου Τατούλη προς τον Υπουργό Πολιτισμού, σχετικώς με τη μελέτη θεμελίωσης του Αρχαιολογικού Μουσείου Ακρόπολης στο χώρο του Μακρυγιάννη κλπ.
      3. Η με αριθμό 464/11.3.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τον Υπουργό Εργασίας και Κοινωνικών Ασφαλίσεων, σχετικώς με την απελευθέρωση του ωραρίου λειτουργίας των καταστημάτων κλπ.
      4. Η με αριθμό 457/11.3.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τους Υπουργούς Δικαιοσύνης, Δημόσιας Τάξης, σχετικώς με τα δημοσιεύματα του Τύπου αναφερόμενα στη μεταφορά των φυλακών Κορυδαλλού στη Μαλακάσα.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου  (Άρθρο 130 παρ. 4 Καν. Βουλής)
      1. Η με αριθμό 443/11.3.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευτύχιου Δαμιανάκη προς τους Υπουργούς Οικονομίας και Οικονομικών, Γεωργίας, σχετικώς με τη λήψη των αναγκαίων μέτρων διασφάλισης της ποιότητας του ελαιολάδου, της καταβολής των επιδοτήσεων κλπ.
      2. Η με αριθμό 447/11.3.2003 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τον Υπουργό Γεωργίας, σχετικώς με την αποζημίωση των πληγέντων, από τις έντονες βροχοπτώσεις, αμπελουργών του Νομού Ηρακλείου.
      3. Η με αριθμό 463/11.3.2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εργασία και Κοινωνικών Ασφαλίσεων, σχετικώς με την επαγγελματική εκπαίδευση των αναπήρων και των Ατόμων με Ειδικές Ανάγκες, από τις Σχολές Οργανισμού Απασχόλησης Εργατικού Δυναμικού κλπ.
      Υπενθυμίζω στους κυρίους συναδέλφους ότι οι επίκαιρες ερωτήσεις θα συζητηθούν την Τρίτη 18 Μαρτίου 2003 και ώρα 18.00΄. 
      Η κ. Ξηροτύρη-Αικατερινάρη, Κοινοβουλευτική Εκπρόσωπος του Συνασπισμού της Αριστεράς και της Προόδου, έχει ζητήσει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ένα λεπτό θα χρειαστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πράγματι θα ήθελα και εγώ να πω ότι ο κύριος Υπουργός Οικονομικών όφειλε να είναι εδώ και ως προς το τυπικό μέρος, αφού η επερώτηση των Βουλευτών της Νέας Δημοκρατίας απευθύνεται σ’ αυτόν, αλλά και για το ουσιαστικό μέρος, αφού το μεγάλο θέμα των μικρομεσαίων επιχειρήσεων και τα προβλήματα, τα οποία έχουν, αγγίζουν και τα δύο Υπουργεία. Μάλιστα, ορισμένες βασικές ρυθμίσεις αφορούν κυρίως το Υπουργείο Οικονομικών.
      Όμως, πέρα απ’ αυτά, θα ήθελα να πω ότι ουσιαστικά τα πολύ μεγάλα προβλήματα παραμένουν για τις μικρομεσαίες επιχειρήσεις στον τόπο μας. Πρόκειται για προβλήματα, τα οποία και η Ευρωπαϊκή Ένωση μέσα σ’ αυτό το δύσκολο περιβάλλον τα συμπεριλαμβάνει και τώρα στις προτάσεις της και προσπαθεί μέσω των αδιεξόδων που έχουν βέβαια δημιουργήσει οι νεοφιλελεύθερες πολιτικές να βρει κάποια σημεία στήριξης, όπως είναι να στηρίξει τις μικρομεσαίες επιχειρήσεις στις σχέσεις τους με το τραπεζικό σύστημα.
Μιλάμε για προβλήματα που στην Ελλάδα είναι ακόμα πιο διογκωμένα για τις δικές μας επιχειρήσεις, όπως να τις στηρίξει για να βρουν κάποιες διεξόδους για την ανάπτυξή τους μέσα σ΄ ένα έντονα γραφειοκρατικό περιβάλλον κλπ. 
     	Στη χώρα μας το μεγάλο πρόβλημα για τις μικρομεσαίες επιχειρήσεις είναι όντως οι σχέσεις τους με το τραπεζικό σύστημα και σ’ αυτό βεβαίως περιμέναμε να ακούσουμε εδώ ουσιαστικές απαντήσεις και από το Υπουργείο Οικονομικών. Παραμένει το σύστημα της φορολόγησής τους να είναι  ένα πάρα πολύ μεγάλο θέμα, το θέμα της συνάφειας και μία σχετική υποχώρηση η οποία έχει γίνει ως προς τη λεγόμενη τριετία και βέβαια το άλλο μεγάλο θέμα που είναι η προώθηση των περιφερειακών προγραμμάτων, των ΠΕΠ, αλλά και των προγραμμάτων των τομεακών των δύο Υπουργείων, που αφορούν τις μικρομεσαίες επιχειρήσεις και τα οποία μέχρι τώρα τουλάχιστον δεν πήγαν καθόλου καλά και η Κυβέρνηση έχει δεσμευθεί να αναθεωρήσει κάποια λάθη της και να προχωρήσει.
     	ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην αίθουσα «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913» τριάντα επτά μαθητές και δύο καθηγητές από το Λύκειο Τσαγκαράδας Μαγνησίας, καθώς και είκοσι μαθητές και δύο συνοδοί από το Γυμνάσιο Ευξεινούπολης Μαγνησίας. 
     Η Βουλή τους καλωσορίζει.
     Μόλις που μας πρόλαβαν, στο τελείωμα της συνεδριάσεως!
     (Χειροκροτήματα από όλες τις πτέρυγες της Βουλής)
      Κηρύσσεται περαιωμένη η συζήτηση επί της υπ’ αριθμόν 43/12.2.2003 επερώτησης των Βουλευτών της Νέας Δημοκρατίας κυρίων Νικολάου Νικολόπουλου, Αδάμ Ρεγκούζα, Δημητρίου Κωστόπουλου, Ηλία Καλλιώρα, Θεοδώρου Σκρέκα, Γεωργίου Τρυφωνίδη, Σάββα Τσιτουρίδη και Γεωργίου Αλογοσκούφη προς τους Υπουργούς Οικονομίας και Οικονομικών και Ανάπτυξης, σχετικά με τις μικρομεσαίες επιχειρήσεις.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 13.55’, λύεται η συνεδρίαση για την προσεχή Τρίτη 18 Μαρτίου 2003 και ώρα 18.00’, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και αναφορών και ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί.
     Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση  13-3-2003            σελ. 4

