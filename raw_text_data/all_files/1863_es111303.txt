      ΣΥΝΟΔΟΣ Δ΄
      ΣΥΝΕΔΡΙΑΣΗ ΚΔ΄
      ΠΙΝΑΚΑΣ ΠΕΡΙΕΧΟΜΕΝΩΝ
      Πέμπτη 13 Νοεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 15ο Δημοτικό Σχολείο Πειραιά, το 21ο Δημοτικό Σχολείο Χαλκίδας Ευβοίας, Ευβοίας, το 4ο Δημοτικό Σχολειό Μεγάρων, το 46ο Δημοτικό Σχολείο Πάτρας και το Γυμνάσιο Τεγέας Αρκαδίας, σελ.
      3. Ανακοινώσεις:
      α) Ανακοινώνεται ότι η Εισαγγελία Πρωτοδικών Αθηνών διαβίβασε στη Βουλή μηνυτήρια αναφορά σύμφωνα με το άρθρο 86 παρ. 1 του Συντάγματος, σελ.
      β) Ανακοινώνεται επιστολή του Βουλευτή Υπολοίπου Αττικής κ. Θ. Κατσίκη σύμφωνα με την οποία θέτει εαυτόν εκτός Κοινοβουλευτικής Ομάδας της Νέας Δημοκρατίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 14 Νοεμβρίου 2003, σελ.
      4. Συζήτηση επικαίρων ερωτήσεων: 
      α) Προς τον Υπουργό Ανάπτυξης, i) σχετικά με το διαγωνισμό κατασκευής μονάδας παραγωγής ηλεκτρικής ενέργειας στη νότια Ρόδο, σελ.
      ii) σχετικά με την τουριστική προβολή της Αθήνας και της Θεσσαλονίκης στο εξωτερικό, σελ.
      β) Προς τον Υπουργό Οικονομίας και Οικονομικών, σχετικά με τις προθέσεις του Υπουργείου να αναθεωρήσει τα στοιχεία για την εκτέλεση του Προϋπολογισμού του 2003, που περιέλαβε στο Προσχέδιο του Προϋπολογισμού του 2004 κλπ., σελ.
      γ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εγκατάσταση και λειτουργία των κεραιών κινητής τηλεφωνίας, σελ.
      δ) Προς τον Υπουργό Μακεδονίας-Θράκης, σχετικά με τα λειτουργικά προβλήματα της Διεθνούς Έκθεσης Θεσσαλονίκης κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Τροποποιήσεις του ν. 1388/1983 «Ίδρυση Εθνικού Κέντρου Δημόσιας Διοίκησης», Ίδρυση Εθνικής Σχολής Τοπικής Αυτοδιοίκησης και άλλες διατάξεις», σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΕΒΕΡΤ Μ., σελ.
      ΖΗΣΗ Ρ., σελ.
      ΚΑΣΤΑΝΙΔΗΣ Χ., σελ.
      ΚΟΥΒΕΛΑΣ Σ., σελ.
      ΚΟΥΒΕΛΗΣ Φ., σελ.
      ΞΗΡΟΤΥΡΗ Α., σελ.
      ΣΦΥΡΙΟΥ Κ., σελ.
      ΤΣΟΧΑΤΖΟΠΟΥΛΟΣ Α., σελ.
      ΦΩΤΙΑΔΗΣ Α., σελ.
      Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
      ΑΝΘΟΠΟΥΛΟΣ Ι., σελ.
      ΒΑΡΒΙΤΣΙΩΤΗΣ Ι., σελ.
      ΔΙΑΜΑΝΤΗΣ Κ., σελ.
      ΚΑΝΕΛΛΗ Λ., σελ.
      ΚΕΔΙΚΟΓΛΟΥ Β., σελ.
      ΚΟΥΒΕΛΗΣ Φ., σελ.
      ΜΠΙΣΤΗΣ Ν., σελ.
      ΠΑΠΑΚΩΣΤΑ – ΣΙΔΗΡΟΠΟΥΛΟΥ Α., σελ.
      ΠΑΥΛΙΔΗΣ Α., σελ.
      ΠΑΥΛΟΠΟΥΛΟΣ Π., σελ.
      ΠΟΛΥΔΩΡΑΣ Β., σελ.
      ΣΚΟΠΕΛΙΤΗΣ Σ., σελ.
      ΣΜΥΡΛΗΣ – ΛΙΑΚΑΤΑΣ Χ., σελ.
      ΣΠΥΛΙΟΠΟΥΛΟΣ Κ., σελ.
      ΤΖΑΝΗΣ Λ., σελ.
      ΤΣΙΛΙΚΑΣ Β., σελ.
      ΤΣΙΠΛΑΚΗΣ Κ., σελ.
      ΤΣΟΥΡΝΟΣ Γ., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΚΔ΄
      Πέμπτη 13 Νοεμβρίου 2003
      Αθήνα, σήμερα στις 13 Νοεμβρίου 2003, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΚΩΝΣΤΑΝΤΙΝΟΥ ΒΡΕΤΤΟΥ.
      ΠΡΟΕΔΡΕΥΩΝ (Κωνσταντίνος Βρεττός):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12-11-2003 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΚΓ΄ συνεδριάσεώς του, της Τετάρτης 12 Νοεμβρίου 2003 σε ό,τι αφορά την ψήφιση στο σύνολο του σχεδίου νόμου «Προστασία και διαχείριση των υδάτων –Εναρμόνιση με την Οδηγία 2000/60/Ε/Κ. του Ευρωπαϊκού Κοινοβουλίου και του Συμβουλίου της 23ης Οκτωβρίου 2003».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Κοσμά Σφυρίου, Βουλευτή Δωδεκανήσου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Αγροτικός Συνεταιρισμός Επεξεργασίας και Πώλησης οπωροκηπευτικών προϊόντων Τυρνάβου και περιχώρων ζητεί να επιτραπεί η εισαγωγή στρεπτομυκίνης για τις ανάγκες της καλλιέργειας της αχλαδιάς.
      2. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί να επανέλθουν σε ισχύ οι διατάξεις του Ν. 2238/1994 που αφορούν στις εξαγωγικές επιχειρήσεις.
      3. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Νίκαιας Λάρισας ζητεί την έγκριση του γενικού πολεοδομικού της σχεδίου.
      4. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ένωση Συνταξιούχων ΙΚΑ και συγχωνευθέντων ασφαλιστικών ταμείων Νομού Λάρισας ζητεί την αύξηση των συντάξεων και των επιδομάτων των μελών της.
      5. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι Δήμαρχοι και Κοινοτάρχες της Βόρειας Εύβοιας ζητούν την ίδρυση Νοσοκομείου στη Βόρεια Εύβοια, την επάνδρωση του Κέντρου Υγείας Ιστιαίας και την ολοκλήρωση οδικών έργων  στην περιοχή τους.
      6. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί την εκτέλεση της απόφασης σχετικά με τη λειτουργία του Ιστορικού Αρχείου Νομού Λασιθίου.
      7. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κ. Ανδρέας – Νίκη Καραγιώργη, κάτοικοι Ιεράπετρας, ζητούν ενημέρωση σχετικά με ζήτημα απαλλαγής της υποχρέωσης  στρατιωτικής θητείας.
      8. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Σύνδεσμος Βιομηχανιών Θεσσαλίας και Κεντρικής Ελλάδας ζητεί τη νομοθετική ρύθμιση του θέματος της νόμιμης λειτουργίας των μεταποιητικών επιχειρήσεων, εγκατεστημένων εκτός χαρακτηρισμένων για τη χρήση αυτή περιοχών.
      9. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Επιμορφωτικός και Εκπολιτιστικός Σύλλογος Κουκούρων – Δωρίδας ζητεί την προστασία και ανάδειξη του μνημείου Παλαιοχριστιανική Κουκούρων.
      10. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Σωματείο Εργαζομένων Ελεγχόμενης Κυνηγετικής Περιοχής Παρνασσίδας ζητεί τη μετατροπή των συμβάσεων εργασίας τους από ορισμένου, σε αορίστου χρόνου.
      11. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Επιμορφωτικός και Εκπολιτιστικός Σύλλογος Κουκούρων – Δωρίδας ζητεί απαντήσεις σε θέματα μεταφοράς οικισμού.
      12. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Εξωραϊστικός – Εκπολιτιστικός Σύλλογος νέου και παλαιού σιδηροδρομικού σταθμού «Η ΑΝΑΓΕΝΝΗΣΗ» ζητεί να μην επιτρέπεται η συγκέντρωση των οίκων ανοχής σε μικρές περιοχές.
      13. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Συνταξιούχων Σιδηροδρομικών Β. Ελλάδος «Η ΑΝΑΓΕΝΝΗΣΙΣ» ζητεί να ενσωματωθεί η ΑΤΑ στις συντάξεις των μελών της.
      14. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Ξεναγών ζητεί την επίλυση ασφαλιστικού θέματος των ξεναγών.
      15. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύνδεσμος Βιομηχανιών Θεσσαλίας και Κεντρικής Ελλάδος ζητεί να αποκατασταθούν οι όροι νόμιμης λειτουργίας των εγχώριων μεταποιητικών επιχειρήσεων, που είναι εγκατεστημένες σε περιοχές χωρίς καθορισμένη χρήση.
      16. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών 9ου Δημοτικού Σχολείου Βόλου Μαγνησίας ζητεί την άμεση αναπλήρωση του δασκάλου της τρίτης τάξης του σχολείου.
      17. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Κερατσινίου Πειραιά ζητεί την αναβάθμιση της λεωφόρου Σχιστού.
      18. Ο Βουλευτής Πειραιά κ. ΠΑΝΑΓΙΩΤΗΣ Ν.ΚΡΗΤΙΚΟΣ κατέθεσε αναφορά με την οποία ο Δήμος Σαλαμίνας Αττικής ζητεί να προτιμηθούν οι δημότες του για τις προσλήψεις διοικητικού και εργατοτεχνικού προσωπικού του Υπ. Εθν. Άμυνας.
      19. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Ομοσπονδία Εξωραϊστικών – Εκπολιτιστικών Συλλόγων Σαλαμίνας ζητεί να ρυθμισθεί το θέμα των προστίμων που έχουν επιβληθεί στους Σαλαμίνιους για καταπατήσεις δασικών εκτάσεων.
      20. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Επιτροπή εξυγίανσης ναυπηγοεπισκευαστικών επιχειρήσεων ζητεί τη λήψη μέτρων εξυγίανσης της Ν/ζώνης  Πειραιά – Περάματος.
      21. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Εργαζομένων στην Εγνατία Οδό Α.Ε. ζητεί τη συμμετοχή της ΕΓΝΑΤΙΑ ΟΔΟΣ Α.Ε. στην κατασκευή των μεγάλων τεχνικών έργων  της Θεσσαλονίκης.
      22. Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Περιφερειακό Τμήμα Θεσσαλονίκης του Συλλόγου Επιτυχόντων Εκπαιδευτικών ΑΣΕΠ 2002 ζητεί τον διορισμό στη δημόσια εκπαίδευση των επιτυχόντων και μη διορισθέντων εκπαιδευτικών του ΑΣΕΠ 2002.
      23.  Ο Βουλευτής Άρτας κ. ΚΩΝ/ΝΟΣ ΚΑΡΑΜΠΙΝΑΣ κατέθεσε αναφορά με την οποία ο Σύλλογος Διπλωματούχων Μηχανικών Νομού Άρτας ζητεί την αναγνώριση και ως Master των χορηγούμενων πτυχίων των Ελληνικών Πολυτεχνείων.
      24.  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ανδρέας Μπαφάκης, δικηγόρος, ζητεί την εκτέλεση δικαστικής απόφασης για την καταβολή αποζημίωσης στους δικαιούχους για απαλλοτριώσεις ακινήτων στο Λιμένα Χερσονήσου.
      25. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Μπλαζογιαννάκης, κάτοικος Ιεράπετρας, ζητεί την επίλυση συνταξιοδοτικού προβλήματος που αντιμετωπίζει από τον ΟΓΑ.
      26. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Επιτροπή Αγώνα Συνταξιούχων ΝΑΤ Χίου ζητεί αναβάθμιση της παρεχόμενης ιατροφαρμακευτικής προς τα μέλη της.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1021/21-7-03 ερώτηση του Βουλευτή κ. Κώστα Καρρά δόθηκε με το υπ’ αριθμ. 7017/4/3572/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΚΑΡΡΑΣ, σας γνωρίζουμε ότι τα αναφερόμενα περί «νόμιμης χρήσης ανώνυμων παρακρατικών για άσκηση αστυνομικών καθηκόντων» δεν ανταποκρίνονται στην πραγματικότητα, αφού οι αναφερόμενοι ως «τρίτοι» ήταν δύο (2) υπάλληλοι του Οργανισμού Ανέγερσης Νέου Μουσείου Ακρόπολης (Ο.Α.Ν.Μ.Α.), οι οποίοι εργάζονταν στην οδό Χατζηχρήστου 7-7α την ημέρα που έλαβε χώρα το περιστατικό και συνέδραμαν τους πυροσβέστες και αστυνομικούς, για την ασφαλή απομάκρυνση της ενοίκου της πολυκατοικίας που διαμαρτύρετο για την αποβολή της από το διαμέρισμα.
     Πέραν αυτών πρέπει να επισημάνουμε ότι οι αστυνομικοί σήμερα, όπως είναι γνωστό στους πάντες, εκτελούν τα καθήκοντά τους σύμφωνα με το Σύνταγμα και τους νόμους, αλλά και τις διαταγές της Υπηρεσίας και τα αναφερόμενα περί «υιοθέτησης από τους αστυνομικούς παρακρατικών μεθόδων» ασφαλώς ανήκουν σε γνωστές εποχές του παρελθόντος για τη χώρα μας.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     2. Στην με αριθμό 1025/21-7-03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ. 7017/4/3573/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Π. ΑΔΡΑΚΤΑΣ, σας γνωρίζουμε ότι η επίλυση των προβλημάτων που αντιμετωπίζει το προσωπικό του Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής, οικονομικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του, για την αποτελεσματικότερη πυροπροστασία όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
     Σε ό,τι αφορά τα οφειλόμενα ποσά στο πυροσβεστικό προσωπικό για εκτέλεση υπηρεσίας εκτός έδρας, σας πληροφορούμε ότι έχουν εξοφληθεί τα οφειλόμενα μέχρι και το μήνα Ιούλιο 2002, ενώ η καθυστέρηση της καταβολής τους οφείλεται σε δημοσιονομικούς λόγους. Πάντως από το Υπουργείο μας καταβάλλεται κάθε προσπάθεια για την καταβολή των εν λόγω ποσών στο προσωπικό, στο συντομότερο χρονικό διάστημα.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     3. Στις με αριθμό 1066/22-7-03 και 1090/22-7-2003 ερώτηση των Βουλευτών κυρίων  Χρήστου Μαρκογιαννάκη και Ευτύχιου Δαμιανάκη δόθηκε με το υπ΄ αριθμ. 7017/4/3577/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Χ. ΜΑΡΚΟΓΙΑΝΝΑΚΗΣ και Ε. ΔΑΜΙΑΝΑΚΗΣ, σας γνωρίζουμε ότι, σύμφωνα με τον επιχειρησιακό σχεδιασμό του Αρχηγείου Πυροσβεστικού Σώματος, έχει προβλεφθεί η τοποθέτηση στην Κρήτη ενός ελικοπτέρου βαρέως τύπου (ΜΙ 26), χωρητικότητας 15 τόνων νερού. Μετά την ολοκλήρωση του διαγωνισμού μίσθωσης ελικοπτέρων βαρέως τύπου, την 10-7-2003 τοποθετήθηκε στο Ηράκλειο ένα τέτοιο ελικόπτερο, επειδή στο αεροδρόμιο των Χανίων πραγματοποιούνται έργα διαμόρφωσης στο χώρο, όπως μας ενημέρωσε με έγγραφό του το Γ.Ε.Α.
     Πέραν αυτών πρέπει να επισημανθεί ότι, κατά τις επικίνδυνες ημέρες και ώρες, με βάση το δείκτη επικινδυνότητας, μετασταθμεύουν στην Κρήτη και άλλα εναέρια μέσα, όπως αεροσκάφη Canadair CL-415 ή CL-215 και μισθωμένα ελικόπτερα.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     4. Στις με αριθμό 1155/23-7-03 και 1211/24-7-2003 ερωτήσεις της Βουλευτού κ. Μαρίας Δαμανάκη δόθηκε με το υπ΄ αριθμ. 7017/4/3590/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση των ανωτέρω ερωτήσεων, που κατέθεσε η Βουλευτής κ. Μ. ΔΑΜΑΝΑΚΗ, σε ό,τι μας αφορούν, σας γνωρίζουμε ότι, με εγκύκλιο διαταγή του Υπουργού Δημόσιας Τάξης, ενημερώθηκαν οι αρμόδιες αστυνομικές Υπηρεσίες ότι επιτρέπεται η επανείσοδος στη χώρα των αλλοδαπών (ανεξαρτήτως υπηκοότητας), που είναι κάτοχοι βεβαιώσεων «περί κατάθεσης δικαιολογητικών για την ανανέωση των αδειών εργασίας και παραμονής», εφόσον βεβαίως από πλευράς τους πληρούνται οι προβλεπόμενες από το νόμο προϋποθέσεις εισόδου.
     Σε ό,τι αφορά την έξοδο από τη χώρα μας των προαναφερόμενων αλλοδαπών, επισημαίνεται ότι δεν υπάρχει ούτε υπήρχε περιορισμός και μπορούν αυτοί να ταξιδεύουν ελεύθερα στις χώρες προορισμού τους.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     5. Στην με αριθμό 1163/23-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 7017/4/3591/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Σ. ΣΠΗΛΙΩΤΟΠΟΥΛΟΣ, σας. γνωρίζουμε ότι όλα τα οργανωτικής φύσεως ζητήματα που αφορούν διαρθρωτικού χαρακτήρα μεταβολές (ίδρυση – κατάργηση - διατήρηση, προαγωγή Υπηρεσιών, αύξηση-ανακατανομή οργανικής δύναμης κλπ.) των Αστυνομικών Διευθύνσεων νομών εξετάζονται από το Υπουργείο μας στα πλαίσια του ευρύτερου οργανωτικού προγράμματος, το οποίο βρίσκεται σε εξέλιξη και έχει ως στόχο την αναδιάρθρωση των περιφερειακών αστυνομικών Υπηρεσιών και την προσαρμογή τους στα σύγχρονα δεδομένα και απαιτήσεις μέσω του ορθολογικού οργανωτικού και λειτουργικού τους εκσυγχρονισμού. Προς τούτο, αξιολογούνται και εκτιμώνται όλα τα συναφή με το θέμα αυτό στοιχεία, σε συνδυασμό και με τις απόψεις και προτάσεις των Επιτροπών, που για το σκοπό αυτό, μετά από επιστολή μας, είχαν συσταθεί στις περιφερειακές Νομαρχιακές Αυτοδιοικήσεις, προκειμένου, με την ευρύτερη δυνατή στήριξη των τοπικών κοινωνιών, να ληφθούν οριστικές και με μακρόχρονη προοπτική για το ζήτημα αυτό αποφάσεις.
     Σύμφωνα με τα ανωτέρω εξετάζεται σε ενιαία βάση και το θέμα της αναδιάρθρωσης -αναδιοργάνωσης των Υπηρεσιών της Αστυνομικής Διεύθυνσης Αχαΐας, όπου υπάγεται και ο Αστυνομικός Σταθμός Αιγείρας, με στόχο την περαιτέρω αναβάθμιση της αστυνόμευσης της περιοχής και την καλύτερη παροχή υπηρεσιών στους πολίτες.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     6. Στην με αριθμό 1184/24-7-03 ερώτηση των Βουλευτών κυρίων Δημητρίου Τσιόγκα, Αντωνίου Σκυλλάκου και Νικολάου Γκατζή δόθηκε με το υπ’ αριθμ. 7017/4/3595/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
       «Σε απάντηση της. ανωτέρω ερώτησης, που κατέθεσαν οι Βουλευτές κύριοι Τ. ΤΣΙΟΓΚΑΣ, Α. ΣΚΥΛΛΑΚΟΣ και Ν. ΓΚΑΤΖΗΣ, σας γνωρίζουμε ότι το θέμα της στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος με ορθολογική κατανομή αυτής. Στο πλαίσιο αυτό έχει στελεχωθεί και ο Αστυνομικός Σταθμός και όχι Αστυνομικό Τμήμα όπως αναφέρεται στην ερώτηση, με ανάλογη δύναμη.
       Επιπλέον, πρέπει να επισημάνουμε ότι στην Ιτέα Λάρισας, που απέχει 4 χιλιόμετρα από την έδρα του ανωτέρω Σταθμού, έχει ιδρυθεί και λειτουργεί Τμήμα Συνοριακής Φύλαξης και Δίωξης της Λαθρομετανάστευσης με ικανή δύναμη αστυνομικών και συνοριακών φυλάκων, το οποίο, στα πλαίσια της ειδικής αποστολής του, εκτελεί περιπολίες και στην περιοχή του Δήμου Γόννων. Παράλληλα, στην περιοχή του εν λόγω Δήμου, σύμφωνα με το σχεδιασμό της Αστυνομικής Διεύθυνσης Λάρισας, διενεργούνται περιπολίες από το Αστυνομικό Τμήμα Ραψάνης, όπου υπάγεται ο Σταθμός, καθώς και από την Ομάδα Πρόληψης και Καταστολής της εγκληματικότητας, που δραστηριοποιείται σε όλο το νομό.
       Οι ανωτέρω δυνάμεις, υπό την καθοδήγηση της Αστυνομικής Διεύθυνσης, καλύπτουν τις ανάγκες αστυνόμευσης της περιοχής του Δήμου Γόννων και αντιμετωπίζουν αποτελεσματικά τα προβλήματα αστυνομικής αρμοδιότητας που ανακύπτουν.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     7. Στην με αριθμό 1062/22-7-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. 7017/4/3576/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΚΑΡΑΣΜΑΝΗΣ, σε ό,τι μας αφορά, σας γνωρίζουμε ότι τα απαιτούμενα προσόντα-δικαιολογητικά, ο αριθμός των προσλαμβανομένων κ.λ.π. καθορίζονται ρητά στην προκήρυξη διαγωνισμού (6000/2/1160-η από 22-4-2003) για την εισαγωγή ιδιωτών ακαδημαϊκού έτους 2003-2004, στις Αστυνομικές Σχολές (Αξιωματικών-Αστυφυλάκων). Η προκήρυξη έλαβε ευρεία δημοσιότητα, ενώ παράλληλα καταχωρήθηκε στην ιστοσελίδα του Υπουργείου μας στη διεύθυνση www.ydt.gr., για πλήρη ενημέρωση των ενδιαφερομένων.
     Στο κεφ.VΙ παρ. 5 της προκήρυξης του διαγωνισμού ρητά ορίζεται ότι οι υποψήφιοι που υποβλήθηκαν στη δοκιμασία των προκαταρκτικών εξετάσεων της Στρατιωτικής Σχολής Ευελπίδων (Τμήμα Όπλων), Σχολής Ικάρων (Τμήμα Ιπταμένων), Σχολής Ναυτικών Δοκίμων, Σχολής Μονίμων Υπαξιωματικών Στρατού Ξηράς (Τμήμα Όπλων), για τις οποίες επίσης είχαν δηλώσει προτίμηση και κρίθηκαν ικανοί, εξαιρουμένων των ιδιαίτερων απαιτήσεων, δεν προσέρχονται στις προκαταρκτικές εξετάσεις των Αστυνομικών Σχολών και προσκομίζουν στη Διεύθυνση Αστυνομικού Προσωπικού του Αρχηγείου Ελληνικής Αστυνομίας, μέσα στο χρόνο διενέργειας αυτών, σχετική βεβαίωση από την αρμόδια Στρατιωτική Σχολή, στην οποία αναγράφεται και ο κωδικός αριθμός, του Υπουργείου Εθνικής Παιδείας και Θρησκευμάτων, του υποψηφίου.
     Σε περίπτωση που οι προκαταρκτικές εξετάσεις των Στρατιωτικών Σχολών διενεργηθούν σε μεταγενέστερο χρόνο, η εν λόγω βεβαίωση προσκομίζεται το αργότερο τη μεθεπόμενη της ολοκλήρωσης της διαδικασίας στη Στρατιωτική Σχολή. Όσοι προσκομίσουν βεβαίωση ότι κρίθηκαν ικανοί για τις ανωτέρω Στρατιωτικές Σχολές, θεωρούνται αυτοδικαίως ικανοί και για τις Αστυνομικές Σχολές,
     Υποψήφιοι που κρίθηκαν ΜΗ ΙΚΑΝΌΙ για τις Αστυνομικές Σχολές, από τις αρμόδιες Επιτροπές των προκαταρκτικών εξετάσεων της Ελληνικής Αστυνομίας, δεν μπορούν να προσκομίσουν βεβαίωση Στρατιωτικής Σχολής.
     Τέλος, πρέπει να επισημάνουμε ότι στην παρ. 7 του παραρτήματος Β΄ της προκήρυξης διαγωνισμού για την εισαγωγή στις Αστυνομικές Σχολές, που χορηγείται από αρμόδιο Αξιωματικό του οικείου Αστυνομικού Τμήματος στους υποψήφιους με την κατάθεση της αίτησης συμμετοχής, αναφέρονται οι ενέργειες αυτών για τις προκαταρκτικές εξετάσεις, οσάκις είναι παράλληλα υποψήφιοι και για τις Στρατιωτικές Σχολές, που ορίζονται ρητά στην προκήρυξη.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     8. Στην με αριθμό 1031/113/21-7-03 ερώτηση του Βουλευτή κ. Νικήτα Κακλαμάνη δόθηκε με το υπ΄ αριθμ. Δ15/Γ/14049/7-8-03 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της ανωτέρω σχετικής που κατέθεσε στη Βουλή ο Βουλευτής κ. Νικήτας Κακλαμάνης, διαβιβάζονται συνημμένα στοιχεία που αφορούν το Β΄ και Γ΄ ΚΠΣ (Κοινοτικό Πλαίσιο Στήριξης).
     Ο Υπουργός
     Α. ΤΣΟΧΑΤΖΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 1032/114/21-7-03 ερώτηση του Βουλευτή κ. Νικήτα Κακλαμάνη δόθηκε με το υπ’ αριθμ. Β13-341/-8-08-2003 έγγραφο από τον Υπουργό Ανάπτυξης η ακόλουθη απάντηση:
     «Απαντώντας στην Ερώτηση-ΑΚΕ 1032/114/21-07-03, που κατέθεσε στη Βουλή των Ελλήνων ο Βουλευτής κ. ΝΙΚΗΤΑΣ ΚΑΚΛΑΜΑΝΗΣ, με θέμα «Επιχειρησιακό Σχέδιο ΕΦΕΤ», σας επισυνάπτουμε την απάντηση της Προέδρου του ΕΦΕΤ κ. Χριστίνας Παπανικολάου και τα συν/να σε αυτή.
     Ο Υπουργός
     Α. ΤΣΟΧΑΤΖΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στις με αριθμό 1155/23-7-2003 και 1211/24-7-03 ερωτήσεις της Βουλευτού κ. Μαρίας Δαμανάκη δόθηκε με το υπ’ αριθμ. 7017/4/3590/8-8-03 έγγραφο από τον Υφυπουργό Δημόσιας η ακόλουθη απάντηση:
     «Σε απάντηση των ανωτέρω ερωτήσεων, που κατέθεσε η Βουλευτής κ. Μ. ΔΑΜΑΝΑΚΗ, σε ό,τι μας αφορούν, σας γνωρίζουμε ότι, με εγκύκλιο διαταγή του Υπουργού Δημόσιας Τάξης, ενημερώθηκαν οι αρμόδιες αστυνομικές Υπηρεσίες ότι επιτρέπεται η επανείσοδος στη χώρα των αλλοδαπών (ανεξαρτήτως υπηκοότητας), που είναι κάτοχοι βεβαιώσεων «περί κατάθεσης δικαιολογητικών για την ανανέωση των αδειών εργασίας και παραμονής», εφόσον βεβαίως από πλευράς τους πληρούνται οι προβλεπόμενες από το νόμο προϋποθέσεις εισόδου.
     Σε ό,τι αφορά την έξοδο από τη χώρα μας των προαναφερόμενων αλλοδαπών, επισημαίνεται ότι δεν υπάρχει ούτε υπήρχε περιορισμός και μπορούν αυτοί να ταξιδεύουν ελεύθερα στις χώρες προορισμού τους.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      11. Στην με αριθμό 1214/24-7-03 ερώτηση του Βουλευτή κ. Γεωργίου Παπαγεωργίου  δόθηκε με το υπ’ αριθμ. 55917/Β 1833/3-9-2003 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της πιο πάνω ερώτησης που κατέθεσε στην Βουλή των Ελλήνων ο βουλευτής κ. Γεώργιος Παπαγεωργίου και η οποία μας κοινοποιήθηκε από το Υπουργείο ΠΕΧΩΔΕ σας γνωρίζουμε ότι η με Α.Π. 5035/A32/25-8-2003 Κοινή Υπουργική Απόφαση για την οριοθέτηση περιοχών και πιστωτικές διευκολύνσεις για την αποκατάσταση των ζημιών από τον σεισμό της 18ης lουνίου 2003 σε περιοχές του Δήμου Μεσσαπίων του Νομού Ευβοίας έχει υπογραφεί και από τον Υπουργό Οικονομίας και Οικονομικών.
     Ο Υπουργός
     Ν. ΧΡΙΣΤΟΔΟΥΛΑΚΗΣ»
      12. Στην με αριθμό 1311/25-7-2003 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 7017/4/3607/8-8-2003 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Μ. ΔΑΜΑΝΑΚΗ, σας γνωρίζουμε ότι η αρμόδια Υπηρεσία μας (Τμήμα Τροχαίας Αττικής Οδού), από τις κάμερες που είναι εγκατεστημένες στο αναφερόμενο σημείο της Αττικής Οδού, δεν έχει εντοπίσει τη διάπραξη συχνών παραβάσεων, που να αφορούν κίνηση οχημάτων στο αντίθετο ρεύμα κυκλοφορίας, ενώ όσες γίνονται αντιληπτές αντιμετωπίζονται σύμφωνα με τα προβλεπόμενα από την ισχύουσα νομοθεσία.
     Πάντως στην ανωτέρω Υπηρεσία μας δόθηκαν πρόσθετες εντολές και οδηγίες για εντατικοποίηση των ελέγχων στο συγκεκριμένο σημείο της Αττικής Οδού, με στόχο την εξάλειψη του φαινομένου.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      13. Στην με αριθμό 1585/31-7-03 ερώτηση του Βουλευτή κ. Γεωργίου Κωνσταντόπουλου δόθηκε με το υπ’ αριθμ. Φ15/428/ΑΣ305δις/20-8-03 έγγραφο από τον Υπουργό Εξωτερικών η ακόλουθη απάντηση:
     «Σε απάντηση της παραπάνω ερώτησης σας γνωρίζουμε τα εξής: Η προκήρυξη για την πρόσληψη προσωπικού από την Πρεσβεία Βελιγραδίου, δεν αφορούσε θέσεις διοικητικών υπαλλήλων που θα μπορούσαν να χρησιμοποιηθούν στο Τμήμα Θεωρήσεων του Προξενικού Γραφείου, αλλά θέσεις ιδιαιτέρας Γραμματέως, φύλακα-θυρωρού, κλητήρων, οδηγού και τηλεφωνητή.
     Τα αιτηθέντα τυπικά και ειδικά προσόντα αναφέρονται ρητά στην σχετική προκήρυξη, η οποία επισυνάπτεται.
     Όπως προβλεπόταν, μετά την καταληκτική προθεσμία για την υποβολή της αίτησης από πλευράς των ενδιαφερομένων, τα δικαιολογητικά όλων των υποψηφίων, μαζί με τις απαραίτητες εισηγήσεις του Πρέσβη μας στο Βελιγράδι, διαβιβάσθηκαν στην αρμόδια Διεύθυνση του Υπουργείου Εξωτερικών. Ήδη, οι προκηρυχθείσες θέσεις έχουν πληρωθεί.
     Σε ό,τι αφορά τα δημοσιεύματα στο τοπικό Τύπο (μικρές αγγελίες), περί παροχής διευκολύνσεων εκ μέρους τρίτων προς ενδιαφερόμενους να αποκτήσουν θεωρήσεις, η Πρεσβεία μας στο Βελιγράδι δεν έχει, όπως είναι φυσικό, δυνατότητα αποφασιστικής παρέμβασης, όσον αφορά την ποσότητα και το περιεχόμενο τους. Για την προστασία όμως των πολιτών, έχουν αναρτηθεί σε εμφανές σημείο της Πρεσβείας σχετικές οδηγίες για την συμπλήρωση των αιτήσεων, ενώ και μέσω του Διαδικτύου, οι ενδιαφερόμενοι μπορούν αφενός να ενημερωθούν για τα απαιτούμενα δικαιολογητικά, αφετέρου να προμηθευτούν έντυπα αιτήσεων.
     Τέλος, αξίζει να επισημανθεί η αγαστή συνεργασία του Προξενικού Γραφείου της Πρεσβείας και των Ενώσεων Ταξιδιωτικών Πρακτορείων Σερβίας και Μαυροβουνίου, με αποτέλεσμα τη σημαντική αύξηση, σε σχέση με πέρυσι, των ταξιδιωτών, καθόλο το τρέχον έτος και, ιδιαίτερα, κατά τη θερινή περίοδο.
     Ο Υπουργός
     ΓΙΩΡΓΟΣ Α. ΠΑΠΑΝΔΡΕΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 877/103/16-7-03 ερώτηση του Βουλευτή κ. Αθανασίου Γιαννόπουλου δόθηκε με το υπ’ αριθμ. Γ.Π. 70448/7-8-2003 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αρ. 877/103/16-7-03 ερώτηση και ΑΚΕ που κατατέθηκε στη Βουλή από τον Βουλευτή κ. Αθανάσιο Γιαννόπουλο με θέμα: «Ημιτελή έργα στο Λαϊκό Νοσοκομείο Αθηνών», σας διαβιβάζουμε το αριθ. Πρωτ. 167/03/23-7-03 έγγραφο του διοικητή του Νοσοκομείου με το οποίο δίνονται στοιχεία αναφορικά με τα ερωτήματα που θέτει ο βουλευτής.
     Ο Υφυπουργός
     Ε. ΝΑΣΙΩΚΑΣ»
      15. Στην με αριθμό 896/104/17-7-03 ερώτηση Α.Κ.Ε. του Βουλευτή κ. Γιάννη Παπαθανασίου δόθηκε με το υπ’ αριθμ. Β-4132/7-8-2003 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της Ερώτησης/Α.ΚΕ. με αριθμό 896/104/17-7-03, που κατέθεσε στη Βουλή ο Βουλευτής κ. Γιάννης Παπαθανασίου, πληροφορούμε ότι :
     1. Επί των ζητουμένων στοιχείων αποστέλλουμε συνημμένα πίνακες: (Α) κατά τον τομέα Μεταφορών και (Β) κατά τον τομέα Επικοινωνιών του Υπ.Μ.Ε., με στοιχεία των μελετών και έργων που έχουν ανατεθεί από το έτος 2001 έως και σήμερα, σε Α.Ε.Ι., Τ.Ε.Ι. και Ερευνητικά Κέντρα.
     Επισυνάπτεται επίσης, πίνακας (Γ) προμηθειών, αγαθών και υπηρεσιών που πραγματοποιήθηκαν κατά το ίδιο χρονικό διάστημα, με. τη νόμιμη διαγωνιστική διαδικασία.
     2. Οι υπόψη αναθέσεις έγιναν σύμφωνα με το άρθρο 8 του ν. 2366/95, όπως τροποποιήθηκε με το ν. 2578/98 (άρθρο 13), το ν. 2801/2000 (άρθρο 10) και το ν. 2963/2001 (άρθρο 48), και οι προμήθειες αγαθών και υπηρεσιών με το ν. 2286/95 «προμήθειες του δημόσιου τομέα» και των π.δ. 394196 «Κανονισμός προμηθειών δημοσίου» και 370/95 «προσαρμογή της Ελληνικής νομοθεσίας περί κρατικών προμηθειών προς το κοινοτικό δίκαιο»
     3. Η δαπάνη εκτέλεσης των σχετικών συμβάσεων βαρύνει το Υπ.Μ.Ε. (Ν.Δ. 638170 - Ειδικό Λογαριασμό και τον Τακτικό Προϋπολογισμό) και το αποθεματικό της Ε.Ε.Τ.Τ. (ν. 2867/2000, άρθρο 13, παρ. 8 «Οργάνωση και λειτουργία των τηλεπικοινωνιών», όπου μεταξύ άλλων ορίζεται ότι ο έλεγχος οικονομικών στοιχείων και ετήσιων λογαριασμών και οικονομικών καταστάσεων της Ε.Ε.Τ.Τ. γίνεται από ορκωτούς ελεγκτές, ενώ υπάγεται και στον έλεγχο του Ελεγκτικού Συνεδρίου).
     4. Οι υπάλληλοι του Υ.π.Μ.Ε. που μετέχουν στις επιτροπές παρακολούθησης, αξιολόγησης και παραλαβής των αναφερομένων στις καταστάσεις έργων, μελετών, προμηθειών αγαθών και υπηρεσιών δεν αμείβονται, εκτός αυτών που αναφέρονται στους συνημμένους πίνακες Α4 και Α6.
     5. Πέραν των ζητουμένων από τον ερωτώντα Βουλευτή στοιχείων, ενημερώνουμε, επίσης, ότι στο Υπ.Μ.Ε έχουν συσταθεί Ομάδες Εργασίας για την επεξεργασία ειδικών επιστημονικών θεμάτων, με αμειβόμενη απασχόληση. Οι υπάλληλοι του Υπ.Μ.Ε που συμμετέχουν σε αυτές εργάζονται πέραν των συνήθη καθηκόντων τους και εκτός του κανονικού ωραρίου εργασίας.
     6. Τέλος, πληροφορούμε ότι όλο το σχετικό υλικό (προκηρύξεις διαγωνισμών, αποφάσεις ανάθεσης και καθορισμού αποζημίωσης, κ.ά.), λόγω του όγκου του είναι δύσκολο να αναπαραχθεί σε φωτοαντίγραφα. Τηρείται στις αρμόδιες υπηρεσίες του Υπ.Μ.Ε και βρίσκεται στη διάθεση του ερωτώντος Βουλευτού.
     Ο Υπουργός
     ΧΡΙΣΤΟΣ ΒΕΡΕΛΗΣ»
      16. Στην με αριθμό 912/17-7-03 ερώτηση και αναφορά και ΠΑΒ 397/22-7-03 των Βουλευτών κυρίων Μαρίας Δαμανάκη και Φώτη Κουβέλη δόθηκε με το υπ’ αριθμ. Β-4052/6-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης και αναφοράς με αριθμό 912/17-7-03 και ΠΑΒ 397/22-7-03, που κατέθεσαν στη Βουλή οι Βουλευτές κ. Μαρία Δαμανάκη και κ. Φώτης Κουβέλης, αντίστοιχα, σχετικά με τη δημιουργία νέου σταθμού στη γραμμή Αθήνας - Χαλκίδας του Προαστιακού Σιδηροδρόμου, σύμφωνα και με το αριθμ. πρωτ. 30001/28-07-03 έγγραφο του Ο.Σ.Ε, σας πληροφορούμε τα παρακάτω:
     Στα πλαίσια της προσπάθειας αναβάθμισης των συγκοινωνιών του Λεκανοπεδίου αναπτύσσεται από τον Ο.Σ.Ε. ο προαστιακός σιδηρόδρομος Αττικής που περιλαμβάνει τους κλάδους:
     - Πειραιάς - Αθήνα - ΣΚΑ
     - ΣΚΑ - Διεθνές Αεροδρόμιο Ελ . Βενιζέλος 
     - ΣΚΑ - Κόρινθος/Λουτράκι
     - ΣΚΑ - Οινόη - Χαλκίδα /Θήβα
     - ΣΚΑ - Άνω Λιόσια-Ελευσίνα
     Στον άξονα ΣΚΑ - Οινόη -Χαλκίδα-Θήβα άμεσα προβλέπονται έργα βελτίωσης της σιδηροδρομικής γραμμής και έργα βελτίωσης-εξωραϊσμού των υφιστάμενων σταθμών.
     Η δημιουργία σιδηροδρομικής Στάσης στο ύψος της Διασταύρωσης της σιδηροδρομικής γραμμής με την Εθνική Οδό Αθηνών - Λαμίας στην περιοχή Κρυονερίου εξετάζεται από τον Ο.Σ.Ε Προς τούτο προωθείται άμεσα η προκήρυξη σχετικής Τεχνικοοικονομικής Μελέτης, με στόχο τον καθορισμό του συνόλου των απαιτουμένων μελετών και έργων και το χρονικό και οικονομικό προγραμματισμό τους αφού ληφθούν υπόψη όλες οι παράμετροι που επηρεάζουν την υλοποίηση του έργου (διατιθέμενοι χώροι, συμβατότητα με χάραξη σιδηροδρομικής γραμμής, οδικές προσβάσεις, ζήτηση επιβατών κλπ).
     Ο ΥΠΟΥΡΓΟΣ
     ΧΡΙΣΤΟΣ ΒΕΡΕΛΗΣ»
      17. Στην με αριθμό 921/17-7-2003 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 763/7-8-2003 έγγραφο από τον Υπουργό Δικαιοσύνης η ακόλουθη απάντηση:
     «Απαντώντας στην υπ΄ αριθ. 921/17-7-2003 ερώτηση που κατέθεσαν στη Βουλή των Ελλήνων οι Βουλευτές κ. κ. Γ. Χουρμουζιάδης και Α. Τζέκης, σας γνωρίζουμε τα εξής:
     - Μετά την έκδοση των ν. 3038/2002 και 3060/2002 με τους οποίους αυξήθηκαν οι οργανικές θέσεις των Καταστημάτων Κράτησης, για την κατηγορία ΠΕ κατά 20, για την κατηγορία ΤΕ κατά 60 και για τον κλάδο ΔΕ Προσωπικού Εξωτερικής Φρούρησης κατά 1500, εξεδόθη σχετική απόφαση κατανομής θέσεων του Υπ. Δικαιοσύνης (1-7-2003) με την οποία αυξήθηκαν οι θέσεις της Αγροτικής Φυλακής Κασσάνδρας από 138 σε 165, με την προσθήκη 1 θέσης ΤΕ Διοικητικού-Λογιστικού και 26 θέσεων κλάδου ΔΕ Εξωτερικής Φρούρησης.
     - Με την έκδοση σχετικής απόφασης (2-7-2003) των συναρμόδιων Υπουργών εγκρίθηκε η πλήρωση 309 θέσεων στα Καταστήματα Κράτησης, όπου δεν συμπεριλαμβάνονται θέσεις του κλάδου ΔΕ Εξωτερικής Φρούρησης, και οι οποίες θα κατανεμηθούν με τις εκδοθησόμενες προκηρύξεις με γνώμονα την κατά το δυνατόν πληρέστερη και ισόρροπη ικανοποίηση των υπηρεσιακών αναγκών κάθε καταστήματος κράτησης.
     Τέλος, σας γνωρίζουμε ότι το Υπ. Δικαιοσύνης δεν απασχολεί θέμα παραχώρησης έκτασης.
     Ο Υπουργός
     ΦΙΛΙΠΠΟΣ ΠΕΤΣΑΛΝΙΚΟΣ»
      18. Στην με αριθμό 977/18.7.03 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 6124/11.8.03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμ. 977/2003 ερώτηση, που κατατέθηκε στη Βουλή από τη Βουλευτή κ. Ασ. Ξηροτύρη-Αικατερινάρη τα θιγόμενα σ’ αυτή θέματα, σας πληροφορούμε τα εξής:
      Κατά το έτος 2002, σημειώθηκε μείωση στον αριθμό των θανατηφόρων εργατικών ατυχημάτων, της τάξης του 20% σε σχέση με το 2001. Συγκεκριμένα, κατά το έτος 2001, σημειώθηκαν 188 θανατηφόρα εργατικά ατυχήματα ενώ ο αντίστοιχος αριθμός για το 2002 ήταν 153 εργατικά ατυχήματα. Επιπλέον, σύμφωνα με τα μέχρι στιγμής επεξεργασθέντα στοιχεία του Σώματος Επιθεώρησης Εργασίας (Σ.ΕΠ.Ε.), κατά το πρώτο εξάμηνο του τρέχοντος έτους έχει σημειωθεί περαιτέρω μείωση των θανατηφόρων ατυχημάτων, της τάξης του 20%. Είναι γεγονός ότι, το μεγαλύτερο μέρος αυτών συμβαίνει στις οικοδομές και τα τεχνικά έργα, φαινόμενο που αποτελεί κοινό πρόβλημα σε όλες τις ευρωπαϊκές χώρες.
      Το Σ.ΕΠ.Ε., αναγνωρίζοντας τις ιδιαιτερότητες του κλάδου των κατασκευών και τους ιδιαίτερους κινδύνους, που ενέχουν οι οικοδομικές δραστηριότητες, διενεργεί συνεχείς προγραμματισμένους ελέγχους στις οικοδομές και τα τεχνικά έργα, ενώ παράλληλα υλοποιεί δράσεις ενημέρωσης, πληροφόρησης και ευαισθητοποίησης στην πρόληψη του επαγγελματικού κινδύνου.
      Ειδικότερα, κατά το έτος 2002 διενεργήθηκαν 12.628 έλεγχοι σε οικοδομές και τεχνικά έργα (αύξηση 28% σε σχέση με το 2001), σε συνέχεια των οποίων επιβλήθηκαν 2.780 κυρώσεις (υπερδιπλάσιες από τις επιβληθείσες κυρώσεις το 2001).
      Επιπλέον, έχει ήδη συνταχθεί ενημερωτικό φυλλάδιο για την υγεία και την ασφάλεια των εργαζομένων στις οικοδομές, το οποίο αιτευθύνεται κυρίως σε ιδιοκτήτες οικοδομών μικρού μεγέθους, όπου πράγματι παρατηρείται μικρότερη συμμόρφωση στις διατάξεις της εργατικής νομοθεσίας. Το φυλλάδιο αυτό έχει διανεμηθεί στις κατά τόπους Υπηρεσίες του ΣΕΠΕ, του ΙΚΑ και της Πολεοδομίας.
      Παράλληλα, η χώρα μας συμμετέχει στην ευρωπαϊκή εκστρατεία για την ασφάλεια και την υγεία στον κατασκευαστικό τομέα, κατά τα έτη 2003-2004, στα πλαίσια της οποίας γίνονται σε όλα τα κράτη-μέλη ειδικές δράσεις για τη συλλογή στοιχείων, τη συστηματοποίηση των ελέγχων και την ενημέρωση όλων των εμπλεκόμενων μερών.
      Τέλος, όσον αφορά τις παραβάσεις διατάξεων της εργατικής νομοθεσίας σε εργοτάξια της εταιρείας «Ολυμπιακό Χωριό Α.Ε.», σας πληροφορούμε ότι έχουμε ενημερώσει την Εθνική Αντιπροσωπεία με το αρίθμ. 6032125-07-2003 έγγραφό μας, αντίγραφο του οποίου επισυνάπτουμε προς ενημέρωσή σας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      19. Στην με αριθμό 106/18.7.03 ερώτηση του Βουλευτή κ. Θανάση Κατσιγιάννη δόθηκε με το υπ’ αριθμ. ΥΠΠΟ/ΓΥ/ΚΕ/78/6.8.03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ 106/18.7.03 Αίτηση Κατάθεσης Εγγράφων του Βουλευτή κ. Θανάση Κατσιγιάννη, σας γνωρίζουμε τα εξής:
      Από το τηρούμενο στην Εφορεία Νεωτέρων Μνημείων Αττικής αρχείο, δεν προκύπτει ότι το κτίριο είναι χαρακτηρισμένο ως νεώτερο μνημείο.
      Όμως δεδομένου ότι πρόκειται για χαρακτηριστικό κτίριο σιδηροδρομικού σταθμού με ιδιαίτερο αρχιτεκτονικό ενδιαφέρον η ανωτέρω Εφορεία συγκεντρώνει τα στοιχεία ώστε το θέμα του χαρακτηρισμού ή μη του κτιρίου να εισαχθεί στο αρμόδιο Συμβούλιο Μνημείων σύμφωνα με τις διατάξεις του Ν. 3028/02.
      Καμία άδεια εργασιών δεν έχει ζητηθεί από το ΥΠΠΟ. Μετά από τηλεφωνική επικοινωνία της αρμόδιας Εφορείας με το Αστυνομικό Τμήμα Αφιδνών έγινε γνωστό ότι οι εργασίες έχουν διακοπεί από το αρμόδιο Πολεοδομικό Γραφείο.
      Η Εφορεία με τηλεφωνικό σήμα της ζήτησε από το Πολεοδομικό Γραφείο και το Αστυνομικό Τμήμα να μην δοθεί έγκριση για συνέχιση των εργασιών, αλλά να ενημερωθούν οι ιδιοκτήτες και να υποβάλλουν σχετικό φάκελο στην ίδια Υπηρεσία.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      20. Στην με αριθμό 1060/22.7.03 ερώτηση του Βουλευτή κ. Ιωάννη Βαρβιτσιώτη δόθηκε με το υπ’ αριθμ. 7017/4/3575/8.8.03 έγγαφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ι. Βαρβιτσιώτης σε ό,τι μας αφορά, σας γνωρίζουμε ότι το θέμα της κάλυψης των ελλειμμάτων σε προσωπικό των πυροσβεστικών Υπηρεσιών αντιμετωπίζεται, σταδιακά, στα πλαίσια των προσλήψεων προσωπικού που προκηρύσσονται κατ’ έτος. Ήδη, για το τρέχον έτος, έχει προγραμματισθεί η πρόσληψη 300 πυροσβεστών και έχουν εγκριθεί οι απαιτούμενες πιστώσεις, ενώ πρέπει να σημειωθεί ότι κάθε χρόνο, για την κάλυψη των αυξημένων αναγκών της αντιπυρικής περιόδου, προσλαμβάνεται ικανός αριθμός προσωπικού εποχικής απασχόλησης.
      Σχετικά με τα αναφερόμενα για την υπερεργασία και τη νυκτερινή απασχόληση του προσωπικού, σας πληροφορούμε ότι, από την ισχύουσα νομοθεσία, δεν προβλέπεται η καταβολή αποζημίωσης στο πυροσβεστικό προσωπικό που έχει απασχοληθεί πέραν του προ βλεπομένου ωραρίου εργασίας, ενώ, για τη νυκτερινή απασχόληση, οι αποζημιώσεις καταβάλλονται κανονικά.
      Ωστόσο, σχετικά με το χρόνο εργασίας του προσωπικού, πρέπει νά επισημάνουμε ότι αυτό, σύμφωνα με την ισχύουσα νομοθεσία, απασχολείται 37 1/2 ώρες εβδομαδιαίως, σε πενθήμερη βάση και για την απασχόλησή του την έκτη ημέρα καταβάλλεται αποζημίωση, ενώ, στις περιπτώσεις υπέρβασης του ωραρίου λόγω αυξημένων υπηρεσιακών αναγκών, χορηγείται ο ανάλογος ελεύθερος χρόνος με ημερήσιες αναπαύσεις.
      Σε ό,τι αφορά τα ελικόπτερα δασοπυρόσβεσης, σας πληροφορούμε ότι το Πυροσβεστικό Σώμα έχει εξασφαλίσει, για την πυροπροστασία ης χώρας, δέκα (10) ελικόπτερα, διαφόρων τύπων. Από αυτά, για τα τρία (3) έχουν υπογραφεί οι σχετικές συμβάσεις μίσθωσης από εταιρείες παροχής υπηρεσιών, ενώ για τα υπόλοιπα αναμένεται η υπογραφή των συμβάσεων. Στο στόλο αυτό σύντομα θα ενταχθεί και άλλο ένα (1) ελικόπτερο βαρέως τύπου.
      Τέλος πρέπει να επισημάνουμε ότι, από τον αρχικό προγραμματισμό επιχειρησιακού σχεδιασμού εναέριας πυρόσβεσης, υπολείπεται η μίσθωση τριών (3) ελικοπτέρων μεταφοράς προσωπικού και ενός (1) ελικοπτέρου με ενσωματωμένη δεξαμενή, η οποία δεν πραγματοποιήθηκε καθόσον σι ενδιαφερόμενες εταιρίες που συμμετείχαν στους σχετικούς διαγωνισμούς δεν πληρούσαν τις απαραίτητες προϋποθέσεις κατοχής των αναγκαίων πιστοποιητικών που απαιτούνται από την Υπηρεσία Πολιτικής Αεροπορίας.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      21. Στις με αριθμό 1066/22-7-2003 και 1090/22.7.03 ερωτήσεις των κυρίων Βουλευτών κυρίων Χρήστου Μαρκογιαννάκη, Ευτύχιου Δαμιανάκη δόθηκε με το υπ’ αριθμ. 7017/4/3577/8.8.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Χ. ΜΑΡΚΟΓΙΑΝΝΑΚΗΣ και Ε. ΔΑΜΙΑΝΑΚΗΣ, σας γνωρίζουμε ότι, σύμφωνα με τον επιχειρησιακό σχεδιασμό του Αρχηγείου Πυροσβεστικού Σώματος, έχει προβλεφθεί η τοποθέτηση στην Κρήτη ενός ελικοπτέρου βαρέως τόπου (ΜΙ 26), χωρητικότητας 15 τόνων νερού. Μετά την ολοκλήρωση του διαγωνισμού μίσθωσης ελικοπτέρων βαρέως τύπου, την 10-7-2003 τοποθετήθηκε στο Ηράκλειο ένα τέτοιο ελικόπτερο, επειδή στο αεροδρόμιο των Χανίων πραγματοποιούνται έργα διαμόρφωσης στο χώρο, όπως μας ενημέρωσε με έγγραφό του το Γ.Ε.Α.
      Πέραν αυτών πρέπει να επισημανθεί ότι, κατά τις επικίνδυνες ημέρες και ώρες, με βάση το δείκτη επικινδυνότητας, μετασταθμεύουν στην Κρήτη και άλλα εναέρια μέσα, όπως αεροσκάφη Canadair CL-415 ή CL-215 και μισθωμένα ελικόπτερα.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      22. Στην με αριθμό 1103/22.7.03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 7017/4/3581/8.8.2003 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. ΓΑΡΟΥΦΑΛΙΑΣ, σας γνωρίζουμε ότι σύμφωνα με τις διατάξεις του άρθρου 45 του ν. 2992/2002, στο προσωπικό της Ελληνικής Αστυνομίας, του Πυροσβεστικού και του Λιμενικού Σώματος, που υπηρετεί στη Διεύθυνση Ασφάλειας Ολυμπιακών Αγώνων (Δ.Α.Ο.Α.) του Αρχηγείου ης Ελληνικής Αστυνομίας, καθώς και στο λοιπό προσωπικό που αποσπάται στη Διεύθυνση αυτή, χορηγείται ειδική μηνιαία αποζημίωση, το ύψος της οποίας και η διαδικασία καταβολής της, ως και κάθε άλλη σχετική λεπτομέρεια, καθορίζονται με απόφαση των Υπουργών Οικονομίας και Οικονομικών και Δημόσιας Τάξης.
      Κατ’ εξουσιοδότηση του ανωτέρω νόμου εκδόθηκε η 2/61386/0022 από 22-11-2002 Κοινή Υπουργική Απόφαση, όπου ρητά καθορίζεται το ύψος και οι δικαιούχοι της ειδικής μηνιαίας αποζημίωσης, δηλαδή μόνο το προσωπικό των ανωτέρω Σωμάτων, που υπηρετεί στη Διεύθυνση Ασφαλείας Ολυμπιακών Αγώνων 2004 (Δ.Α.Ο.Α.) του Αρχηγείου της Ελληνικής Αστυνομίας.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      23. Στην με αριθμό 1109/23.7.03 ερώτηση της Βουλευτού  κ. Ελισάβετ Παπαδημητρίου δόθηκε με το υπ’ αριθμ. 7017/4/3588/8.8.03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. ΠΑΠΑΔΗΜΗΤΡΙΟΥ, σας γνωρίζουμε ότι, σύμφωνα με τις διατάξεις της ισχύουσας νομοθεσίας, στο αστυνομικό προσωπικό, που μετακινείται εκτός έδρας για εκτέλεση υπηρεσίας και υπόκειται σε πραγματικές δαπάνες (έξοδα διανυκτέρευσης, διατροφής κ.λ.π.) προκαταβάλλονται σε βάρος της πάγιας προκαταβολής ανάλογα χρηματικά ποσά, το ύψος των οποίων σε ορισμένες περιπτώσεις καλύπτει το σύνολο σχεδόν των δικαιούμενων δαπανών μετακίνησής του.
      Σε ό,τι αφορά την εξόφληση των οφειλομένων οδοιπορικών εξόδων που δεν υπάγονται στην προαναφερόμενη περίπτωση, σας πληροφορούμε ότι, μετά την προσφάτως εκδοθείσα Κοινή Υπουργική Απόφαση «Περί του είδους και του ποσοστού των δαπανών που πληρώνονται σε βάρος της πάγιας προκαταβολής», με τη μισθοδοσία του τρέχοντα μήνα θα καταβληθούν στους αστυνομικούς εκτός έδρας αποζημιώσεις ύψους 2.831.833,50 ευρώ, που αφορούν εκτός έδρας αποζημιώσεις δοκίμων και μέρος υπομνημάτων των μηνών Σεπτεμβρίου, Οκτωβρίου, Νοεμβρίου 2002 και Ιανουαρίου 2003. Επίσης, με τη μισθοδοσία του επόμενου μήνα, θα καταβληθούν στο ίδιο προσωπικό αποζημιώσεις 6.440.564,68 ευρώ έτους 2002 και μέρος των μηνών Ιανουαρίου, Φεβρουαρίου 2003. Του λοιπού και με τη μισθοδοσία του προσεχούς Οκτωβρίου και επομένων μηνών θα καταβάλλεται σημαντικό μέρος των οφειλομένων εκτός έδρας αποζημιώσεων, σύμφωνα βεβαίως και με τις διαθέσιμες κάθε φορά πιστώσεις.
      Τέλος σας πληροφορούμε ότι οι αστυνομικοί συνοδοί ασφαλείας Βουλευτών, για τις εκτός έδρας μετακινήσεις τους, σύμφωνα με τις διατάξεις της ισχύουσας νομοθεσίας, δικαιολογούν αποζημίωση ογδόντα ( 80) ημέρες κατ’ ανώτατο όριο το έτος.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      24. Στην με αριθμό 1119/128/23.7.03 ερώτηση/ΑΚΕ του Βουλευτή κ. Νικολάου Νικολόπουλου δόθηκε με το υπ’ αριθμ. ΟΙΚ35802/11.8.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Νικ. Νικολόπουλος, αναφορικά με το αντικείμενο του θέματος, κατά λόγο αρμοδιότητας, σας γνωρίζουμε τα εξής:
      ΣΤΟ ΦΕΚ 18/Α΄/7-2-200 δημοσιεύθηκε το αριθμ.23/2000 Προεδρικό Διάταγμα με τίτλο «Καθορισμός προϋποθέσεων ιδρύσεως και λειτουργίας σχλών ναυαγοσωστικής εκπαιδεύσεως. Καθορισμός προϋποθέσεων χορηγήσεως άδειας ναυαγοσώστη από τις Λιμενικές Αρχές ως και καθορισμός των υποχρεώσεων του ναυαγοσώστη κατά την άσκηση των καθηκόντων του. Καθορισμός περιπτώσεων υποχρεωτικής προσλήψεως ναυαγοσώστη, σε οργανωμένες ή μη παραλίες, για την προστασία των λουομένων στο θαλάσσιο χώρο».
      Σύμφωνα με το άρθρο 7 του ανωτέρω Προεδρικού Διατάγματος, οι εκμεταλλευόμενοι τις λουτρικές εγκαταστάσεις, όπως αυτές ορίζονται στο άρθρο Ι αυτού (Ο.Τ.Α., ξενοδοχειακές μονάδες, οργανωμένες κατασκηνώσεις κ.λ.π.) υποχρεούνται μεταξύ άλλων όπως κατά τους μήνες Ιούνιο, Ιούλιο και Αύγουστο και από ώρας 10.30 — 17.30 προσλαμβάνουν ικανό αριθμό ναυαγοσωστών.
      Με βάση τα ανωτέρω, και ύστερα από· το Α.Π. Φ7.2/183/19-12-2002 έγγραφο του Υπουργείου Εμπορικής Ναυτιλίας, το οποίο αναφερόταν στο ει λέγω ζήτημα, ενόψει και της θερινής περιόδου έτους 2003, το ΥΠ.ΕΣ.Δ.Δ.Α. απέστειλε την Α.Π. 10976/12-3-2003 εγκύκλιό του, προκειμένου να προωθηθεί άμεσα από τους Ο.Τ.Α. Α βαθμού και τις Δημοτικές Επιχειρήσεις αυτών η διαδικασία πρόσληψης εποχιακού προσωπικού οκτάμηνης ή δίμηνης διάρκειας, ή με σύμβαση μίσθωσης έργου.
      Σύμφωνα με τις διατάξεις της παρ.5 του άρθρου του Ν. 3146/2003 (ΦΕΚ125/Α΄/23-5-2003), το προσωπικό δίμηνης απασχόλησης εξαιρέθηκε από τη διαδικασία έγκρισης της επιτροπής της ΠΥΣ 55/1998, γεγονός που σημαίνει ότι οι Ο.Τ.Α. δύνανται πλέον να προσλαμβάνουν ναυαγοσώστες με σύμβαση δίμηνης διάρκειας χωρίς να απαιτείται έγκριση από την Τριμελή εξ Υπουργών Επιτροπή, αλλά ύστερα από απόφαση του οικείου Δημοτικού Συμβουλίου, ή του Διοικητικού Συμβουλίου της Επιχείρησης. Επομένως οι Ο.Τ.Α. δύνανται πλέον να προσλαμβάνουν άμεσα προσωπικό δίμηνης απασχόλησης, μετά από εκτίμηση των αναγκών τους.
      Με βάση τα ανωτέρω, το ΥΠ.ΕΣ.Δ.Δ.Α. απέστειλε την Α.Π. 25338/5-6-2003 νεώτερη εγκύκλιό του, για ενημέρωση των ενδιαφερόμενων Ο.Τ.Α. και των επιχειρήσεων αυτών.
Τέλος, σας επισυνάπτουμε πίνακα με τον αριθμό των ατόμων που εγκρίθηκαν από την Τριμελή εξ Υπουργών Επιτροπή της 55/98 ΠΥΣ, όπως ισχύει, με σύμβαση μίσθωσης έργου (έως ένα έτος) και ως εποχιακό προσωπικό (μέχρι οκτώ μήνες), σύμφωνα με τα αιτήματα των Δήμων που μας υποβλήθηκαν.
Για τα λοιπά θέματα αρμόδιο να σας ενημερώσει είναι το συνερωτώμενο Υπουργείο Εμπορικής Ναυτιλίας, προς το οποίο κοινοποιούμε το παρόν, προκειμένου να ενημερώσει την Εθνική Αντιπροσωπεία.
Ο Υφυπουργός
Λ. ΠΑΠΑΔΗΜΑΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      25. Στην με αριθμό 1119/128/23-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 445/7-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1119/128/23-07-2003 εγγράφου σας, με το οποίο μας διαβιβάστηκε ερώτηση και αίτηση κατάθεσης εγγράφων του Βουλευτή κ. Ν. Νικολόπουλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Το ΥΕΝ, επιδεικνύοντας την ευαισθησία του στα θέματα ασφάλειας των πολιτών και προστασίας των λουομένων, προώθησε όλες τις απαιτούμενες ρυθμίσεις (παράγραφος 11 του άρθρου 15 του ν. 2743/1999 και π.δ. 23/2000), που καθορίζουν τις υποχρεώσεις πρόσληψης ναυαγοσωστών στις λουτρικές εγκαταστάσεις, όπως αυτές ορίζονται στην παράγραφο 1 του άρθρου 1 του εν λόγω π.δ. Οι Οργανισμοί Τοπικής Αυτοδιοίκησης (Ο.Τ.Α.), οι ξενοδοχειακές μονάδες, οι οργανωμένες κατασκηνώσεις και όσοι άλλοι εκμεταλλεύονται λουτρικές εγκαταστάσεις είναι πλέον υποχρεωμένοι να προσλαμβάνουν ναυαγοσώστες, να κατασκευάζουν παρατηρητήριο (βάθρο) για κάθε ναυαγοσώστη και να τον εφοδιάζουν με τον απαιτούμενο εξοπλισμό. Με τις ίδιες διατάξεις ρυθμίσθηκαν θέματα που αφορούν στην εκπαίδευση των ναυαγοσωστών και στη χορήγηση αδειών και προβλέφθηκαν οι κυρώσεις για όσους δεν εκπληρώνουν τις σχετικές υποχρεώσεις τους.
      2. Επειδή από τα στοιχεία που τηρούνται στο ΥΕΝ, διαπιστώθηκε ότι η κάλυψη των λουτρικών εγκαταστάσεων με ναυαγοσώστες δεν ανερχόταν στα επιθυμητά επίπεδα, απεστάλη σχετική διαταγή προς τις Λιμενικές Αρχές, να κινήσουν τη διαδικασία επιβολής των προβλεπόμενων κυρώσεων στις περιπτώσεις που διαπιστώσουν παραβάσεις ή μη συμμόρφωση με τη σχετική νομοθεσία.
      3. Το ΥΕΝ εξετάζει σε κάθε περίπτωση τα αποτελέσματα από την εφαρμογή της ισχύουσας νομοθεσίας όσο και τις προτάσεις των ενδιαφερόμενων φορέων, ώστε να προβεί εφόσον απαιτηθεί στην συμπλήρωση ή ακόμη και την τροποποίησή της, με γνώμονα πάντα την προστασία των πολιτών και την βελτίωση του αισθήματος ασφάλειας των λουομένων.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      26. Στην με αριθμό 845/99/16-7-03 ερώτηση/ΑΚΕ του Βουλευτή κ. Απόστολου Ανδρεουλάκου δόθηκε με το υπ’ αριθμ. 142/7-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Α. Ανδρεουλάκος, σας πληροφορούμε τα εξής:
      1. Λόγοι ανάθεσης του ελεγκτικού έργου των κοινοτικών επιδοτήσεων για το ελαιόλαδο και το βαμβάκι σε ιδιωτική εταιρεία είναι οι εξής:
      α). Καθεστώς ελαιολάδου
      Κατά την ελαιοκομική περίοδο 2002/2003, η (ΑΥΜΕΕΕ - Αυτοτελής Υπηρεσιακή Μονάδα-Ελέγχου Ενισχύσεων Ελαιολάδου), προέβη στην ανάθεση. έργου στην ιδιωτική εταιρία GRANT THORNTON Α.Ε. ορκωτών ελεγκτών, με σκοπό την ενδυνάμωση των ελέγχων στο καθεστώς των ενισχύσεων ελαιολάδου, σύμφωνα με τους κανονισμούς της Ε.Ε. και σε συνδυασμό με το ισχύον θεσμικό πλαίσιο (Κ.Υ.Α., εγκυκλίους).
      Ειδικότερα, στο άρθρο 4 παρ. 6 (η) της υπ' αριθμ. 227195/26-2-2002 ΚΥΑ, αναφέρεται ότι «Σε εξαιρετικές περιπτώσεις, μπορεί με αιτιολογημένη απόφαση της Διοικούσας Επιτροπής Ελαιολάδου (Δ.Ε.Ε.) που θα καθορίζει τους σχετικούς όρους, να ανατίθεται η εκπόνηση μελετών και γενικά η εκτέλεση έργων, αναγκαίων για τους σκοπούς της ΑΥΜΕΕΕ, σε νομικά ή φυσικά πρόσωπα που μπορούν να βοηθήσουν στο έργο της, μη αποκλειομένων και των υπαλλήλων αυτής».
      Οι έλεγχοι αυτοί είναι εξειδικευμένοι και διενεργήθηκαν με μικτά συνεργεία, τα οποία συγκροτήθηκαν με όργανα της εταιρίας και υπαλλήλους της ΑΥΜΕΕΕ και περιλάμβαναν ελέγχους στα ελαιοτριβεία, σε παραγωγούς, παραλήπτες ελαιολάδου και πυρηνελαιουργεία.
      Η απόφαση για την ανάθεση σε ιδιωτική εταιρία, έγινε στα πλαίσια της επείγουσας ανάγκης για ενδυνάμωση των ελέγχων καθώς υπήρχε ο κίνδυνος για μεγάλες αποδόσεις στην παραγωγή, που θα είχε ως αποτέλεσμα αφενός την μειωμένη τιμή ενίσχυσης στους παραγωγούς ελαιολάδου και αφετέρου την αναξιοπιστία της χώρας έναντι της Ε.Ε., αναφορικά με την παραχθείσα ποσότητα.
      Οι έλεγχοι αυτοί υλοποιήθηκαν επιτυχώς και παραδόθηκαν αναλυτικές εκθέσεις στη διοίκηση της ΑΥΜΕΕΕ για τα ευρήματα των ελέγχων.
      Επισυνάπτονται οι σχετικές συμβάσεις έργου.
      β) Καθεστώς βάμβακος.
      Ο ΟΠΕΚΕΠΕ προέβη στην ανάθεση έργου στην ιδιωτική εταιρία GRANT THORNTON Α.Ε. ορκωτών ελεγκτών, με σκοπό την διενέργεια εξειδικευμένων ελέγχων στον τομέα του βάμβακος από όργανα της εταιρίας επικουρούμενα από υπαλλήλους του ΟΠΕΚΕΠΕ. Οι έλεγχοι αυτοί αφορούσαν τις εκκοκκιστικές επιχειρήσεις και τους παραγωγούς κατά την παράδοση του συσπόρου βάμβακος, σύμφωνα με τους Κανονισμούς, τις Εθνικές διατάξεις και εγκυκλίους του ΟΠΕΚΕΠΕ .
      Επισυνάπτονται οι σχετικές συμβάσεις έργου.
      2. α) Τα μέλη του Δ.Σ του Ο.Π.Ε.Κ.Ε.Π.Ε. κατά την τελευταία τριετία είναι τα εξής:
      Με την υπ’ αριθμ. 48178/3-9~1999 (Φεκ 1766/20-9-1999) απόφαση Υπουργού Γεωργίας συστάθηκε το Διοικητικό Συμβούλιο του ΟΠΕΚΕΠΕ ως εξής:
      - Σεφεριάδης Ευάγγελος, ως Πρόεδρος
      - Λέκκας Αναστάσιος, ως Αντιπρόεδρος και Αναπληρωτής Προέδρου
      - Βαϊλάκης Στυλιανός, ως Αντιπρόεδρος
      - Τσιρώνης Δημήτριος, ως Γενικός Διευθυντής
      - Λαγούτης Δημήτριος, ως τακτικό μέλος με αναπληρώτρια την Παπαδονικολάκη Μαρία.
      - Παπαδόπουλος Νικ., με αναπληρωτή την Γκουρμούτη Κ. 
      - Δημόπουλος Παύλος, με αναπληρωτή τον Τσιάλτα Ι.
      - Μανωλοπούλου Ευγ., με αναπληρωτή τον Μανιό Γ.
      - Λουκόπουλος Κ., με αναπληρωτή τον Καληρώση Παν.
      - Πούλιος Γεώργιος.
      Με την υπ' αριθμ. 366232/31-5-2001 (ΦΕΚ 708/6-6-2001) απόφαση του Υπ. Γεωργίας τοποθετήθηκε ο 
      - Μπουρδάρας Δημήτριος, ως Γενικός Διευθυντής μετά την υπ' αριθμ. 366231/31-5-2001 απόφαση αποδοχής παραίτησης του Τσιρώνη Δημητρίου.
      Με την υπ' αριθμ. 407399/19-11-2001 (ΦΕΚ 1561/21-11-2001) απόφαση του Υπ. Γεωργίας τροποποιήθηκε η 48178/3-9-1999 (ΦΕΚ 1766/20-9-1999) όμοια, με την οποία ορίσθηκε το προεδρείο ως κάτωθι:
      - Σάγος Αθανάσιος, ως Πρόεδρος
      - Καββαδίας Χρήστος, ως αντιπρόεδρος
      - Γκοτσίδης Χρήστος, ως αντιπρόεδρος
      Με την υπ’ αριθμ. 227173/18-1-2002 (ΦΕΚ 69/28-1-2002) απόφαση του Υπ. Γεωργίας τροποποιήθηκε η 48178/3-9-1999 ΦΕΚ 1766/20-9-1999 όμοια και ορίσθηκε νέο μέλος του Δ.Σ.
      - Σπηλιωτόπουλος Κων/νος, ως τακτικό μέλος με αναπληρώτρια την Παπαδονικολάκη Μαρία.
      Με την υπ’ αριθμ.271585/20-9-2002 (ΦΕΚ 1227/20-9-2002) απόφαση του Υπ. Γεωργίας ορίσθηκε νέο Διοικητικό Συμβούλιο.
      - Σάγος Αθανάσιος, ως Πρόεδρος
      - Κωστής Χρήστος, ως Αντιπρόεδρος
      - Καββαδίας Χρήστος, ως Αντιπρόεδρος και Αναπληρωτής του Προέδρου
      - Ζερβούδης Γεώργιος, ως Γενικός Διευθυντής.
      - Σπηλιωτόπουλος Κων/νος, ως τακτικό μέλος με αναπληρωτή τον Μίσσα Γεώργιο
      - Γλυκός Σταύρος, ως τακτικό μέλος με αναπληρωτή τον Μαργαρίτη Αθανάσιο.
      - Κατσαρού Τερέζα, ως τακτικό μέλος με αναπληρώτρια την Παπαδημητρίου Αλεξάνδρα.
      - Τσούμας Αθανάσιος, ως τακτικό μέλος με αναπληρωτή τον Παπαδόπουλο Νικόλαο.
      - Μπάστας Ερρίκος, ως τακτικό μέλος με αναπληρωτή τον Βλάσση Ιωάννη.
      - Μπενάτος Γεώργιος, ως τακτικό μέλος με αναπληρωτή τον Πούλιο Γεώργιο.
      - Τσικνάκης Γεώργιος, ως τακτικό μέλος με αναπληρωτή τον Τσαγκαλάκη Σπύρο.
      Με την υπ’ αριθμ. 226941/21-4-2003 (ΦΕΚ 499/23-4-2003) απόφαση του Υπ. Γεωργίας τροποποιήθηκε η υπ' αριθμ. 271585/20-9-2002 (ΦΕΚ 1227/20-9-2002) όμοια και ορίσθηκε ο Διευθυντής του Γενικού Λογιστηρίου του Κράτους κ. Λεοντίου Βασίλειος, ως τακτικό μέλος με αναπληρωτή τον κ. Μίσσα Γεώργιο.
      2. β) Μέλη της Διοικούσας Επιτροπής Ελαιολάδου (Δ.Ε.Ε.) της ΑΥΜΕΕΕ
      Σύμφωνα με την υπ' αριθμ. 227195/2002 απόφαση των Υπουργών Εθνικής Οικονομίας και Γεωργίας (ΦΕΚ 265/Β/2002) περί μεταφοράς αρμοδιοτήτων ελέγχου του Οργανισμού, Ελέγχου Ενισχύσεων Ελαιολάδου (Ο.Ε.Ε.Ε.) στην Αυτοτελή Υπηρεσιακή Μονάδα Ελέγχου Ενισχύσεων Ελαιολάδου (ΑΥΜΕΕΕ) του ΟΠΕΚΕΠΕ, Όργανα Διοίκησης είναι:
      α) η Διοικούσα Επιτροπή Ελαιολάδου (Δ.Ε.Ε.)
      β) ο Πρόεδρος της Δ.Ε.Ε., που είναι ο Πρόεδρος του ΟΠΕΚΕΠΕ.
      Η Δ.Ε.Ε. είναι τριμελής με τους αντίστοιχους αναπληρωτές, ο ορισμός των οποίων έγινε με την υπ’ αριθμ. 234178/2002 απόφαση του Υπουργού Γεωργίας (ΦΕΚ 372/Β/2002) αποτελούμενη από:
      -	κ. Αθανάσιο Σάγο, Πρόεδρο.
      -	κ. Κων/νο Στουρνάρα ως τακτικό μέλος, με αναπληρώτρια την κ. Π. Κελλάρη.
      -	κ. Ελένη Περράκη ως τακτικό μέλος, με αναπληρωτή τον Κ. Γ. Περράκη.
      Ο Υφυπουργός
      Φ. ΧΑΤΖΗΜΙΧΑΛΗΣ»
      27. Στην με αριθμό 1209/24-7-03 ερώτηση των Βουλευτών κυρίων Χρήστου Μαρκογιαννάκη, Γεωργίου Γαρουφαλιά, Νικολάου Νικολόπουλου, Γεωργίου Αλογοσκούφη και Σάββα Τσιτουρίδη, δόθηκε με το υπ’ αριθμ. 7017/4/3596/8-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κύριοι Χρ. Μαρκογιαννάκης, Γ. Γαρουφαλιάς, Ν. Νικολόπουλος, Γ. Αλογοσκούφης και Σάββα Τσιτουρίδης, σας γνωρίζουμε ότι το Υπουργείο μας είναι ιδιαίτερα ευαίσθητο στα θέματα της πιστής εκτέλεσης του καθήκοντος των αστυνομικών και της άψογης συμπεριφοράς τους προς τους πολίτες. Σε κάθε δε περίπτωση που καταγγέλλεται ανάρμοστη συμπεριφορά αστυνομικού κατά την εκτέλεση των καθηκόντων του ή όταν ευρίσκεται εκτός διατεταγμένης υπηρεσίας, η υπόθεση εξετάζεται από την Υπηρεσία και εφόσον προκύψουν ευθύνες επιβάλλονται οι προβλεπόμενες ποινές.
      Στο πλαίσιο αυτό, για την αναφερόμενη στην ερώτηση υπόθεση, διετάχθη από την Υπηρεσία η διενέργεια άτυπης έρευνας, σύμφωνα με τη διάταξη του άρθρου 22 του π.δ. 22/1996, για να εξακριβωθεί ή όχι η βασιμότητα των καταγγελλομένων σε υποβληθείσα από το δημοσιογράφο μήνυση σε βάρος των αστυνομικών, για παράβαση των άρθρων 361 και 333 του ποινικού κώδικα και να εκτιμηθεί αν υπήρχαν λόγοι που θα δικαιολογούσαν την άσκηση πειθαρχικής δίωξης σε βάρος τους. Η έρευνα αυτή, που διενεργήθηκε από αστυνομικό διευθυντή, περαιώθηκε και η υπόθεση τέθηκε στο αρχείο από τον Αστυνομικό Διευθυντή Αχαΐας, σύμφωνα με τη διάταξη της παρ. 4 του άρθρου 22 του π.δ. 22/1996, επειδή δεν προέκυψαν στοιχεία ικανά για τη θεμελίωση πειθαρχικού παραπτώματος σε βάρος των εμπλακέντων στην υπόθεση αστυνομικών.
      Πέραν αυτών, σας πληροφορούμε ότι τα περί παρανόμου κρατήσεως του ανωτέρω δεν ανταποκρίνονται στην πραγματικότητα, αφού αυτός συνελήφθη και κρατήθηκε σύμφωνα με τις διατάξεις του κώδικα ποινικής δικονομίας και στα όρια του αυτοφώρου οδηγήθηκε, με τη σχηματισθείσα δικογραφία, στην κ. Εισαγγελέα Πρωτοδικών Αιγίου, η οποία άσκησε σε βάρος του ποινική δίωξη για αντίσταση, σωματική βλάβη και εξύβριση με λόγο και έργο και τον παρέπεμψε σε τακτική δικάσιμο.
      Επίσης δεν ανταποκρίνονται στην πραγματικότητα τα αναφερόμενα περί παρεμπόδισης του δημοσιογράφου να υποβάλει μήνυση σε βάρος αστυνομικών αφού αυτός, όταν αποφάσισε και αφού συμβουλεύτηκε το δικηγόρο του που είχε αφιχθεί στο αστυνομικό κατάστημα, υπέβαλε μήνυση σε βάρος δύο αστυνομικών για παράβαση καθήκοντος, εξύβριση και απειλή. Οι αστυνομικοί δεν συνελήφθησαν διαρκούσης της αυτοφώρου διαδικασίας επειδή η κ. Εισαγγελέας Πρωτοδικών Αιγίου διέταξε να μη συλληφθούν, ενώ η υποβληθείσα σε βάρος τους μήνυση διαβιβάσθηκε ήδη στην ανωτέρω Εισαγγελέα.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      28. Στην με αριθμό 1223/24-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 296/4-9-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Σπηλιωτόπουλoς, για τα θέματα της αρμοδιότητάς μας, σας πληροφορούμε τα εξής:
      Το ΥΠΕΧΩΔΕ κατασκεύασε τη δεκαετία του 70 τα αρδευτικά δίκτυα στο Νομό Ηλείας, έκτασης περίπου 20.000 στρεμμάτων, αλλά δεν προχώρησε στην επέκταση της άρδευσης στο Νομό Αχαΐας, λόγω περιορισμένων οικονομικών δυνατοτήτων.
      Το Υπουργείο Γεωργίας, στα πλαίσια διαχείρισης Υδατικών Πόρων, έχει καταρτίσει Πίνακα εγγειοβελτιωτικών έργων για την ισόρροπη ανάπτυξη της χώρας.
      Παρόλο που το έργο αποτελεί αρμοδιότητα του ΥΠΕΧΩΔΕ, το οποίο είχε εκπονήσει τις σχετικές μελέτες για την άρδευση της Β.Δ. Αχαΐας, το 2001 η Ν.Α. Αχαΐας υπέβαλε αίτημα στο Υπ. Γεωργίας, για ένταξη του έργου σε Πρόγραμμά του.
      Λόγω όμως των περιορισμένων οικονομικών δυνατοτήτων του Προγράμματος Δημοσίων Επενδύσεων (Π.Δ.Ε.) δεν κατέστη δυνατή η αποδοχή του αιτήματος.
      Η διάθεση πιστώσεων στο Πρόγραμμα αυτό γίνεται, κατ’ έτος, από το Υπ. Οικονομίας και Οικονομικών και ανάλογα με το διατιθέμενο ύψος γίνεται η κατανομή στα έργα.
      Οι σχετικές εγκύκλιοι του Υπ. Οικονομίας και Οικονομικών προέβλεπαν την συνέχιση και αποπεράτωση των ήδη ενταγμένων έργων - μελετών στο Πρόγραμμα.
      Δυνατότητα ένταξης του έργου στο Γ΄ ΚΠΣ δεν υπάρχει, καθόσον το έργο αφορά άρδευση νέων εκτάσεων, δαπάνη μη επιλέξιμη για το πρόγραμμα.
      Ο Υπουργός
      Γ. ΔΡΥΣ»
      29. Στην με αριθμό 1278/25-7-2003 ερώτηση του Βουλευτή κ. Δημήτριο Πιπεργιά δόθηκε με το υπ’ αριθμ. 773/7-8-03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 1278/25-7-2003 ερώτηση που κατέθεσε στη Βουλή των Ελλήνων ο Βουλευτής κ. κ. Δ. Πιπεργιάς σας γνωρίζουμε ότι, όπως άλλωστε απαντήσαμε σε πρόσφατη ερώτησή σας, μετά από την πρόταση οικοπέδου στην περιφέρεια του Δήμου Ληλαντίων από τη Νομαρχιακή Αυτοδιοίκηση Εύβοιας, η επιτροπή ελέγχου της καταλληλότητας της «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» πρόκειται να αποφανθεί προσεχώς για την καταλληλότητα του νέου γηπέδου.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      30. Στην με αριθμό 1279/25-7-03 ερώτηση του Βουλευτή κ. Δημήτρη Πιπεργιά δόθηκε με το υπ’ αριθμ. Φ900α/3670/6707/1-8-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1279/25-07-2003 ερώτησης, που κατέθεσε ο Βουλευτής κ. Δημήτρης Πιπεργιάς, με θέμα την λειτουργία του Κέντρου Ελέγχου Πυρομαχικών (ΚΕΠ) στα Κόσκινα του Νομού Ευβοίας, σας γνωρίζουμε τα εξής:
      1. Η παρούσα δύναμη του προσωπικού, το οποίο υπηρετεί στο ΚΕΠ Κοσκίνων είναι τρεις (3) τεχνικοί και έξι (6) φύλακες.
      2. Τα σχέδια επιχειρησιακής αξιοποίησης του ΚΕΠ, πέραν της χρησιμοποιήσεώς του για τον ποιοτικό έλεγχο όπλων και πυρομαχικών που παράγονται από τις Ελληνικές αμυντικές βιομηχανίες (ΕΒΟ και ΠΥΡΚΑΛ) ή αυτών που εισάγονται από το εξωτερικό, είναι ο εκσυγχρονισμός του εξοπλισμού του, αλλά και η χρησιμοποίησή του για σειρά και άλλων εργασιών στο δημόσιο ή ιδιωτικό τομέα και συγκεκριμένα:
      (1) Στον επιστημονικό τομέα σε συνεργασία με τα ανώτατα εκπαιδευτικά ιδρύματα για διπλωματικές ή διδακτορικές εργασίες.
      (2) Στη μετεωρολογία από τη συγκέντρωση μετεωρολογικών στοιχείων της περιοχής.
      (3) Στον ιδιωτικό τομέα για ελέγχους της συμπεριφοράς υλικών και συσκευών σε διάφορες κλιματολογικές συνθήκες θερμοκρασίας (-60 C έως +85 C), υγρασίας κλπ.
      Το ΚΠΕ Κοσκίνων Ευβοίας είναι η μοναδική επίσημη Μονάδα των Ενόπλων Δυνάμεων, η οποία σχεδιάσθηκε να διεκπεραιώνει ποιοτικούς ελέγχους και δοκιμές σε όλα τα είδη των πυρομαχικών που διαθέτουν σήμερα οι ΕΔ, καθώς και να διενεργεί δοκιμές οπλικών συστημάτων και φυσικούς ελέγχους πυρομαχικών και ως εκ τούτου αποτελεί Μονάδα υψίστης σπουδαιότητας για τις ΕΔ,
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      31. Στην με αριθμό 1282/25-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 7017/4/3601/ 8-8-2003 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Π. Μαντούβαλος, σας γνωρίζουμε ότι η επίλυση των προβλημάτων που αντιμετωπίζουν οι Υπηρεσίες και το προσωπικό του Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής, οικονομικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του, για την αποτελεσματικότερη πυροπροστασία όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
      Σε συνεργασία με τις συνδικαλιστικές ενώσεις του προσωπικού εξετάζονται από το Υπουργείο μας τα προβαλλόμενα δίκαια θεσμικά και οικονομικά αιτήματά τους και σε όσα δεν έχουν δοθεί λύσεις καταβάλλονται συντονισμένες προσπάθειες, ώστε να αντιμετωπισθούν, σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες.
      Ειδικότερα, σε ό,τι αφορά τα οικονομικά αιτήματα του ανωτέρω προσωπικού, παρά τα σημαντικά βήματα που έγιναν τα τελευταία χρόνια, με αποτέλεσμα τη βελτίωση της οικονομικής θέσης του, πρόθεση της κυβέρνησης είναι η εξέτασή τους από κοινού με αυτά του αστυνομικού προσωπικού, μέσα από το διάλογο, τον οποίο, από πλευράς μας, είμαστε διατεθειμένοι να συνεχίσουμε με τις συνδικαλιστικές ενώσεις και η θετική αντιμετώπισή τους, αλλά σε συγκεκριμένα εύλογα πλαίσια που επιβάλλουν οι δυνατότητες της οικονομίας, σε συνεργασία βεβαίως και με το συναρμόδιο Υπουργείο Οικονομίας και Οικονομικών.
      Σχετικά με την υπερεργασία του προσωπικού, σας πληροφορούμε ότι, από την ισχύουσα νομοθεσία, δεν προβλέπεται η καταβολή αποζημίωσης στο πυροσβεστικό προσωπικό που έχει απασχοληθεί πέραν του προβλεπομένου ωραρίου εργασίας. Ωστόσο, πρέπει να επισημάνουμε ότι αυτό, σύμφωνα με την ισχύουσα νομοθεσία, απασχολείται 37 1/2 ώρες εβδομαδιαίως, σε πενθήμερη βάση και για την απασχόλησή του την έκτη ημέρα καταβάλλεται αποζημίωση, ενώ, στις περιπτώσεις υπέρβασης του ωραρίου λόγω αυξημένων υπηρεσιακών αναγκών, χορηγείται ο ανάλογος ελεύθερος χρόνος με ημερήσιες αναπαύσεις.
      Σε ό,τι αφορά το θέμα της κάλυψης των ελλειμμάτων σε προσωπικό των πυροσβεστικών Υπηρεσιών, σας πληροφορούμε ότι αυτό αντιμετωπίζεται, σταδιακά, στα πλαίσια των προσλήψεων προσωπικού που προκηρύσσονται κατ' έτος. Ήδη, για το τρέχον έτος, έχει προγραμματισθεί η πρόσληψη 300 πυροσβεστών και έχουν εγκριθεί οι απαιτούμενες πιστώσεις, ενώ πρέπει να σημειωθεί ότι κάθε χρόνο, για την κάλυψη των αυξημένων αναγκών της αντιπυρικής περιόδου, προσλαμβάνεται ικανός αριθμός προσωπικού εποχικής απασχόλησης.
      Τέλος, τα θέματα που αφορούν της ουσιαστική λειτουργία του θεσμού των Διοικήσεων Νομών και την καλύτερη λειτουργία των γραφείων Πυρασφάλειας θα εξετασθούν από το Αρχηγείο Πυροσβεστικού Σώματος, ενώ ο περαιτέρω εκσυγχρονισμός του θεσμικού πλαισίου των κρίσεων-προαγωγών των αξιωματικών του Πυροσβεστικού Σώματος μελετάται από επιτροπή που έχει συγκροτηθεί στο Αρχηγείο, για το σκοπό αυτό.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      32. Στην με αριθμό 1286/25-7-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. Φ. 900 α/3671/6708/6-8-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1286/25-7-2003 ερώτησης, που κατέθεσε ο Βουλευτής κ. Πέτρος Μαντούβαλος, με θέμα την προμήθεια των πιστολιών της ΕΛ.ΑΣ από την ΕΒΟ Α.Ε, σας γνωρίζουμε τα εξής
      1. Η ΕΒΟ υπέβαλλε με σχετικό έγγραφο προσφορά στο ΥΠΕΘΑ, σύμφωνα με τις απαιτήσεις του RFQ. Στη συνέχεια, ακολούθησε επιχειρησιακή και τεχνική αξιολόγηση των δειγμάτων πιστολιών τεσσάρων εταιρειών, επιλογή των τεχνικώς αποδεκτών από την αρμόδια επιτροπή του ΥΠΕΘΑ/Γ/ΔΑΕ και, τελικώς, άνοιγμα των οικονομικών προσφορών.
      Από όλες τις συμμετέχουσες εταιρείες που προκρίθηκαν από τις τεχνικές και επιχειρησιακές αξιολογήσεις ζητήθηκαν βελτιωμένες προσφορές, οι οποίες ήταν σύμφωνες όσον αφορά την επίτευξη της ΕΠΑ σε ποσοστό τουλάχιστον 45% κάτι που προκύπτει και από την αξιολόγηση που πραγματοποίησε η ΕΒΟ.
      Μετά την υποβολή των βελτιωμένων προσφορών (BAFO) στο ΥΠΕΘΑ/Γ ΔΑΕ από την ΕΒΟ, η αρμόδια επιτροπή, με βάση τον τύπο της ανοιγμένης τιμής, εισηγήθηκε την επιλογή του μειοδότη στην ιεραρχία του ΥΠΕΘΑ. Επομένως, από την όλη διαδικασία, η οποία ακολουθήθηκε, προκύπτει ότι τηρήθηκαν τα διαλαμβανόμενα στο σχετικό RFQ.
      2. Οι διευκρινιστικές επιστολές δεν ελήφθησαν υπόψη, διότι κρίθηκαν από την ΕΒΟ και την ΓΔΑΕ ως αντιπροσφορές, καθώς εστάλησαν μετά το BAFO και την υποβολή προσφορών της ΕΒΟ στην ΓΔΑΕ. Τα αναγραφόμενα σ’ αυτές από υποψήφιους προμηθευτές θα μπορούσαν να είχαν συμπεριληφθεί στην προσφορά τους και όχι μετέπειτα με την μορφή επιστολής.
      3. Οι θήκες είναι συνοδευτικό υλικό, το οποίο δεν παράγουν οι κατασκευαστές πιστολιών. Για το λόγο αυτό η ΕΒΟ έκανε δημόσιο διαγωνισμό και οι θήκες αξιολογήθηκαν ξεχωριστά από την αρμόδια επιτροπή του ΥΠΕΘΑ τονίζεται, ότι και οι εταιρείες που κατασκευάζουν πιστόλια συνήθως προμηθεύονται τις θήκες από άλλες εταιρείες που ασχολούνται με αυτό.
      4. Διευκρινίζεται, ότι η προμήθεια των πιστολιών δεν είχε ως σκοπό την κάλυψη των αναγκών των ανδρών της ΕΛ.ΑΣ κατά τη διάρκεια των Ολυμπιακών Αγώνων. Οι άνδρες της ΕΛ.ΑΣ, κατά τη διάρκεια των Ολυμπιακών Αγώνων, θα φέρουν τον ίδιο τύπο πιστολιού με αυτόν που χρησιμοποιούν και σήμερα.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      33. Στην με αριθμό 1304/139/25-7-03 ερώτηση/ΑΚΕ του Βουλευτή κ. Παναγιώτη Λαφαζάνη δόθηκε με το υπ’ αριθμ. 14909/11-8-03 έγγραφο από τον Υφυπουργό Ανάπτυξης ακόλουθη απάντηση:
      «Σε απάντηση της παραπάνω ερώτησης/ΑΚΕ που κατέθεσε ο βουλευτής κ. Π. Λαφαζάνης, σας πληροφορούμε τα εξής:
      Το θέμα του ελέγχου του ολοκληρωθέντος επενδυτικού σχεδίου της BDF HELLAS ΑΕ εξετάστηκε από τη Γνωμοδοτική Επιτροπή στις 9-7-03, η οποία ομόφωνα γνωμοδότησε υπέρ της επιβολής προστίμου ύψους 74.748,02 ευρώ, συμπεριλαμβανομένων και των τόκων, σύμφωνα με τις διατάξεις του Ν. 1892/90, λόγω της μείωσης του απασχολούμενου προσωπικού που διαπιστώθηκε από το Όργανο Ελέγχου της 5-4-02.
      Η υπογραφή των πρακτικών της συγκεκριμένης Γνωμοδοτικής Επιτροπής εκκρεμεί και για το λόγο αυτό δεν είναι δυνατή η προσκόμισή τους.
      Ο Υφυπουργός
      ΑΛΕΞΑΝΔΡΟΣ ΚΑΛΑΦΑΤΗΣ»
      34. Στην με αριθμό 1326/25-7-03 ερώτηση του Βουλευτή κ. Μιχαήλ Καρχιμάκη δόθηκε με το υπ’ αριθμ. Β13-356/20-8-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 1326/25-703 ερώτηση, που κατέθεσε στη Βουλή των Ελλήνων ο Βουλευτής κ Μιχ. Καρχιμάκης, με θέμα « Αυξημένες τιμές βενζίνης στην Κρήτη», σας γνωστοποιούμε τα ακόλουθα:
      Από το έτος 1992 με το Ν. 2008 οι τιμές των υγρών καυσίμων διαμορφώνονται ελεύθερα από τους ασκούντες την εμπορία τους.
      Από την παρακολούθηση της εξέλιξης των τιμών των υγρών καυσίμων εκ μέρους των υπηρεσιών του Υπουργείου Ανάπτυξης (Τομέας Εμπορίου) έχουν πράγματι διαπιστωθεί κάποια προβλήματα διαμόρφωσης υψηλών τιμών καταναλωτή, σε νησιωτικές κυρίως περιοχές μεταξύ των οποίων και στην Κρήτη, που οφείλονται κατά βάση σε μη ικανοποιητική λειτουργία του ανταγωνισμού.
      Πρόσφατα ψηφίσθηκε και ο νόμος πλαίσιο 3054/02, με στόχο τη ριζική αναμόρφωση της πετρελαϊκής πολιτικής, σε όλα τα στάδια διακίνησης των πετρ/δών προϊόντων.
      Με τις Υπουργικές Αποφάσεις που πρόκειται να εκδοθούν, κατ' εξουσιοδότηση του προαναφερόμενου νόμου, πιστεύεται ότι θα ομαλοποιηθεί η αγορά και θα συγκρατηθούν οι τιμές προς όφελος του καταναλωτή, αλλά και προς όφελος της εθνικής οικονομίας εν γένει.
      Ο Υφυπουργός
      ΚΙΜΩΝ ΚΟΥΛΟΥΡΗΣ»
      35. Στην με αριθμό 1333/28-7-03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ. 36623/19-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Π. Αδρακτά, σας ενημερώνουμε ότι από το πρόγραμμα ΣΑΤΑ έτους 2003 προωθείται η επιχορήγηση του Δήμου Φολόης, με το ποσό των 80.000,00 €, για την επισκευή και συντήρηση σχολικών κτιρίων της αρμοδιότητάς του.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»)
      	ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 14 Νοεμβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 του Καν. Βουλής)
      1.- Η με αριθμό 207/11-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου για τη συνέχιση του θεσμού της «Ολυμπιακής Παιδείας», τη διασφάλιση των θέσεων εργασίας των καθηγητών κλπ..
      2.- Η με αριθμό 212/11-11-2003 επίκαιρη ερώτηση του Βουλευτή της Νέας Δημοκρατίας κ. Μιχάλη Χαλκίδη προς τους Υπουργούς Οικονομίας και Οικονομικών, Γεωργίας, σχετικώς με την εκποίηση ακίνητης περιουσίας και εγκαταστάσεων της Ένωσης Αγροτικών Συνεταιρισμών Αλεξάνδρειας από την Αγροτική Τράπεζα κλπ.
      3.- Η με αριθμό 215/11-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με δημοσιεύματα του Τουρκικού Τύπου αναφερόμενα σε μυστικές συνομιλίες μεταξύ Ελλάδας-Τουρκίας για τα θέματα του Αιγαίου κ.λ.π..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 208/11-11-2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Πρόνοιας, σχετικώς με τον εκσυγχρονισμό και την επέκταση των χειρουργείων του Βενιζέλειου και Πανάνειου Γενικού Νοσοκομείου Ηρακλείου κλπ.
      2.- Η με αριθμό 211/11-11-2003 επίκαιρη ερώτηση του Βουλευτή της Νέας Δημοκρατίας κ. Νικολάου Στριφτάρη προς τον Υπουργό Εθνικής Παιδείας και Θρησκευμάτων, σχετικώς με την ίδρυση μεταπτυχιακού τμήματος στο Τμήμα Βαλκανικών Σπουδών Φλώρινας.
      3.- Η με αριθμό 216/11-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, σχετικώς με την καθυστέρηση υλοποίησης των εξαγγελθέντων μέτρων για τους σεισμοπαθείς της Λευκάδας κλπ.
      4.- Η με αριθμό 219/11-11-2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις καθυστερήσεις στις μελέτες κατασκευής εθνικών οδικών έργων στην Εύβοια κλπ.
      
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 201/10-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κοσμά Σφυρίου προς τον Υπουργό Ανάπτυξης, σχετικώς με το διαγωνισμό κατασκευής μονάδας παραγωγής ηλεκτρικής ενέργειας στη νότια Ρόδο. 
      Η επίκαιρη ερώτηση του κ. Κοσμά Σφυρίου έχει ως εξής:
      «Είναι γνωστό ότι οι ανάγκες του νησιού της Ρόδου σε ηλεκτρική ενέργεια είναι μεγάλες και διαρκώς αυξανόμενες. 
      Σε πρόσφατη ειδική συνεδρίαση του Νομαρχιακού Συμβουλίου Δωδεκανήσου (στην οποία είχαν προσκληθεί τόσο η ΡΑΕ όσο και η ΔΕΗ) διεκτραγωδήθηκε η κατάσταση που τείνει να διαμορφωθεί και τονίστηκε η επείγουσα ανάγκη να κατακυρωθεί ο σχετικός διαγωνισμός της ΡΑΕ. 
      Επειδή ο διαγωνισμός για την κατασκευή μονάδας παραγωγής ηλεκτρικής ενέργειας στη νότια Ρόδο βρίσκεται σε εξέλιξη επί δύο (τουλάχιστον) χρόνια και επειδή ήδη από τον επόμενο χρόνο, στην περίοδο αιχμής, η τουριστική Ρόδος θα βυθίζεται στο σκοτάδι, λόγω διακοπών ηλεκτρικού ρεύματος, ερωτάται ο Υπουργός Ανάπτυξης τι θα πράξει, προκειμένου να αναδειχθεί οποιοσδήποτε και οπωσδήποτε ανάδοχος από τον προαναφερθέντα διαγωνισμό, ώστε επειγόντως να αρχίσει η κατασκευή της μονάδας».
      Θα απαντήσει ο Υπουργός Ανάπτυξης κ. Άκης Τσοχατζόπουλος.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, η διαδικασία του διαγωνισμού ανάδειξης μειοδότη, ώστε να καλυφθεί η κατασκευή νέας ενεργειακής μονάδας στη Ρόδο, έληξε. Μάλιστα υπήρξε μια ευτυχής σύμπτωση, διότι ολοκληρώθηκε η διαδικασία μόλις προχθές και έτσι χθες μπορέσαμε να ανακοινώσουμε και δημόσια ότι με βάση την αξιολόγηση της ΡΑΕ και του νομικού συμβούλου ο διαγωνισμός εκρίθη άγονος. 
      Διότι σύμφωνα με τη γνωμοδότηση της ρυθμιστικής αρχής, τόσο η προσφορά της ΔΕΗ ήταν υποκοστολογημένη, όσο οι προσφορές των υπολοίπων ιδιωτών που έλαβαν μέρος στο διαγωνισμό ήταν υπερκοστολογημένες. 
      Με βάση τη διαπίστωση αυτή του συμβούλου, που είναι η ρυθμιστική αρχή, το Υπουργείο, ο Υπουργός στην προκειμένη περίπτωση, λαμβάνοντας υπόψη και τη γνωμοδότηση του Νομικού Συμβούλου του Υπουργείου -που γνωμοδότησε ότι στην περίπτωση που σε μη διασυνδεδεμένη περιοχή διεθνής διαγωνισμός καταλήξει άγονος- έχει την ευθύνη και είναι μονόδρομος να αναθέσει στη ΔΕΗ ΑΕ. 
      Έτσι λοιπόν, με βάση την απόφαση που πήρε το Υπουργείο χθες, αναθέτουμε πλέον στην ΔΕΗ ΑΕ. την κατασκευή της μονάδας στη Ρόδο -όπου πράγματι ο διαγωνισμός είναι σε εξέλιξη εδώ και δύο χρόνια- και απορρίπτεται η προσφορά τόσο της ΡΟΔΟΣ ΔΕΗ ΑΕ, που ήταν η θυγατρική εταιρία της ΔΕΗ που είχε λάβει μέρος στο διαγωνισμό, όσο και οι προσφορές των άλλων δύο εταιριών που έλαβαν μέρος.
      Θα ήθελα να πω ότι η οριστική λύση στο πρόβλημα της ηλεκτροδότησης σε μόνιμη βάση για τη Ρόδο είναι, αν θέλετε, ένα θετικό στοιχείο σε μια διαδικασία που ξεκίνησε πριν δύο χρόνια και αφορούσε παράλληλα τη Ρόδο και την Κρήτη. Ήταν η πρώτη φορά που η ρυθμιστική αρχή προχώρησε να κάνει διεθνή διαγωνισμό. Όπως καταλαβαίνετε αυτό είχε και καθυστερήσεις, διότι πρώτη φορά μια νέα ρυθμιστική αρχή, όταν προχωρεί να διοργανώσει και απαραίτητες προϋποθέσεις ώστε ένας διαγωνισμός διεθνούς εμβέλειας να έχει επιτυχία, χρειάζεται κάποιο περισσότερο χρόνο. Έγινε συζήτηση με συμβούλους, οι οποίοι προσελήφθησαν γι΄ αυτή τη διαδικασία και επίσης συζήτηση με τους φορείς, διότι υπήρχε μεγάλο θέμα αναφορικά με το καύσιμο που θα χρησιμοποιηθεί στην προκειμένη περίπτωση. 
      Εν πάση περιπτώσει, όλα αυτά έληξαν. Έχουμε ένα θετικό αποτέλεσμα και χαίρομαι διότι οι πολίτες της Ρόδου, αλλά ελπίζω και ο κύριος συνάδελφος, να είναι ικανοποιημένοι από την εξέλιξη αυτή. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σφυρίου έχει το λόγο. 
      ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
      Κύριε Υπουργέ, όπως είπατε πριν από λίγο, εγώ θέλω να εκφράσω την ικανοποίησή μου για το γεγονός της απόφασης που πήρατε να ανατεθεί το έργο. Διότι, όπως γράφω και στην ερώτησή μου, εκείνο το οποίο ενδιέφερε τους πολίτες είναι να υπάρξει ανάδοχος και μάλιστα το ταχύτερο δυνατό. 
      Δεν μπορούσαμε και δεν είχαμε και κανένα δικαίωμα να παρέμβουμε με οποιονδήποτε τρόπο στον διαγωνισμό, τον οποίο έκανε η ΡΑΕ, για να δώσει σε οποιονδήποτε την ανάθεση της κατασκευής του εργοστασίου. Όμως οι ανάγκες είναι τόσο επιτακτικές, που μας επέβαλαν να επιμείνουμε στο ότι θα έπρεπε να προκύψει το ταχύτερο δυνατό ανάδοχος.
      Το γεγονός ότι ο διαγωνισμός κατέληξε ως άγονος, όπως αποφασίστηκε, με βάση τα στοιχεία που παραθέσατε προηγουμένως στην Εθνική Αντιπροσωπεία, ασφαλώς θα ήταν μία κακή εξέλιξη αν δεν προχωρούσατε αμέσως στην ανάθεση. Γιατί εκείνο που μας ενδιαφέρει είναι το ταχύτερο δυνατόν να κατασκευαστεί το εργοστάσιο. Και φοβούμαι ότι, εάν τελικά αυτός ο διαγωνισμός έμπλεκε σε ατέρμονες δικαστικές διαδικασίες με προσφυγές και αντιπροσφυγές, δεν θα βλέπαμε εργοστάσιο για πολλά χρόνια.
      Χαίρομαι λοιπόν με το γεγονός ότι τελικά ανατίθεται, με την απόφασή σας, στη ΔΕΗ και σας παροτρύνω, κύριε Υπουργέ, να δώσετε ρητή εντολή –να έρθει δηλαδή το Υπουργείο σε συνεργασία με τη ΔΕΗ- να επιταχυνθούν οι ρυθμοί έναρξης των εργασιών, διότι οι ανάγκες είναι τόσο επιτακτικές που η ΔΕΗ θα βρεθεί στη δύσκολη θέση να βρει τρόπους να τις καλύψει στο μεταβατικό αυτό διάστημα, μέχρις ότου λειτουργήσει το νέο εργοστάσιο. 
      Δεν χρειάζεται να πω περισσότερα πράγματα, κύριε Πρόεδρε. Πιστεύω ότι θα έχουμε μια διαβεβαίωση από πλευράς Υπουργού ότι θα γίνει το μέγιστο δυνατό, από την πλευρά της Κυβέρνησης, ώστε η Δημόσια Επιχείρηση Ηλεκτρισμού να αρχίσει τάχιστα τις εργασίες και να έχουμε την ολοκλήρωση του εργοστασίου το ταχύτερο δυνατό. 
      ΠΡΟΕΔΡΕΥΩΝ (Κωνσταντίνος Βρεττός): Ο κύριος 	Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κύριοι συνάδελφοι, όπως είπα προηγουμένως, στη  ΔΕΗ ΑΕ πλέον έχει ανατεθεί η ευθύνη κατασκευής της συγκεκριμένης μονάδας στη Ρόδο, που θα καλύπτει τις ανάγκες του νησιού. Ξεφεύγουμε έτσι από το συγκεκριμένο διαγωνισμό στον οποίο είχε λάβει μέρος μια θυγατρική εταιρία της ΔΕΗ, η «Ρόδος ΔΕΗ ΑΕ» και η οποία είχε καταθέσει, σύμφωνα με την αξιολόγηση της ρυθμιστικής αρχής που γνωμοδοτεί επί του διαγωνισμού, μια  και εκείνη τον είχε προκηρύξει, τη διαπιστωθείσα υποκοστολόγηση η οποία είχε πραγματοποιηθεί από τη μεριά της θυγατρικής εταιρίας. Έτσι φεύγουμε πλέον από το διαγωνισμό, ο οποίος κηρύσσεται άγονος και ως εκ τούτου η ευθύνη ανατίθεται αποκλειστικά στη ΔΕΗ ΑΕ η οποία έχει και την ευθύνη για τους μη διασυνδεδεμένους χώρους της πατρίδας μας, σε σχέση με την ηλεκτρική ενέργεια.
      Έτσι και αλλιώς η ΔΕΗ έχει και θα συνεχίσει να έχει την ευθύνη για την κάλυψη των αναγκών όλων των νησιών. Τώρα λοιπόν επιφορτίζεται επιπρόσθετα με την ευθύνη άμεσης υλοποίησης του συγκεκριμένου διαγωνισμού, ο οποίος κατέληξε με αυτόν τον τρόπο, χωρίς όμως να λάβουμε υπόψη την πρόταση του διαγωνισμού. Αυτό σημαίνει ότι η ΔΕΗ πλέον έχει το «πράσινο φως» να προχωρήσει στην κατασκευή, κάτι το οποίο σας ενδιαφέρει και να είστε βέβαιοι ότι και το Υπουργείο, αλλά και  η ΔΕΗ θα επιληφθούν το γρηγορότερο δυνατό να υλοποιηθεί αυτό το έργο γιατί το έχουμε ανάγκη να μειώσουμε την αδυναμία, αν θέλετε, η οποία υπάρχει, επαρκούς τροφοδοσίας όλων των νησιών της Ελλάδας με επαρκή ενέργεια. Η κατασκευή ξεχωριστού εργοστασίου στη Ρόδο μας λύνει ένα πολύ μεγάλο πρόβλημα και ελπίζω γρήγορα να ακολουθήσει και η κατάληξη του διαγωνισμού στην Κρήτη, που θα είναι και αυτό ένα σημαντικό μέτρο ενίσχυσης της ενεργειακής διαχείρισης στη χώρα μας. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, αν δεν έχετε αντίρρηση θα συζητήσουμε τώρα την τέταρτη με αριθμό 204/10-11-2003 επίκαιρη ερώτηση του δεύτερου κύκλου της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη, σχετικώς με την τουριστική προβολή της Αθήνας και της Θεσσαλονίκης στο εξωτερικό κλπ., που είναι αρμοδιότητος και πάλι του Υπουργού Ανάπτυξης.
      Συμφωνεί το Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Το Σώμα συνεφώνησε.
      Προχωρούμε λοιπόν στη συζήτηση της ερώτησης.
      Η επίκαιρη ερώτηση της κ. Ασημίνας Ξηροτύρη – Αικατερινάρη έχει ως εξής:
      «Δραματική μείωση της τουριστικής κίνησης το οκτάμηνο Ιανουαρίου-Αυγούστου του 2003, η οποία οφείλεται στην ανυπαρξία τουριστικής προβολής της Αθήνας και της Θεσσαλονίκης στο εξωτερικό.
      Σύμφωνα με τα στοιχεία της Ένωσης Ξενοδόχων, στη μεν Αττική κατά το διάστημα αυτό η πτώση των διανυκτερεύσεων φτάνει το 12,5%, που μεταφράζεται σε απώλεια εσόδων 25-30 εκατομμυρίων ευρώ, στη δε Θεσσαλονίκη στο ίδιο διάστημα η μείωση ανήλθε σε 10%, ποσοστό που προστέθηκε σε μία μείωση 2,5% του 2002. 
      Επιπλέον, οι προσδοκίες για αυξημένη κίνηση κατά την προ-ολυμπιακή περίοδο διαψεύστηκαν και οι πληρότητες της Αττικής υπολείπονται των αντιστοίχων του Σίδνεϋ κατά 15%-20%. Αιτίες: η ασυνέπεια της τουριστικής πολιτικής και η έλλειψη προβολής και στήριξης του τουριστικού προϊόντος.
      Η Αθήνα είναι η μοναδική ευρωπαϊκή πρωτεύουσα, η οποία στερείται Γραφείου Τουριστικών Πληροφοριών, δεν διαθέτει ούτε το στοιχειώδες πληροφοριακό υλικό και υπάρχει αδυναμία σύνδεσης του τουριστικού προϊόντος και των Ολυμπιακών του 2004.
      Το ποσό των 9 εκατομμυρίων ευρώ είναι πλέον σαφές ότι δεν αρκεί. Απαιτείται η επαρκής χρηματοδότηση του προγράμματος τουριστικής προβολής της χώρας στο εξωτερικό.
      Ερωτάται ο κύριος Υπουργός: 
      -Πού εξειδικεύονται οι ανάγκες για τουριστική προβολή των δύο πόλεων στο πρόσφατα διακηρυχθέν στρατηγικό σχέδιο ανάπτυξης 2004-2010;
      -Με ποιους μηχανισμούς και κυρίως βάσει ποιου χρηματοδοτικού προγράμματος θα αντιστραφεί η πτωτική πορεία του τουρισμού σε Αθήνα και Θεσσαλονίκη;»
      Ο Υπουργός Ανάπτυξης κ. Τσοχατζόπουλος έχει το λόγο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, ευχαριστώ τη συνάδελφο για την ερώτηση.
     Θα ήθελα πρώτα απ΄ όλα να απαντήσω ότι αναμφισβήτητα στο στρατηγικό σχέδιο ανάπτυξης 2004-2008 για τον τουρισμό, που συζήτησε πρόσφατα η διυπουργική επιτροπή, υπήρξαν σαφείς αποφάσεις για αλλαγές, μεταρρύθμιση και νέα δεδομένα στην πολιτική με την οποία αντιμετωπίζουμε την εξέλιξη του ελληνικού τουρισμού για τα επόμενα χρόνια.
      Μεταξύ των μεγάλων αλλαγών και μεταρρυθμίσεων που έχουμε προχωρήσει είναι η διασφάλιση επαρκούς χρηματοδότησης στον επικοινωνιακό τομέα, έτσι ώστε για τα επόμενα πέντε χρόνια να εξασφαλιστεί ποσό 150 εκατομμυρίων ευρώ, το οποίο με ένα ειδικό πρόγραμμα οικονομικής εξασφάλισης, σε συνεργασία με το Υπουργείο Οικονομίας και Οικονομικών και την Εταιρία Τουριστικών Ακινήτων (ΕΤΑ), εξασφαλίζουμε για τον τουρισμό. 
      Επομένως, το πρόγραμμα προβολής του ελληνικού τουρισμού για τα επόμενα πέντε χρόνια είναι εξασφαλισμένο με αυτό το υψηλό ποσό, γεγονός που σημαίνει ότι τουλάχιστον 30% παραπάνω διαφήμιση θα μπορέσει να πραγματοποιηθεί τον επόμενο χρόνο το 2004.
      Φέτος η χρονιά –απαντώντας στο ερώτημά σας- έχει σε εξέλιξη μια σειρά από παρεμβάσεις που οδηγούν στη νέα τουριστική προβολή της χώρας. Μάλιστα πρόσφατα εγκρίθηκε ο διεθνής διαγωνισμός για τη διαφήμιση της χρονιάς 2004 και περιμένουμε μέσα στον επόμενο μήνα να βγει στη δημοσιότητα. Επιπλέον, υπάρχει ειδικός διαγωνισμός για την Περιφέρεια Αττικής που προωθήθηκε από τον ΕΟΤ και υπάρχει και από την ίδια την περιφέρεια πρόγραμμα διαφήμισης για την Αττική που είναι σε εξέλιξη.
      Με βάση την ερώτησή σας θέλω να τονίσω ότι αρμόδιες βέβαια για την τουριστική προβολή των περιοχών –άρα και για την Αθήνα και τη Θεσσαλονίκη- είναι οι νομαρχιακές επιτροπές τουριστικής προβολής που έχουν σκοπό τον καταρτισμό προγραμμάτων τουριστικής προβολής τόσο στην Ελλάδα όσο και στο εξωτερικό καθώς και την εκτέλεσή τους.
      Ο ΕΟΤ πληρώνει 50% των μέσων που διαθέτει για κάθε μια περιοχή. Φέτος έχουμε προβλέψει περίπου τριάμισι εκατομμύρια ευρώ υποστήριξη των νομαρχιακών επιτροπών για την τουριστική προβολή των περιοχών τους. Ειδικά μάλιστα βλέπω εδώ ότι πέρα από τα προγράμματα για την Περιφέρεια Αττικής, πέρα από τα προγράμματα συνεργασίας ΕΟΤ και ΟΕΑ Αθηνών 2004 για το κοινό πρόγραμμα προβολής και μάρκετινγκ των Αγώνων για το 2004 το οποίο είναι επίσης σε εξέλιξη. 
      Είχε υπάρξει συνεργασία με τηλεοπτικά δίκτυα για δωρεάν τηλεοπτική διαφημιστική προβολή -τόσο με το αμερικάνικο κανάλι NBC όσο και με το αυστραλέζικο NET WORK AUSTRALIA- της χώρας μας διάρκειας τετρακοσίων ωρών, που θα ξεκινήσει ένα χρόνο πριν από την έναρξη των Ολυμπιακών Αγώνων. Άρα, λοιπόν, από φέτος το φθινόπωρο θα ξεκινήσει κάτι, το οποίο μας ενδιαφέρει.
      Στο ΕΠΑΝ Αττικής έχουν ενταχθεί τριάμισι εκατομμύρια ευρώ για την προβολή εν όψει των Ολυμπιακών Αγώνων 2004 και πρόκειται να ξεκινήσει, όπως σας είπα προηγουμένως, η διαδικασία αυτών των διαφημιστικών προγραμμάτων, ώστε αυτά τα ποσά να είναι καλυμμένα.
      Επίσης, για τη Θεσσαλονίκη προβλέπουμε υποστήριξη στο πρόγραμμα της νομαρχιακής επιτροπής. Εξάλλου, όπως θυμάστε, το ανακοίνωσα πάνω στη Θεσσαλονίκη, όταν ο νομάρχης είπε ότι δημιούργησε μια νομαρχιακή επιτροπή τουρισμού για προβολή τουρισμού της περιοχής του και θα συμμετάσχει και σε αυτή την περίπτωση κεντρικά το Υπουργείο με υποστήριξη μέσα από τον ΕΟΤ και σχετικού ποσού που προβλέπεται σ’ όλες τις νομαρχίες.
      Αυτά, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, το λόγο έχει η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, σας περιέγραψα με την ερώτησή μου μια άσχημη κατάσταση για τον τουρισμό στη χώρα μας, γι’ αυτό το εθνικό προϊόν της οικονομίας μας. Και σ’ αυτό δεν μου δώσατε απάντηση. Δεν μου δώσατε απάντηση στο δεύτερο ερώτημά μου για το πώς θα ανατρέψουμε αυτή την κατάσταση. Το να είμαστε ένα χρόνο πριν τους Ολυμπιακούς Αγώνες και να έχουμε πτώση του τουρισμού και ιδιαίτερα στην Αθήνα και στη Θεσσαλονίκη κατά 10% με 12% -τουλάχιστον κατά τις ανακοινώσεις των ξενοδόχων της Αττικής- είναι κάτι που πρέπει να σας ανησυχήσει ιδιαίτερα και μας ανησυχεί και εμάς.
      Η Ελλάδα ετοιμάζεται για τους Ολυμπιακούς Αγώνες, επενδύονται σημαντικά ποσά, βελτιώνονται κυρίως οι ξενοδοχειακές εγκαταστάσεις, αλλά δεν υπάρχει πραγματικά προβολή και δεν έγινε το 2003, διότι και το κονδύλιο ήταν μικρό και η καθυστέρηση ήταν μεγάλη. Από την άλλη πλευρά τα κονδύλια, τα οποία προβλέπονται για το 2004, δηλαδή, τα εννιά εκατομμύρια ευρώ, είναι ένα ποσό κατ’ εμάς ανεπαρκέστατο.
      Όσον αφορά το θέμα της Θεσσαλονίκης θέλω να πω ότι η Θεσσαλονίκη επί σειρά ετών δεν υπέβαλε κάποιο πρόγραμμα και αυτό πράγματι ήταν απαράδεκτο. Σας υπέβαλε όμως ένα πρόγραμμα η Νομαρχιακή Αυτοδιοίκηση 600.000 ευρώ και εσείς τελικά εγκρίνατε μόλις το ποσό των 70.000 ευρώ. Είναι δυνατόν με 70.000 ευρώ ένα πρόγραμμα τουριστικής προβολής της Θεσσαλονίκης να μπορεί να βγει πέρα; Δεν είναι δυνατόν να γίνουν αυτά τα πράγματα. 
      Από την άλλη πλευρά τα πράγματα δυσκολεύουν ακόμα περισσότερο. Το μήνα Σεπτέμβριο, κατά τη δήλωση πάλι των ξενοδόχων Αττικής, η μείωση έχει φτάσει στο 26% και η αντίστροφη μέτρηση με τα στοιχεία τα οποία μου δώσατε στην απάντησή σας, με αυτό το μακροχρόνιο πρόγραμμα δεν θα αρχίσει για το 2004 σε καμία περίπτωση, γιατί τα ποσά τα οποία έχετε καθορίσει είναι ανεπαρκέστατα. Τα μέτρα τα οποία θα πάρετε αφορούν μέτρα οκταετίας, δεκαετίας και δεν αφορούν αυτή την περίοδο που η χώρα μας έπρεπε να αξιοποιήσει και να έχει την αύξηση την οποία ξέρετε ότι είχε και το Σίδνεϋ που είχε αύξηση κατά 20% τον προηγούμενο χρόνο των αγώνων και κατά την εκτέλεση των αγώνων είχε πολύ μεγαλύτερη αύξηση του τουριστικού της προϊόντος.
      Σ’ αυτά τα θέματα ήθελα να μου απαντήσετε, κύριε Υπουργέ, όπως και για την ιδιαίτερη περιφέρειά μου, τη Μακεδονία και τη Θεσσαλονίκη. Επίσης και γιατί το πρόγραμμα της περιφέρειας της Κεντρικής Μακεδονίας έχει καθυστερήσει να εκταμιευτεί και γιατί δεν έχετε δώσει επαρκή χρηματοδότηση για το νομαρχιακό πρόγραμμα της Θεσσαλονίκης; 
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θα απαντούσα στην κυρία συνάδελφο ότι το ερώτημά της βασικά ήταν για τις ανάγκες της τουριστικής προβολής. Με βάση όσα σας είπα, νομίζω ότι απάντησα πλήρως στην ανάγκη επιτυχούς τουριστικής προβολής της Ελλάδος, του ελληνικού τουριστικού προϊόντος και εξειδικευμένα στις δύο πόλεις που ενδιαφέρεστε ιδιαίτερα, την Αθήνα και τη Θεσσαλονίκη. 
      Επιπρόσθετα θέλω να σας πω ότι η Νομαρχιακή Επιτροπή Θεσσαλονίκης και Ανατολικής Αττικής ενισχύθηκαν με ποσό 100.000 ευρώ. Είπατε 70.000 ευρώ για τη Θεσσαλονίκη, αλλά είναι 100.000 ευρώ. Η Ανατολική Αττική είναι η πρώτη φορά που παίρνει ενίσχυση. Και όλα αυτά, για να μπορέσουμε ακριβώς να συμπληρώσουμε το 2003 την ανάγκη τουριστικής προβολής της Ελλάδος, κάτι το οποίο μας ενδιαφέρει ενόψει των Ολυμπιακών Αγώνων.
      Όπως σας είπα και προηγουμένως, η καμπάνια για το 2004 είναι εξασφαλισμένη με ένα σημαντικά μεγαλύτερο ποσό. Είναι αυτό το οποίο αποφασίστηκε στο σχετικό πρόγραμμα, της στρατηγικής 2004 –2008. Σας μίλησα για 150.000.000 ευρώ εκ των οποίων 40.000.000 ευρώ προβλέπονται για το 2004. Καταλαβαίνετε, λοιπόν, ότι είναι μία σημαντική αύξηση της χρηματοδότησης και οφείλεται στο ότι υπάρχει ένας πενταετής σχεδιασμός χρηματοδότησης της προβολής και της διαφήμισης της χώρας μας στο εξωτερικό.
      Όσον αφορά τη διαπίστωσή σας περί πτωτικής κίνησης του τουρισμού στην Ελλάδα της χρονιάς προ των Ολυμπιακών Αγώνων, θα ήθελα να σας πω ότι επ’ αυτού του σημείου θα πρέπει να αναμένουμε τα πραγματικά στοιχεία, διότι τα στοιχεία τα οποία χρησιμοποιήσατε είναι οι διαπιστωμένες ανά ξενοδοχείο διανυκτερεύσεις στην Αττική. Από μόνα τους, αν θέλετε,  αυτά τα στοιχεία δεν δείχνουν την πραγματικότητα σε σχέση με το αν θα υπάρξει μείωση στην κίνηση του τουριστικού προϊόντος κατά τη διάρκεια της χρονιάς. Εμείς προβλέπουμε ότι παρά την κρίση που υπάρχει σ’ όλο τον κόσμο –όπως ξέρετε, παντού υπάρχει πτώση στην κίνηση του τουρισμού τα τελευταία δύο χρόνια, λόγω των διεθνών γεγονότων- στην Ελλάδα θα διατηρηθεί το ύψος διακίνησης των τουριστών στο ίδιο περίπου επίπεδο με την περσινή χρονιά. Πιθανώς να είναι μειωμένη κατά 2% με 2,5%. Αυτή είναι η εκτίμησή μας, αλλά και αυτό δεν μπορούμε να το αποδείξουμε παρά μόνο όταν έχουμε τα στοιχεία ολόκληρης της χρονιάς.
      Γι’ αυτό θα σας παρακαλέσω να περιμένετε, όπως κάνουν και όλοι οι διεθνείς οργανισμοί. Προς το παρόν μόνο με προβλέψεις και εκτιμήσεις ικανοποιούμαστε για το τι θα συμβεί.
      Όσον αφορά την πραγματικότητα θα αναμένουμε τα στοιχεία. Σημασία όμως έχει να λάβουμε υπόψη ότι η πρόβλεψη των διεθνών οργανισμών τουρισμού και η διεθνής οργάνωση του Oxford Institution που ασχολείται με μελέτες του τουρισμού, προβλέπει αύξηση του παγκόσμιου τουρισμού για τα επόμενα χρόνια. Στην Ελλάδα μάλιστα προβλέπει για όλη τη δεκαετία, μέχρι το 2010, αύξηση 4,5% κάθε χρόνο. Αυτό σημαίνει ότι είναι μία ένδειξη και μπορώ να σας το βεβαιώσω. Με δεδομένο ότι θα έχουμε Ολυμπιακούς Αγώνες, θα έχουμε αύξηση του κύματος του τουρισμού. Δεν υπάρχει λόγος καμίας ανησυχίας. Αυτή είναι η πραγματικότητα και πρέπει να τη λάβουμε υπόψη μας.
      Σας ευχαριστώ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία  της Βουλής, αφού προηγουμένως ξεναγήθηκαν στην έκθεση του περιστυλίου, με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ -Ο πολιτικός και ο διανοούμενος», εξήντα τρεις μαθητές και τρεις συνοδοί-δάσκαλοι από το 74ο Δημοτικό Σχολείο Αθηνών.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Επόμενη είναι η δεύτερη με αριθμό 194/10-11-2003 επίκαιρη ερώτηση του πρώτου κύκλου του Βουλευτή της Νέας Δημοκρατίας κ. Μιλτιάδη Έβερτ προς τον Υπουργό Οικονομίας και Οικονομικών, σχετικώς με τις προθέσεις του Υπουργείου να αναθεωρήσει τα στοιχεία για την εκτέλεση του προϋπολογισμού του 2003, που περιέλαβε στο προσχέδιο του προϋπολογισμού του 2004 κλπ. 
     Η ερώτηση του κ. Μιλτιάδη Έβερτ έχει ως εξής:
     «Στις 21 Οκτωβρίου 2003 απέστειλα επιστολή προς τον Πρόεδρο της Διαρκούς Επιτροπής Οικονομικών Υποθέσεων της Βουλής κ. Ιωάννη Θωμόπουλο την οποία κοινοποίησα προς τον Υπουργό Οικονομίας και Οικονομικών κ. Νίκο Χριστοδουλάκη.
     Στην επιστολή ανέφερα τα ακόλουθα: «η Κυβέρνηση στο προσχέδιο του κρατικού προϋπολογισμού 2004, που κατέθεσε στις 6 Οκτωβρίου 2003 στη Βουλή απέκρυψε την αλήθεια από τον ελληνικό λαό για την πορεία του προϋπολογισμού του 2003.
     Είναι προφανές ότι το προσχέδιο του προϋπολογισμού δεν μπορεί να συζητηθεί ως έχει και καλείται ο Υπουργός Οικονομίας και Οικονομικών κ. Νίκος Χριστοδουλάκης να το επανακαταθέσει με βάση τα νέα δεδομένα που αποκαλύφθηκαν».
     Σήμερα δημοσιοποιήθηκε από το Γενικό Λογιστήριο του Κράτους ότι το εννεάμηνο (Ιανουαρίου-Σεπτεμβρίου 2003) το έλλειμμα του κρατικού προϋπολογισμού εκτινάχθηκε στα 6,5 δισεκατομμύρια ευρώ έναντι 1,7 δισεκατομμυρίων ευρώ της αντίστοιχης περυσινής περιόδου και έναντι στόχου για όλο το 2003 τα 6,2 δισεκατομμύρια ευρώ.
     Σημαντικές αποκλίσεις εμφανίζονται τόσο στο σκέλος των εσόδων όσο και στο σκέλος των δαπανών.
     Είναι προφανές ότι όσα αναφέρθηκαν προ δεκαπέντε ημερών στη Βουλή στη συζήτηση του προσχεδίου του προϋπολογισμού του 2004 δεν έχουν καμία απολύτως σχέση με την απογοητευτική πραγματικότητα για την πορεία του προϋπολογισμού του 2003, όπως αυτή δημοσιοποιήθηκε από το Γενικό Λογιστήριο του Κράτους.
     Τα παραπάνω στοιχεία για την εκτέλεση του προϋπολογισμού του 2003 επηρεάζουν τη βάση υπολογισμού του προϋπολογισμού του 2004 που θα κατατεθεί στη Βουλή.
     Κατόπιν τούτων, ερωτάται ο Υπουργός Οικονομίας και Οικονομικών κ. Νίκος Χριστοδουλάκης εάν τελικά θα αναθεωρήσει τα στοιχεία για την εκτέλεση του προϋπολογισμού του 2003 που περιέλαβε στο προσχέδιο του προϋπολογισμού του 2004 και εάν τελικά θα πει την αλήθεια στον ελληνικό λαό».
     Ο Υφυπουργός Οικονομίας και Οικονομικών κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, οι στόχοι εκτέλεσης του προϋπολογισμού του 2003 που περιλαμβάνονται στο προσχέδιο του προϋπολογισμού, είναι γνωστό ότι αφορούν όλο το έτος 2003 ενώ τα προσωρινά στοιχεία τα οποία δημοσιεύτηκαν για το πρώτο εννεάμηνο αφορούν σωρευτικά την πορεία του προϋπολογισμού στους εννέα μήνες. 
     Αυτό που είναι γεγονός είναι ότι τα προσωρινά στοιχεία του εννεαμήνου δείχνουν ότι συνεχίζεται η βελτίωση των μεγεθών εκτέλεσης του προϋπολογισμού προσεγγίζοντας σταθερά τους ετήσιους στόχους προς την ολοκλήρωση του έτους είναι βέβαιο ότι οι στόχοι αυτοί θα ολοκληρωθούν.
     Όσον αφορά το θέμα των εσόδων θα πρέπει να πω, κύριε Πρόεδρε, ότι στο δεκάμηνο, όπως προκύπτει από τα προσωρινά στοιχεία, τα έσοδα κινούνται υψηλότερα του στόχου του 5,1%, ειδικότερα στο 5,2%. Η φαινόμενη υστέρηση στο εννεάμηνο διευκρινίσαμε ότι οφείλεται σε μια χρονική μετατόπιση της καταβολής των περιοδικών δόσεων του ΦΠΑ του διμήνου, δηλαδή Ιουλίου-Αυγούστου, που μετατίθεται στο μήνα Οκτώβριο. Έτσι λοιπόν μόλις θα έχουμε τα στοιχεία τα συγκεκριμένα του Οκτωβρίου, θα φανεί ότι τα έσοδα κινούνται μέσα στους προδιαγεγραμμένους στόχους και ελαφρώς υψηλότερα.
     Όσον αφορά τις δαπάνες του τακτικού προϋπολογισμού, πρέπει να πούμε, ότι στο εννεάμηνο αυτές ανήλθαν στο ποσό των 29.810 εκατομμυρίων ευρώ αυξημένες κατά 9,7% έναντι στόχου αύξησης 6,4%. Ειδικότερα, ο ρυθμός μεταβολής των πρωτογενών δαπανών του εννεαμήνου συγκλίνει προς τους στόχους που έχουν αποτυπωθεί στο προσχέδιο του προϋπολογισμού του 2004, αν λάβει κανείς υπόψη του τα προσωρινά στοιχεία εκτέλεσης του προϋπολογισμού που δημοσιεύονται και τα οποία δείχνουν ότι ο ρυθμός μείωσης των συγκεκριμένων δαπανών αποκλιμακώνεται και από 33,2% που ήταν, κύριε Πρόεδρε, τον Ιανουάριο έχει μειωθεί στο 11%. 
     Καταθέτω το διάγραμμα καταβολής των πρωτογενών δαπανών όπου δείχνει χαρακτηριστικά τη θεαματική βελτίωση και προσέγγιση με τους στόχους. Ελπίζουμε ότι στο τέλος του χρόνου θα έχουν επιτευχθεί οι συγκεκριμένοι στόχοι.
     (Στο σημείο αυτό ο Υφυπουργός Οικονομίας και Οικονομικών κ. Φωτιάδης  καταθέτει για τα Πρακτικά τον προαναφερθέντα πίνακα, ο οποίος έχει ως εξής:
     
     (Να φωτογραφηθεί ο πίνακας)
     
     
      Όσον αφορά το ρυθμό αύξησης των πρωτογενών δαπανών και την αύξηση του 11% που ανέφερα προηγουμένως, κάποια γεγονότα συνέβαλαν και δημιούργησαν αυτήν την ανακατανομή των δαπανών. Πιστεύουμε, όμως, ότι μέχρι το τέλος του χρόνου θα έχει υπάρξει εξομάλυνση αυτών των δαπανών, όπως παραδείγματος χάρη των δαπανών για τις αποδοχές των υπαλλήλων, ύψους 320.000.000 ευρώ, που αφορούν σε αυξήσεις, οι οποίες δόθηκαν πέρυσι μεν σωρευτικά τους τελευταίους μήνες, φέτος δε κυρίως από την 1η Ιανουαρίου.
      Επίσης, θα ήθελα να θυμίσω ότι υπάρχουν φέτος οικογενειακές παροχές και για τους δύο συζύγους, που δεν υπήρχαν πέρσι. Υπάρχει πρόσθετη μισθολογική παροχή που χορηγείται στους υπαλλήλους πολλών υπουργείων, στο νοσηλευτικό προσωπικό και επίσης είναι και οι μισθολογικές προαγωγές των στρατιωτικών αστυνομικών και άλλων υπαλλήλων.
      Φέτος το πρώτο εννιάμηνο δόθηκαν αυξημένες προκαταβολές έναντι επιχορηγήσεων. Ειδικότερα στον ΟΓΑ χορηγήθηκε το 93% της πίστωσης, ενώ πέρυσι το 74%, δηλαδή μία διαφορά 250.000.000 ευρώ. Στο ΙΚΑ χορηγήθηκε αντίστοιχα το 78% της πίστωσης φέτος έναντι 64% της πίστωσης πέρυσι.
      Παρ’ όλα αυτά οι πληρωμές των πρωτογενών δαπανών του πρώτου εννιάμηνου αντιπροσωπεύουν το 74,3%, δηλαδή λιγότερο του 75% που αναλογικά θα έλεγε κανείς ότι αντιστοιχεί στα τρία τέταρτα του έτους. Οι απορροφήσεις των δαπανών είναι ακόμα χαμηλότερες, στο 73,1%. Η πορεία των πληρωμών των τόκων διαμορφώθηκε στα 7.540.000 ευρώ έναντι εκτιμήσεων 9.350.000 ευρώ. Πιστεύουμε ότι αυτός ο ρυθμός θα οδηγήσει τελικά στην πρόβλεψη ότι οι τόκοι θα κινηθούν μέσα στους στόχους. Στη δευτερολογία μου θα αναφερθώ και στις δημόσιες επενδύσεις. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Έβερτ έχει το λόγο.
      ΜΙΛΤΙΑΔΗΣ ΕΒΕΡΤ: Κύριε Πρόεδρε, οφείλω να παρατηρήσω ότι στην Αίθουσα προσήλθε ο Άκης, είναι εδώ ο Λάκης και την κοπάνησε κανονικά ο Νικολάκης. Είναι ντροπή το ότι δεν αισθάνεται την ανάγκη ο Υπουργός Οικονομίας και Οικονομικών να προσέλθει στην Αίθουσα για να πει ακριβώς τι συμβαίνει με τον προϋπολογισμό, διότι τα στοιχεία τα οποία ανέφερα στην επίκαιρη ερώτηση, δεν είναι δικά μου. Είναι του Γενικού Λογιστηρίου και αυτά τα στοιχεία δεν μπορούν να αμφισβητηθούν.
      Υπενθυμίζω ότι στο ν.2362/95 στο άρθρο 8 αναφέρεται ότι εάν τα έσοδα και τα έξοδα αποκλίνουν σημαντικά από τα έσοδα και τα έξοδα που προβλέπει ο προϋπολογισμός, είναι υποχρεωμένη η Κυβέρνηση, ο Υπουργός Οικονομίας και Οικονομικών να καταθέσει συμπληρωματικό προϋπολογισμό. Έχετε υποχρέωση με βάση το νόμο και με βάση την πορεία των εσόδων, όπως έχει διαμορφωθεί στο εννεάμηνο, να καταθέσετε συμπληρωματικό προϋπολογισμό. Αλλιώς παρανομείτε. Και παρανομείτε ασύστολα.
      Κύριε Πρόεδρε, έστειλα επιστολή στον Πρωθυπουργό κ. Σημίτη, στην οποία δεν μου απήντησε. Έχει περάσει αρκετές ημέρες, την έστειλα στις 6 Νοεμβρίου. Δεν απήντησε διότι τα ξέρει ο Πρωθυπουργός και θέλει να αποφύγει να απαντήσει. Αυτά αναδεικνύουν όλη την πραγματικότητα. 
      (Στο σημείο αυτό ο Βουλευτής κ. Μιλτιάδης Έβερτ καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Η πραγματικότητα είναι μία, ότι ενώ πέρυσι το πρώτο εννεάμηνο το έλλειμμα ήταν 1,7 δισεκατομμύρια ευρώ, φέτος έχει φθάσει τα 6,5 δισεκατομμύρια ευρώ. Όσον αφορά τις θεωρίες για το τι προβλέπεται για το τελευταίο τρίμηνο, τις έχουμε ακούσει και στο παρελθόν και διαψεύδονται από μήνα σε μήνα. Το Γενικό Λογιστήριο του Κράτους περιέγραψε, κατέγραψε και δημοσιοποίησε την τραγωδία του προϋπολογισμού. Εγκληματεί ο κύριος Υπουργός, όχι γιατί δεν ήλθε και περιφρονεί τη Βουλή, αλλά γιατί όφειλε κατ’ εξοχήν να έλθει εδώ και να πει το τι θα κάνει. 
      Αλλά επειδή δεν μπορεί να απαντήσει, γι’ αυτό δεν είχε τη φιλοτιμία να παρουσιαστεί στη Βουλή. Ήταν υποχρεωμένος να έλθει να απαντήσει για ένα τόσο σοβαρό θέμα.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Φωτιάδης έχει το λόγο. 
    ΑΠΟΣΤΟΛΟΣ ΦΩΤΙΑΔΗΣ (Υφυπουργός  Οικονομίας και Οικονομικών): Κύριε Πρόεδρε, ανέφερα ότι τα έσοδα στο δεκάμηνο κινούνται υψηλότερα του στόχου. Ταυτόχρονα ανέφερα ότι οι δαπάνες διαμορφώθηκαν στο 75% του χρόνου στο ύψος του 73% του προϋπολογισμού. 
      ΜΙΛΤΙΑΔΗΣ ΕΒΕΡΤ: Δημοσιοποιήστε τα στο Γενικό λογιστήριο του Κράτους. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός  Οικονομίας και Οικονομικών): Αυτή είναι δημόσια δήλωση δική μας και υπάρχει. Αυτά που λέτε είναι στοιχεία του Γενικού Λογιστηρίου. 
      ΜΙΛΤΙΑΔΗΣ  ΕΒΕΡΤ: Προ πέντε ημερών δώσατε το εννιάμηνο. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός  Οικονομίας και Οικονομικών): Στο εννιάμηνο λοιπόν προκύπτει, κύριε Πρόεδρε, ότι το 74,3 % δαπανήθηκε. Στην πράξη η απορρόφηση κατά τα στοιχεία του Γενικού Λογιστηρίου είναι ελαφρώς κατώτερη κατά μια μονάδα. Επομένως, στο 75% του χρόνου, στα τρία τέταρτα του χρόνου απορροφήθηκαν δαπάνες λιγότερες από τα τρία τέταρτα.
      ΜΙΛΤΙΑΔΗΣ ΕΒΕΡΤ: Σας επαναλαμβάνω δύο αριθμούς: Πέρυσι ήταν 1,7 δισεκατομμύρια δραχμές και φέτος έχετε 6,5.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός  Οικονομίας και Οικονομικών): Κύριε Πρόεδρε, σας είπα ότι όντως πέρυσι έτσι ήταν. Αλλά αυτό οφείλεται στο γεγονός ότι πέρυσι δεν είχαμε τις δαπάνες για την αποκατάσταση των φυσικών καταστροφών. 
      ΜΙΛΤΙΑΔΗΣ  ΕΒΕΡΤ: Δεν ξέρω τα αίτια , για μένα το αποτέλεσμα μετράει. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός  Οικονομίας και Οικονομικών): Κατά δεύτερο λόγο, δεν είχαμε τα επιδόματα τα οποία χορηγήθηκαν φέτος για πρώτη φορά. 
      Τρίτον, σας ανέφερα ότι οι αυξήσεις των μισθών, κυρίως καταβλήθηκαν αναδρομικά τους τελευταίους μήνες ενώ φέτος καταβάλλονται – τμηματικά από την 1η Ιανουαρίου .
      ΜΙΛΤΙΑΔΗΣ  ΕΒΕΡΤ: Είστε εξιλαστήριο θύμα του Υπουργού σας, ο οποίος κρύβεται και δεν έχει το θάρρος να εμφανιστεί στη Βουλή. 
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε συνάδελφε.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός  Οικονομίας και Οικονομικών): Τέλος, τα στοιχεία είναι συγκεκριμένα, έχουν κατατεθεί ήδη στη Βουλή και πέρα από τα στοιχεία του εννιαμήνου ή για τα έσοδα του δεκαμήνου για τα οποία σας λέμε εμείς ότι κινούνται μέσα στους στόχους, υπάρχει διαβεβαίωση και η εκτίμηση ότι ο προϋπολογισμός θα κινηθεί μέσα στα προβλεπόμενα όρια και στόχους τους οποίους έχουμε θέσει. 
      Γι’ αυτό λοιπόν θα παρακαλούσα πολύ να μην ανησυχείτε τόσο πολύ. Είναι κοντά το τέλος του χρόνου και θα επιβεβαιωθεί η πρόβλεψη του Υπουργείου Οικονομικών. 
      ΜΙΛΤΙΑΔΗΣ  ΕΒΕΡΤ: Στενοχωριέμαι που δεν ανησυχείτε εσείς γιατί δεν έχετε καταλάβει τι συμβαίνει. 
      ΠΡΟΕΔΡΕΥΩΝ (Κωνσταντίνος Βρεττός): Η τρίτη με αριθμό 205/10-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδος και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με τη στελέχωση με το αναγκαίο διδακτικό και επιστημονικό προσωπικό του Πανεπιστημίου Πελοποννήσου κλπ., διαγράφεται λόγω κωλύματος του ερωτώμενου Υπουργού. 
      Τέταρτη είναι η με αριθμό 203/10-11-2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τους Υπουργούς Περιβάλλοντος, Χωροταξίας και Δημοσίων Έργων, Μεταφορών και Επικοινωνιών, σχετικώς με την εγκατάσταση και λειτουργία των κεραιών κινητής τηλεφωνίας κλπ.
      Η επίκαιρη ερώτηση του κ. Φώτη Κουβέλη έχει ως εξής:
      «Για τη λειτουργία του δικτύου της κινητής τηλεφωνίας έχουν εγκατασταθεί περίπου πέντε χιλιάδες οκτακόσιες βάσεις κεραιών κινητής τηλεφωνίας την τελευταία δεκαετία.
      Από αυτές οι χίλιες οκτακόσιες περίπου είναι εγκατεστημένες στο Λεκανοπέδιο Αττικής και έχουν τοποθετηθεί σε κατοικημένους χώρους, χωρίς την εκπόνηση μελέτης περιβαλλοντικών επιπτώσεων (ΜΠΕ) και έγκριση περιβαλλοντικών όρων, όπως έχει ρητά ρυθμισθεί με την υπουργική απόφαση Η.Π. 15393/2332/2002.
      Πρόσφατη έκθεση του Συνηγόρου του Πολίτη διαπίστωσε την πλημμελή τήρηση των πολεοδομικών προϋποθέσεων για την τοποθέτηση των κεραιών της κινητής τηλεφωνίας, τον ελλιπή συντονισμό των συναρμόδιων Υπουργείων και υπηρεσιών, καθώς επίσης και τη μη ύπαρξη συστηματικού ελέγχου για την εκπεμπόμενη ακτινοβολία.
      Επειδή τα μέτρα προστασίας, καθώς και η ενημέρωση και πληροφόρηση των πολιτών για τις επιπτώσεις από τις κεραίες κινητής τηλεφωνίας κρίνονται ανεπαρκείς και έχει δημιουργηθεί έντονη και δικαιολογημένη ανησυχία στους πολίτες ότι δεν προστατεύεται η δημόσια υγεία, ερωτώνται οι αρμόδιοι Υπουργοί:
      Ποια μέτρα θα λάβουν για τις κεραίες που έχουν τοποθετηθεί χωρίς μελέτες περιβαλλοντικών επιπτώσεων και έγκριση περιβαλλοντικών όρων από τον οικείο νομάρχη;
      Θα θεσπιστούν ελάχιστα όρια αποστάσεων και ειδικά κριτήρια για την τοποθέτησή τους από τις κατοικημένες περιοχές και θα καταγραφούν οι σταθμοί –βάσεις κεραιών κινητής τηλεφωνίας, με την ταυτόχρονη καθιέρωση υποχρεωτικού περιοδικού δειγματολογικού ελέγχου αυτών, για τη διασφάλιση της δημόσιας υγείας»;
      Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση.
      Ορίστε, κυρία Υφυπουργέ, έχετε το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι πραγματικά ένα πολύ σοβαρό θέμα, το οποίο κάθε φορά εκφράζεται και μέσα στη Βουλή από τους συναδέλφους για την ανησυχία των συμπολιτών μας για πάρα πολλά θέματα που λέγονται και γράφονται.
      Και βεβαίως τελευταία το πόρισμα του Συνηγόρου του Πολίτη έδωσε κάποιες κατευθύνσεις. Ίσως σήμερα εδώ –και ξέρει ο αγαπητός συνάδελφος- θα έπρεπε να είναι τα συναρμόδια υπουργεία και οι επιτροπές εκείνες και οι οργανισμοί, οι οποίοι εκδίδουν τις άδειες, σύμφωνα με τις κοινές υπουργικές αποφάσεις.
      Ξέρετε ότι χρειάζεται ένα πυκνό δίκτυο σταθμών βάσης στα συστήματα κινητής τηλεφωνίας μέσα στον οικιστικό ιστό. Υπάρχουν ζητήματα που έχουν τεθεί από την ισχύ, από τον ηλεκτρονικό εξοπλισμό, υπάρχουν απορίες. Έχουν απαντηθεί κατά καιρούς, ίσως όμως δεν ικανοποιούν τους συμπολίτες μας και τον συνάδελφο, για τις κεραίες μετάδοσης και λήψης σημάτων και για την εξασφάλιση μιας καλής επικοινωνίας.
      Γι’ αυτό το λόγο υπάρχουν οι αποφάσεις, υπάρχει η ισχύουσα νομοθεσία, ο νόμος του 2000, που προβλέπουν πώς θα δοθούν οι άδειες και πώς θα γίνουν οι δομικές κατασκευές στήριξης των κεραιών σε δώματα, σε κτίρια, κοντά στα κτίρια, μετά από έγκριση πάντα, όπως λέει ο νόμος, της αρμόδιας πολεοδομίας, η οποία έπεται της άδειας εγκατάστασης.
      Τώρα, οι προϋποθέσεις για την εγκατάσταση κεραιών κινητής τηλεφωνίας περιλαμβάνονται στο άρθρο 1 του 2000, το οποίο αντικατέστησε το άρθρο 41 του 1993 και διατηρούνται κάποιες σχετικές διατάξεις για την πολεοδομική έγκριση. Η άδεια εγκατάστασης των σταθμών κινητής τηλεφωνίας εκδίδεται από την Εθνική Επιτροπή Τηλεπικοινωνιών και Ταχυδρομείων και για την έκδοσή της απαιτείται σύμφωνη γνώμη της Ελληνικής Επιτροπής Ατομικής Ενέργειας, όπως προβλέπεται στην κοινή υπουργική απόφαση.
      Η διαδικασία της περιβαλλοντικής αξιολόγησης των εγκαταστάσεων κινητής τηλεφωνίας έχει ήδη τεθεί σε εφαρμογή με τη δημοσίευση αυτής της υπουργικής απόφασης του 2002. Σύμφωνα με αυτή την απόφαση τα εν λόγω έργα υπάγονται στην τέταρτη κατηγορία ομάδας έργων και δραστηριοτήτων, η περιβαλλοντική αδειοδότηση των οποίων ανήκει στην αρμοδιότητα των υπηρεσιών περιβάλλοντος της Νομαρχιακής Αυτοδιοίκησης, σύμφωνα με τα συγκεκριμένα άρθρα, που καθορίζονται από την κοινή υπουργική απόφαση.
      Ένας αριθμός κεραιών, οι οποίες έχουν εγκατασταθεί μετά την έναρξη ισχύος αυτής της απόφασης, δεν έχουν αξιολογηθεί, διότι ανέκυψαν και θέματα ερμηνείας των μεταβατικών διατάξεων του ν. 3010/2002, με τον οποίο τροποποιήθηκε το 1650 για την προστασία του περιβάλλοντος. Και στις κεραίες αυτές προστίθεται και ένας μεγάλος αριθμός κεραιών, οι οποίες εγκαταστάθηκαν πριν την έναρξη της ισχύος αυτής της απόφασης.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      Μισό λεπτό, κύριε Πρόεδρε.
      Με την απόφαση 3375/2000 του Συμβουλίου της Επικρατείας ορίζεται ότι δεν είναι νόμιμη η έγκριση περιβαλλοντικών όρων σε κεραίες, οι οποίες έχουν ήδη εγκατασταθεί. Η εφαρμογή αυτής της απόφασης διερευνάται νομικά αυτήν τη στιγμή από το Υπουργείο μας, σε συνδυασμό με τις διατάξεις που διέπουν την εγκατάσταση των κεραιών και την κατάσταση που έχει δημιουργηθεί μέχρι σήμερα, με στόχο να υπάρξει μια δυνατότητα ένταξης αυτών των κεραιών στην περιβαλλοντική διαδικασία.
      Τα όρια έκθεσης του κοινού στην ηλεκτρομαγνητική ακτινοβολία, που θέτετε στην επίκαιρη ερώτησή σας και τα οποία καθορίζονται με την κοινή υπουργική απόφαση, περιλαμβάνονται και στη Σύσταση 519 της Ευρωπαϊκής Ένωσης. Υπάρχουν σχετικές εκθέσεις και είναι ενσωματωμένη η κοινή υπουργική απόφαση στις κοινοτικές αυτές αποφάσεις.
      Σαν βάσεις γι’ αυτούς τους περιορισμούς χρησιμοποιήθηκαν, κύριε συνάδελφε, όπως το ξέρετε από τις επιστημονικές επιτροπές, μόνο οι αποδεδειγμένες επιδράσεις για τη συχνότητα εκπομπής της κινητής τηλεφωνίας, η αύξηση της θερμοκρασίας του σώματος κλπ. Ωστόσο, για τον καθορισμό των ορίων, όπως μας διαβεβαιώνουν οι επιστημονικές επιτροπές, οι οποίες έχουν αναλάβει –και η Εθνική Επιτροπή Τηλεπικοινωνιών, αλλά και η Ελληνική Επιτροπή Ατομικής Ενέργειας- έχουν ληφθεί υπόψη μεγάλοι συντελεστές ασφαλείας. Θεωρούν έτσι ότι καλύπτονται ενδεχόμενες μακροχρόνιες επιδράσεις. Και ελέγχονται με ελέγχους που γίνονται από την Επιτροπή Ατομικής Ενέργειας…
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Υφυπουργού)
      ΠΡΟΕΔΡΕΥΩΝ (Κωνσταντίνος Βρεττός): Στη δευτερολογία σας, κυρία Υπουργέ, σας παρακαλώ.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): … τα θέματα της υπερβολής ή της υπέρβασης των ορίων.
      Στη δευτερολογία μου θα πω κι άλλα πράγματα. Υπάρχει μια σειρά, κύριε Πρόεδρε, άλλων θεμάτων…
      ΠΡΟΕΔΡΕΥΩΝ (Κωνσταντίνος Βρεττός): Έχετε φτάσει τα πέντε λεπτά όμως, κυρία Υπουργέ.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Υπάρχει μια σειρά άλλων θεμάτων, κύριε συνάδελφε, και πιθανώς με μια απόφαση που εξουσιοδοτεί η κοινή υπουργική απόφαση και ο νόμος για τις περιβαλλοντικές αδειοδοτήσεις θα μπορεί να λυθεί κάπως το θέμα από τις νομαρχίες.
      Δεν είναι όμως αυτή ικανή και αναγκαία συνθήκη για το συνολικό συντονισμό, γιατί είναι διυπουργικός ο συντονισμός και βεβαίως και πολλών επιστημονικών επιτροπών. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, ομολογώ την αδυναμία μου να καταλάβω ποια είναι η απάντηση της κυρίας Υφυπουργού επί των συγκεκριμένων ερωτημάτων που σας έθεσα.
      ΣΩΤΗΡΙΟΣ ΚΟΥΒΕΛΑΣ: Θα πετάξει το μπαλάκι στις νομαρχίες.
      ΦΩΤΗΣ ΚΟΥΒΕΛΗΣ: Η παραπομπή, κυρία Υφυπουργέ, στην ανάγνωση της υπουργικής απόφασης δεν αποτελεί απάντηση. Η υπουργική απόφαση είναι γνωστή για τον κάθε επιμελή Βουλευτή ή τουλάχιστον για τον επιμελή επικαίρως ερωτώντα Βουλευτή. 
      Τα ερωτήματά μου είναι συγκεκριμένα. Τι θα κάνετε μ’ αυτό το ξέφραγο αμπέλι που λέγεται κινητή τηλεφωνία, κεραίες κινητών τηλεφώνων;
      Το δεύτερο ερώτημά μου είναι το εξής: Είναι αποδεδειγμένο, το αναγνωρίζει και ο Συνήγορος του Πολίτη, το συνομολογήσατε και σεις λίγο πριν, ότι υπάρχουν εγκαταστάσεις κεραιών κινητής τηλεφωνίας χωρίς να έχουν τις αναγκαίες μελέτες περιβαλλοντικών επιπτώσεων. Θα τις αφήσετε αυτές τις κεραίες έτσι όπως είναι, χωρίς τις αναγκαίες μελέτες των περιβαλλοντικών επιπτώσεων;
      Περαιτέρω, θα θεσπίσετε όρια αποστάσεων -είναι δική σας αρμοδιότητα αυτή, δεν είναι αρμοδιότητα καμιάς νομαρχίας και καμιάς επιτροπής-  και ειδικά κριτήρια για την εγκατάσταση και τοποθέτηση των κεραιών κινητής τηλεφωνίας, ιδιαίτερα στις κατοικημένες περιοχές;
      Το Συμβούλιο της Επικρατείας, το πέμπτο Τμήμα, πρόσφατα σας είπε ότι είναι άκυρη, είναι παράνομη η εγκατάσταση κεραιών κινητής τηλεφωνίας, όταν δεν συνοδεύεται από τη μελέτη περιβαλλοντικών επιπτώσεων. Και βεβαίως και για άλλα θέματα –όχι γι’ αυτό- έχει παραπεμφθεί στην ολομέλεια του Συμβουλίου της Επικρατείας, ακριβέστερα στη μεγάλη σύνθεση, την επταμελή, προκειμένου να λυθούν και άλλα ζητήματα, όχι αυτό το ζήτημα το οποίο είναι λελυμένο από το πέμπτο τμήμα. 
      Αυτά είναι τα ερωτήματα τα οποία σας θέτω και όχι η παραπομπή στις καλένδες που επιλέγετε για να δώσετε απάντηση σε συγκεκριμένα και σαφέστατα ερωτήματα.
      Ο Συνήγορος του Πολίτη έκανε μια ολοκληρωμένη μελέτη, την οποία απέστειλε και στον κύριο Πρωθυπουργό και οφείλατε σήμερα ως Κυβέρνηση, εν συνεχεία και της εισηγήσεως του Συνηγόρου του Πολίτη, να έλθετε με συγκεκριμένες απαντήσεις στα συγκεκριμένα ερωτήματα. Θα συνεχίσει αυτή η απαράδεκτη κατάσταση να ισχύει; Θα μπορεί η κάθε εταιρεία να τοποθετεί κεραίες κινητής τηλεφωνίας οπουδήποτε και μάλιστα σε κατοικημένες περιοχές; Το γνωρίζετε, μην το αποκρύπτετε. Πάνω από σχολειά υπάρχουν κεραίες κινητής τηλεφωνίας.
      Η παραπομπή, κυρία Υφυπουργέ, στα όσα λέει η Ευρωπαϊκή Ένωση δεν αποτελεί απάντηση. Γνωρίζουμε τι λέει η Ευρωπαϊκή Ένωση, αλλά γνωρίζετε πάρα πολύ καλά ότι δεν συμμορφώνεσθε ούτε προς εκείνα ούτε προς τα άλλα που σας λέει το Συμβούλιο της Επικρατείας. Επιτέλους οφείλετε να έχετε μια σαφή και συγκεκριμένη θέση.
      Δεν έχω να σας προσθέσω τίποτε άλλο, διότι δεν μου δώσατε καμία απάντηση στα πολύ, επαναλαμβάνω, συγκεκριμένα και σαφή ερωτήματα.
      ΠΡΟΕΔΡΕΥΩΝ (Κωνσταντίνος Βρεττός): Η κυρία Υφυπουργός έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο κύριος συνάδελφος γνωρίζει πάρα πολύ καλά ότι το ΥΠΕΧΩΔΕ δεν δίνει άδειες εγκατάστασης κεραιών κινητής τηλεφωνίας.
      ΦΩΤΗΣ ΚΟΥΒΕΛΗΣ: Τι να κάνουμε; Την Κυβέρνηση ρωτάμε.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Το ξέρετε πάρα πολύ καλά αυτό. Ξέρετε επίσης ότι το Συμβούλιο της Επικρατείας, με την απόφαση του 2000 είπε, σε ερωτήματα που έχουμε κάνει και σε σχέδια, ότι δεν είναι νόμιμη η έγκριση περιβαλλοντικών όρων σε κεραίες οι οποίες έχουν ήδη εγκατασταθεί. Και το πρόσφατο πόρισμα του Συνηγόρου του Πολίτη, το οποίο συνυπογράφει αναπληρωτής, μέχρι τώρα διευθύντριά μας στο ΥΠΕΧΩΔΕ, η κ. Γιαννακούρου, καταθέτει τις προτάσεις αυτές ακριβώς και τις ανησυχίες που στο κομμάτι που αντιστοιχεί στο ΥΠΕΧΩΔΕ έχει θέσει συνεχώς στις διυπουργικές συναντήσεις, στην επιτροπή για τη βιώσιμη ανάπτυξη και στις επιστημονικές επιτροπές.
      Κύριε συνάδελφε,  δέχομαι όλα αυτά που λέτε. Δέχομαι ότι υπάρχουν ζητήματα, ότι ανησυχεί ο κόσμος, ότι υπάρχουν αυτά τα θέματα στα σχολεία.
      Όμως, ξέρετε πολύ καλά και πρέπει να το πείτε στο Σώμα, ότι η κοινή υπουργική απόφαση είναι πενήντα σελίδες. Προβλέπει διαδικασίες και όρια ασφαλείας. Αυτά τα λέει η κοινή υπουργική απόφαση που έχουν υπογράψει πέντε Υπουργοί. Προβλέπει και διαδικασίες και όρια ασφαλείας. Γι’ αυτόν το λόγο μη ρωτάτε κάποια πράγματα, τα οποία είναι σαφέστατα και ο καλός Βουλευτής και ο καλός μαθητής τα έχουν διαβάσει καλά, όπως λέτε.
      Άρα, λοιπόν, λέμε ότι αυτήν τη στιγμή υπάρχει ένα ζήτημα, το οποίο πρέπει σε συντονισμό των αρμοδίων επιτροπών, που προβλέπεται να συζητήσουν το θέμα, να ληφθούν υπόψη οι προτάσεις που κάνει στο σημείο, που αφορά τις περιβαλλοντικές αδειοδοτήσεις, ο Συνήγορος του Πολίτη για τα πεντακόσια ή τα τριακόσια μέτρα. Αν σ΄ αυτό το κομμάτι, υπάρχει πραγματικά η απόφαση και η σύμφωνη γνώμη όλων των υπηρεσιών, θα υπάρξει μία εξουσιοδότηση της Υπουργού γι΄ αυτές τις αποστάσεις. 
      Αν όμως αυτές οι αποστάσεις λύνουν το συνολικό θέμα που είναι πολύπλοκο, που θέλει συντονισμό, όπως και εσείς πολύ καλά λέτε, από πολλά Υπουργεία, γιατί είναι και θέματα υγείας, ασφάλειας, ηλεκτρομαγνητικής ακτινοβολίας, τότε πρέπει αυτή η εξουσιοδότηση να γίνει άμεσα.
      Όμως, δεν είναι μόνον έτσι. Υπάρχουν πάρα πολλά ζητήματα και ξέρετε πάρα πολύ καλά, κύριε συνάδελφε, ότι εμείς κάνουμε γι΄ αυτούς τους περιβαλλοντικούς όρους –και ψηφίστηκε μέσα στη Βουλή- την προεκτίμηση χωροθέτησης, για όλες τις εγκαταστάσεις, των περιβαλλοντικών όρων που προβλέπονται. Δηλαδή, πριν από την άδεια εγκατάστασης, θα πρέπει να προβλέπονται και οι περιβαλλοντικοί όροι. 
      Κύριε συνάδελφε, ξέρετε όμως ότι πάρα πολλές φορές μέσα από τις αντιρρήσεις εδώ στη Βουλή, αλλά και από αρμόδια όργανα μπορεί να μην τηρηθούν. Θα συμφωνήσω σ΄ αυτό μαζί σας. 
      Πάντως, στους ελεγκτικούς μηχανισμούς υπάρχει ένα έλλειμμα, παρ ότι υπάρχουν οι νόμοι, οι διαδικασίες και οι μηχανισμοί, δυστυχώς στο επίπεδο της εφαρμογής ο έλεγχος δεν γίνεται. Αυτό είναι ένα ζήτημα που μας αφορά όλους.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, προχωρούμε στη συζήτηση των επικαίρων ερωτήσεων δεύτερου κύκλου.
      Πρώτη είναι η με αριθμό 200/10-11-2003 επίκαιρη ερώτηση του Βουλευτή του Πανελληνίου Σοσιαλιστικού Κόμματος κ. Παναγιώτη Φασούλα προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου να αναπτύξει  πρόγραμμα ανάπλασης των λυόμενων κατασκευών των καταστημάτων στο Μικρολίμανο κλπ διαγράφεται και επανακατατίθεται.
      Δεύτερη στη συνέχεια θα συζητηθεί η με αριθμό 197/10-11-2003 επίκαιρη ερώτηση του Βουλευτή της Νέας Δημοκρατίας κ. Σωτηρίου Κούβελα προς τους Υπουργούς Οικονομίας και Οικονομικών, Μακεδονίας-Θράκης, σχετικώς με τα λειτουργικά προβλήματα της Διεθνούς Έκθεσης Θεσσαλονίκης κλπ.
      Η επίκαιρη ερώτηση του κ. Σωτηρίου Κούβελα έχει ως εξής:
      «Ο εντεταλμένος σύμβουλος της ΔΕΘ κ. Π. Αβραμόπουλος σε υπόμνημα που υπέβαλε προς τον Πρόεδρο του Οργανισμού κ. Β. Κουρτέση διεκτραγωδεί το κατάντημα της πάλαι ποτέ κραταιάς Διεθνούς Εκθέσεως Θεσσαλονίκης (Μακεδονία 4/11/2003).
      Αναφέρει:
      1) Ήταν λάθος η προ πενταετίας διάσπαση της έκθεσης σε δύο εταιρίες την ΔΕΘ ΑΕ και την Hellexpo.
      2) Το προσωπικό που παρέμεινε δεν αξιοποιείται, ενώ όσοι προτάθηκαν για μετάταξη βρίσκονται στα δικαστήρια. «Δεν παράγεται έργο, αλλά μόνο συζητήσεις και αντιδικίες για το μέλλον της εταιρείας».
      3) Οικονομικές ατασθαλίες εκκρεμούν.
      4) Η έκταση στο Καλοχώρι για τη μεταφορά της έκθεσης, επειδή δεν αξιοποιήθηκε, διεκδικείται από το δήμο.
      5) Ούτε καν φορολογική ενημερότητα δεν μπορεί να λάβει η εταιρεία λόγω χρεών 300 εκατομμυρίων δραχμών από τέλη καθαριότητος.
      6) Η Hellexpo περιθωριοποιείται συνεχώς, χωρίς σχεδιασμό εκθεσιακής δράσης, με συνέπεια να χάσει τον Ευρωπαϊκό και διεθνή χαρακτήρα της.
      7) Πρέπει τα πράγματα να επανέλθουν στο προ της διασπάσεως καθεστώς.
      Κύριε Υπουργέ, όσα λέγαμε εμείς τόσα χρόνια, τα λέει σήμερα ο δικός σας άνθρωπος. Στα πιό πάνω συμπληρώνω:
      Τον πλήρη αποκλεισμό εκπροσώπων της Θεσσαλονίκης από τη διοίκηση των ΔΕΘ και Hellexpo.
      Την κατάργηση του εκθεσιακού κέντρου στο Μαρούσι, αφού στο χώρο κατασκευάσθηκε κτίριο γραφείων για τις ανάγκες της «ΑΘΗΝΑ 2004».
      Τη μετατροπή των εγκαταστάσεων Αερολιμένα Ελληνικού σε ανταγωνιστικό κέντρο της ΔΕΘ.
      Κανένας δεν συγκινείται στην Κυβέρνηση για τη διάλυση της ΔΕΘ»
      Κύριε Κούβελα, η ερώτησή σας είναι το ότι «κανείς δεν συγκινείται»;
      ΣΩΤΗΡΙΟΣ ΚΟΥΒΕΛΑΣ: Είναι προφανές αυτό.
      ΠΡΟΕΔΡΕΥΩΝ (Κωνσταντίνος Βρεττός): Η ερώτηση πρέπει να είναι πιο συγκεκριμένη και το λέω από πλευράς τεχνικής. Γιατί, τι να πει τώρα ο κύριος Υπουργός «συγκινηθήκαμε ή δεν συγκινηθήκαμε»;
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας -Θράκης): Θα δηλώσω συγκινημένος και θα απαντήσω εν μέσω συγκινήσεως.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας -Θράκης): Ευχαριστώ, κύριε Πρόεδρε.
      Διαβάζοντας την επίκαιρη ερώτηση, που κατέθεσε ο αξιότιμος συνάδελφος, ο κ. Κούβελας, συμπέρανα ότι πιθανόν την έκθεση του εντεταλμένου συμβούλου της Διεθνούς Εκθέσεως Θεσσαλονίκης δεν την είχε ως πλήρες κείμενο προ των οφθαλμών του.
      Μάλλον συνεπέρανε και κατέληξε στα όσα λέει στην επίκαιρη ερώτηση έχοντας μόνο υπόψη του τα αποσπάσματα μιας δημοσιεύσεως σε εφημερίδα της Θεσσαλονίκης. Δεν δικαιολογείται αλλιώς το ότι αποδίδει ως λεγόμενα στον εντεταλμένο σύμβουλο πράγματα τα οποία δεν έχει πει. Θα δώσω ορισμένα παραδείγματα. 
      Λέει ο κ. Κούβελας –ξεκινάω από την πιο χαρακτηριστική περίπτωση- ότι η ανώνυμη εταιρεία ΔΕΘ δεν έχει καν φορολογική ενημερότητα. Το ακριβές που αναγράφεται στην έκθεση του εντεταλμένου συμβούλου είναι ότι προ ετών και συγκεκριμένα το 2001 ο Δήμος Θεσσαλονίκης διεκδίκησε 300 εκατομμύρια δραχμές από την ΔΕΘ, ποσό που αφορούσε τα τέλη καθαριότητας. Η υπόθεση τότε ήχθη στα δικαστήρια και τελικώς επήλθε συμβιβασμός με συμψηφισμό ανάμεσα στις απαιτήσεις της ΔΕΘ από ένα κτίριο που μισθώνει σε ραδιοφωνικό σταθμό του Δήμου Θεσσαλονίκης και στις απαιτήσεις του Δήμου Θεσσαλονίκης προς τη ΔΕΘ για τα τέλη καθαριότητος. Αυτή είναι μια υπόθεση που έχει λήξει το 2001. Γι’ αυτό ακριβώς και δεν στερείται καθόλου της φορολογικής ενημερότητας η ΔΕΘ, παρά το γεγονός ότι το Σεπτέμβριο του 2001 κινδύνεψε να τη στερηθεί από τη δημοτική αρχή. 
      Ένα δεύτερο παράδειγμα. Λέει ο αγαπητός συνάδελφος πως προτείνεται να υπάρξει επανένωση των δύο ανωνύμων εταιρειών. Πουθενά στο κείμενο αυτό δεν προτείνεται κάτι τέτοιο. Διατυπώνονται δύο ερωτήματα. Η άλλη πλευρά του συγκροτήματος, η HELLEXPO, ερωτά ο εντεταλμένος σύμβουλος, θα ιδιωτικοποιηθεί	; Ποια είναι η πολιτική που θα ακολουθηθεί; Εν όψει αυτών των ερωτημάτων, ποια είναι η στρατηγική στη σχέση συγκοινωνούντων δοχείων μεταξύ ΔΕΘ και HELLEXPO; 
      Παράδειγμα τρίτο. Λέει ο κύριος συνάδελφος ότι διεκδικείται έκταση στο Καλοχώρι από το Δήμο Θεσσαλονίκης. Πάλι ο Δήμος Θεσσαλονίκης έναντι της ΔΕΘ. 
      ΣΩΤΗΡΙΟΣ ΚΟΥΒΕΛΑΣ: Ο Δήμος Καλοχωρίου λέω, ο Δήμος Εχεδώρου. 
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Σύμφωνα με αυτά που λέει ο κύριος συνάδελφος παραχωρείται διότι δεν αξιοποιήθηκε η συγκεκριμένη έκταση. Η απάντηση είναι πάρα πολύ απλή. Δεν υπάρχει θέμα μη αξιοποιήσεως της εκτάσεως αυτής στο Καλοχώρι. Είμαι σίγουρος ότι ο κύριος συνάδελφος γνωρίζει άριστα πως η Συνθήκη Ραμσάρ θέτει σειρά περιβαλλοντικών και άλλων περιορισμών στο τμήμα αυτό του Καλοχωρίου και δεύτερον το υπό κατάρτιση προεδρικό διάταγμα θέτει επίσης σοβαρότατους περιορισμούς τόσο στο νότιο τμήμα, όσο και στο βόρειο της περιοχής. Φοβάμαι ότι υπάρχουν μάλλον παρεξηγήσεις από την αποσπασματική ανάγνωση δημοσιευθείσας επιστολής και γι’ αυτό δεν ισχύουν αυτά που περιλαμβάνει στην ερώτησή του ο κύριος συνάδελφος. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κούβελας έχει το λόγο. 
      ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, ο κύριος Υπουργός γνωρίζει πολύ καλά ότι αυτά που χρησιμοποίησε ως απάντηση είναι εκτός τόπου και χρόνου. Η Βουλή ενδεχομένως δεν γνωρίζει ότι οι δύο εταιρείες βρίσκονται υπό διάλυση. Η HELLEXPO που υποτίθεται ότι οργανώνει τις εκθέσεις στη Θεσσαλονίκη και οπουδήποτε θέλει στην υπόλοιπη Ελλάδα, συνεχώς υποβαθμίζεται. Οι εκπρόσωποί της Θεσσαλονίκης δεν μετέχουν πλέον, έχουν αποκλειστεί εντελώς από τις διοικήσεις των δύο εταιρειών. Τα σκάνδαλα στα οποία αναφέρομαι, ως αποκαλύψεις του διευθύνοντος συμβούλου, δεν συγκίνησαν τον κύριο Υπουργό. Εν πάση περιπτώσει, ο κύριος Υπουργός τι έχει να απαντήσει; Για ποιο λόγο αφού όλα πάνε καλά, απολύουν τις δύο διοικήσεις και διορίζουν καινούργιες; Για ποιο λόγο αφού πάνε όλα καλά, προσωπικότητες της Θεσσαλονίκης δεν δέχονται να  μπουν σ’ αυτές τις διοικήσεις, σ΄ ένα πλοίο που βουλιάζει, όπως το κατάντησε η Κυβέρνηση; 
      Αφού όλα πάνε καλά, τότε γιατί ιδιώτες εκθέτες όλο και λιγοστεύουν. Ουσιαστικά πλέον συμμετέχουν κρατικοί οργανισμοί ή κρατικοδίαιτοι για να αυξήσουν το έλλειμμά τους και να περιορίσουν το έλλειμμα της Διεθνούς Εκθέσεως; Αφού όλα πάνε καλά γιατί διαπιστώνει ο κ. Αβραμόπουλος ότι η HELLEXPO προχωρά χωρίς προγραμματισμό, χωρίς συντονισμό σαν μια περιφερειακή έκθεση πλέον, χωρίς την ακτινοβολία που είχε στο παρελθόν στην Ευρώπη και στα Βαλκάνια.
      Επιτέλους τι έχει να πει για τις δικές μου παρατηρήσεις ότι έχουν κοπεί τα φτερά της έκθεσης αφού της πήραν το εκθεσιακό της χώρο στο Μαρούσι για να κτίσουν εγκαταστάσεις της Ολυμπιακής Επιτροπής, κατά τέτοιο τρόπο που να μην μπορεί να χρησιμοποιηθεί μελλοντικά για εκθεσιακός χώρος; Έχουν αποκλείσει τη Διεθνή Έκθεση Θεσσαλονίκης και τη HELLEXPO  από τις εγκαταστάσεις στο Ελληνικό οι οποίες παραδόθηκαν σε άλλους, ανταγωνιστές για εκθεσιακές δραστηριότητες.
      Η πάλαι ποτέ μοναδική Έκθεση της Θεσσαλονίκης η οποία είχε την αποκλειστικότητα διοργάνωσης διεθνών εκθέσεων, σήμερα έχει μετατραπεί σε φτωχό συγγενή άλλων οργανισμών που αναπτύσσουν εκθεσιακή δραστηριότητα. Το ένα από τα δύο σύμβολα της Θεσσαλονίκης –το άλλο είναι ο Λευκός Πύργος- η έκθεση είναι πεθαμένο.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας – Θράκης):  Κύριε Πρόεδρε, απέδωσα στο συνάδελφο κ. Κούβελα με καλή προαίρεση λάθη από τμηματική ανάγνωση της συγκεκριμένης εκθέσεως. Επέλεξε όμως την συνειδητή παραποίηση της πραγματικότητας.
      Απαντώ αμέσως. Πρώτον, στο εάν βρίσκονται οι εταιρείες σε διάλυση. Τον διαβεβαιώνω ότι τα οικονομικά αποτελέσματα –μπορούν να του δοθούν τα πλήρη στοιχεία- των δύο Εκθέσεων είναι εξαιρετικά καλά. Απόδειξη αυτού είναι ότι το μέρισμα της HELLEXPO  έχει δοθεί για τη διεκδίκηση της παγκόσμιας έκθεσης του 2008. Μόνο μια εταιρεία που πηγαίνει καλά θα μπορούσε να διαθέσει το μέρισμά της για την εθνική υπόθεση της διεκδίκησης της παγκόσμιας έκθεσης του 2008.
      Δεύτερον, λέγεται ότι δεν εκπροσωπούνται οι φορείς της πόλης. Δεν υπάρχει μεγαλύτερη διαστρέβλωση της πραγματικότητας. Χωρίς να υποχρεούται από το θεσμικό νόμο της Διεθνούς Εκθέσεως Θεσσαλονίκης ο Υπουργός Μακεδονίας-Θράκης από το 1999 μέχρι το 2000 συγκρότησε το διοικητικό συμβούλιο με άτυπη συνεννόηση με τα Επιμελητήρια και με τους παραγωγικούς φορείς. Συμμετέχουν πέντε εκπρόσωποι Επιμελητηρίων, Συνδέσμων και Επιστημονικών Συλλόγων της Θεσσαλονίκης.
      Αντιθέτως, το Σεπτέμβριο του 2000 εζητήθη από το Δήμαρχο Θεσσαλονίκης να συμμετάσχει και ο Δήμος Θεσσαλονίκης. Λόγω της αντιδικίας που είχε με τη ΔΕΘ ηρνήθη να αποστείλει εκπρόσωπο.
      Τρίτον, για το αν υπάρχουν εύφημοι άνθρωποι της Θεσσαλονίκης οι οποίοι διορίζονται στο διοικητικό συμβούλιο, πρέπει να σας πω ότι χθες διόρισα νέο διοικητικό συμβούλιο. Επικεφαλής στη HELLEXPO είναι ο κ. Γεώργιος Χατζηκωνσταντίνου καθηγητής Οικονομικής Θεωρίας και Αντιπρύτανης του Δημοκρίτειου Πανεπιστημίου Θράκης. Αντιπρόεδρος είναι αναγνωρισμε΄νη επιστήμονας στη Θεσσαλονίκη, η κ. Βαβίλη αναπληρώτρια καθηγήτρια στο Πανεπιστήμιο Θεσσαλονίκης. Αλίμονο αν απαξιώνεται ένας θεσμός, ο οποίος τιμάται από διακεκριμένους ανθρώπους της πόλης.
      Και επειδή δεν μ’ αρέσει να πλανάται τίποτα για δήθεν σκάνδαλα, πρέπει να πω ότι ο εντεταλμένος σύμβουλος αναφέρει πολύ γενικά στην έκθεσή του ότι διαπίστωσε προ τριετίας η διοίκηση της ΔΕΘ ότι κάτι συνέβαινε με τα υπό εκμετάλλευση πάρκινγκ στη ΔΕΘ. Πράγματι, διαπιστώθηκαν πράξεις που έπρεπε να κριθούν από τη δικαιοσύνη.
      Ήδη όμως προ τριετίας η Διοίκηση της Διεθνούς Έκθεσης Θεσσαλονίκης παρέπεμψε τους υπεύθυνους στη δικαιοσύνη. Είμαι σίγουρος ότι εάν δεν παραπέμπονταν στη δικαιοσύνη, το ερώτημα που θα ετίθετο από τον αγαπητό συνάδελφο. Είναι γιατί δεν το έπραξε τότε.
      ΣΩΤΗΡΙΟΣ ΚΟΥΒΕΛΑΣ: Γιατί αλλάξατε τις διοικήσεις, κύριε Υπουργέ;
      ΧΑΡΑΛΑΜΠΟΣ ΚΑΣΤΑΝΙΔΗΣ (Υπουργός Μακεδονίας-Θράκης): Γιατί έπρεπε να βρεθεί τρόπος, ώστε να εξασφαλιστεί η πιο εύρυθμη λειτουργία μεταξύ των δύο διοικητικών συμβουλίων.
      Και αν μου επιτρέπετε μία φράση, κύριε Πρόεδρε, θα ήθελα να πω ότι σε ό,τι αφορά το Εθνικό Συνεδριακό Κέντρο στην Αθήνα, υπήρξαν πράγματι δεσμεύσεις, ώστε να ανεγερθεί στον αύλειο χώρο το Γραφείο Τύπου για τους Ολυμπιακούς Αγώνες. 
      Ήδη, όμως, έχουν διατυπωθεί τρία εναλλακτικά σενάρια, προκειμένου το Διεθνές Συνεδριακό Κέντρο να ανακτήσει εμπρόσθια όψη και να λειτουργήσει άψογα, όπως λειτουργούσε μέχρι τώρα. 
      ΠΡΟΕΔΡΕΥΩΝ (Κωνσταντίνος Βρεττός): Η Τρίτη με αριθμό 206/10-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την επίλυση αιτημάτων των εποχιακά απασχολουμένων στις βιομηχανίες φρούτων κλπ., διαγράφεται λόγω κωλύματος του ερωτωμένου Υπουργού.
      Επίσης, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου της Βουλή με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος» σαράντα δύο μαθητές και δύο συνοδοί-δάσκαλοι από το 15ο Δημοτικό Σχολείο Πειραιά. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης ««Τροποποιήσεις του ν. 1388/1983 «Ίδρυση Εθνικού Κέντρου Δημόσιας Διοίκησης», Ίδρυση Εθνικής Σχολής Τοπικής Αυτοδιοίκησης και άλλες διατάξεις» σύμφωνα με τα άρθρα 72 παρ. 4 του Συντάγματος κα 108 παρ. 7 του Κανονισμού της Βουλής. 
      Αυτό το νομοσχέδιο συζητήθηκε και ψηφίστηκε στην αρμόδια Διαρκή Επιτροπή σύμφωνα με το άρθρο 70 παράγραφος 2 του Συντάγματος.
      Θα συζητηθεί ενιαία σε μία συνεδρίαση, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις, με τροπολογίες. Υπάρχουν τρεις τροπολογίες Υπουργών, πέντε εμπρόθεσμες και έξι εκπρόθεσμες τροπολογίες Βουλευτών.
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών. Τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων.
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών.
      Για τη διάρκεια των αγορεύσεων ομιλητών και εισηγητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
      Το λόγο έχει ο εισηγητής της Πλειοψηφίας.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θα ήθελα το λόγο επί της διαδικασίας.
      ΠΡΟΕΔΡΕΥΩΝ (Κωνσταντίνος Βρεττός):  Κύριε Σκοπελίτη, έχετε το λόγο. 
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, ζήτησα το λόγο για να ζητήσω την απόσυρση των τριών τροπολογιών που έχουν καταθέσει οι Υπουργοί. Αυτές οι τροπολογίες είναι άσχετες με το συγκεκριμένο νομοσχέδιο και η αίτησή μου αυτή γίνεται με βάση το άρθρο 74 παράγραφος 5 εδάφιο γ΄ του Συντάγματος. Βέβαια, επικαλούμενοι το νόμο της Βουλής, μάλλον απορρίπτεται αυτό το αίτημα.
      Θα ήθελα, λοιπόν, κύριε Πρόεδρε, επειδή αυτές οι τροπολογίες δεν συζητήθηκαν στην αρμόδια Διαρκή Επιτροπή της Βουλής, να διαχωριστούν από τη συζήτηση. Δηλαδή, να γίνει ξεχωριστή συζήτηση επί αυτών των τροπολογιών. Αυτό είναι το αίτημά μας, κύριε Πρόεδρε.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Παυλόπουλε, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, όταν κατατέθηκε η τροπολογία –γιατί θα μιλήσω για μία από τις τροπολογίες η οποία σχετίζεται με τη σημερινή συζήτηση- η οποία αφορά στους οίκους ανοχής, υπήρξε ανακοίνωση από την πλευρά της Νέας Δημοκρατίας. Και περιμέναμε από την Κυβέρνηση ότι θα είχε την ευαισθησία να μας απαντήσει.
      Πρώτον, τί σχέση έχει αυτή η τροπολογία με ένα νομοσχέδιο που αφορά το Εθνικό Κέντρο Δημόσιας Διοίκησης; Θέλουμε να μας πει η Κυβέρνηση μέσα σ’ αυτή την Αίθουσα, ποιος είναι ο συσχετισμός αυτής της τροπολογίας με το συγκεκριμένο νομοσχέδιο. Και μη γυρίσει η Κυβέρνηση να μας πει ότι είναι ζήτημα το οποίο ανάγεται στην αρμοδιότητα του Υπουργείου Εσωτερικών. Γιατί δεν ανάγεται μόνο στην αρμοδιότητα του Υπουργείου Εσωτερικών, αλλά πρόκειται για αρμοδιότητα πολλών άλλων Υπουργείων. 
      Άρα, λοιπόν, η Κυβέρνηση θα πρέπει να μας εξηγήσει τη σύνδεση που υπάρχει μεταξύ τροπολογίας και νομοσχεδίου, όπως επίσης -εφόσον επιμείνει στη συζήτηση αυτής της τροπολογίας- και τους λόγους για τους οποίους έφερε αυτή την τροπολογία. Διευκολύνει, δηλαδή, με αυτή την τροπολογία τη λειτουργία των οίκων ανοχής; Αν θεωρεί, δηλαδή, η Κυβέρνηση ότι στην εποχή μας και με τις σημερινές συνθήκες ότι το συγκεκριμένο θέμα αποτελεί προτεραιότητά της να μας το δηλώσει ρητώς.
      Παρακαλούμε να μας το εξηγήσει. Εμείς καταγγέλλουμε και τα δύο. Και την ουσία την οποία θα εξηγήσουμε στη συνέχεια, αλλά και το γεγονός ότι κατατίθεται σε παντελώς άσχετο νομοσχέδιο δείχνοντας τον τρόπο με τον οποίο σέβεται η Κυβέρνηση τη Βουλή
      ΠΡΟΕΔΡΕΥΩΝ (Κωνσταντίνος Βρεττός): Κοιτάξτε το θέμα, όπως το έθεσε ο κ. Σκοπελίτης…
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, θέλω το λόγο.
      ΠΡΟΕΔΡΕΥΩΝ (Κωνσταντίνος Βρεττός): Ορίστε. 
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, κατά τη συζήτηση για την αναθεώρηση του Συντάγματος, είχε τεθεί πάρα πολλές φορές το θέμα αυτών των ασχέτων τροπολογιών. Εγώ δεν τις ονομάζω τροπολογίες αλλά «εντροπολογίες», γιατί αποτελούν ντροπή για το Σώμα. Πραγματικά απορώ πώς ο κύριος Υπουργός Εσωτερικών, ο οποίος απουσιάζει και εκπροσωπείται από τον αρμόδιο κύριο Υφυπουργό, τόλμησε σε τελείως άσχετο νομοσχέδιο να φέρει τροπολογίες που δεν έχουν καμία σχέση με αυτό. Είναι δύο οι τροπολογίες παντελώς άσχετες με το συζητούμενο νομοσχέδιο. Απορώ με το Προεδρείο που δεν εφαρμόζει τον Κανονισμό της Βουλής, ώστε να αποκλείσει τη συζήτηση των τροπολογιών αυτών, διότι αλίμονο, αν το Προεδρείο γίνεται συνεργός στην παραβίαση συνταγματικών διατάξεων. Γιατί τώρα, κύριε Πρόεδρε, γίνεστε συνεργός. 
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός θα πάρει το λόγο, αφού όμως πρώτα λύσουμε το διαδικαστικό θέμα. Δεν μπορούμε να συζητήσουμε ξεχωριστά τις τροπολογίες, κύριε συνάδελφε. 
      ΣΤΑΥΡΟΣ ΣΚΟΠΕΛΙΤΗΣ: Να τις αποσύρετε, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Είναι κατατεθειμένες. Θα δούμε μήπως τυχόν δώσουμε λίγο περισσότερο χρόνο στην πορεία της συζήτησης. 
      ΙΩΑΝΝΗΣ ΒΑΡΒΙΤΣΙΩΤΗΣ: Μα, αυτή δεν είναι λύση, κύριε Πρόεδρε. Εισάγονται αντισυνταγματικά. Την καταψηφίζουμε αυτή τη λύση. 
      ΠΡΟΚΟΠΗΣ ΠΑΥΛΟΠΟΥΛΟΣ: Η τροπολογία για το Μακρυχώρι να συζητηθεί.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα έλεγα στον αξιότιμο εκπρόσωπο της Νέας Δημοκρατίας να μη βιάζεται επί των θεμάτων της ουσίας, γιατί, όταν φτάσουμε στη συζήτηση, θα δει ότι θα έπρεπε να είναι πιο προσεκτικός στα θέματα της ουσίας. Το κρατάω όμως αυτό για μετά.
      Δεν ξέρω αν αποφασίσουμε σήμερα να εφαρμόσουμε τη διάταξη με την οποία…
      ΙΩΑΝΝΗΣ ΒΑΡΒΙΤΣΙΩΤΗΣ: Και χθες εφαρμόστηκε, κύριε Υφυπουργέ. 
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ θέλω να μιλήσω επί της ουσίας. Για την τροπολογία σχετικά με τους οίκους ανοχής δεν υπάρχει κατατεθειμένο σχετικό νομοσχέδιο. Άλλωστε είναι και η φύση του θέματος τέτοια, η οποία θα απαιτούσε να περιμένουμε πάρα πολύ μεγάλο χρονικό διάστημα. Το γεγονός ότι το φέρνει η Κυβέρνηση εδώ οφείλεται στο ότι επείγει ως προς τις λύσεις.
     Μια σειρά θεμάτων είναι σε εκκρεμότητα. Αφορούν και το Δήμο Αθηναίων και την ΚΕΔΚΕ και τα Αστυνομικά Τμήματα και κατοίκους και τις εκδιδόμενες. Δεν το φέρνουμε εδώ, επειδή μας αρέσει. Ούτε εμένα προφανώς μου αρέσει στο νομοσχέδιο για τη Δημόσια Διοίκηση να επισυνάψω τη συγκεκριμένη τροπολογία. Θα συμφωνήσετε όμως ότι είναι καλύτερο να αναλάβω εγώ την ευθύνη σ’ ένα νομοσχέδιο της δικής μου αρμοδιότητας, εφόσον έχω χειριστεί και την επίμαχη τροπολογία, παρά να τη «φορτώσω» σε άλλους συναδέλφους μου σε εξ ίσου άσχετα –θα έλεγε ο κ. Βαρβιτσιώτης- νομοσχέδια. 
     Δείτε όσα νομοσχέδια υπάρχουν στη σειρά. Πού να πήγαινε; Στις εκλογικές δαπάνες; Στις μετατάξεις των υπαλλήλων; Πάλι ο κ. Βαρβιτσιώτης –και ευλόγως- θα έλεγε, τι σχέση έχει το συγκεκριμένο θέμα με τα υπάρχοντα. Αναρωτιόμαστε,  λοιπόν: Να αφήσουμε μετέωρο το θέμα; Σας επαναλαμβάνω, κύριε Παυλόπουλε και κύριε Σκοπελίτη, το ότι το φέρνουμε οφείλεται στο γεγονός ότι πρέπει να δοθεί μία λύση στο πρόβλημα. Δεν μπορεί να αιωρείται.
      Δεν πιεζόμαστε εμείς. Υπάρχει ένα κοινωνικό πρόβλημα το οποίο θέλει μία μεταβατική διάταξη, αλλά δεν θέλω να μπω στην ουσία. Αυτός είναι ο λόγος. Καταλαβαίνω την δικαιολογημένη έκρηξη του κ. Βαρβιτσιώτη, θα παρακαλούσα όμως να προχωρήσουμε, γιατί πρέπει να λυθεί το συγκεκριμένο ζήτημα. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο εισηγητής της Πλειοψηφίας κ. Τζανής. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, κύριε Πρόεδρε, ορισμένες εκφωνήσεις που πρέπει να κάνω, να τις πω τώρα ή μετά; Συγχωρείστε την απειρία μου… 
      ΠΡΟΕΔΡΕΥΩΝ (Κωνσταντίνος Βρεττός): Τώρα καλύτερα. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Τζανή, με συγχωρείτε…
      ΛΕΩΝΙΔΑΣ ΤΖΑΝΗΣ: Βεβαίως, κύριε Υπουργέ.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι Βουλευτές, όσοι ήταν στην Διαρκή Επιτροπή θα θυμούνται ότι είχαμε αφήσει κάποιες εκκρεμότητες, με σύμφωνη γνώμη όλων μας, σε τέσσερα πέντε θέματα τα οποία θα τα έφερνα στην Ολομέλεια.
      Θα μου επιτρέψετε λοιπόν να κάνω ορισμένες εκφωνήσεις επάνω σ’ αυτά τα συγκεκριμένα θέματα.
      Στην παράγραφο 1 του άρθρου 2 του νομοσχεδίου που αντικαθιστά την παράγραφο 3 του άρθρου 1 του ν. 1388/83, προστίθενται στο τέλος της περίπτωσης στ΄ η φράση «και των διαγωνισμών ποιότητας μεταξύ των δημοσίων υπηρεσιών που διεξάγει το ΥΠΕΣΔΔΑ».
      Θυμάστε ότι είχε μπει ένα θέμα για τους διαγωνισμούς, το είχε θέσει ο κ. Τζανής. Είχαμε πει να το δούμε.
      Η νέα διατύπωση της περίπτωσης στ΄ της παραγράφου 3 του άρθρου 1 του ν. 1388/83, όπως αυτή αντικαθίσταται με την παράγραφο 1 του άρθρου 2 του νομοσχεδίου, έχει ως εξής: «στ) η υποστήριξη, ύστερα από αίτημα της Γενικής Γραμματείας Δημόσιας Διοίκησης του Υπουργείου Εσωτερικών, Δημόσιας Διοίκησης και Αποκέντρωσης, των διαδικασιών για την εφαρμογή των μεταρρυθμιστικών δράσεων του Υπουργείου Εσωτερικών, Δημόσιας Διοίκησης και Αποκέντρωσης και των διαγωνισμών ποιότητας μεταξύ των δημοσίων υπηρεσιών που διεξάγει το ΥΠΕΣΔΔΑ». 
      Στο άρθρο 9 παράγραφος 3 προστίθεται: «ιβ) Το Τμήμα Τουριστικής Οικονομίας και Ανάπτυξης για τη δημιουργία στελεχών εξειδικευμένων σε θέματα τουριστικής πολιτικής». 
      Στην παράγραφο 3 του άρθρου 10 του νομοσχεδίου η φράση «η απαγόρευση της παραγράφου» αναδιατυπώνεται σε «η παράγραφος». 
      Η νέα διατύπωση της παραγράφου 3 του άρθρου 10 του νομοσχεδίου έχει ως εξής: «3. Η παράγραφος 8 του άρθρου 15 του ν. 2190/94 ισχύει και για τους διαγωνισμούς που διενεργεί το ΕΚΔΔΑ (ΕΣΔΔ και ΕΣΤΑ)». 
      Στο άρθρο 12 του νομοσχεδίου που αντικαθιστά το πρώτο εδάφιο της παραγράφου 7 του άρθρου 22 του ν. 1388/83, διαγράφεται η φράση «και οι σπουδαστές του Τμήματος Τοπικής Αυτοδιοίκησης και Περιφερειακής Ανάπτυξης». 
      Η νέα διατύπωση το πρώτου εδαφίου της παραγράφου 7 του άρθρου 22 του ν. 1388/83, όπως αντικαθίσταται με το άρθρο 12 του νομοσχεδίου, έχει ως εξής: «Οι απόφοιτοι του Τμήματος Περιφερειακής Διοίκησης διορίζονται σε κεντρικές υπηρεσίες της Διοίκησης, που έχουν αρμοδιότητα στους τομείς της περιφερειακής ανάπτυξης και στις Περιφέρειες».  
      Σπεύδω να πω ότι διαγράφεται διότι προστίθεται εδάφιο στο άρθρο 24, όπου λύνει συνολικά το συγκεκριμένο θέμα.
      Στο πρώτο εδάφιο της παραγράφου 2 του άρθρου 13 του νομοσχεδίου διαγράφεται η τελευταία φράση «της επιλογής τους». 
      Η νέα διατύπωση του πρώτου εδαφίου της παραγράφου 2 του άρθρου 13 του νομοσχεδίου έχει ως εξής: «Απόφοιτοι της ΕΣΔΔ οι οποίοι υπηρετούσαν στο Δημόσιο, σε Δημόσια Υπηρεσία ή ΝΠΔΔ, των οποίων το νομικό καθεστώς δημοσίου δικαίου μετετράπη, μπορούν να μεταταγούν μετά από αίτησή τους, κατά παρέκκλιση κάθε αντίθετης διάταξης, σε ομοιόβαθμη προσωποπαγή θέση ομοίου ή συναφούς κλάδου ή ειδικότητας Δημόσιας Υπηρεσίας ή ΝΠΔΔ».   
      Υπήρχε εκεί και το «της επιλογής τους». Αυτό φεύγει.
      Προχωρώ παρακάτω.
      Στο άρθρο 16, στο τρίτο εδάφιο της παραγράφου 1, η λέξη «είκοσι» αντικαθίσταται από τη λέξη «δέκα». Η νέα διατύπωση της φράσης έχει ως εξής:
      Το δέκα τοις εκατό του συνολικού αριθμού αυτών που εισάγονται στην Εθνική Σχολή Τοπικής Αυτοδιοίκησης (ΕΣΤΑ) καλύπτεται από δημοσίους υπαλλήλους, εφόσον συγκεντρώσουν τη βάση της βαθμολογίας. Σε διαφορετική περίπτωση οι θέσεις αυτές καταλαμβάνονται από τους άλλους υποψηφίους».
      Στο ίδιο άρθρο, στο άρθρο 16, στο τέλος της παραγράφου 1 προστίθεται, εδάφιο που αφορά τα ΤΕΙ της Καλαμάτας. Στη συζήτηση, την οποία είχαμε κάνει στην Επιτροπή είχαμε συμφωνήσει να βρούμε λύση, και αυτή έχει ως εξής:
      «Το δέκα τοις εκατό του συνολικού αριθμού των θέσεων των εισαγομένων στα Τμήματα Οργάνωσης και Διοίκησης, Οικονομικής διαχείρισης και Μεταναστευτικής Πολιτικής της ΕΣΤΑ καλύπτεται από πτυχιούχους του Τμήματος Τοπικής Αυτοδιοίκησης ΤΕΙ και το δέκα τοις εκατό του συνολικού αριθμού των θέσεων των εισαγομένων στο Τμήμα Πολιτικής Προστασίας της ΕΣΤΑ καλύπτεται από πτυχιούχους του Τμήματος Πολιτικών Έργων Υποδομής ΤΕΙ, εφόσον συγκεντρώσουν τη βάση της βαθμολογίας. Σε διαφορετική περίπτωση οι θέσεις αυτές καταλαμβάνονται από τους άλλους υποψηφίους».
      Στο άρθρο 19 του νομοσχεδίου, που αντικαθιστά την παράγραφο 1 του άρθρου 24 του ν.1388/1983, διαγράφεται από το δεύτερο εδάφιο η φράση «καθώς και οι λεπτομέρειες πραγματοποίησης των κατά τα ανωτέρω διαγωνισμών ποιότητας μεταξύ των υπηρετούντων υπαλλήλων και τα ηθικά βραβεία των διακρινομένων σε αυτούς υπαλλήλων». Διαγράφεται, διότι καλύπτεται από την πρώτη τροποποίηση που έφερα, που ορίζει ότι θα γίνεται μέσα από τις διαδικασίες του ΥΠΕΣΔΑ.
      Η νέα διατύπωση του δεύτερου εδαφίου της παραγράφου 1 του άρθρου 24 του ν. 1388/1983, όπως αντικαθίσταται από το άρθρο 19 του νομοσχεδίου έχει ως εξής:
      «Με απόφαση του Υπουργού Εσωτερικών, Δημόσιας Διοίκησης και Αποκέντρωσης, που εκδίδεται ύστερα από εισήγηση του Διοικητικού Συμβουλίου του ΕΚΔΔΑ, καθορίζονται οι θεματικοί άξονες και η διάρκεια των προγραμμάτων επιμόρφωσης των αιρετών οργάνων των ΟΤΑ α΄ και β΄ βαθμού και η διαδικασία υλοποίησής του».
     Στο τέταρτο εδάφιο της παραγράφου 4 του άρθρου 24 του νομοσχεδίου…
     ΒΑΣΙΛΗΣ ΚΕΔΙΚΟΓΛΟΥ: Τι κάνετε τώρα, παίζετε;
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντωσης): Σας παρακαλώ.
     ΒΑΣΙΛΗΣ ΚΕΔΙΚΟΓΛΟΥ: Μη με παρακαλάτε.
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντωσης): … προστίθεται νέο εδάφιο ως εξής…
     ΒΑΣΙΛΗΣ ΚΕΔΙΚΟΓΛΟΥ: Κάνετε τώρα ενιαία συζήτηση; Εδώ αλλάζει όλο το νομοσχέδιο! Τις κουμπάρες παίζατε στην επιτροπή;
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντωσης): Κύριε Πρόεδρε, παρακαλώ λίγο για τη σοβαρότητα της συζήτησης.
     ΒΑΣΙΛΗΣ ΚΕΔΙΚΟΓΛΟΥ: Να κάνετε νέα συζήτηση, να τα συζητήσετε ξανά. Εδώ φαίνεται ότι έχουν γίνει μεγάλες αλλαγές.
     ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντωσης): Όλες είναι εκκρεμότητες, οι οποίες αφέθηκαν στην επιτροπή, ακριβώς επειδή έπρεπε να υπάρξει λύση.
     Λοιπόν: στο τέταρτο εδάφιο του άρθρου 4 της παραγράφου 24 του νομοσχεδίου προστίθεται νέο εδάφιο ως εξής:
     «Ως χρόνος εμπειρίας σε θέματα λειτουργίας ΚΕΠ λογίζεται και ο χρόνος απασχόλησης με οποιαδήποτε σχέση στα Γραφεία του Πολίτη που λειτουργούν στους ΟΤΑ στο πλαίσιο του προγράμματος ΑΣΤΕΡΙΑΣ».
     Είναι ένα αρχικό πρόγραμμα, προπομπός των ΚΕΠ, αφορά ενενήντα ανθρώπους και όλοι είπαμε ότι πρέπει να υπάρξει λύση γι’ αυτούς, παρόμοια με αυτή, η οποία δίδεται για τους εργαζόμενους στα ΚΕΠ. Είναι τόσο απλό.
     Στο τέλος της παραγράφου 8 του άρθρου 24 προστίθεται η φράση «Ο υπάλληλος στερείται της νομικής κάλυψης, στην περίπτωση που η άσκηση ποινικής δίωξης εναντίον του αποτελεί συνέπεια καταγγελίας εκ μέρους της υπηρεσίας». Στην ίδια παράγραφο απαλείφεται η φράση «και προς το συμφέρον της υπηρεσίας». Αυτό αφορά τις νομικές υπηρεσίες.
     Μια τελευταία διόρθωση: στο τέλος του άρθρου 24 του νομοσχεδίου προστίθεται παράγραφος 10 ως εξής:
     «10. Οι απόφοιτοι του Τμήματος Τοπικής Αυτοδιοίκησης και Περιφερειακής Ανάπτυξης της ΙΔ΄ Εκπαιδευτικής Σειράς και οι αποφοιτήσαντες του ίδιου Τμήματος των ΙΕ΄ και ΙΣΤ΄ Εκπαιδευτικών Σειρών μπορούν να διορίζονται και σε κεντρικές υπηρεσίες της Διοίκησης που έχουν αρμοδιότητα στους τομείς της περιφερειακής ανάπτυξης, καθώς και στις περιφέρειες. Ειδικά για τους αποφοίτους της ΙΔ΄ Εκπαιδευτικής Σειράς η διάταξη αυτή ισχύει από την ημερομηνία αποφοίτησής τους».
     Αποφοιτούν την Κυριακή και αυτός είναι ο λόγος που εισάγεται αυτή η διάταξη, για να μην μείνουν εκκρεμείς.
     Τελειώσαμε, κύριε Πρόεδρε, ευχαριστώ.
     ΠΡΟΕΔΡΕΥΩΝ (Κωνσταντίνος Βρεττός): Διπλασιάσαμε το νομοσχέδιο!
     Να τα καταθέσετε εγγράφως, κύριε Υπουργέ. 
     (Στο σημείο αυτό ο κύριος Υπουργός καταθέτει για τα πρακτικά τις προαναφερθείσες τροποποιήσεις, οι οποίες έχουν ως εξής:
      «ΣΥΖΗΤΗΣΗ ΣΤΗΝ ΟΛΟΜΕΛΕΙΑ ΤΗΣ ΒΟΥΛΗΣ
      ΠEMΠΤΗ.13 Νοεμβρίου 2003
      ΕΙΣΗΓΗΣΗ κου ΥΦΥΠΟΥΡΓΟΥ
      Στο σχέδιο νόμου: «Τροποποιήσεις του ν. 1388/1983 «Ίδρυση Εθνικού Κέντρου Δημόσιας Διοίκησης», Ίδρυση Εθνικής Σχολής Τοπικής Αυτοδιοίκησης και άλλες διατάξεις» ανακοινώνονται οι εξής τροποποιήσεις:
      Α. Στην παράγραφο 1 του άρθρου 2 του νομοσχεδίου που αντικαθιστά την παράγραφο 3 του άρθρου 1 του ν. 1388/83, προστίθεται το τέλος της περίπτωσης στ΄ η φράση και των διαγωνισμών ποιότητας μεταξύ των δημοσίων υπηρεσιών που διεξάγει το ΥΠΕΣΔΔΑ».
      Η νέα διατύπωση της περίπτωσης στ΄ της παραγράφου 3 του άρθρου 1 ο του ν. 1388/83, όπως αυτή αντικαθίσταται με την παράγραφο 1 του άρθρου 2 του νομοσχεδίου, έχει ως εξής:
      «στ) η υποστήριξη, ύστερα από αίτημα της Γενικής Γραμματείας Δημόσιας Διοίκησης του Υπουργείου Εσωτερικών, Δημόσιας Διοίκησης και Αποκέντρωσης, των διαδικασιών για την εφαρμογή των μεταρρυθμιστικών δράσεων του Υπουργείου Εσωτερικών, Δημόσιας Διοίκησης και Αποκέντρωσης και των διαγωνισμών ποιότητας μεταξύ των δημοσίων υπηρεσιών που διεξάγει το ΥΠΕΣΔΔΑ».
      Β. Στο άρθρο 9 παράγραφος 3 προστίθεται: « ιβ) Το Τμήμα Τουριστικής Οικονομίας και Ανάπτυξης για την δημιουργία στελεχών εξειδικευμένων σε θέματα τουριστικής πολιτικής»
      Γ. Στην παράγραφο 3 του άρθρου 10 του νομοσχεδίου η φράση «η απαγόρευση της παραγράφου» αναδιατυπώνεται σε «η παράγραφος». Η νέα διατύπωση της παραγράψου 3 του άρθρου 10 του νομοσχεδίου έχει ως εξής:
      «3. Η παράγραφος 8 του άρθρου 15 του ν., 2190/94 ισχύει και για τους διαγωνισμούς που διενεργεί το ΕΚΔΔΑ (ΕΣΔΔ και ΕΣΤΑ)».
      Δ. Στο άρθρο 12 του νομοσχεδίου που αντικαθιστά το πρώτο εδάφιο της παρ. 7 του άρθρου 22 του ν.1388/83, διαγράφεται η φράση «και οι σπoυδαστές του Τμήματος Τοπικής Αυτοδιοίκησης και Περιφερειακής Ανάπτυξης».
      Η νέα διατύπωση του πρώτου εδαφίου της παρ. 7 του άρθρου 22 του  ν. 1388/83, όπως αντικαθίσταται με το άρθρο 12 του νομοσχεδίου, έχει ως εξής:
      Οι απόφοιτοι του Τμήματος Περιφερειακής Διοίκησης διορίζονται σε κεντρικές υπηρεσίες της Διοίκησης, που έχουν αρμοδιότητα τους τομείς της περιφερειακής ανάπτυξης και στις περιφέρειες.
      Ε. Στο πρώτο εδάφιο της παραγράφου 2 .του άρθρου 13 του νομοσχεδίου διαγράφεται η τελευταία φράση «της επιλογής τους».
      Η νέα διατύπωση του πρώτου εδαφίου της παραγράφου 2 του άρθρου 13 νομοσχεδίου έχει ως εξής: 
      «Απόφοιτοι της ΕΣΔΔ οι οποίοι υπηρετούσαν στο Δημόσιο, σε Δημόσια Υπηρεσία ή ΝΠΔΔ, των οποίων το νομικό καθεστώς δημοσίου δικαίου μετετράπη, μπορούν να μεταταγούν μετά από αίτησή τους, κατά παρέκκλιση κάθε αντίθετης διάταξης, σε ομοιόβαθμη προσωποπαγή θέση όμοιου ή συvαφούς κλάδου ή ειδικότητας Δημόσιας Yπηpεσiας ή ΝΠΔΔ.»
      ΣΤ. Στο τρίτο εδάφιο της παραγράφου 1 του άρθρου 16 νομοσχεδίου η λέξη «είκοσι» αντικαθίσταται από τη λέξη «δέκα».
      Η νέα διατύπωση της φράσης έχει ως εξής
      «Το δέκα τοις εκατό του συνολικού αριθμού αυτών που εισάγονται στην ΕΣΤΑ καλύπτεται από δημοσίους υπαλλήλους, εφόσον συγκεντρώσουν τη βάση της βαθμολογίας. Σε διαφορετική περίπτωση οι θέσεις αυτές καταλαμβάνονται από τους άλλους υποψηφίους».
      Και 
      Στο τέλος της παραγράφου 1 του άρθρου 16 του νομοσχεδίου προστίθεται εδάφιο ως εξής:
      «Το δέκα τοις εκατό του συνολικού αριθμού των θέσεων των εισαγομένων στα Τμήματα Οργάνωσης και Διοίκησης Οικονομικής διαχείρισης και Μεταναστευτικής Πολιτικής της ΕΣΤΑ καλύπτεται από πτυχιούχους του Τμήματος Τοπικής Αυτοδιοίκησης ΤΕΙ και το δέκα τοις εκατό του συνολικού αριθμού των θέσεων των εισαγομένων στο Τμήμα Πολιτικής Προστασίας της ΕΣΤΑ καλύπτεται από πτυχιούχους του Τμήματος Πολιτικών Έργων Υποδομής ΤΕΙ, εφόσον συγκεντρώσουν τη βάση της βαθμολογίας. Σε διαφορετική περίπτωση οι θέσεις αυτές καταλαμβάνονται από τους άλλους υποψηφίους».
      Ζ. Στο άρθρο 19 του νομοσχεδίου που αντικαθιστά την παράγράφο 1 του άρθρου 24 του ν. 1388/83, διαγράφεται από το δεύτερο εδάφιο η φράση «καθώς και οι λεπτομέρειες πραγματοποίησης των κατά τα ανωτέρω διαγωνισμών ποιότητας μεταξύ των υπηρετούντων υπαλλήλων και τα ηθικά βραβεία των διακρινομένων σε αυτούς υπαλλήλων».
      Η νέα διατύπωση του δεύτερου εδαφίου της παραγράφου 1 του άρθρου 24 του ν. 1388/83, όπως αντικαθίσταται από το άρθρο 19 του νομοσχεδίου έχει ως εξής:
      «Με απόφαση του Υπουργού Εσωτερικών, Δημόσιας Διοίκησης και Αποκέντρωσης, που εκδίδεται ύστερα από εισήγηση του Δ.Σ. του ΕΚΔΔΑ, καθορίζονται θεματικοί άξονες και η διάρκεια των προγραμμάτων επιμόρφωσης των αιρετών οργάνων των οτα α΄ και β΄ βαθμού και η διαδικασία υλοποίησής τους».
      Η. Στο τέταρτο εδάφιο της παραγράφου 4 του άρθρου 24 του νομοσχεδίου προστίθενται νέο εδάφιο ως εξής:
      «Ως χρόνος εμπειρίας σε θέματα λειτουργίας Κ.Ε.Π. λογίζεται και ο χρόνος απασχόλησης με οποιαδήποτε σχέση στα γραφεία του πολίτη που λειτουργούν στους Ο.Τ.Α. στο  πλαίσιο του προγράμματος ΑΣΤΕΡΙΑΣ.».
      Θ. Στο τέλος της παραγράφου 8 του άρθρου 24 προστίθεται η φράση «Ο υπάλληλος στερείται της νομικής κάλυψης, στην περίπτωση που η άσκηση ποινικής δίωξης εναντίον του, αποτελεί συνέπεια καταγγελίας εκ μέρους της υπηρεσίας». Στην ίδια παράγραφο απαλείφεται η φράση «και προς το συμφέρον της υπηρεσίας».
      Ι. Στο τέλος του άρθρου 24 του νομοσχεδίου προστίθεται παράγραφος 10 ως εξής:
      «10. Οι απόφοιτοι του Τμήματος Τοπικής Αυτοδιοίκησης και Περιφερειακής Ανάπτυξης της ΙΔ΄ Εκπαιδευτικής Σειράς και οι αποφοιτήσοντες του ιδίου Τμήματος των ΙΕ΄ και ΙΣΤ΄ Εκπαιδευτικών Σειρών μπορούν να διορίζονται σε κεντρικές υπηρεσίες της Διοίκησης που έχουν αρμοδιότητα στους τομείς της περιφερειακής ανάπτυξης, καθώς και στις Περιφέρειες. Ειδικά για τους αποφοίτους της ΙΔ΄ Εκπαιδευτικής Σειράς η διάταξη αυτή ισχύει από την ημερομηνία αποφοίτησής τους»».)
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Τζανή, έχετε το λόγο.
      ΛΕΩΝΙΔΑΣ ΤΖΑΝΗΣ: Κυρίες και κύριοι συνάδελφοι, έχουμε την ευκαιρία σήμερα να συζητήσουμε ένα νομοσχέδιο το αντικείμενο του οποίου δεν είναι μόνο το νομικό πρόσωπο του Εθνικού Κέντρου Δημόσιας Διοίκησης, οι δράσεις του, δηλαδή η Εθνική Σχολή Δημόσιας Διοίκησης και το Ινστιτούτο, που θα έλεγα ότι είναι τα βασικά αντικείμενα της δραστηριότητάς του, αλλά έχουμε επίσης την ευκαιρία, πιστεύω, -και το κάνουμε κάθε φορά παρεμπιπτόντως- να συζητήσουμε γενικότερα για τη Δημόσια Διοίκηση, για την ανάγκη και τις προοπτικές της ποιοτικής αναβάθμισής της, για την ανάγκη ύπαρξης συγκεκριμένων πολιτικών απέναντι στο αντικείμενο αυτό και κυρίως για τις θέσεις και συγκεκριμένες προτάσεις των κομμάτων προς την κατεύθυνση αυτή. 
      Γι’ αυτό και θεωρώ αναγκαίο, πριν εισέλθω στα κυριότερα σημεία των διατάξεων του νομοσχεδίου, -κάτι το οποίο είχαμε την ευκαιρία να κάνουμε κατά τη διάρκεια της συζήτησης στην επιτροπή, όπου πρέπει να πω ότι η συζήτηση υπήρξε παραγωγική, πολλές από τις προτάσεις που υποβλήθηκαν από φορείς που έχουν λόγο για τα θέματα του Εθνικού Κέντρου Δημόσιας Διοίκησης έγιναν αποδεκτές, πολλές από τις διορθώσεις, βελτιώσεις που ανακοίνωσε ο Υπουργός πριν από λίγο αποτελούν διορθώσεις επί προτάσεων που έγιναν αποδεκτές κατά τη διάρκεια της επιτροπής, με αποτέλεσμα η συζήτηση στην επιτροπή να έχει πραγματικά χαρακτήρα που δικαιώνει τη συμβολή των βουλευτών στη διαμόρφωση του κοινοβουλευτικού αποτελέσματος- να πω ότι αν μπορούμε να συνδέσουμε το Εθνικό Κέντρο Δημόσιας Διοίκησης με το γενικότερο θέμα της Δημόσιας Διοίκησης, θα τολμούσα τον χαρακτηρισμό ότι το Εθνικό Κέντρο Δημόσιας Διοίκησης μπορεί να είναι η κινητήρια δύναμη σ’ ένα σταθερό μεταρρυθμιστικό πρόγραμμα στο χώρο της Δημόσιας Διοίκησης, με προμαχώνες την επιμόρφωση των υπαλλήλων, αλλά και κυρίως την κατάρτιση υπαλλήλων ικανών να παίξουν το ρόλο των μάνατζερς στο χώρο του δημοσίου.
      Θα αναρωτηθεί κανείς: είναι αυτός ο ρόλος σήμερα του Εθνικού Κέντρου Δημόσιας Διοίκησης; Ποιος είναι τελικά ο ρόλος του Εθνικού Κέντρου; Και θεωρώ αναγκαίο για όσους δεν γνωρίζουν –οι περισσότεροι είμαι βέβαιος ότι το ξέρουν, γιατί πολλοί από εσάς έχετε παλιά παρουσία στη Βουλή- να θυμίσω ορισμένα ιστορικά στοιχεία που συνδέονται με το Εθνικό Κέντρο  Δημόσιας Διοίκησης. 
      Το Εθνικό Κέντρο Δημόσιας Διοίκησης θεσμικά υπάρχει από το 1983. Λειτουργικά υπάρχει από τις 5 Απριλίου του 1985, όταν με παρουσία του τότε Πρωθυπουργού, του αειμνήστου Ανδρέα Παπανδρέου, και όλης της τότε κυβέρνησης εγκαινιάστηκε σ’ ένα κτίριο, στη Βίλα Μποδοσάκη στο Παλαιό Ψυχικό, το Εθνικό Κέντρο Δημόσιας Διοίκησης, εκεί όπου τώρα στεγάζεται το Ίδρυμα 	Ελληνικού Πολιτισμού.
      Λίγο μετά το Εθνικό Κέντρο μετακομίζει σε κτίριο της οδού Ευαγγελιστρίας, για να καταλήξει στη συνέχεια στο σημερινό του κτίριο στον Ταύρο, σ’ ένα σύγχρονο κτίριο, όπου στεγάζονται από τη μία πλευρά το Ινστιτούτο Επιμόρφωσης και από την άλλη η Εθνική Σχολή Δημόσιας Διοίκησης. 
      Το Εθνικό Κέντρο Δημόσιας Διοίκησης, λοιπόν, έχει συμπληρωθεί θεσμικά με το ν. 1735/1986, επίσης με το ν. 1943/1991, που αποτελεί και την πρώτη σοβαρή και μεγάλη αλλαγή στο καθεστώς του Κέντρου και στη συνέχεια με τους νόμους 2085/1995 και 2527/1997.
      Αποστολή του Εθνικού Κέντρου, που επαναλαμβάνω ότι περιλαμβάνει στον κορμό του το Ινστιτούτο για την Επιμόρφωση και Κατάρτιση των Δημοσίων Υπαλλήλων και τη Σχολή Δημόσιας Διοίκησης, είναι η εκπαίδευση και κατάρτιση των δημοσίων υπαλλήλων, η προεισαγωγική εκπαίδευση στελεχών υψηλής εξειδίκευσης και ταχείας εξέλιξης, η εισαγωγική εκπαίδευση νεοδιοριζόμενων στο δημόσιο τομέα υπαλλήλων, η διαρκής επιμόρφωση του προσωπικού των δημοσίων υπηρεσιών, κάτι το οποίο γίνεται με αξιοποίηση ως επί το πλείστον κοινοτικών προγραμμάτων και τέλος, η παροχή συμβουλευτικών υπηρεσιών προς φορείς του δημόσιου τομέα στην Ελλάδα και η εξαγωγή διοικητικής τεχνογνωσίας προς αντίστοιχους φορείς σε άλλες χώρες.
      Εδώ θα πρέπει να πω ότι ίσως θα ήταν χρήσιμο κάποια στιγμή στην αρμόδια Επιτροπή Δημόσιας Διοίκησης να έχουμε μια ειδική ενημέρωση από το Γραμματέα του Εθνικού Κέντρου Δημόσιας Διοίκησης για το ρόλο που διαδραματίζει το κέντρο όχι μόνο στο εσωτερικό της χώρας, αλλά και παρέχοντας τεχνογνωσία κυρίως στις χώρες της Βαλκανικής και της πρώην Σοβιετικής Ένωσης.
      Η φιλοδοξία εξ αρχής, με την ίδρυση δηλαδή του Εθνικού Κέντρου Δημόσιας Διοίκησης και σε ό,τι αφορά τη σχολή της Δημόσιας Διοίκησης, ήταν να δημιουργηθεί μια σχολή στα πρότυπα της γαλλικής ΕΝΑΠ. Βέβαια αυτό το στόχο τον είχαν και τον έχουν θέσει αρκετές αντίστοιχες σχολές σε χώρες της Ευρωπαϊκής Ένωσης. Δεν είναι τελικά εύκολο να προσεγγίσει κανείς αυτό το στόχο και πρέπει να ομολογήσουμε ότι και στην περίπτωση της δικής μας σχολής, αυτός ο στόχος δεν έχει επιτευχθεί.
      Όμως αυτό δεν σημαίνει ότι η σχολή στο ενδιάμεσο χρονικό διάστημα δεν έχει παραγάγει  σπουδαία στελέχη, πολλά από τα οποία στελεχώνουν σφριγηλούς τομείς του δημόσιου τομέα, αποτελούν πολύτιμους συμβούλους της διοίκησης. Θα έλεγα, όμως, ότι επιβάλλεται –και το τονίσαμε αυτό στην επιτροπή- η συστηματικότερη παρακολούθηση της πορείας των αποφοίτων, κάτι το οποίο επισημάνθηκε και από την ένωση των αποφοίτων, έτσι ώστε αυτό το υλικό για το οποίο πληρώνει ο Έλληνας πολίτης, για το οποίο το κράτος δαπανά περίπου -εάν δεν απατώμαι- 5.000.000 δραχμές για τον κάθε σπουδαστή το χρόνο, αυτό το πολύτιμο υλικό να απορροφάται σε τομείς αντίστοιχους με τις ικανότητές του. 
      Εάν, λοιπόν, η Δημόσια Διοίκηση αξιοποιεί τα στελέχη που αποφοιτούν από τη Σχολή Δημόσιας Διοίκησης και τους δίνει μεγαλύτερες δυνατότητες, τότε να είστε βέβαιοι ότι αυτό που αποτελεί το πρόβλημα στην κεντρική διοίκηση, δηλαδή η εύρεση στελεχών ικανών να επωμίζονται τη λειτουργία της κεντρικής διοίκησης στις πλάτες τους, μπορεί να γίνει πράξη μέσα από τη σχολή.
      Με χαρά, λοιπόν, παρατηρούμε ορισμένες θετικές αλλαγές σ’ αυτό το νομοσχέδιο που πιστεύω ότι εάν συνεχιστούν μπορεί να οδηγήσουν στην επίτευξη αυτού του αποτελέσματος.
      Για την ιστορία, λοιπόν, θα αναφέρω ότι τα κυριότερα από τα θεσμικά όργανα του Εθνικού Κέντρου Δημόσιας Διοίκησης είναι ο Γραμματέας που θα έλεγα ότι αποτελεί τη ραχοκοκαλιά του Εθνικού Κέντρου Δημόσιας Διοίκησης, ο Πρόεδρος του Εθνικού Κέντρου Δημόσιας Διοίκησης, το διοικητικό συμβούλιο και το επιστημονικό συμβούλιο.
      Θα πω δύο λόγια για την Εθνική Σχολή Δημόσιας Διοίκησης, γιατί -αν θέλετε- αποτελεί και ένα σημείο προσωπικής μου αδυναμίας, μια και είχα την ευκαιρία κατά τα τρία χρόνια που ήμουν στο Υπουργείο να διαπιστώσω τις τεράστιες δυνατότητες της σχολής και το πολύ υψηλό επίπεδο των αποφοίτων. Γι’ αυτό και τόνισα λίγο πριν ότι χρειάζεται μεγάλη φροντίδα για τους αποφοίτους, χρειάζεται πιο ουσιαστική αξιοποίησή τους. 
      Η Εθνική Σχολή Δημόσιας Διοίκησης είναι μονάδα του Εθνικού Κέντρου που έχει σαν στόχο εξ ορισμού τη δημιουργία στελεχών υψηλών προδιαγραφών για τη Δημόσια Διοίκηση και αναφέρομαι στην κεντρική, στην περιφερειακή διοίκηση και στην αυτοδιοίκηση.
      Εδώ θα ανοίξω μια παρένθεση για να πω ότι ένα από τα πιο σημαντικά στοιχεία, μία από τις πιο σημαντικές καινοτομίες του νομοσχεδίου που συζητούμε είναι η ίδρυση Σχολής Στελεχών Τοπικής Αυτοδιοίκησης, προορισμός της οποίας είναι η κατάρτιση όχι μόνο των υπαλλήλων στο χώρο της αυτοδιοίκησης, αλλά και των αιρετών στελεχών. Θεωρώ αυτονόητο ότι η Κυβέρνηση τη Σχολή αυτή θα την ιδρύσει και θα τη λειτουργήσει –και το τονίζω αυτό όπως το τόνισα και στην επιτροπή- στην περιφέρεια και όχι να την ενσωματώσει σαν ένα τμήμα του Εθνικού Κέντρου Δημόσιας Διοίκησης.
      ΒΑΣΙΛΗΣ ΚΕΔΙΚΟΓΛΟΥ: Η εισαγωγή πώς γίνεται;
      ΛΕΩΝΙΔΑΣ ΤΖΑΝΗΣ : Τα ορίζει ο νόμος, κύριε Κεδίκογλου.
      Η Εθνική Σχολή, λοιπόν, έχει μέχρι σήμερα ορισμένα τμήματα όπως το Τμήμα Γενικής Διοίκησης, το Τμήμα Τοπικής Αυτοδιοίκησης Περιφερειακής Ανάπτυξης, το Τμήμα Κοινωνικής Διοίκησης, το τμήμα Εμπορικών Ακολούθων, το Τμήμα Ακολούθων Τύπου και ενισχύονται αυτά τα Τμήματα με την προσθήκη νέων τμημάτων, ένα από τα οποία ανακοίνωσε ο Υπουργός πριν από λίγο. Εγώ θα επιμείνω, κύριε Υπουργέ, και κάποια στιγμή θα παρακαλέσω να το εξετάσετε και με τη διοίκηση του Εθνικού Κέντρου, στην ανάγκη ίδρυσης αυτοτελούς τμήματος στελεχών κανονιστικής μεταρρύθμισης, στην ανάγκη ίδρυσης τμήματος στελεχών αξιοποίησης των κοινοτικών προγραμμάτων. 
      Χθες πρέπει να σας πω ότι σε συνάντηση που είχαμε μία ομάδα Βουλευτών με τον κ. Σόρτον στις Βρυξέλλες, επισημάνθηκε αυτή ακριβώς η έλλειψη στελεχών αξιοποίησης των κοινοτικών προγραμμάτων. Και μάλιστα η έλλειψη αυτή αφορά κυρίως τις περιφέρειες. Γι’ αυτό και επανέρχομαι και στην που είχα υποβάλλει κατά τη διάρκεια της συζήτησης στην επιτροπή, πρόταση σύμφωνα με την οποία η Σχολή Στελεχών Αυτοδιοίκησης πρέπει να γίνει στην περιφέρεια, αλλά και η ίδια η Εθνική Σχολή θα πρέπει να ιδρύσει παραρτήματα στις περιφέρειες, ώστε να αποφοιτούν από τα παραρτήματα των περιφερειών υπάλληλοι που θα στελεχώσουν την περιφέρεια. Γιατί είναι αδιανόητο να νοούμε την αποκέντρωση σαν μεταβίβαση σωρηδόν θα έλεγα αρμοδιοτήτων στις περιφέρειες, οι οποίες όμως καλούνται να αντιμετωπίσουν αυτές τις νέες αρμοδιότητες χωρίς εξειδικευμένα στελέχη. Γι’ αυτό και παρακαλώ αυτήν την πρόταση να μην την ξεπεράσετε σαν να πρόκειται για μία πρόταση που οι δήθεν κατέχοντες το αντικείμενο περισσότερο από εμάς την ξεπερνούν ως άνευ σημασίας.
     Από τα κυριότερα, λοιπόν, στοιχεία του νομοσχεδίου, αγαπητοί συνάδελφοι, για να μη σας ταλαιπωρώ με πολλά είναι πρώτον η ίδρυση Σχολής Στελεχών Αυτοδιοίκησης στην οποία αναφέρθηκα, δεύτερον η προσθήκη νέων αρμοδιοτήτων στο Εθνικό Κέντρο Δημόσιας Διοίκησης, το οποίο κατ’ ανάγκη μετονομάζεται σε Εθνικό Κέντρο Δημόσιας Διοίκησης και Αυτοδιοίκησης πλέον, η προσθήκη στην αποστολή του Εθνικού Κέντρου Δημόσιας Διοίκησης –και πολύ σωστά προβλέπεται αυτό-  και της δυνατότητας για υποστήριξη των μεταρρυθμιστικών δράσεων του Υπουργείου Εσωτερικών. Αυτό πολύ απλά σημαίνει ότι το πρόγραμμα «Πολιτεία» που είναι θεσμοθετημένο με το ν.2880/2001 πλέον δεν χρειάζεται να έχει άλλον υποστηρικτικό φορέα, έξω από το Εθνικό Κέντρο Δημόσιας Διοίκησης. Οι δράσεις δηλαδή που προβλέπονται από το πρόγραμμα «Πολιτεία» μπορούν να εφαρμόζονται από το αρμόδιο Υπουργείο Εσωτερικών, αλλά να υποστηρίζονται από το Εθνικό Κέντρο Δημόσιας Διοίκησης.
     Μερικές ακόμα από τις επισημάνσεις που πρέπει να κάνουμε και που αφορούν σε μεταβολές που φέρνει το νομοσχέδιο είναι οι εξής: Πρώτη είναι αυτή που προβλέπει ότι όταν θα προκηρύσσεται ο διαγωνισμός για την Εθνική Σχολή Δημόσιας Διοίκησης οι συμμετέχοντες σ’ αυτόν σπουδαστές, που σας θυμίζω ότι πρέπει να είναι όλοι απόφοιτοι πανεπιστημιακής εκπαίδευσης, θα γνωρίζουν από πριν σε ποιο υπουργείο θα απορροφηθούν στη συνέχεια. Εδώ πρέπει να επαναφέρω την πρόταση που είχα διατυπώσει και στην αρμόδια επιτροπή ότι αφού τα υπουργεία θα γνωρίζουν από πριν πόσους θα απορροφήσουν στο τέλος της εκπαιδευτικής σειράς, είναι καλό να οδηγηθούμε σταδιακά και στην αποδέσμευση και της σχολής και του ινστιτούτου -ο κ. Τσιλίκας που με παρακολουθεί από κάτω γνωρίζει γιατί επιμένω σ’ αυτό- από τα κοινοτικά κονδύλια. Βεβαίως προσανατολισμός της Ευρωπαϊκής Ένωσης πλέον είναι να ενισχυθεί η εκπαίδευση και η κατάρτιση του ανθρώπινου δυναμικού. Και σε κάποια συζήτηση που είχαμε χθες πάλι κατά σύμπτωση στις Βρυξέλλες με τους αρμόδιους των αντίστοιχων προγραμμάτων επισημάνθηκε ότι το Δ΄ Κοινοτικό Πλαίσιο Στήριξης θα έχει βασική του κατεύθυνση την κατάρτιση και την εκπαίδευση του ανθρώπινου δυναμικού έτσι ώστε ίσως να επιτευχθεί το θαύμα της Ιρλανδίας και να επιτύχει η Ευρωπαϊκή Ένωση μεγαλύτερους ρυθμούς ανάπτυξης και στα υπόλοιπα κράτη-μέλη.
     Αφού, λοιπόν, πηγαίνουμε προς αυτήν την κατεύθυνση η σχολή και το ινστιτούτο πρέπει να ενισχυθούν περαιτέρω, γιατί είναι ο μοναδικός, θα έλεγα ο μονοπωλιακός χώρος κατάρτισης των δημοσίων υπαλλήλων. Άρα τα υπουργεία να χρηματοδοτούν με δικούς τους πόρους τις σπουδές των σπουδαστών και όχι αυτά να βαρύνουν τα κοινοτικά προγράμματα.
      Μερικές ακόμα επισημάνσεις, αγαπητοί συνάδελφοι, για να καταλήξω σε μια πρόταση. 
      Θέλω να πω πάντως, κύριε Υπουργέ, ότι εγώ διαφωνώ με την άποψη ότι την πρωτοβουλία πρέπει να την έχει το Υπουργείο Εσωτερικών για τους διαγωνισμούς ποιότητας. Το Εθνικό Κέντρο είναι κάτι ξεχωριστό από την Κυβέρνηση. Και το Εθνικό Κέντρο πρέπει να γίνει προμαχώνας στην προσπάθεια για την αναβάθμιση της ποιότητας. Μπορεί να το πράξει. Προβλέπουμε λοιπόν τη δυνατότητα πραγματοποίησης διαγωνισμών ποιότητας μεταξύ των δημοσίων υπηρεσιών. Θυμίζω για όσους γνωρίζουν ότι αυτό ήταν ένα βασικό μέρος των προτάσεων της Επιτροπής Σπράου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Να κάνω πρόταση, κύριε Υπουργέ. Στο άρθρο 3 παράγραφος 1 έγινε κάποια τροποποίηση και μεταβλήθηκε η σύνθεση της διοίκησης του Εθνικού Κέντρου Δημόσιας Διοίκησης. Θεωρώ απαραίτητο να προστεθεί όχι ότι θα μετέχει αόριστα κάποιος γενικός διευθυντής από το Υπουργείο Εσωτερικών, αλλά είναι ανάγκη να μετέχει ο Γενικός Διευθυντής της Γενικής Διεύθυνσης Προσωπικού. Δεν χρειάζεται να τον ψάχνετε. Αυτός είναι που ξέρει. Είναι σύνδεσμος του Υπουργείου με τη σχολή. Το έζησα και το ξέρω και ξέρω πόσο πολύτιμη είναι η σχέση του εκάστοτε γενικού διευθυντού, για να μην παρεξηγούμαστε.
     Αν θέλετε, κύριε Υπουργέ, να διατυπώσω στη συνέχεια τη συγκεκριμένη πρόταση που έκανα γιατί φοβάμαι ότι άφησα το χρόνο μου να φύγει.
     Θα κλείσω, αγαπητοί συνάδελφοι, με μια γενική παρατήρηση. Η αγωνία των πολιτικών κομμάτων για να έρθει, επιτέλους, η ημέρα και η ώρα που η ελληνική Δημόσια Διοίκηση θα συγκλίνει με το μέσο της ευρωπαϊκής Δημόσιας Διοίκησης, πιστεύω ακράδαντα ότι είναι ειλικρινής. Συχνά οι φραστικές αντιπαραθέσεις μεταξύ των κομμάτων αποδυναμώνουν τη δυναμική της ειλικρίνειας αυτών των θέσεων. Συχνά δηλαδή αλληλοπυροβολούνται τα κόμματα για το αν είναι λιγότερο ή περισσότερο διεφθαρμένοι, για το αν είναι λιγότερο ή περισσότερο σκουριασμένοι, για το αν είναι πολύ ή λίγο κακή η Δημόσια Διοίκηση. Πιστέψτε με ότι αυτό είναι άδικο. Απογοητεύει υπαλλήλους που είναι αρκετά μεγάλο κομμάτι στο χώρο της Δημόσιας Διοίκησης που και θέλουν και μπορούν να μεταβάλουν την εικόνα. Εάν όμως σ’ αυτήν την προσπάθεια τα πολιτικά κόμματα δεν συνειδητοποιήσουν ότι το κατ’ εξοχήν εθνικό θέμα, το θέμα γύρω από το οποίο θα έπρεπε τα πολιτικά κόμματα να καταθέτουν τις πιο εποικοδομητικές προτάσεις είναι αυτό της δημόσιας διοίκησης να είστε βέβαιοι ότι τα πρόσωπα σ’ αυτό το χώρο θα εναλλάσσουν, τα κόμματα θα εναλλάσσονται στη διακυβέρνηση του τόπου, η κατάσταση όμως δεν θα αλλάζει. Και τότε η ευθύνη θα βαρύνει έναν προς έναν όλους εμάς, που δεν θα μπορούμε να ξεπεράσουμε το εγώ μας, που δεν μπορούμε να ξεπεράσουμε τον αντιπολιτευτικό εκάστοτε εαυτό μας –και αναφέρομαι σ’ όλους- για να μπορέσουμε τη χώρα εκεί όπου ο πολίτης καθημερινά απαιτεί να υπάρξει βαθιά και ριζική αλλαγή.
     Κύριε Πρόεδρε, με τη βεβαιότητα ότι έχουμε μπροστά μας ένα νομοσχέδιο που κινείται σε απολύτως θετική κατεύθυνση, με τη βεβαιότητα ότι το Εθνικό Κέντρο Δημόσιας Διοίκησης μπορεί και με το συγκεκριμένο νόμο, αλλά και με όποιες άλλες εποικοδομητικές προτάσεις μπορούν να κατατεθούν να παίξει κυρίαρχο ρόλο στη μεταρρύθμιση της Δημόσιας Διοίκησης, προτείνω στους συναδέλφους την υπερψήφιση του νομοσχεδίου.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου της Βουλής με θέμα: « ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος», σαράντα πέντε μαθητές και δύο συνοδοί δάσκαλοι από το 21ο Δημοτικό Σχολείο Χαλκίδας Ευβοίας.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
    Κύριοι συνάδελφοι, θερμή παράκληση να μην υπερβαίνουμε το χρόνο, γιατί οι συνάδελφοι Βουλευτές θα μιλήσουν στις πέντε η ώρα το απόγευμα. Είναι σοβαρό αυτό. Δεν μπορεί να καταστρατηγούμε τον Κανονισμό. Θα υπάρξουν συνάδελφοι που θα μιλήσουν στις πέντε και στις έξι η ώρα το απόγευμα.
     Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητές και αγαπητοί συνάδελφοι, είμαι εξ εκείνων που επίμονα σ’ αυτήν την Αίθουσα -εκτιμώ με άμεσο λόγο- προσπαθώ να αντικρούσω νοοτροπίες και απόψεις κυβερνητικές για συγκεκριμένους λόγους. Αυτό το λέω προεισαγωγικώς, διότι όχι μόνο στα κύριας σημασίας ζητήματα, αλλά και σε διαδικαστικής φύσεως «δευτερευούσης σημασίας», αν θέλετε, ζητήματα, η Κυβέρνηση εκδηλώνει την άποψή της. Μάλιστα, επιμένω και λέω η Κυβέρνηση και όχι ο τάδε ή η τάδε Υπουργός, διότι ο οιοσδήποτε Υπουργός είναι μέρος μίας συνολικής κυβερνητικής πολιτικής, για την οποία υπάρχει κάποιος καθοδηγητής και εποπτεύων την όλη κυβερνητική συμπεριφορά, ο οποίος κατά καιρούς και δια πάμπολλων τρόπων, εμμέσων ή αμέσων, απεκδύεται οιασδήποτε κυβερνητικής ευθύνης.
      Σ’ αυτά τα πλαίσια, λοιπόν, των διαδικαστικής φύσεως τοποθετήσεων ή παρεμβάσεων, με την έναρξη της συζήτησης, τοποθετήθηκε ο κύριος Υπουργός. Τι διερμήνευσα; Ότι αφενός η τήρηση του Συντάγματος επαφίεται κάθε φορά σε μας, στον κατεξοχήν θεσμικό φορέα της δημοκρατίας, αναλόγως του σκοπούμενου αποτελέσματος. Βεβαίως, αν αυτό τυχόν σε κάποιες περιπτώσεις επισυμβαίνει, υπάρχει προσωπική ευθύνη συγκεκριμένου Υπουργού.
      Σ’ αυτά διαφωνώ όχι γιατί είναι προσωπικές μου απόψεις, αλλά διότι πιστεύω ότι θέτοντάς τις υπόψη σας, έστω και μύχια θα μου αποδώσετε δίκαιο. Δεν μπορεί να λέμε, για παράδειγμα, ότι μπορείς να υπερβείς την ταχύτητα, να τρέχεις με εκατόν πενήντα χιλιόμετρα -διότι προφανώς πρέπει να φθάσεις κάπου- κρίνοντας εκ του αποτελέσματος ότι δεν επισυνέβη ατύχημα αν τυχόν έχουμε καταγραφεί ως παραβάτες, ότι αίρεται ο άδικος χαρακτήρας της πράξεως. 
      Αυτό ήταν που ουσιαστικά μας είπε ο Υπουργός. Είναι προφανής η στόχευση συγκεκριμένων τροπολογιών, υπάρχει επείγουσα περίσταση, αναγκαιότητα, κλπ., και άρα, πρέπει εμείς να παραβιάσουμε τη διάταξη του Συντάγματος, η οποία προβλέπει ότι μπορούν να συζητηθούν τροπολογίες οι οποίες να έχουν συνάφεια, σχέση και σύνδεση με το εκάστοτε συζητούμενο και, εν προκειμένω, το συγκεκριμένο νομοσχέδιο.
      Όμως, οι διατάξεις του νόμου που θεσπίστηκαν σε ανύποπτο χρόνο, τα έχουν λάβει όλα αυτά υπόψη τους και δεν άφησαν σ’ εμάς, αναλόγως των περιστάσεων, να κάνουμε τέτοιες απαράδεκτες και ανεπίτρεπτες ερμηνευτικές προσεγγίσεις.
      Βεβαίως, εγώ δεν δέχομαι, κύριε Υπουργέ, να πείτε ότι εσείς, επειδή μετείχατε σε -ποιας φύσεως;- διάλογο και έχετε άποψη επί του συγκεκριμένου ζητήματος των οίκων ανοχής, ότι δεν θέλετε να το μεταφορτώσετε σε άλλον, πέραν των άλλων αιτιολογιών που εκφέρατε.
      Προεισαγωγικώς, είχα καθήκον αυτά να τα επισημάνω, διότι θεωρώ ότι είναι ανεπίτρεπτο –αν μη τι άλλο- και ρητά και φραστικά να υπάρχουν εντός της Αιθούσης του Κοινοβουλίου τέτοιες τοποθετήσεις.
      Επί της ουσίας του νομοσχεδίου, η Νέα Δημοκρατία πίστευε και πιστεύει ότι η Δημόσια Διοίκηση δεν μπορεί να είναι πεδίο αντιπαραθέσεων κομματικών και πεδίο ύπαρξης πελατειακών σχέσεων. Αυτό το πιστεύει, διότι και ιστορικά –αν θέλετε- υπάρχει ένας βηματισμός προς τα μπρος και πάντα οι εκάστοτε ισχύουσες ιστορικές συνθήκες δεν μπορούν να ταιριάζουν με συνθήκες προ πολλών δεκαετιών. Αναγνωρίζοντας, μάλιστα, ότι μπορεί να διασφαλιστεί η βιώσιμη ανάπτυξη, αν υπάρχει πραγματικά τέτοιας φύσεως Δημόσια Διοίκηση χωρίς διαρθρωτικές αδυναμίες, εκτιμά ότι πραγματικά μπορούμε να πάμε μπροστά.
      Το είπε –ουσιαστικά εν τη ροή του λόγου- ο κ. Τζανής, ο οποίος μίλησε για διοικητική σύγκλιση. Εγώ λέω, λοιπόν, προσθετικά ότι βεβαίως δεν μπορούμε να φθάσουμε στην πραγματική σύγκλιση που επιβεβαιώνεται αυτή τη στιγμή ότι δεν υπήρξε, διότι εσείς υποστηρίζατε ότι υπήρξε προεκλογικά το 2000. Βεβαίως, λοιπόν, επισημαίνω ότι η διοικητική σύγκλιση είναι απαραίτητο συστατικό στοιχείο αυτής της ευρύτερα επιδιωκόμενης πραγματικής –που επαναλαμβάνω ότι δεν επήλθε- σύγκλισης με την Ευρωπαϊκή Ένωση.
      Είναι ένα μείζον ζήτημα, ελέγχεστε πολιτικά και δεν είναι της ώρας. Είναι της ώρας μόνο καθ’ ό μέρος οι από μέρους μου απόψεις αφορούν τη Δημόσια Διοίκηση. 
      Γνωρίζουμε, λοιπόν, ως Νέα Δημοκρατία ότι η σοβαροτέρα παρέμβαση που μπορεί να κάνει μια Κυβέρνηση είναι αυτή του τομέα της Δημόσιας Διοίκησης, γιατί αποτελεί βασικό περιοριστικό παράγοντα της οικονομικής και κοινωνικής προόδου της χώρας και ήρθε προ ελαχίστου χρόνου και εξήγγειλε ένα συγκεκριμένο πρόγραμμα. Έχει πολύ μεγάλη σημασία να πω ότι σ’ αυτό το πρόγραμμα υπάρχουν υποτομείς που με την έννοια της υποβολής συγκεκριμένων προτάσεων προσπαθούν να αποτρέψουν, να αφανίσουν αν θέλετε τις διαρθρωτικές αδυναμίες της Δημόσιας Διοίκησης. Εμείς ξέρουμε ότι χρειάζεται και μικρότερο κυβερνητικό σχήμα και ο διοικητικός μηχανισμός να λειτουργεί κατ’  άλλο τρόπο και βέβαια με βάση τις αρχές της διαφάνειας και της αξιολόγησης και επί τη βάση συγκεκριμένου νομοθετικού πλαισίου, σαφούς καθαρού πλαισίου.
      Θα γίνω πιο συγκεκριμένος κύριοι συνάδελφοι, γιατί δεν μπορεί σε όργανα θεσμικά στα οποία δίνεις τη δυνατότητα και την αρμοδιότητα να κάνουν σοβαρής αξίας ελέγχους, δεν μπορείς να δίνεις αυτή τη δικαιοδοσία στα πλαίσια μιας άκρας ελευθερίας διακριτικής. Λέμε εμείς οι νομικοί ότι τόσο περισσότερο νόμιμη είναι η διοίκηση όταν λειτουργεί στα πλαίσια δεσμίας αρμοδιότητας, όταν υπάρχει συγκεκριμένη πρόβλεψη. Επί τη βάσει της τάδε παραβάσεως υπάρχει ο τάδε νομικός αντίλογος ή η τάδε πρόβλεψη και δεν μπορεί στη βάση συγκεκριμένων παραβατικών διαπιστώσεων να λέμε ότι μεταξύ των πολλών εναλλακτικών εκλογών το ελέγχον όργανο μπορεί να επιλέξει την οιανδήποτε που κρίνει σκόπιμη και επιβεβλημένη. Τα λέω αυτά για να αποδείξω μία ακόμη φορά ότι η διγλωσσία που ακολουθείτε ως Κυβέρνηση και την οποία προσπαθείτε να προσάψετε, επειδή σας διακρίνει σε άλλους και κυρίαρχα στην Αξιωματική Αντιπολίτευση και έχετε επιστρατεύσει όλο το επικοινωνιακό σας σύστημα και δεν θέλω να προχωρήσω παραπέρα, για να λέτε πράγματα τα οποία υποστηρίζει η Νέα Δημοκρατία ενώ δεν τα υποστηρίζει, η επίκλησή μου έχει σημασία με την προηγούμενη επισήμανσή μου, ότι πέραν των συγκεκριμένων προβλέψεων, προτάσεων που η Νέα Δημοκρατία έχει εκφέρει προ ολίγου χρόνου, επιλέξατε για να μας προσάψετε όχι λελογισμένη συμπεριφορά, συμπεριφορά μη ανταποκρινομένης στις πραγματικές περιστάσεις και περισσότερο συμπεριφορά που δεν ανταποκρίνεται στους στοιχειώδους όρους νοημοσύνης, πήρατε, λοιπόν, και είπατε ότι η Νέα Δημοκρατία για να διαμορφώσει και τους ανάλογους συνειρμούς στο εκλογικό σώμα ήρθε και είπε ότι θα καταργήσει το ΣΔΟΕ και το ΑΣΕΠ. Και έχετε παραπλανητικά προσάψει έτσι πιστεύετε ότι εμείς «επανερχόμεθα» σε εγκαταστάσεις τέτοιες, διαμόρφωσης τέτοιων σχέσεων πελατειακών και δεν ξέρω ποιας άλλης φύσεως προκειμένου να επηρεάσουμε το εκλογικό σώμα να μας ψηφίσει.
      Θέλω να πω για άλλη μία φορά γιατί το αισθάνομαι ως ανάγκη ότι εμείς δεν καταργούμε το ΑΣΕΠ, αλλά μιλάμε για συμβούλιο Δημόσιας Διοίκησης το οποίο βεβαίως θα έχει τη δικαιοδοσία ελέγχου νομιμότητας των προσλήψεων που θα γίνονται με διαγωνιστικές κατά κανόνα διαδικασίες επί τη βάση αναγκών καταγεγραμμένων σε συγκεκριμένη περίοδο του έτους και μη δρομολογημένων διαδικασιών προσλήψεων εκτάκτων υπαλλήλων με τη μορφή των καταχρήσεων που ξέρετε ότι υπάρχουν όταν τους προσλαμβάνουμε για κάλυψη παγίων και διαρκών αναγκών.
      Πέραν αυτού του ρόλου θα είχε και εισηγητικό,  γνωμοδοτικό χαρακτήρα και όσον αφορά το ΣΔΟΕ εμείς αυτό που λέμε είμαστε αδιαπραγμάτευτα υπέρ του νομίμου κράτους, υπέρ της ευνομουμένης δημοκρατικής πολιτείας. Δεν λέμε ποτέ ότι δεν πρέπει να υπάρχουν ελεγκτικοί μηχανισμοί και ειδικά στον οικονομικό τομέα.
      ΒΑΣΙΛΗΣ ΚΕΔΙΚΟΓΛΟΥ: Αυτό είναι εκτελεστικό απόσπασμα.
      (Στο σημείο αυτό την  Προεδρικό Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΑΡΟΥΔΑ)
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Συμφωνώ, κύριε Κεδίκογλου. 
      Μίλησε η Νέα Δημοκρατία αιτιολογημένα για τη σύνθεση αυτού του συγκεκριμένου Σώματος, τη στόχευσή του, για τη διακριτική ευχέρεια λόγω του ελλιπούς νομοθετικού πλαισίου που προείπα. Μεταξύ πολλών εναλλακτικών εκδοχών να κάνει αυτό που κάνει, σας το λέω εγώ προσωπικά. Τα έχω βιώσει ως δικηγόρος.
      Πηγαίνουν και βάζουν στις περισσότερες περιπτώσεις υπέρογκα πρόστιμα, παρ’ ότι είναι αβάσιμα και καλείται ο πολίτης, σε όσες των περιπτώσεων αντέχει, να προσφύγει στη δικαιοσύνη και μάλιστα σ’ ένα σύστημα διοικητικής δικαιοσύνης, το οποίο προβλέπει πέραν των άλλων για την παροχή εννόμου προστασίας την πληρωμή παραβόλων ποσοστιαίως επί του αντικειμένου της διαφοράς, παραβόλων υπέρογκων, τα οποία στις περισσότερες περιπτώσεις ούτε αυτά μπορεί να καταβάλει για να έχει την έννομη προστασία του.
      Αυτά τα έχει επισημάνει η Νέα Δημοκρατία και λέει ότι «εμείς βεβαίως θα έχουμε ελεγκτικούς μηχανισμούς, οι οποίοι θα λειτουργούν διάφανα, οι οποίοι θα επανδρώνονται συγκεκριμένα με αξιολογική διαδικασία και βεβαίως θα έχουν συγκεκριμένη κατεύθυνση λειτουργίας». Θα είναι μονόδρομος. Δεν μπορούμε να επαφιέμεθα στις απόψεις της στιγμής, που δεν ξέρω βάσει ποίων σκοπιμοτήτων δημιουργούνται από κάθε ελέγχον όργανο και μάλιστα ενώ υπήρχε και μία προϊστορία κομματική.
      Γιατί τα είπα αυτά χαρακτηριστικά; Γιατί εμείς ως Νέα Δημοκρατία θεωρούμε ότι η Δημόσια Διοίκηση, την οποία ανεγνώρισε ο κ. Τζανής, χωλαίνει. Μας επικαλέστηκε δεν ξέρω ποιες συλλήψεις οραματικές και άλλης έμπνευσης, διότι αυτές έχουν στήριγμα τις εκθέσεις του Σπράου, τις οποίες άλλοτε επικαλείστε και άλλοτε δεν επικαλείστε ή δεν ξέρω ποια πρότυπα Δημόσιας Διοίκησης της Γαλλίας ή δεν ξέρω ποίων άλλων χωρών.
      Γιατί λοιπόν ειπώθηκε; Ειπώθηκε με τον πλέον πανηγυρικό τρόπο ότι είκοσι χρόνια κυβερνάτε, απεκδύεστε ως Κυβέρνηση οιασδήποτε ευθύνης για την κατάσταση στο δημόσιο τομέα και όσες φορές αποπειράστε έστω αποσπασματικά να ρυθμίσετε ένα θέμα –εδώ είναι η συνολικότερη αιτίαση της Νέας Δημοκρατίας στο συγκεκριμένο θέμα- θέλετε να μας πείτε ότι αυτή η επιμέρους σας προσέγγιση εκδηλώνεται υπό τέτοιο καθεστώς δυστοκίας και δυσκολίας, είναι δηλαδή τόσο σημαντικός ο επιδιωκόμενος στόχος, αλλά οι δίοποι και οι ατραποί είναι δύσκολοι, που και γι’ αυτό θέλετε τελικά να σας πούμε ότι «μπράβο σας, που κάνετε την αρχική προσέγγιση».
      Αυτά τα λέω γιατί επί του συγκεκριμένου νομοσχεδίου η Νέα Δημοκρατία μπορεί να έκανε και στην επί των άρθρων συζήτηση διορθωτικές παρεμβάσεις, δεν ανεδέχθη όμως εξ υπαρχής αυτό τον τρόπο νομοθέτησης, αυτόν τον αποσπασματικό και πραγματικά ελλειμματικό τρόπο, εφόσον, παρ’ ότι πλησιάζουμε στις εκλογές και βγήκατε να πείτε με το τέλος της Ευρωπαϊκής Προεδρίας ότι χρειάζονται θεσμικού χαρακτήρα παρεμβάσεις και εξυγίανση του πολιτικού συστήματος, δεν είδαμε εμείς έως τώρα καμία σοβαρή αναλαμβανομένη προσπάθεια εξυγίανσης του πολιτικού συστήματος, πέραν μίας εξαγγελίας για αλλαγή του εκλογικού νόμου, πέραν της αλλαγής κάποιων προσώπων στην Κυβέρνηση και πέραν μιας νομοθέτησης που βιώνουμε –και βιώνω και εγώ προσωπικά καθημερινά- η οποία είναι νομοθέτηση που γίνεται στο πόδι, επουσιώδους σημασίας και πιο συγκεκριμένα πρόκειται για εναρμονίσεις οδηγιών της Ευρωπαϊκής Ένωσης και επίσης εκπνέουν οι προθεσμίες για να εναρμονιστούμε και σε άλλης φύσεως ρυθμιζόμενα επουσιώδη ζητήματα με νομοσχέδια, τα οποία τι καταδεικνύουν; Ότι θεμελιώδεις παρεμβάσεις της Δημόσιας Διοίκησης δεν μπορείτε να τις κάνετε, γιατί δεν είσθε έτοιμοι και γιατί δεν έχετε μια συνολική στρατηγική για τη δημόσια διοίκηση.
      Κυρία Πρόεδρε, είναι ευρύτερα πολιτική, ελεγκτική και –εκτιμώ- αιτιολογημένη η προσέγγιση του εισηγητή της Νέας Δημοκρατίας στο ζήτημα της Δημόσιας Διοίκησης γιατί μας πονάει, γιατί δεν μπορούμε να αναδεχτούμε χρόνια τώρα ότι δεν μπόρεσαν να γίνουν κάποιες σημαντικές παρεμβάσεις για να πειστεί ο πολίτης ότι αυτή δεν είναι η χώρα της ταλαιπωρίας των πολιτών, ότι αυτή η πολιτεία δεν είναι η πολιτεία η οποία χειραγωγεί και κατευθύνει τους πολίτες και δεν είναι υπηρέτης των πολιτών.
      Εμείς αυτά δεν μπορούμε σε καμία περίπτωση να τα αναδεχτούμε και γι’ αυτό έχουμε βάλει ως στρατηγική μας προτεραιότητα την ολοκληρωτική παρέμβαση στα πλαίσια της Δημόσιας Διοίκησης και έχουμε εξαγγείλει μάλιστα συγκεκριμένο πρόγραμμα.
      Η νομοτεχνική δομή και το εν γένει περιεχόμενο του συγκεκριμένου νομοσχεδίου είναι αναμφισβήτητα η υποστήριξη των απόψεων της Νέας Δημοκρατίας, με την έννοια ότι υπάρχουν διαφόρου φύσεως ζητήματα. Το άρθρο 24 είναι πανηγυρική επιβεβαίωση ρυθμίσεων με συγκεκριμένη στόχευση, οι οποίες δεν έχουν σχέση με το νομοσχέδιο.
      Θα προχωρήσω τώρα για τα ΚΕΠ, για τα οποία εμείς έχουμε άποψη περί αναβάθμισής τους και όχι λειτουργίας τους καθ’ ον τρόπο μέχρι στιγμής λειτουργούν. Να σας πω για το ζήτημα των ΤΕΙ Καλαμάτας, που ετέθη ευστοχότατα στη Διαρκή Επιτροπή, για την ευρύτερη, αν θέλετε, ανησυχία, εκδηλούμενη από πλευράς Νέας Δημοκρατίας, με την έννοια ότι δεν διασυνδέσατε ποτέ την επαγγελματική κατάρτιση με την απασχόληση, που ιδρύετε στα διάφορα πανεπιστήμια, ανώτατες σχολές, συγκεκριμένα τμήματα και έρχεστε ύστερα να μην ξεκαθαρίζετε ποια είναι η διασύνδεση και να απαξιώνετε αυτήν την εκδηλούμενη εκπαιδευτική προσέγγιση;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ: Για το νόμο θα μιλήσετε;	
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώνετε, κύριε συνάδελφε.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κυρία Πρόεδρε. 
      Ο αγαπητός συνάδελφος που έκανε την επισήμανση, γιατί δεν μιλώ επί του νόμου, απορώ γιατί δεν κατανόησε ότι όταν οδηγείτε εμάς, τη Νέα Δημοκρατία, στο γκρεμό, στο ψευτοδίλημμα αυτό εμείς δεν μπαίνουμε. Λέει «αν εσείς Νέα Δημοκρατία, ήσασταν κυβέρνηση και ήσασταν στο γκρεμό, τι θα κάνατε»; Μα, είναι αυτονόητο ότι εμείς δεν θα οδηγούμασταν στο γκρεμό. Έχετε σκοτώσει κάποιον και μας λέτε «εσείς τι θα κάνετε για να τον αναστήσετε»;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε εισηγητά, παρακαλώ ολοκληρώστε.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Συμπερασματικά, κυρία Πρόεδρε, η μη ύπαρξη συνολικής στρατηγικής που φαίνεται από τα κατά καιρούς αποσπασματικά ελλειμματικά νομοσχέδια, δεν μπορεί να βρει την υποστήριξη της Νέας Δημοκρατίας.
      Όσον αφορά τις τροπολογίες, θα ήθελα να κάνω μία πρόταση, η οποία εξεδηλώθη νωρίτερα, στην αρχή της συνεδρίασης. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Παρακαλώ, έπρεπε να είχατε μιλήσει για τις τροπολογίες νωρίτερα, κύριε συνάδελφε. Ολοκληρώστε.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Οι τροπολογίες και κυρίως των οίκων ανοχής, τι σχέση έχουν με αυτό το νομοσχέδιο και που απορούμε ποιες είναι οι περιστάσεις που επιβάλλουν ευμενέστερη αντιμετώπιση, σε σχέση με τους όρους και τις προϋποθέσεις που μέχρι τώρα ίσχυαν. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου με θέμα: « ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος», τριάντα εννιά μαθητές και δύο συνοδοί-δάσκαλοι από το 4ο Δημοτικό Σχολείο Μεγάρων.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής)
      Ο εισηγητής του Κομμουνιστικού Κόμματος Ελλάδος κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Κυρία Πρόεδρε, με παρέμβασή μας, που κάναμε στην αρχή της συζήτησης, είχαμε ζητήσει να αποσυρθούν οι υπουργικές τροπολογίες και στηρίξαμε το αίτημά μας αυτό στο ότι αυτές οι τροπολογίες δεν έχουν καμία σχέση με το νομοσχέδιο. Αναφέρομαι σε δύο τροπολογίες και ιδιαίτερα σ’ αυτήν που αναφέρεται στην πορνεία, στους οίκους ανοχής. Δεν δεχόμαστε τις αιτιάσεις του κυρίου Υπουργού και εξακολουθούμε να επιμένουμε ότι δεν έπρεπε σε καμία περίπτωση να έρθουν αυτές οι τροπολογίες για συζήτηση σε αυτό το νομοσχέδιο και να επιμένει η Κυβέρνηση να γίνει συζήτηση επ’ αυτών. Θα αναφερθώ ειδικότερα σε λίγο.
      Σε σχέση με το νομοσχέδιο ήθελα να πω τα εξής. Πολύ εύκολα μπορεί να γίνει αντιληπτός ο λόγος για τον οποίο η Κυβέρνηση έφερε για συζήτηση το συγκεκριμένο νομοσχέδιο. Όπως τονίσαμε και στην αρμόδια επιτροπή, αυτός ο λόγος πολύ λίγη σχέση έχει με την αποτελεσματικότερη απόδοση της Δημόσιας Διοίκησης μέσα από την αναβάθμιση των δομών κατάρτισης και εκπαίδευσης των διοικητικών υπαλλήλων, όπως αναφέρεται στην εισηγητική έκθεση.
      Ο λόγος που έρχεται για ψήφιση το παρόν νομοσχέδιο έχει σχέση με τον πλήρη έλεγχο του δημοσίου, ώστε να γίνει πολύ πιο εύκολη η προώθηση της πολιτικής της Κυβέρνησης, μια πολιτική βέβαια που καμιά σχέση δεν έχει με τα λαϊκά συμφέροντα, αλλά προωθεί τα συμφέροντα που υπαγορεύονται από το μεγάλο κεφάλαιο.
      Αυτός ο στόχος της Κυβέρνησης γίνεται καθαρός με τη δημιουργία του Κέντρου, της Σχολής και του Ινστιτούτου Επιμόρφωσης και επιδίωξή σας είναι η δημιουργία μιας κάστας στελεχών μέσα απ’ αυτές τις σχολές, η οποία και θα αναλάβει την ευθύνη της υλοποίησης της πολιτικής που αναφέραμε. Αυτή η πολιτική πρέπει να τονίσουμε, αν και έγινε καθαρό κατά τη συζήτηση στην αρμόδια επιτροπή, στις βασικές της επιλογές βρίσκει σύμφωνο το κόμμα της Νέας Δημοκρατίας, οι δε αντιρρήσεις που εκφράστηκαν δεν έχουν να κάνουν με την ουσία του νομοσχεδίου, αλλά υπηρετούν άλλες πολιτικές σκοπιμότητες και ιδιαίτερα προεκλογικές.
      Αυτή είναι, λοιπόν, η προϋπόθεση, το πώς δηλαδή θα ελέγξετε ακόμα πιο ασφυκτικά το δημόσιο τομέα και όχι μόνον αυτόν. Θέλετε να τον κάνετε ακόμα πιο πειθήνιο όργανο στην υλοποίηση της πολιτικής σας. Και λέμε όχι μόνο αυτόν, γιατί εντείνετε τη δραστηριότητά σας και στην Τοπική Αυτοδιοίκηση. Αυτή η επέκταση δεν αφορά μόνο τους υπαλλήλους αλλά και τους αιρετούς. Θέλετε και αυτούς να τους βάλετε στον τορό της αντιλαϊκής σας πολιτικής. 
      Ο στόχος αυτός γίνεται καθαρός και από ένα άλλο στοιχείο. Θα μπορούσε η επιμόρφωση και η εκπαίδευση των δημοσίων υπαλλήλων να γίνει υπόθεση του εκπαιδευτικού μας συστήματος, των πανεπιστημίων, των ΤΕΙ κλπ., πολύ περισσότερο που υπάρχει ανάλογη υποδομή. Ακόμα και αν δεν υπήρχε, θα μπορούσε να δημιουργηθεί, για να καλύπτει αυτές τις ανάγκες. Εσείς, όμως, παρακάμπτετε το εκπαιδευτικό μας σύστημα. Ο λόγος είναι ένας και πολύ καθαρός. Δεν μπορείτε να ελέγξετε το εκπαιδευτικό σύστημα της χώρας μας απόλυτα. Εσείς θέλετε πλήρη έλεγχο και γι’ αυτό το παρακάμπτετε.
      Δεν κάνετε μόνο αυτό, αλλά ο πλήρης έλεγχος, που θέλετε να έχετε, εκφράζεται και σε ένα άλλο σημείο. Ορίζετε και διορίζετε τα πάντα. Διορίζετε τα όργανα, τα διοικητικά συμβούλια του κέντρου, της σχολής, του ινστιτούτου κλπ., ορίζετε τη διδακτέα ύλη, κάνετε την αξιολόγηση με τα διορισμένα σας όργανα και την τοποθέτηση σε στελεχικές θέσεις, χωρίς να λάβετε υπόψη τη γνώμη των φορέων, όπως εκείνη της Τοπικής Αυτοδιοίκησης.
      Ο έλεγχος της Δημόσιας Διοίκησης με το στόχο που ανέφερα, δηλαδή την προώθηση της πολιτικής σας, είναι ο ένας λόγος. Ο άλλος λόγος είναι να μπει στην όλη υπόθεση το ιδιωτικό κεφάλαιο. Αυτό θα γίνει με διάφορους τρόπους, που προβλέπονται από το νομοσχέδιο. Θα αναφέρω δύο τρόπους.
      Πρώτον, θα γίνει μέσα από τις έρευνες και τις μελέτες που μπορεί να κάνει το κέντρο σε συνεργασία με ιδιωτικούς φορείς.
      Δεύτερον, θα γίνει με την ανάθεση προγραμμάτων εκπαίδευσης σε πιστοποιημένους από το κέντρο ιδιωτικούς φορείς και με την παροχή υπηρεσιών με αμοιβή στους ιδιώτες.
      Αυτές είναι οι προθέσεις σας και αυτές πάτε να τις καλύψετε, προβάλλοντας, ίσως, υπαρκτές ανάγκες κατάρτισης και εκπαίδευσης των διοικητικών στελεχών. Το ίδιο κάνετε και σε άλλους τομείς, όπου βάζετε ως στόχο την εντατικοποίηση των ρυθμών προώθησης της πολιτικής σας. Αυτά τα λέω ως γενική παρατήρηση. 
      Τοποθετηθήκαμε επί των άρθρων, κατά τη συζήτηση στην αρμόδια επιτροπή. Ο χρόνος, τώρα που οι τροπολογίες έχουν ενσωματωθεί στη συζήτηση, δεν μου επιτρέπει να επεκταθώ περισσότερο. Αυτή είναι μια γενική μου παρατήρηση, χωρίς αυτό να σημαίνει ότι δεν χρειάζεται να γίνουν παρεμβάσεις στη Δημόσια Διοίκηση. Χρειάζονται και παραχρειάζονται. 
      Για εμάς, η πρώτη παρέμβαση είναι η εξής: Η Δημόσια Διοίκηση πρέπει να προσανατολιστεί στην εξυπηρέτηση των λαϊκών συμφερόντων, γιατί σήμερα κάθε άλλο παρά είναι προς αυτήν την κατεύθυνση. Πρέπει να τονίσω ότι εμείς δεν έχουμε καμία αυταπάτη ότι μπορεί στα πλαίσια αυτής της πολιτικής θα γίνει κάτι τέτοιο. Αυτό είναι υπόθεση του λαϊκού κινήματος και της ανάγκης αλλαγής των συσχετισμών δυνάμεων, για τον οποίο παλεύει το Κομμουνιστικό Κόμμα Ελλάδας.
      Επαναλαμβάνω ότι δεν θα αναφερθώ στα επί μέρους άρθρα, αλλά θα πάω στο κεφάλαιο 5. Γι’ αυτό το κεφάλαιο και ιδίως για το άρθρο 24, θέλω να πω κάτι για την παράγραφο 2, που αναφέρεται σε εκείνους που επιλέγονται ως μέλη ανεξαρτήτων αρχών, ως γενικοί διευθυντές, ως επιθεωρητές ή εκλέγονται ως δήμαρχοι ή νομάρχες. Αυτή η προσθήκη γίνεται για να καλύψετε εκείνους που θέλετε να διασφαλίσετε.
     H παράγραφος 4 αναφέρεται στα ΚΕΠ. Είναι γνωστό ότι συμφωνήσει με τη ρύθμιση των ΚΕΠ, εκεί που διαφωνήσαμε ήταν ο τρόπος στελέχωσής τους. Τονίσαμε ότι οι υπάλληλοι των ΚΕΠ έπρεπε να ήταν δημόσιοι υπάλληλοι. Εσείς όμως για λόγους  που όλοι γνωρίζουμε, και που έχουν σχέση με την ομηρία που θέλετε να τους έχετε, προχωρήσατε όπως προχωρήσατε στη στελέχωση των ΚΕΠ. Τώρα θέλετε ορισμένους απ’ αυτούς να τους κάνετε μόνιμους, πάλι για τους γνωστούς λόγους και κύρια ρουσφετολογικούς. Να κάνουμε δηλαδή μόνιμους, να έχουμε σε ομηρία και άλλους. Εμείς λέμε ότι πρέπει να βρεθεί η δυνατότητα να γίνουν δημόσιοι υπάλληλοι όσοι θέλουν και να υπάρξει μοριοδότηση προς αυτήν την κατεύθυνση που θα παιρνει υπόψη την εμπειρία, το χρόνο κλπ.
     Με την παράγραφος 3 του άρθρου 24, που αναφέρεται στους υπαλλήλους των Βουλευτών. Εμείς είμαστε πέρα για πέρα αντίθετοι με αυτήν την παράγραφο. Και γιατί; Γιατί επιδίωξή σας είναι να αποσπαστούν πάλι στους Βουλευτές εκείνοι από τους συνεργάτες τους που δεν είχαν μεταπτυχιακούς ή διδακτορικούς τίτλους και διορίστηκαν στη Βουλή ή μετετάγησαν στις νομαρχίες. Αυτό ζητάτε, να νομιμοποιήσουμε αυτήν τη διαδικασία διορισμού στο δημόσιο, που ήμασταν και είμαστε πέρα για πέρα αντίθετοι. Δεν είμαστε αντίθετοι μόνο στα λόγια, αλλά και στην πράξη. Κανένας συνεργάτης Βουλευτή του κόμματός μας δεν χρησιμοποίησε τη σχετική διάταξη για να διοριστεί στο δημόσιο. Ένας που το έκανε σε όλη αυτήν την πορεία, διαγράφηκε από το κόμμα. Σε καμία περίπτωση δεν πρόκειται να νομιμοποιήσουμε αυτήν τη ενέργειά σας, να ξαναποσπαστούν στους Βουλευτές εκείνοι οι συνεργάτες που δεν είχαν τα μεταπτυχιακά τους πτυχία.
     Σε σχέση με τις τρεις τροπολογίες. Επαναλαμβάνω ότι είναι άσχετες με το νομοσχέδιο και ότι δεν πρέπει να συζητηθούν. Για την τροπολογία που αναφέρεται στην πορνεία έχω να πω το εξής: Η πορνεία είναι φαινόμενο σύνθετο με τους εκμεταλλευτές της κοινωνίας. Γι’ αυτό και δεν μπορεί παρά να προσεγγίζεται σαν κοινωνικό φαινόμενο με συγκεκριμένες οικονομικές, κοινωνικές και πολιτικές αιτίες, σαν παράγωγο των κοινωνιών που είναι ταξικά και φυλετικά δομημένες. Σε αυτές τις κοινωνίες καθιερώνεται με διάφορους τρόπους, εξελίσσεται και προσαρμόζεται στις εκάστοτε οικονομικές και κοινωνικές συνθήκες. Όπως είναι γνωστό με το ν. 2734/99 τον οποίο καταψήφισε το ΚΚΕ καθιερώθηκε η πορνεία σαν επάγγελμα. Και είναι πάλι γνωστό ότι η Ελλάδα πρώτη απ’ όλες τις χώρες της Ευρωπαϊκής Ένωσης προχώρησε σε αυτήν την κατεύθυνση. Η μόνη χώρα που την ακολούθησε ήταν η Ολλανδία το 2000. Σήμερα προωθείτε αυτήν την τροπολογία, προκειμένου να αρθούν οι δυσκολίες για την επέκταση  και λειτουργία οίκων ανοχής στη χώρα μας. Στην πραγματικότητα όμως οι τροποποιήσεις του νόμου έχουν στόχο την πλήρη απελευθέρωση του επαγγέλματος προς διεύρυνση της πορνικής αγοράς, με αφορμή και τους Ολυμπιακούς Αγώνες. Σκοπός η ανάπτυξη της βιομηχανίας του σεξ και η αύξηση των κερδών του μεγάλου κεφαλαίου.
     Επί των τροποποιήσεων της τροπολογίας: Συγκεκριμένα γίνεται υποχρεωτική από το νομάρχη η χορήγηση άδειας λειτουργίας οίκου ανοχής αν υπάρχει σχετική εισήγηση της αρμόδιας επιτροπής, ενώ πριν δεν υπήρχε κάτι τέτοιο.
      Καταργείται η παράγραφος που αφορούσε τις προϋποθέσεις για τη χορήγηση πιστοποιητικού επαγγέλματος. Ανοίγετε έτσι το δρόμο να διευρυνθεί ο χώρος της πορνείας. Θα μπουν τώρα και οι παντρεμένες σε αυτόν το χώρο. Βέβαια είναι γνωστοί οι λόγοι που το κάνετε. Πολλές ξένες έρχονται στην Ελλάδα και κάνουν εικονικούς γάμους για να μπορέσουν να παραμείνουν εδώ. Θέλετε να βάλετε και αυτές στο επάγγελμα. 
      Με την τροποποίηση που κάνατε στην παράγραφο 1 του άρθρου 3 επιτρέπεται πλέον η χορήγηση στο ίδιο πρόσωπο και δεύτερης άδειας εγκατάστασης και χρήσης οικήματος ως οίκου ανοχής. 
      Υποχρεώνεται ο δήμαρχος να χορηγεί άδεια εγκατάστασης ή χρήσης οίκου ανοχής εφόσον υπάρχει σχετική εισήγηση της αρμόδιας επιτροπής. Γίνεται τροποποίηση της σύνθεσης της επιτροπής που εκφράζει σύμφωνο γνώμη για χορήγηση πιστοποιητικού άσκησης επαγγέλματος και άδειας εγκατάστασης και χρήσης οίκου ανοχής. Ως πρόεδρος της επιτροπής διορίζεται ο εισαγγελέας πρωτοδικών του τόπου στον οποίο βρίσκεται ο οίκος ανοχής.
      Πρέπει να καθορίζεται ο αριθμός αδειών εγκατάστασης που επιτρέπονται με βάση τις ιδιαίτερες τοπικές ανάγκες. Η επιτροπή μπορεί να καθορίζει περιοχές του δήμου που δεν θα επιτρέπεται η εγκατάσταση οίκων ανοχής. Οι αποστάσεις μεταξύ των οίκων ανοχής μικραίνουν από διακόσια έως εκατό μέτρα. Αυτή μπορεί να είναι η απόσταση από σχολεία ή από άλλα κέντρα, όπου συχνάζει νεολαία. 
      Δίνεται αναδρομή ισχύ στο νόμο και καλύπτει περιπτώσεις στις οποίες δεν είχαν δοθεί άδειες στο προηγούμενο χρονικό διάστημα. 
      Με την τροπολογία 1770, εμείς συμφωνούμε ότι πρέπει το δημόσιο να δώσει τη δυνατότητα δουλειάς στους συγγενείς των παιδιών που σκοτώθηκαν στα Τέμπη. Σίγουρα αυτό δεν ικανοποιεί πλήρως τους συγγενείς των παιδιών. Πρέπει να αποδοθεί δικαιοσύνη. Να τιμωρηθούν οι ένοχοι και να παρθούν μέτρα. Δεν συμφωνούμε όμως να μπαίνει αυτή η ρύθμιση σε μια τροπολογία που έχει και άλλες ρυθμίσεις με τις οποίες εμείς διαφωνούμε. Διαφωνούμε με την παράγραφο δύο που είναι καθαρά ρουσφετολογική. Να διαχωριστεί λοιπόν η παράγραφος που αφορά τους συγγενείς των παιδιών που σκοτώθηκαν στα Τέμπη, για να μπορέσουμε να την ψηφίσουμε.
      Όταν ψηφίστηκε ο νόμος, είχαμε πάρει θέση για το Γενικό Επιθεωρητή Δημόσιας Διοίκησης. Τώρα μπαίνει ένα επιπλέον καπέλο σ’ αυτήν την υπόθεση. Δεν μπορούμε να συμφωνήσουμε με αυτήν την τροπολογία.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο εισηγητής του Συνασπισμού της Αριστεράς των Κινημάτων και της Οικολογίας κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κύριοι συνάδελφοι, υπάρχει η ανάγκη να ενισχυθεί το Κέντρο Δημόσιας Διοίκησης. Είναι κατ’ αρχήν θετική η επιλογή να ιδρυθεί σχολή στελεχών για την Τοπική Αυτοδιοίκηση. Όμως, με έναν αποσπασματικό και καθόλου ολοκληρωμένο τρόπο γίνεται η αντιμετώπιση αυτών των δύο βασικών μεγεθών που αφορούν τη δημόσια διοίκηση και την τοπική αυτοδιοίκηση.
      Πολύ δε περισσότερο στην Τοπική Αυτοδιοίκηση που στη νέα -με την ευρύτητα του όρου- πολιτική περίοδο, η Τοπική Αυτοδιοίκηση καλείται να υπηρετήσει και την αποκέντρωση και την περιφερειακή συγκρότηση του κράτους και προφανώς να αντιμετωπίσει σύνθετα και πολύπλοκα ζητήματα τα οποία απαιτούν και επιβάλλουν την ύπαρξη άξιων, ικανών και εκπαιδευμένων στελεχών.
      Όμως, παραμένει πάντοτε το μεγάλο ζήτημα, ζήτημα που επανειλημμένα έχει τεθεί σ’ αυτήν εδώ την Αίθουσα, την Ολομέλεια της Βουλής, εάν πράγματι αξιοποιείται το δυναμικό το οποίο παράγεται από το Εθνικό Κέντρο Δημόσιας Διοίκησης και κατ’ ακολουθία, νομίζω ότι προκύπτει και το ερώτημα πώς θα αξιοποιηθεί και το στελεχικό δυναμικό που θα προκύψει, που θα γεννηθεί μέσα από τη συστηματική εκπαίδευση στην υπό ίδρυση σχολή για τα στελέχη της Τοπικής Αυτοδιοίκησης.
      Αυτά είναι τα μεγάλα ζητήματα, ζητήματα τα οποία οδηγούν σε συναφείς σκέψεις αναφορικά με τη Δημόσια Διοίκηση και την κατάσταση στην οποία βρίσκεται σήμερα. Μία Δημόσια Διοίκηση μέσα από πολυδαίδαλες και πολύπλοκες διαδικασίες, μία Δημόσια Διοίκηση η οποία δεν μπορεί να εμπνεύσει το δημόσιο υπάλληλο και τον έχει μετατρέψει σε ένα διεκπεραιωτή ρουτίνας, μία Δημόσια Διοίκηση που μέσα από τη σύνθεσή της, αλλά και τη δομή της -μία δομή που προέκυψε ως το αποτέλεσμα συγκεκριμένων πολιτικών επιλογών ολόκληρες δεκαετίες- περιφρονεί τον πολίτη και δεν μπορεί να αντιμετωπίσει τα προβλήματά του και να ικανοποιήσει τα αιτήματά του.
      Μία Δημόσια Διοίκηση, κύριοι συνάδελφοι, που στη νέα περίοδο η οποία ξανοίγεται για τη χώρα μας με τη συμμετοχή μας στο υπό διαμόρφωση ολοκλήρωμα της πολιτικά ενοποιημένης Ευρώπης, έχει υποχρέωση να αντιμετωπίζει σύνθετα θέματα και τέτοια Δημόσια Διοίκηση δεν υπάρχει. 
      Κατά συνέπεια είναι αναγκαία η παραγωγή εξειδικευμένων στελεχών που είναι δυνατόν επίσης να οδηγήσουν στην αναβάθμιση της Δημόσιας Διοίκησης, να την καταστήσουν ικανή και αποτελεσματική για να μπορεί να μετέχει στο παραγόμενο έργο αυτής της χώρας.
      Κύριε Υφυπουργέ, συναφές είναι το ζήτημα της συμμετοχής της Δημόσιας Διοίκησης στην προώθηση του οικονομικού αποτελέσματος αυτής της χώρας. Εάν δείτε τους δείκτες, θα διαπιστώσετε και εσείς, όπως θα διαπιστώσουμε όλοι μας, ότι είναι ελάχιστο το ποσοστό, κυρία Πρόεδρε. 
      Αυτή η Δημόσια Διοίκηση δεν μπορεί να ανταποκριθεί στις στοιχειώδεις υποχρεώσεις τις οποίες καλείται να αντιμετωπίσει. Επί παραδείγματι, αυτή η ανικανότητα της χώρας να απορροφά κονδύλια –ας μιλήσω για το Γ’ Κοινοτικό Πλαίσιο Στήριξης- προέκυψε από παρθενογένεση; Προφανώς όχι. Πρόκειται για την ανικανότητα και την ανημποριά της Δημόσιας Διοίκησης να προωθήσει προγράμματα, να σχεδιάσει προγράμματα, έτσι ώστε η χώρα έγκαιρα και συστηματικά να απορροφά τα κονδύλια του Γ’ Κοινοτικού Πλαισίου Στήριξης, για να περιορίσω την αναφορά μου μόνο σ’ αυτό το παράδειγμα, διότι αν αρχίσουμε να διεκτραγωδούμε την αναποτελεσματικότητα της Δημόσιας Διοίκησης, είναι βέβαιο ότι θα χρειαστεί πολλαπλάσιος χρόνος από αυτόν που διατίθεται από τον Κανονισμό της Βουλής για τους ομιλητές. 
      Με την ευκαιρία αυτού του σχεδίου νόμου, είχατε τη δυνατότητα, κύριε Υφυπουργέ, είχε τη δυνατότητα η Κυβέρνηση –όχι μόνο εσείς προσωπικά- να απελευθερώσει το Εθνικό Κέντρο Δημόσιας Διοίκησης από τον εναγκαλισμό του Υπουργείου Εσωτερικών. Δεν χρειάζεται αυτός ο εναγκαλισμός,  αυτή η εποπτεία που είναι δυνατόν να μετατρέπεται σε κηδεμονία και χειραγώγηση, στοιχεία ξένα προς τον προορισμό μιας Εθνικής Σχολής Δημόσιας Διοίκησης και εν προκειμένω, και μιας Σχολής στελεχών για την Τοπική Αυτοδιοίκηση. 
      Είχατε τη δυνατότητα να απεξαρτήσετε σε πολύ μεγάλο βαθμό τη λειτουργία του Εθνικού Κέντρου Δημόσιας Διοίκησης από τις πολιτικές επιλογές του Υπουργείου Εσωτερικών. Δεν το πράττετε. Και δεν το πράττετε, διότι θητεύετε ως Κυβέρνηση σε μια αντίληψη, ότι πρέπει να ελέγχετε ό,τι έχει σχέση με τη Δημόσια Διοίκηση και προφανώς να ελέγχετε και το ιδιαίτερο μέγεθος που αναφέρεται σε αυτήν, που είναι το Εθνικό Κέντρο Δημόσιας Διοίκησης. 
      Δεν θα επαναλάβω πράγματα και επισημάνσεις οι οποίες είναι γνωστές σε όλους μας. Υπάρχουν χώρες, κύριοι συνάδελφοι, μέσα στην Ευρωπαϊκή Ένωση –σχεδόν όλες- οι οποίες καταφέρνουν να αντιμετωπίζουν μέχρι και ζητήματα πολιτικής κρίσης χωρίς να αντιλαμβάνεται ο οιοσδήποτε τον οποιονδήποτε κραδασμό για έναν και μόνο λόγο: Διότι έχουν μια συγκροτημένη Δημόσια Διοίκηση, μια Δημόσια Διοίκηση η οποία λειτουργεί μακριά από το χέρι της εκάστοτε εκτελεστικής εξουσίας, με τις δικές της αυτονομίες και αυτοτέλειες που την καθιστούν αποτελεσματική και κυρίως ανθεκτική στον εγγενή αυταρχισμό της εκάστοτε εκτελεστικής εξουσίας. 
      Βεβαίως γνωρίζω το μονότονο αντίλογο, ότι αυτά ίσως να αφορούν μια άλλη πολιτική ζωή και να μην αφορούν στην πολιτική ζωή του έτους 2003 στη χώρα μας. Πράγματι, πρόκειται για μια μελαγχολική διατύπωση, μελαγχολική από πολιτική άποψη. Όμως, επιτέλους αυτή η χώρα και δικαιούται και υποχρεούται να ορθωθεί και να αποκτήσει μια Δημόσια Διοίκηση η οποία θα κινείται μακριά από την κηδεμονία της εκάστοτε εκτελεστικής εξουσίας, της εκάστοτε κυβέρνησης. Και δυστυχώς αυτή η αντίληψη δεν υπηρετείται ούτε από το παρόν σχέδιο νόμου. 
      Θα καταψηφίσω αυτό το σχέδιο νόμου, κύριε Υφυπουργέ, παρά το γεγονός ότι –οφείλω να είμαι ειλικρινής- υπάρχουν επί μέρους διατάξεις οι οποίες κινούνται προς θετική κατεύθυνση. Όμως, αυτή η θετικότητα των επί μέρους ολίγων διατάξεων δεν μπορεί να αναιρέσει ούτε να αποτελέσει απάντηση στην πολιτική μου διαπίστωση και στον πολιτικό μου ισχυρισμό ότι το νομοσχέδιο αυτό είναι αναντίστοιχο προς εκείνο που θέλει το Εθνικό Κέντρο Δημόσιας Διοίκησης και η υπό ίδρυση νέα σχολή. 
      Θα σας έλεγα, όμως, αναφερόμενος σε ένα επί μέρους ζήτημα: Προχωρήστε τουλάχιστον στην ίδρυση περισσοτέρων τμημάτων σε αυτές τις δύο σχολές, για να αντιστοιχηθούν οι σχολές προς τις ανάγκες της σύγχρονης ελληνικής κοινωνίας, αλλά και τις σύγχρονες ανάγκες και επιταγές της χώρας μας, με δεδομένη τη συμμετοχή της στην Ευρωπαϊκή Ένωση. 
      Θα επαναφέρω, επίσης, κυρία Πρόεδρε, τη διαφωνία μου και την αντίθεσή μου με τη διάταξη του άρθρου 24 και συγκεκριμένα με τη διάταξη της παραγράφου 3 του άρθρου 24 του νομοσχεδίου, σύμφωνα με την οποία οι υπάλληλοι που έχουν διοριστεί σύμφωνα με το άρθρο 114α του Κανονισμού της Βουλής και διανύουν τη δοκιμαστική τους υπηρεσία, μπορούν να αποσπαστούν στα γραφεία των Βουλευτών, σύμφωνα με τις εκάστοτε ισχύουσες διατάξεις, επιφυλασσομένων των διατάξεων του άρθρου 10 παράγραφος 14 του ν. 305/2002. Δεν χρειάζεται καμία προνομιακή ρύθμιση για τους συνεργάτες των Βουλευτών. 
      Οφείλω, κυρία Πρόεδρε, να πω ευθαρσώς ότι ο Συνασπισμός -και ειδικότερα εγώ- αυτά που λέει εδώ στην Ολομέλεια, κύριε Υφυπουργέ, τα ίδια λέει και στις συζητήσεις που γίνονται στο Υπουργείο Εσωτερικών. Και το λέω αυτό, κυρία Πρόεδρε, διότι ο κύριος Υφυπουργός διαπίστωσε εις άλλον χρόνον ότι υπάρχουν απόψεις οι οποίες διατυπώνονται εδώ μέσα και είναι τελείως διαφορετικές σε σχέση με όσες διατυπώνονται στο Περιστύλιο της Βουλής ή στους διαδρόμους του Υπουργείου Εσωτερικών. Να την αποσύρετε αυτήν τη διάταξη. Δεν έχει καμία χρησιμότητα και εκθέτει το ελληνικό Κοινοβούλιο. 
      Σε ό,τι αφορά τις τροπολογίες, η μόνη τροπολογία την οποία θα ψηφίσω είναι αυτή που αναφέρεται στη ρύθμιση για τα άτυχα παιδιά από το Μακρυχώρι. 
Τις άλλες δύο θα τις καταψηφίσω. Επιλέγω όμως να αναφερθώ ειδικότερα στην τροπολογία που αφορά στους οίκους ανοχής.
      Κατά έναν παράδοξο τρόπο, κυρία Πρόεδρε, η τροπολογία αυτή, η οποία ουσιαστικά είναι ένα ολόκληρο κείμενο, αφού έρχεται να τροποποιήσει το ν. 2734/1999, δεν πέρασε από τη Διαρκή Επιτροπή Δημόσιας Διοίκησης. Δεν συζητήθηκε, κύριοι συνάδελφοι, στην Επιτροπή και έρχεται πρωτοτύπως –επιλέγω επιεική έκφραση- να συζητηθεί στην Ολομέλεια της Βουλής. Και είναι και άσχετη προς το συγκεκριμένο νομοσχέδιο. Είναι παντελώς άσχετη. Και το σχετικό δεν προκύπτει εκ του γεγονότος ότι είναι της αρμοδιότητος του Υπουργείου Εσωτερικών, που εισήγαγε και συζητάμε σήμερα νομοσχέδιο που το αφορά καθ’ ύλην. Είναι άσχετο το νομοθέτημα.
      Νομίζω, κυρία Πρόεδρε –απευθυνόμενος σε εσάς ως μέλος του Προεδρείου της Βουλής- ότι κάποια στιγμή οφείλει το Προεδρείο της Βουλής, όταν διαπιστώνει την ύπαρξη άσχετων τροπολογιών, να επιβάλλει την εφαρμογή του Συντάγματος και μάλιστα όπως αυτό αναθεωρήθηκε λίγα χρόνια πριν και επιτέλους η Βουλή να συζητά μόνο τροπολογίες, οι οποίες είναι σχετικές προς το εκάστοτε συζητούμενο σχέδιο νόμου.
      Θα καταψηφίσω αυτήν την τροπολογία για τον πρόσθετο λόγο ότι είναι μία ρύθμιση εμβαλωματική, είναι μία ρύθμιση η οποία δεν προέκυψε μετά από δημόσιο διάλογο, για ένα ζήτημα όπως είναι η πορνεία, για μια υπόθεση που εμπορευματοποιεί την ανθρώπινη αξιοπρέπεια. Όχι γιατί το ζήτημα δεν έχει πτυχές, που χρήζουν αντιμετωπίσεως –βεβαίως υπάρχουν τέτοιες πτυχές- αλλά δεν είναι δυνατόν ένα τέτοιο ζήτημα, πολύ σημαντικό για την ελληνική κοινωνία, να έρχεται με τη διαδικασία που προανέφερα και να έχει στερηθεί όχι μόνον η ελληνική κοινωνία του δικαιώματος να το συζητήσει, να έχουν στερηθεί του δικαιώματος να συζητήσουν για αυτό το καίριο, το σημαντικό κοινωνικό ζήτημα οι Έλληνες Βουλευτές.
      Να την αποσύρετε την τροπολογία, κύριε Υφυπουργέ, και αν θέλετε να προχωρήσετε σε μια ρύθμιση γι’ αυτό το εξαιρετικά ευαίσθητο ζήτημα των οίκων ανοχής και της πορνείας, επιλέξτε την τυπική, την κλασική όσο και ουσιαστική διαδικασία να φέρετε ένα σχέδιο νόμου, να συζητηθεί, να υποβληθεί στη βάσανο των μελών της Διαρκούς Επιτροπής Δημόσιας Διοίκησης και εν συνεχεία της Ολομέλειας. Αυτός ο τρόπος με τον οποίο θέλετε να νομοθετήσετε είναι μειωτικός και του κύρους του Κοινοβουλίου.
      Ολοκληρώνοντας, κυρία Πρόεδρε, καταψηφίζω το σχέδιο νόμου για τους λόγους που προανέφερα, αλλά και για όλους εκείνους που διεξοδικότερα στη Διαρκή Επιτροπή είχα τη δυνατότητα να εκθέσω.
      Ευχαριστώ.
      ΒΥΡΩΝ ΠΟΛΥΔΩΡΑΣ: Θα ήθελα το λόγο, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αμέσως, κύριε Πολύδωρα.
      Για να καταλάβω, κύριε Κουβέλη, έχετε αντιρρήσεις ως προς τη σχετικότητα της τροπολογίας για τα εκδιδόμενα πρόσωπα σε σχέση με το νομοσχέδιο.
      ΑΓΓΕΛΟΣ ΤΖΕΚΗΣ: Και εμείς έχουμε αντιρρήσεις. Εκφράστηκαν πριν, από όλους.
      ΦΩΤΗΣ ΚΟΥΒΕΛΗΣ: Ναι, κυρία Πρόεδρε, έχω αντιρρήσεις και νομίζω ότι είναι ένα θέμα πάρα πολύ σημαντικό, διότι αναφέρεται και σε όλα εκείνα που είπα σε σχέση με το Σύνταγμα και με τον Κανονισμό της Βουλής.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Πολύδωρα, επ’ αυτού.
      ΒΥΡΩΝ ΠΟΛΥΔΩΡΑΣ: Κυρία Πρόεδρε…
      ΒΑΣΙΛΗΣ ΚΕΔΙΚΟΓΛΟΥ: Δεν έχει δικαίωμα, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρέμβαση κάνει. Κοινοβουλευτικός Εκπρόσωπος είναι, δεν πρόκειται να αγορεύσει. Μιλάει για το θέμα της σχετικότητας.
      ΒΑΣΙΛΗΣ ΚΕΔΙΚΟΓΛΟΥ: Δεν επιτρέπεται, κυρία Πρόεδρε, από τον Κανονισμό.
      ΒΥΡΩΝ ΠΟΛΥΔΩΡΑΣ: Κυρία Πρόεδρε, αν μου επιτρέπετε, ζήτησα το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, συνεχίστε.
      ΒΥΡΩΝ ΠΟΛΥΔΩΡΑΣ: Θέλω να επισείσω την προσοχή του Προεδρείου κατά τούτο: η εν λόγω τροπολογία είναι άσχετη. Το Σύνταγμα απαγορεύει τη συζήτησή της. Η εν λόγω τροπολογία –υποστηρίζω απόλυτα την άποψη του κ. Κουβέλη- κατά τη διαδικασία που συζητούμε έπρεπε να είχε εισαχθεί να συζητηθεί εξαντλητικά στη Διαρκή Επιτροπή. Δοθέντος ότι δεν επεξεργάστηκε η επιτροπή το θέμα της παρούσης τροπολογίας, υπάρχει πρόσθετος λόγος που βαρύνει το Προεδρείο να μη συζητηθεί και να αποσυρθεί η παρούσα τροπολογία από το νομοσχέδιο, το οποίο έχει τη δική του αυτοτελή κατά τον Κανονισμό διαδικασία συζητήσεως και ψηφίσεως. Άσχετη και εκτός συζητήσεως της επιτροπής τροπολογία δεν μπορεί να συζητηθεί κατά τη γνώμη μας στην Ολομέλεια της Βουλής, καθ’ ον τρόπο εισάγεται. Γι’ αυτό ζητώ να αποσυρθεί, είναι στην ευθύνη του Προεδρείου.
      ΛΕΩΝΙΔΑΣ ΤΖΑΝΗΣ: Κυρία Πρόεδρε, θα ήθελα το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Βεβαίως, κύριε Τζανή. Θα λάβετε το λόγο ως Κοινοβουλευτικός Εκπρόσωπος.
      ΛΕΩΝΙΔΑΣ ΤΖΑΝΗΣ: Έκανα την παρατήρηση, κυρία Πρόεδρε, και με συγχωρείτε γι’ αυτό, ότι το θέμα συζητήθηκε και εξαντλήθηκε όταν ξεκίνησε η διαδικασία …
      ΒΥΡΩΝ ΠΟΛΥΔΩΡΑΣ: Κατά ποίον τρόπο, κύριε συνάδελφε;
      ΛΕΩΝΙΔΑΣ ΤΖΑΝΗΣ: Σας παρακαλώ, κύριε συνάδελφε.
      …υπό την προεδρία του κ. Βρεττού. Χωρίς να θέλω να μειώσω την αυτοτέλεια της δικής σας προεδρικής διαδικασίας, πιστεύω ότι είναι λάθος να επανερχόμαστε σε ένα θέμα όπου όλα τα κόμματα είχαν τη δυνατότητα να τοποθετηθούν πριν την έναρξη της συζητήσεως και πράγματι τοποθετήθηκαν. 
      ΒΥΡΩΝ ΠΟΛΥΔΩΡΑΣ: Δεν μας είπατε πώς εξαντλήθηκε η συζήτηση.
      ΑΓΓΕΛΟΣ ΤΖΕΚΗΣ: Με την παραβίαση του Συντάγματος.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, πράγματι το θέμα συζητήθηκε και εξαντλήθηκε στην αρχή της συνεδριάσεως. Θα μου επιτρέψουν οι αξιότιμοι εκπρόσωποι των κομμάτων να πω ότι την πιθανή αδυναμία τοποθέτησής τους επί της ουσίας –πιθανή, δεν λέω βέβαιη- ας μην την τοποθετούν πίσω από διαδικαστικά ζητήματα. Εξήγησα στην αρχή γιατί ένα θέμα, το οποίο έχει τις πλευρές του -και το αντιλαμβάνομαι αυτό, δεν είμαι αφελής- έρχεται. Γιατί υπάρχει μία συγκεκριμένη πίεση όχι μόνο προς εμάς, αλλά προς όλους. 
      Ας μην προσπαθούμε αυτήν τη στιγμή να βρούμε προσχήματα, ας μου επιτραπεί η έκφραση, ώστε να μην τοποθετηθούμε, αν και ορισμένοι συνάδελφοι από αυτήν την Αίθουσα έχουν τοποθετηθεί επί της ουσίας στο συγκεκριμένο θέμα. 
      ΒΥΡΩΝ ΠΟΛΥΔΩΡΑΣ: Πώς εξαντλήθηκαν και με ποια πίεση; 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Συζητήθηκε και εξαντλήθηκε στην αρχή και σας παρακαλώ να προχωρήσουμε. Άλλωστε ούτε οι άλλες τροπολογίες συζητήθηκαν στην επιτροπή.
      Εν πάση περιπτώσει, σας είπα να μου βρείτε ένα νομοσχέδιο σχετικό για να μπουν τα θέματα των οίκων ανοχής.
      ΒΥΡΩΝ ΠΟΛΥΔΩΡΑΣ: Εσείς μιλάτε προσχηματικά.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό επιτρέψτε μου να πω ότι είναι προσχηματικό, το να μου ζητάτε να βρούμε νομοσχέδιο το οποίο να είναι σχετικό. Αλλά γιατί κάνουμε πάλι τη συζήτηση η οποία έγινε; 
      ΙΩΑΝΝΗΣ ΒΑΡΒΙΤΣΙΩΤΗΣ: Δεν μας δικαιολογήσατε το επείγον.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι, αφήστε τον Υπουργό να ολοκληρώσει.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Όταν έλθει η ώρα της συζήτησης θα σας δικαιολογήσω το επείγον. 
      Κύριε Βαρβιτσιώτη, με συγχωρείτε, δεν το ξέρετε ίσως το θέμα. Δεν ξέρετε τις πιέσεις που υπάρχουν. Δεν ξέρετε ότι έχουν εμπλακεί κάτοικοι και εκδιδόμενες. Σε αυτήν τη ζωή όλοι έχουν ανθρώπινα δικαιώματα, κύριε Βαρβιτσιώτη. 
      ΙΩΑΝΝΗΣ ΒΑΡΒΙΤΣΙΩΤΗΣ: Γιατί δεν χτυπάτε την εγκληματικότητα;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Υπουργέ, και εσείς, κύριε Βαρβιτσιώτη.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, δεν ξέρετε τι πρόβλημα αντιμετώπισε η κ. Μπακογιάννη πριν από λίγο, όταν το θέμα ενεπλάκη κακώς με το θέμα των Ολυμπιακών Αγώνων; Μη λέτε ότι δεν υπάρχει θέμα, το θέμα υπάρχει κάθε μέρα.
      ΙΩΑΝΝΗΣ ΒΑΡΒΙΤΣΙΩΤΗΣ: Δεν υπάρχει επείγον.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπέρ επείγον. Αλλά, εν πάση περιπτώσει, αυτή η συζήτηση έγινε στην αρχή. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστώ πολύ, κύριε Υπουργέ. Το θέμα μένει, συνεχίζουμε …
      ΦΩΤΗΣ ΚΟΥΒΕΛΗΣ: Κυρία Πρόεδρε, θα ήθελα και εγώ το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε και εσείς, κύριε Κουβέλη, να μιλήσετε;
      Ορίστε, έχετε το λόγο.
      ΦΩΤΗΣ ΚΟΥΒΕΛΗΣ: Θα μιλήσω πάρα πολύ σύντομα.
      Δεν πρόκειται, κύριε Υπουργέ, για διαδικαστικό ζήτημα. Θέλω να σας βεβαιώσω ότι η συζήτηση ασχέτων τροπολογιών ή η μη συζήτηση αυτών δεν είναι διαδικαστική απόφαση. Είναι ένα ουσιώδες ζήτημα, διότι αφορά στο δικαίωμα του Κοινοβουλίου να συζητάει επί της ουσίας και μάλιστα με την παρεχόμενη από τον Κανονισμό άνεση. 
      Δεν μπορεί να αποτελεί ευπρόσωπη απάντηση –και σας βεβαιώνω ότι επιλέγω επιεική έκφραση- στον ισχυρισμό περί του ασχέτου της τροπολογίας, να απαντάτε ότι υπάρχει αδυναμία κάποιων να τοποθετηθούν επί της ουσίας. Μάλιστα πρέπει να σας πω -άλλωστε είμαι βέβαιος ότι το έχετε πράξει- ότι αν ανατρέξετε στο νόμο που θέλετε να τροποποιήσετε και στα Πρακτικά της Βουλής, θα διαπιστώσετε ότι τουλάχιστον οι περισσότεροι από τους ομιλήσαντες είχαν διατυπώσει πολύ συγκεκριμένη άποψη. 
      Εγώ να συμφωνήσω μαζί σας ότι πρόκειται για ένα ζήτημα ευαίσθητο, που πρέπει να αντιμετωπισθεί. Αλλά θα σας πω ότι επιλέξατε το χειρότερο τρόπο για να αντιμετωπίσετε αυτό το ζήτημα. Και ο χειρότερος τρόπος αναφέρεται στο ότι στερήσατε τη Βουλή από τη δυνατότητα μίας διεξοδικής συζήτησης γι’ αυτό 
–συμφωνώ μαζί σας- το καίριο ζήτημα.
      Επίσης, κυρία Πρόεδρε -δεν το λέω σε εσάς που το γνωρίζετε- είναι δικαίωμα του κάθε Βουλευτή, προφανώς και του Κοινοβουλευτικού Εκπροσώπου όλων των κομμάτων να επαναφέρει ένα θέμα παρ’ ότι έχει συζητηθεί. Και εγώ αυτό επανέφερα. Δεν εξαντλείται καμία συζήτηση, κύριε Τζανή. Το μόνο που επιχειρείτε είναι να εξαντλήσετε εμάς με τέτοιες αναφορές. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Σκοπελίτη, έχετε το λόγο.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
      Εκείνο που θα ήθελα να πω εγώ είναι ότι από την πλευρά τη δική μας δεν υπάρχει πρόβλημα ως προς το αν είμαστε ή δεν είμαστε έτοιμοι. Ήμασταν έτοιμοι. Ο  χρόνος δεν μας έδωσε τη δυνατότητα να εκφράσουμε όλες τις δικές μας θέσεις πάνω στο συγκεκριμένο πρόβλημα. Αν επιμένουμε είναι γιατί στην ουσία πρόκειται για το ίδιο το Σύνταγμα, για τη λειτουργία του. Λάστιχο κοντεύουμε να το κάνουμε. Ρητά λέει το Σύνταγμα ότι τροπολογίες που δεν έχουν σχέση με συγκεκριμένο νομοσχέδιο δεν πρέπει να συζητιούνται. «Μα, υπάρχει –λέτε- βιασύνη». Ποια βιασύνη, κύριε Υφυπουργέ; 
      ΛΕΩΝΙΔΑΣ ΤΖΑΝΗΣ: Μα, τι λέτε, κύριε συνάδελφε…
      ΑΓΓΕΛΟΣ ΤΖΕΚΗΣ: Την παραβίαση του Συντάγματος την έχετε βλέπουμε έτοιμη όπου σας ταιριάζει.
      ΣΤΑΥΡΟΣ ΣΚΟΠΕΛΙΤΗΣ: Αν βιαζόσαστε και αν επείγει το θέμα, να το φέρνατε για συζήτηση στην επιτροπή. Ούτε καν στην επιτροπή δεν το φέρατε. Και έρχεστε τώρα στην Ολομέλεια και λέτε ότι βιάζεστε, ότι επείγει, να το συζητήσουμε κλπ. 
      Εμείς δεν συμφωνούμε σε καμία περίπτωση, κυρία Πρόεδρε, και εμμένουμε στη θέση μας.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρία Πρόεδρε, μπορούμε να περάσουμε στους ομιλητές;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχετε δίκιο, κυρία Παπακώστα.
      Το θέμα μένει εκκρεμές και θα συνεχίσουμε τη συζήτηση επί όλων των άρθρων και των τροπολογιών. 
      Ο κ. Τσιλίκας έχει το λόγο.
      ΒΑΣΙΛΕΙΟΣ ΤΣΙΛΙΚΑΣ: Κυρία Πρόεδρε, κυρίες και κύριοι συνάδελφοι, πολλές φορές σ’ αυτήν την Αίθουσα και επί πολλές ώρες έχουμε συζητήσει για την κατάσταση στη Δημόσια Διοίκηση, την παθογένειά της, τα προβλήματά της, την αποτελεσματικότητά της, την παραγωγικότητά της. Καμία όμως φορά δεν έχουμε συζητήσει και αναλύσει εμπεριστατωμένα και σε βάθος τη βασική προϋπόθεση, με βάση την οποία μπορούμε να πετύχουμε αναβάθμιση των υπηρεσιών, αύξηση της παραγωγικότητας και της αποτελεσματικότητας. Και βεβαίως η βασική αυτή προϋπόθεση αναφέρεται στην επιμόρφωση και μετεκπαίδευση του ανθρώπινου δυναμικού στη Δημόσια Διοίκηση. 
      Κύριε Υπουργέ, καμία μεταρρύθμιση από αυτές που επιχειρήθηκαν και όσες στο μέλλον θα επιχειρηθούν δεν μπορεί να τύχει θετικής πορείας, αν δεν στηριχθεί κατά κύριο λόγο στην αναβάθμιση της ποιότητας του ανθρώπινου δυναμικού, στην εξειδικευμένη γνώση που πρέπει να παρέχεται, ιδιαίτερα σε τομείς που έχουν άμεση  σχέση με τις εξελίξεις, με την πρόοδο στην τεχνολογία και στην επιστήμη, με τις νέες αδήριτες ανάγκες που επιβάλλουν αυτές οι εξελίξεις κι οι οποίες απαιτούν, κυρίως σε ό,τι αφορά το ανθρώπινο δυναμικό, το οποίο κατέχει μια βαθμίδα εκπαίδευσης από την τεχνολογική εκπαίδευση μέχρι και τα ανώτατα εκπαιδευτικά ιδρύματα, μια συγκεκριμένη, εξειδικευμένη γνώση. Και είναι ευχής έργον ότι ο επιχειρούμενος ανασχεδιασμός του ρόλου και της λειτουργίας των υπηρεσιών του Εθνικού Κέντρου Δημόσιας Διοίκησης με το παρόν νομοσχέδιο, έστω και κάπως καθυστερημένα, δίνει μια νέα κατεύθυνση σ’ αυτήν την προοπτική και κυρίως, ως θα έπρεπε, αναβαθμίζει τον εκπαιδευτικό ρόλο του Εθνικού Κέντρου Δημόσιας Διοίκησης, αφού με δεδομένες παρεμβάσεις, με το νέο ανασχεδιασμό, με την ίδρυση της Εθνικής Σχολής Αυτοδιοίκησης, αλλά και με τις νέες λειτουργίες τις οποίες επαγγέλλεται, λειτουργεί θετικά προς αυτήν την κατεύθυνση.
      Κύριε Υπουργέ, είναι γεγονός ότι στο χώρο της Δημόσιας Διοίκησης η μέχρι σήμερα παρεχόμενη εκπαίδευση και επιμόρφωση του στελεχικού δυναμικού δεν έχει λειτουργήσει ευθέως ανάλογα με τις ανάγκες ποιοτικής λειτουργίας του κράτους και κυρίως με τη συμμετοχή του στις δυνατότητες της αναπτυξιακής πορείας της χώρας. Γι’ αυτό και πρέπει μέσα από τις νέες αυτές διαδικασίες, μέσα από αυτές τις νέες λειτουργίες να προλάβουμε το τρένο, να πετύχουμε ένταξη του ανθρώπινου δυναμικού σε διαδικασίες και λειτουργίες οι οποίες, μέσα από μία διά βίου υπηρεσιακή και όχι μόνο επιμόρφωση, εγγυώνται μια θετική συμμετοχή σ’ αυτές τις εξελίξεις.
      Ο εισηγητής της Πλειοψηφίας, ο συνάδελφός μου κ. Τζανής, εμπεριστατωμένα και με τη σφραγίδα της σημαντικής του εμπειρίας από την άσκηση πολιτικής στο χώρο, έθεσε ορισμένα σημαντικά ζητήματα. Γι’ αυτά τα ζητήματα, τα οποία αφορούν κυρίως στην αγωνία όλων μας για τα επόμενα χρόνια η ελληνική Δημόσια Διοίκηση να προσαρμοστεί και στις εξελίξεις αλλά και στις  ανάγκες των οικονομικών προοπτικών για την ανάπτυξη της χώρας, πρέπει να υπάρχουν συγκεκριμένες τομές και παρεμβάσεις.
      Είναι αδιανόητο, κύριε Υπουργέ, αν θέλουμε να μιλάμε για αναβαθμισμένη παροχή γνώσης στα στελέχη της Δημόσιας Διοίκησης, οι πτυχιούχοι λειτουργοί της Δημόσιας Διοίκησης να μην προέρχονται πλέον όλοι από τη Σχολή της Δημόσιας Διοίκησης. Και βεβαίως δεν θέτω το θέμα σαν διάκριση σε σχέση με τις άλλες κατηγορίες. Είθε οι δυνατότητες του Κέντρου Δημόσιας Διοίκησης μέσω των μονάδων της Εθνικής Σχολής Δημόσιας Διοίκησης, του Ινστιτούτου Επιμόρφωσης και της υπό ίδρυση σχολής, της Εθνικής Σχολής Τοπικής Αυτοδιοίκησης, να παρέχουν αργότερα δυνατότητες, δι’ αυτού του ρόλου, της ποιοτικής αναβάθμισης και στους απόφοιτους, μέσω της Σχολής Δημόσιας Διοίκησης, των Τεχνολογικών Εκπαιδευτικών Ιδρυμάτων. Θεωρώ όμως ότι πρέπει να υπάρξει συγκεκριμένο πλαίσιο σε ό,τι αφορά στις κατηγορίες ΠΕ συνολικά στο δημόσιο, να προέρχονται από τη Σχολή Δημόσιας Διοίκησης και βεβαίως με αντίστοιχο θεσμικό πλαίσιο να προστατεύεται –με την καλή έννοια- η παραπέρα πορεία τους όχι βεβαίως μέσα από μία επιλεκτική, αν θέλετε, αντιμετώπιση σε σχέση με τους άλλους συναδέλφους τους, αλλά τουλάχιστον με μία αναγνώριση της ιδιαιτερότητάς τους και της σημαντικότητας της θέσης τους. 
      Και αυτό βεβαίως έχει να κάνει κυρίως με το δεδομένο ότι τα στελέχη αυτά θα αποτελέσουν, αν θέλετε, και τους κύριους φορείς εμπέδωσης ενός κλίματος και μιας νέας κουλτούρας επιμόρφωσης στα στελέχη και στους υφισταμένους τους, έτσι ώστε μέσα από ένα συνολικό παζλ αναβάθμισης της γνώσης τους και με εξειδικευμένα αντικείμενα των παρεχομένων υπηρεσιών να αποτελέσουν την κύρια προϋπόθεση για την αποτελεσματικότητα και την αύξηση της παραγωγικότητας στη Δημόσια Διοίκηση. 
      Σαφώς αποτελεί σημαντική καινοτομία η ίδρυση της σχολής για την Τοπική Αυτοδιοίκηση και βεβαίως έρχεται και κάπως αργά, αλλά κάλλιο αργά παρά ποτέ. Είναι σημαντικότατη με δεδομένο το νέο μοντέλο κράτους που επιθυμούμε και με δεδομένο ότι η σημερινή λειτουργία του Α΄ βαθμού Τοπικής Αυτοδιοίκησης, τείνει να πάρει διαστάσεις, αν θέλετε, μιας αυτόνομης λειτουργίας που συμβάλλει σημαντικά στην πολιτική της αποκέντρωσης. Όλοι όσοι έχουμε παρακολουθήσει μέχρι σήμερα τη λειτουργία στην πρώτη φάση του θεσμού μέσω των καποδιστριακών δήμων είμαστε κοινωνοί των δυσκολίών και της αναγκαιότητας ταχύτατης λειτουργίας της σχολής αυτής, έτσι ώστε με στελέχη να  μπορέσουμε να διοχετεύσουμε στα κύτταρα αυτά της αυτοδιοίκησης εξειδικευμένο προσωπικό για να μπορέσουν να προχωρήσουν στο ρόλο τους. Μέχρι τη στιγμή αυτή, παρ’ όλες τις δυσκολίες προσπαθούν και πετυχαίνουν σημαντικά πράγματα στον τομέα τους. 
      Πρέπει, όμως, κύριε Υπουργέ, για να μπορούμε να μιλάμε για μια αποκεντρωμένη λειτουργία του Εθνικού Κέντρου Δημόσιας Διοίκησης και για μια ισόρροπη επιμόρφωση του δυναμικού τους, τουλάχιστον σε κάθε περιφέρεια να λειτουργήσει αποκεντρωμένο τμήμα επιμόρφωσης των στελεχών της Εθνικής Σχολής Δημόσιας Διοίκησης. Η μέχρι τώρα λειτουργία αποκεντρωτικά σε διάφορες περιφέρειες του Ινστιτούτου Διαρκούς Επιμόρφωσης –αυτή ήταν η προηγούμενη ορολογία του- βεβαίως λειτούργησε σε μια κατεύθυνση μιας κάπως πιο συνεκτικής διαδικασίας επιμόρφωσής τους, η εξειδικευμένη, όμως επιμόρφωση σε κάθε περιφέρεια και ιδίως με τη συμβολή των σχολών των πανεπιστημίων που λειτουργούν στην κάθε περιφέρεια, θα αποτελέσει μία πάρα πολύ σημαντική εξέλιξη για τους υπαλλήλους αυτούς. 
      Επίσης θέλω να τονίσω ότι είναι αδήριτη ανάγκη –και είναι σημαντική η πρόταση του εισηγητή της Πλειοψηφίας- η αποδέσμευση της λειτουργίας της Σχολής και του Ινστιτούτου Επιμόρφωσης σε ό,τι αφορά τους οικονομικούς πόρους από τα κοινοτικά προγράμματα. Αυτό θα συντελέσει και στην ιδιαίτερη αυτοτέλεια, όπως απαιτείται, λειτουργίας του Εθνικού Κέντρου, κύριε Υπουργέ, αλλά κυρίως μέσα από τον προγραμματισμό απορροφητικότητας στελεχών από εθνικούς πόρους το κάθε Υπουργείο θα μπορεί να προγραμματίσει και με βάση τις δικές του ανάγκες ένα σημαντικό αριθμό στελεχών να τον απορροφά χωρίς κανένα απολύτως πρόβλημα. 
      Και βεβαίως η λειτουργία νέων τμημάτων είναι αδήριτη ανάγκη και δεν βλέπω το λόγο, κύριε Υπουργέ, να μην υπάρχει, στα πλαίσια πλέον και των νέων δεδομένων και δικαιοδοσιών του Εθνικού Κέντρου για την εκπόνηση μελετών, ερευνών, ταχύτατα, και μια ολοκληρωμένη μελέτη για την ανάγκη λειτουργίας των νέων τμημάτων με βάση τις ανάγκες της ελληνικής οικονομίας, της ανάπτυξης, της αυτοδιοίκησης κ.ο.κ. 
      Θέλω να τελειώσω λέγοντας, κύριε Υπουργέ, ότι αυτήν τη στιγμή υπάρχουν περίπου σε όλη την Ελλάδα ανάγκες επιμόρφωσης στο χώρο της Πληροφορικής. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, ολοκληρώστε.
      ΒΑΣΙΛΕΙΟΣ ΤΣΙΛΙΚΑΣ: Τελειώνω, κυρία Πρόεδρε.
      Σας κάνω την πρόταση η Υπηρεσία Ανάπτυξης της Πληροφορικής –δείτε το, είναι μια υπηρεσία, για τα στελέχη της οποίας υπάρχει και σχετική τροπολογία- να αποτελέσει σε πρώτη φάση έναν από τους κυρίους συμβούλους του Εθνικού Κέντρου Δημοσίας Διοίκησης και εν ανάγκη μέσα στα πλαίσια μιας αυτόνομης λειτουργίας κάποιες λειτουργίες της ΥΑΠ να ενσωματωθούν τουλάχιστον σε ό,τι αφορά την εκπαίδευση στο Εθνικό Κέντρο Δημόσιας Διοίκησης. 
      Το καταθέτω σαν πρόταση, μελετήστε το, έχετε και ο ίδιος άποψη για τη λειτουργία της ΥΑΠ. Στο χρόνο που συζητάμε και στις μέρες μας με την ανάπτυξη των τεχνολογιών και της πληροφορικής και βεβαίως μέσα από τις εξαγγελίες μας είναι αδήριτη ανάγκη να δούμε από την αρχή τη λειτουργία αυτής της υπηρεσίας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η συνάδελφος κ. Παπακώστα έχει το λόγο.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρία Πρόεδρε, κύριοι συνάδελφοι, και με το σημερινό σχέδιο νόμου για πολλοστή φορά συζητούμε για την πολύπαθη Δημόσια Διοίκηση. Και βεβαίως πρόσφατα είχαμε τις μελαγχολικές διαπιστώσεις του Προέδρου της Δημοκρατίας σχετικά με την κατάσταση η οποία επικρατεί στο χώρο της Δημόσιας Διοίκησης. Ακολούθησε στη συνέχεια η επιβεβαίωση ενός άλλου κορυφαίου θεσμικού παράγοντα των όσων είπε ο Πρόεδρος της Δημοκρατίας, του Προέδρου της Βουλής.
      Σήμερα ερχόμαστε για μια ακόμα φορά να θεραπεύσουμε στρεβλώσεις συνειδητές μιας Δημόσιας Διοίκησης, η οποία επί τόσα χρόνια ταλαιπωρεί με αντικοινωνική πραγματικά συμπεριφορά τους πολίτες, αντί να τους εξυπηρετεί, λέγοντας ότι σήμερα πια θα μπορέσουμε να το κάνουμε με αυτούς τους θεσμούς που κατά γενική ομολογία είναι σωστοί θεσμοί. Όμως είναι σωστοί θεσμοί, εάν τους βάλεις σε μια γενική στρατηγική ορθολογικής διαχείρισης μιας Δημόσιας Διοίκησης μοντέρνας, ευέλικτης, επικαιροποιημένης, ανθρώπινης και στοργικής που θα παρέχει κοινωνικοποιημένες υπηρεσίες στους πολίτες και όχι με το απεχθές πρόσωπο με ό,τι αυτό κουβαλά μιας Δημόσιας Διοίκησης, η οποία ταλανίζει, ταλαιπωρεί και είναι ο χειρότερος δυνάστης και ο χειρότερος εφιάλτης του πολίτη σήμερα.
      Γι’ αυτούς τους λόγους, λοιπόν, αδυνατώ αποσπασματικά λίθους, πλίνθους, κεράμους ατάκτως ερριμμένα να τους υπερψηφίσω και γι’ αυτόν το λόγο επιχειρηματολογώντας καταψηφίζω το συγκεκριμένο σχέδιο νόμου.
      Όσον αφορά τις τροπολογίες, κυρία Πρόεδρε, περίμενα τόση ώρα από το πρωί για να πω πέντε πράγματα πάνω σε αυτό το θέμα. Θεωρώ εξαιρετικά άκομψο ένας Υφυπουργός, ο οποίος παρίσταται σήμερα στη Βουλή, να κατηγορεί αιρετούς Βουλευτές του λαού ως έχοντες προσχήματα στη μη αντιμετώπιση δήθεν πολύ σοβαρών τροπολογιών, τις οποίες έφερε, και με αυτόν τον τρόπο να περιφρουρεί τη Βουλή των Ελλήνων.
      Εκτιμώ πως είναι ιδιαίτερα άκομψο, κυρία Πρόεδρε και κύριοι συνάδελφοι, για παράδειγμα το θέμα της τροπολογίας που αφορά στους οίκους ανοχής όχι μόνο να μην περάσει –πέρα του τυπικού ότι με αυτόν τον τρόπο παραβιάζεται για πολλοστή φορά το Σύνταγμα- από την αρμόδια Επιτροπή Εσωτερικών και Δημόσιας Διοίκησης, αλλά δεν πέρασε για λόγους ειδικής ευαισθησίας και από την Ειδική Μόνιμη Επιτροπή Ισότητας και Ανθρωπίνων Δικαιωμάτων της Βουλής, στην οποία επίσης έχω την τιμή να μετέχω πέραν της Επιτροπής Εσωτερικών και Δημόσιας Διοίκησης, στην οποία επίσης μετέχω και γνωρίζω ότι, όπως όλοι οι καλοί συνάδελφοι είπαν προηγουμένως, δεν συζητήθηκε καν.
      Άρα, ευλόγως προκύπτει το ερώτημα. Είπε ο κύριος Υπουργός προηγουμένως ότι είναι ένα εξαιρετικά επείγον θέμα. Εγώ αποδέχομαι ότι αυτό είναι ένα πολύ σοβαρό κοινωνικό θέμα. Επίσης, αποδέχομαι ότι πρέπει να νομοθετήσουμε γι’ αυτό το ζήτημα. Και αυτό το αποδέχομαι και προκαλώ τον κύριο Υπουργό και του λέω: Με ποιον θα νομοθετήσει για ένα τόσο επείγον και σοβαρό θέμα; Πρώτον, ερήμην της Βουλής; Δεύτερον, ερήμην διαλόγου γι’ αυτούς, οι οποίοι είναι οι άμεσα ενδιαφερόμενοι; Δεν θα έπρεπε, όπως οφείλουμε ή όπως συνηθίζεται –δεν ξέρει ακόμα τα κοινοβουλευτικά ήθη ο κύριος Υπουργός- να έχουμε τους φορείς εκείνους κοντά μας, τους ειδικούς επιστήμονες και –εν πάση περιπτώσει- τις απόψεις και των γυναικείων, αν θέλετε, οργανώσεων και των επιτροπών που υπερασπίζονται τα ανθρώπινα δικαιώματα; 
      Δεν θα ήταν υποβοηθητικά αλλά και ενισχυτικά του ρόλου και του έργου που καλούμαστε να κάνουμε στη Βουλή των Ελλήνων, να νομοθετήσουμε σωστά και ουσιαστικά και να λύσουμε το επείγον θέμα το οποίο επικαλέσθη ο κύριος Υπουργός. Αντί γι’ αυτό, τι έγινε; Σιωπή και το χειρότερο απ’ όλα είναι ότι παρατηρούμε ότι στη συγκεκριμένη τροπολογία την οποία έφερε που αφορά, επαναλαμβάνω, τους οίκους ανοχής –θα μιλήσω και για τις άλλες δύο- διαπιστώνω το εξής το οποίο με κάνει να ανησυχώ και να προβληματίζομαι. 
      Έχω εύλογη απορία γιατί, παραδείγματος χάρη, οι διατάξεις τις οποίες θέλει να εισάγει με τη νέα τροπολογία είναι πολύ πιο ευνοϊκές, πολύ πιο χαλαρές, πολύ πιο ευμενείς χωρίς να έχει προηγηθεί ο διάλογος που σας είπα, χωρίς να έχουμε μελετήσει το θέμα όπως πρέπει να το μελετήσουμε για να δώσουμε μία λύση διαρκή, μία λύση σωστή, μία λύση που να μην προσβάλλει τα δημόσια ήθη, μία λύση που να δίνει λύση στο επείγον αυτό κοινωνικό πρόβλημα. Αντί γι’ αυτό λοιπόν βλέπω μία πρεμούρα –να μου επιτρέψετε την έκφραση- όπως, όπως να το λύσουμε. Εγώ αν ήμουν στη θέση του κυρίου Υπουργού θα επιζητούσα κοινωνική συναίνεση κατ’ αρχήν, διακομματική συναίνεση. Θα ήθελα τις απόψεις όλων. Αυτό ζητάει η Βουλή, αυτό προτείνει. 
      Προτείνω λοιπόν, επειδή θα την καταψηφίσω και θα την καταψηφίσει και η Νέα Δημοκρατία, να την αποσύρει ο κύριος Υπουργός σύντομα, την επόμενη Τετάρτη, τον ενημερώνω θα συνεδριάσει και η Ειδική Επιτροπή για την Ισότητα και τα Ανθρώπινα Δικαιώματα- να τη φέρει και στην Επιτροπή Εσωτερικών ως αυτοτελές σχέδιο νόμου να καλέσουμε τους φορείς και εκεί ο καθένας να τοποθετηθεί ευθέως και υπευθύνως απέναντι σε αυτό το ζήτημα. 
      Γνωρίζουμε τις ανάγκες που υπάρχουν και δεν έχουμε κανένα λόγο να στρουθοκαμηλίζουμε. Από την άλλη όμως ξέρω κυρία Πρόεδρε και κύριοι συνάδελφοι, ότι η χώρα μας διεθνώς διασύρθηκε τον τελευταίο καιρό μία για το ότι δεν είχε νόμο για το εμπόριο ανθρώπων. Εσπευσμένα ο κ. Χρυσοχοΐδης, τότε Υπουργός Δημόσιας Τάξης, και υπό την πίεσή μας έφερε ένα όπως-όπως σχέδιο νόμου, το οποίο στην πράξη έχει πολλές ατέλειες. Και τώρα έρχεται με αυτόν τον τρόπο αυτή η διάταξη και αναρωτιέμαι τι σκοποί εξυπηρετούνται τελικώς. 
      Έρχομαι στις άλλες δύο τροπολογίες. Η τροπολογία για το Γενικό Επιθεωρητή και γι’ αυτά τα οποία μέσα διατυπώνονται επιβεβαιώνουν για μια ακόμη φορά την ανησυχία μας ότι η Κυβέρνηση του ΠΑΣΟΚ δεν έχει καμία διάθεση να δώσει λύση στο πρόβλημα της χαλαρής και σαθρής Δημόσιας Διοίκησης, αλλά επιθυμεί να δημιουργεί θεσμούς ως άλλοθι, ως οχήματα νομιμοποίησης μιας κατάστασης η οποία είναι ασυμμάζευτη πια και γι’ αυτό εμείς λέμε ότι χρειάζεται επανίδρυση. Να το ξεκινήσεις ένα πράγμα από την αρχή σωστά, να το θεμελιώσεις σωστά γιατί τα μπαλώματα, οι ραφές, οι τροπολογίες και όλα αυτά ακριβώς ενισχύουν περαιτέρω τη σύγχυση που επικρατεί και ταλαιπωρούν περαιτέρω τον πολίτη.
      Όσον αφορά την τροπολογία για τα Τέμπη, επειδή θέλω να είμαι συνεπής προς τον εαυτό μου και με αυτά τα οποία συζητούμε στη Βουλή των Ελλήνων, και αυτή η τροπολογία βεβαίως δεν έπρεπε να έλθει με αυτό το χαρακτήρα, όπως όλες οι τροπολογίες, διότι ο τρόπος με τον οποίο εισάγονται οι τροπολογίες, κυρία Πρόεδρε, δείχνει τη νοοτροπία της Κυβέρνησης ότι θέλει συνειδητά να απαξιώσει τον κοινοβουλευτισμό, το θεσμό της Βουλής.
      Θα πρέπει να πω όμως ότι εδώ υπάρχει ιδιαιτερότητα. Αφορά το θέμα των άτυχων μαθητών, οι οποίοι υπήρξαν τραγικά θύματα και μας συγκλόνισαν όλους. Και εκεί θα τοποθετηθώ κατ’ εξαίρεση θετικά, γιατί θεωρώ ότι η πολιτεία είναι πολύ λίγο αυτό που κάνει. Θα πρέπει να οργανώσει καλύτερα το οδικό μας δίκτυο, θα πρέπει να αξιοποιήσει καλύτερα τα διόδια τα οποία πληρώνουν οι φορολογούμενοι πολίτες για να φτιάξει δρόμους σωστούς, ασφαλείς. Θα πρέπει να δημιουργήσει τέτοια νομοθεσία παιδείας στα σχολεία, στους μαθητές, στους νέους ανθρώπους για να ξέρουμε πώς να κυκλοφορούμε και ως πεζοί και ως οδηγοί. Θα πρέπει να δημιουργήσει αστυνομία μεταφορών για να ελέγχει, παραδείγματος χάρη, αν σωστά μεταφέρονται τα φορτία για να μη θρηνούμε θύματα, αθώα παιδιά και άλλους συμπολίτες μας και για να μην έχουμε και εκεί αρνητική πρωτιά στην Ευρωπαϊκή Ένωση. Θεωρώ ότι είναι το ελάχιστο που μπορούμε να κάνουμε αυτήν την ώρα για να αποδώσουμε τουλάχιστον φόρο τιμής.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κ. Κανέλλη. 
      ΛΙΑΝΑ ΚΑΝΕΛΛΗ: Κυρία Πρόεδρε, θα προσπαθήσω στο λίγο χρόνο που έχω να καλύψω την ανάγκη που δημιουργήθηκε για τη συζήτηση της τροπολογίας περί πορνείας, την οποία ο σύντροφος συνάδελφος αδυνατούσε βεβαίως στον περιορισμένο χρόνο να αναφέρει.
      Οφείλω να ομολογήσω ότι εμείς είμαστε και έτοιμοι και κατανοούμε και τη σπουδή της Κυβέρνησης. Έχετε υπόψη σας, κυρία Πρόεδρε και αγαπητοί συνάδελφοι, ότι είναι η μοναδική ευρωπαϊκή πρωτοπορία της ελληνικής Κυβέρνησης και της ελληνικής πολιτείας.
      Το 1999 με το ν. 2734/1999, είμαστε η μία και μόνη και πρώτη χώρα της Ευρώπης που αναγνώρισε την πορνεία ως επάγγελμα, ακολούθησε με καθυστέρηση ενός έτους η -πολύ καθυστερημένη σε κοινωνικά ζητήματα- Ολλανδία. Καμία άλλη χώρα έκτοτε -πλην ενδεχομένως των προβλημάτων που θα προκύψουν από την τύχη του πρίγκιπα Καρόλου αυτήν τη στιγμή στην Αγγλία- δεν ακολούθησε στο να αναγνωρίσει την πορνεία ως επάγγελμα.
      Αν δείτε, όμως, τις τροποποιήσεις, θα δείτε ότι η τροπολογία -καθόσον τροπολογία δεν περνάει και από έλεγχο συνταγματικότητας- εμπεριέχει και πολύ σοβαρά ζητήματα. Ένα απ’ αυτά –και θα ξεκινήσω από το σημαντικό, κυρία Πρόεδρε- είναι ότι μας φέρατε μία τροπολογία που στην παράγραφο 9 καθιερώνει αναδρομική ισχύ νόμου. Από πού και πώς κόντρα στο Σύνταγμα; 
      Στην παράγραφο 9 –για να αρχίσω από το τέλος- λέει ωμά η τροπολογία ότι όλες οι ρυθμίσεις της τροπολογίας που διευκολύνουν την ίδρυση και επέκταση των οίκων ανοχής, ουσιαστικά αποκτούν αναδρομική ισχύ και τούτο γιατί προβλέπεται η προσαρμογή των αποφάσεων που εκδόθηκαν κατ’ εξουσιοδότηση του ν. 2734/1999 μέσα σε δύο μήνες από τη δημοσίευση του νόμου που θα ψηφιστεί. Δηλαδή, ό,τι αποφάσεις έχουν πάρει οι δήμαρχοι, τα δημοτικά ή τα νομαρχιακά συμβούλια να βάλουν ή να μη βάλουν και πού ακριβώς θα βάλουν οίκους ανοχής, θα υποχρεωθούν αναδρομικά να προσαρμοστούν στο παρόν.
     Θα σας πούμε γιατί βιάζεται η Κυβέρνηση. Η Κυβέρνηση, πρώτα απ’ όλα, πρέπει να νομιμοποιήσει επειγόντως τους προαγωγούς, κοινώς τους «νταβατζήδες». Γι’ αυτό και προβλέπει άδεια –κόντρα στον προηγούμενο νόμο- να δίδεται και στις παντρεμένες. Οι περισσότερες πόρνες εισαγωγής έχουν κάνει εικονικούς γάμους και έτσι εσείς νομιμοποιείτε το σύζυγο, δηλαδή τον προαγωγό, μέσα στον οίκο ανοχής. Είναι ο μοναδικός τρόπος να είναι ο προαγωγός μέσα στον οίκο ανοχής με το να εμφανίζεται ως σύζυγος της πόρνης. Κύριοι συνάδελφοι, αυτός είναι ο λόγος για τον οποίο βιάζονται.
     Κατά δεύτερο λόγο, η Κυβέρνηση θέλει να πολεμήσει την ανεργία. Ο προηγούμενος νόμος έλεγε σοφά ότι στους οίκους ανοχής μπορούν να εργάζονται γυναίκες μόνο, άνω των πενήντα πέντε και υπό συγκεκριμένες ιδιότητες. Ο σημερινός νόμος καινοτομεί. Κυρία Πρόεδρε, καινοτομεί. Μοναδικό κριτήριο για να πιάσεις δουλειά είναι να είσαι δεκαοκτώ χρονών, άντρας ή γυναίκα, ως βοηθητικό προσωπικό –αλλάζουμε τη λέξη από «υπηρετικό» και την κάνουμε «βοηθητικό»- ήτοι ως μετάφραση στην πράξη συμβαίνει το εξής: Μία η άδεια –τώρα επιτρέπονται και δύο άδειες κατά πρόσωπο- και δέκα δίμετρες εισαγωγής δεκαοκτάρες -όπως ακριβώς λένε οι μικρές αγγελίες που δημοσιεύονται κατά κόρον στον αστικό Τύπο και στα κανάλια- οι οποίες θα εμφανίζονται ως βοηθητικό προσωπικό, δεν θα απαιτείται άδεια γι’ αυτές και θα μπορούν να εργάζονται ως πόρνες, αγόρια ή κορίτσια δεκαοκτώ χρονών.
     Έτσι κατανοούμε τη βιασύνη: Θα παταχθεί η ανεργία. Έχουμε στ’ αλήθεια καταπληκτικό πράγμα να προτείνουμε στα νιάτα: Δεκαοκτώ χρονών; Δεν βρίσκεις δουλειά; Δεν μπορείς να πας ούτε μισθοφόρος στο στρατό; Κατευθείαν στο μπορντέλο βοηθητικό προσωπικό, δεκαοκτώ χρονών! Γι’ αυτό δίδεται και η άδεια στις παντρεμένες.
     Παράλληλα, στα πλαίσια της καπιταλιστικής εκμεταλλευτικής πολιτικής –γιατί μόνο εκεί ανθεί η πορνεία και, μάλιστα, με τέτοιους τρόπους- πρέπει επειγόντως να νομιμοποιήσουμε τη συγκέντρωση. Είχαμε μία άδεια ανά πρόσωπο. Τώρα επιτρέπουμε και δεύτερη άδεια ανά πρόσωπο. Εμείς σας λέμε και πολύ περισσότερες. Τι θα το απαγορεύσει; Είχαμε μία άδεια ανά πολυκατοικία ή ανά οίκημα και τώρα έχουμε περισσότερες άδειες ανά οίκημα.
     Φθάσαμε στην εξής υποκρισία: Αλλάζει το χώρο –θα καταλήξω με την αντισυνταγματικότητα στο τέλος- γιατί ήταν περιοριστικοί οι χώροι. Αφήστε τα διακόσια μέτρα και τα εκατό μέτρα και αν έχει οπτική επαφή. Πού τα λέτε αυτά τώρα; Θα πάτε δηλαδή πίσω από το σχολείο της Γκράβας και, επειδή θα είναι στην πίσω πλευρά του σχολείου το μπορντέλο και δεν θα φαίνεται, δεν θα έχει οπτική επαφή με τα τζάμια του σχολείου, δεν θα σας ενδιαφέρει και αν είναι και μικρότερη των πενήντα μέτρων ή των δεκαπέντε;
     Δεν φθάνει που τα αλλάζει. Ακούστε τι εξαιρεί: Τις πλατείες. Επιτρέπεται τώρα στις πλατείες ο οίκος ανοχής. Δεν μου λέτε, έχετε τίποτα ανθρώπους που σας πιέζουν, γιατί έχουν πάρει παραδοσιακά κτήρια εν όψει της Ολυμπιάδας; Διότι τώρα πια επιτρέπεται οίκος ανοχής και στα παραδοσιακά διατηρητέα κτήρια. 
     Εκπληκτική πρόοδος της χώρας! Γιατί βιάζεστε; Μήπως χαθεί πουθενά εδώ στο Γκάζι, στα καινούργια κτήρια, στην Πλάκα στα παραδοσιακά; Έχει κλείσει κανένας κάποιο συμβόλαιο, έχει έρθει κανένας απ’ αυτούς τους μοντέρνους οίκους ανοχής που λειτουργούν το μεσημέρι για ένα τέταρτο στο Αμβούργο; Αυτές τις ανάγκες θέλετε να καλύψετε;
     Επιτρέπεται συγκέντρωση. Εξαιρείται με την παραλλαγή αυτής της τροπολογίας –επιτρέπεται δηλαδή- να δημιουργηθούν οίκοι ανοχής δίπλα σε φροντιστήρια, σε νοσοκομεία –εξαιρουμένου μόνο του Νοσοκομείου Παίδων- σε ευαγή ιδρύματα πάσης φύσεως και μορφής, στα γηροκομεία. Θα μπαίνεις δηλαδή στην εντατική του νοσοκομείου και μετά θα πηγαίνεις παραδίπλα να καλύψεις τις ανάγκες σου.
      Έλεος δηλαδή! Αυτήν την πρωτοπορία πού τη βρήκατε; Ούτε η Ολλανδία, το Άμστερνταμ. Τι σας βιάζει τόσο πολύ, κύριοι της Κυβέρνησης, και τη φέρνετε με τη διαδικασία του κατεπείγοντος, αντισυνταγματικά και άσχετα; Ακούστε το χειρότερο από όλα. Η Κυβέρνηση με αυτήν την τροπολογία επιχειρεί να κάνει τον προαγωγό της Τοπικής Αυτοδιοίκησης.
      Θα έπρεπε να ντρεπόμαστε που φέρνετε τέτοιο πράγμα εδώ μέσα. Η τριμελής επιτροπή παίρνει τις αποφάσεις για το ποιος θα πιάσει δουλειά. Η δουλειά μέχρι πρότινος στον προηγούμενο νόμο ήταν για τρία χρόνια και εγκρινόταν από το νομάρχη. Τώρα, είναι επ’ αόριστον η άδεια. Μπαίνεις στο μπορντέλο και εξασφαλίζεις τη σύνταξή σου μέχρι να γίνεις τσάτσα. Είπα το «τσάτσα» για να πω το αρσενικό «τσάτσος». 
      Ακούστε τι κάνετε τώρα. Στα αλήθεια πρέπει να ντρέπεστε, αλλά θα μου πείτε ότι σας βοήθησε και η ΚΕΔΚΕ με τις προτάσεις της. Βάζει την Τοπική Αυτοδιοίκηση να κάνει όλη τη βρώμικη δουλειά. Η τριμελής επιτροπή, της οποίας η σύνθεση αλλάζει, γεννά με τις αποφάσεις της δέσμια αρμοδιότητα –πρέπει να το δούμε συνταγματικά αυτό- και για το νομάρχη και για το δήμαρχο. Δηλαδή, αν και τα δημοτικά συμβούλια αποφασίσουν διαφορετικά, αν η επιτροπή έχει πει «εδώ θα το κάνετε το μπορντέλο», εκεί θα γίνει το μπορντέλο. Δεν μπορεί ούτε η πλειοψηφία των δημαρχιακών συμβουλίων, ούτε ο νομάρχης να αλλάξει την απόφαση της τριμελούς επιτροπής. Πρόκειται περί δεσμίας αρμοδιότητας.
      Τόσο  επείγουσα είναι η κατάσταση στην Ελλάδα του 2003, της Ολυμπιακής Εκεχειρίας, των ολυμπιακών ιδεωδών, να δεσμεύεται η Τοπική Αυτοδιοίκηση και να μην μπορεί να αποφασίσει καν ευθέως ο λαός στο επίπεδο της Τοπικής Αυτοδιοίκησης αν και πού θα έχει οίκους ανοχής; Το καταλαβαίνουμε αυτό; Δηλαδή, καταλαβαίνουμε τι ψηφίζουμε μ’ αυτήν την τροπολογία; Δεκαοχτάρικα παιδιά θα βρουν διέξοδο ως βοηθητικό προσωπικό, επειδή έφυγε τάχα η λέξη «υπηρετικό», σε οίκους ανοχής; 
      Σε ένα αντίστοιχο νομοσχέδιο που είχε έρθει για τη διακίνηση και την εμπορία γυναικών στην επιτροπή, ρωτήσαμε τον Υπουργό Δικαιοσύνης αν έτσι όπως πάνε τα πράγματα, θα φθάσουμε και σε ΚΕΚ ή σε ΙΕΚ. Διότι εφόσον είναι επάγγελμα η πορνεία, την αναγνωρίσαμε ως επάγγελμα, θα έχουμε και επαγγελματική κατάρτιση. Θα φτιάξουμε και κανένα ΙΕΚ σε λίγο και θα το αποφασίζει αυτό η τριμελής επιτροπή, η νομαρχία ή ο δήμος;
      Κυρία Πρόεδρε, είναι γνωστό τοις πάσι ότι η πορνεία είναι φαινόμενο εκμεταλλευτικών κοινωνικών, αλλά τέτοια πρεμούρα από μία κυβέρνηση, που θέλει να λέγεται και σοσιαλιστική, να νομιμοποιήσει το εμπόριο σάρκας, να νομιμοποιήσει τα κέρδη των σωματεμπόρων, δεν είναι ηθικά εξαγριωτική, είναι πολιτικά εξεγερτική.
      Εδώ δεν είμαστε για να ηθικολογούμε αν είναι ή δεν είναι καλό, αν υπάρχει πορνεία ή αν δεν υπάρχει. Η συστηματικοποίησή της, η αντίληψη ότι το κέρδος που προκύπτει είτε για τον εργαζόμενο ως πόρνη ή πόρνο, είτε για το σωματέμπορο, είναι ένα πράγμα νόμιμο και φορολογήσιμο ως ύλη και υλικό. 
      Είναι απαράδεκτο και εμπεριέχει και κινδύνους, γιατί ακούμε κάποια πράγματα για την υγεία, για τον έλεγχο. Το βοηθητικό προσωπικό των μόλις ενηλικιωθέντων αγοριών και κοριτσιών, που θα εργάζονται στο μπορντέλο, δεν υποχρεώνεται από το νόμο πλέον –και βεβαίως δεν υποχρεώνεται ως βοηθητικό προσωπικό- να περνά από κανενός είδους έλεγχο υγείας.
      Έτσι θα έχετε μία ή δύο άδειες, τον προαγωγό εντός του κτηρίου με το πρόσχημα του συζύγου και δεν θα ελέγχεται αυτός για τίποτε. Μα, η Κυβέρνηση αφαίρεσε ακόμα και τις προϋποθέσεις, ότι ο εργαζόμενος ως βοηθητικό προσωπικό δεν πρέπει να είναι χρήστης ναρκωτικών, να έχει καταδικαστεί, να έχει τούτο και κείνο. Τώρα μπορεί να είναι τα πάντα, κυρία Πρόεδρε, σωματέμπορος, ναρκέμπορος, καταδικασμένος, τα πάντα.
      Ξέρουμε γιατί βιάζεστε. Κάποιος σας το ζήτησε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Κανέλλη, ολοκληρώστε παρακαλώ.
      ΛΙΑΝΑ ΚΑΝΕΛΛΗ:  Το πρόβλημα είναι ποιος το ζήτησε και γιατί εμείς θα υποχρεωθούμε να ακυρώσουμε την Τοπική Αυτοδιοίκηση, τη βούληση των τοπικών κοινωνιών και να καμωνόμαστε τάχα τους αντιρατσιστές. Η κοινωνία που δέχεται την πορνεία ως επάγγελμα, είναι στη ρίζα της εκμεταλλευτική, ταξική και βαθύτατα ρατσιστική.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, οφείλω αρχίζοντας την ομιλία μου να πω ότι μου προκάλεσε περίπου ρίγη η προηγούμενη ομιλία της συναδέλφου κ. Κανέλλη και όσα ανέπτυξε γύρω από το θέμα που επεξεργάστηκε η ίδια. Ελπίζω να τύχουν της ιδιαιτέρας προσοχής της Κυβέρνησης, γιατί διαφορετικά δεν θα είμαστε άξιοι των περιστάσεων. 
      Κυρία Πρόεδρε, έρχεται ένα νομοσχέδιο που έχει σχέση με τη Δημόσια Διοίκηση και εδώ από όλους ομολογήθηκε ότι υπάρχει πρόβλημα στη Δημόσια Διοίκηση. Η Δημόσια Διοίκηση πάσχει, η Δημόσια Διοίκηση χωλαίνει. Κάθε μέρα ακούμε στη Βουλή διάφορες καταγγελίες για ζητήματα που αφορούν τη Δημόσια Διοίκηση, είτε αυτά είναι οικονομικού περιεχομένου, απορροφήσεις κονδυλίων είτε φοροδιαφυγής είτε πολλά άλλα. 
      Ασφαλώς θέλουμε όλοι να βελτιωθεί η Δημόσια Διοίκηση. Δεν θα ήμουν επίσης φίλος της αλήθειας, αν δεν συνομολογούσα και εγώ ότι δημιουργήθηκε ένα Εθνικό Κέντρο Δημόσιας Διοίκησης, υπάρχει η Σχολή Δημόσιας Διοίκησης που αποδίδει και μάλιστα έως και άριστα αποτελέσματα. 
      Έρχεται λοιπόν κάποιο νομοσχέδιο και θα μπορούσε κανείς να πει ότι είναι μια προσπάθεια βελτίωσης της Δημόσιας Διοίκησης. Αλλά το ερώτημα είναι, αυτή η Κυβέρνηση, με όσα έκανε έως τώρα για τη Δημόσια Διοίκηση, παρέχει κάποιες εγγυήσεις βελτίωσής της; 
      Έχουν φθάσει οι Υπουργοί να λένε «όταν η Αντιπολίτευση έλθει στην εξουσία θα διαλύσει το ΑΣΕΠ». Για όνομα του Θεού! Αυτά επιτρέπεται να τα λένε οι Υπουργοί, όταν γνωρίζουν το Σύνταγμα και το άρθρο 103, στο οποίο ρητά αναφέρεται «η πρόσληψη υπαλλήλων στο δημόσιο και στον ευρύτερο δημόσιο τομέα, όπως αυτός καθορίζεται κάθε φορά, πλην των περιπτώσεων της παραγράφου 5, γίνεται με διαγωνισμό, είτε με επιλογή, σύμφωνα με προκαθορισμένα και αντικειμενικά κριτήρια και υπάγεται στον έλεγχο Ανεξάρτητης Αρχής, όπως νόμος ορίζει»; 
      Συνεπώς το ΑΣΕΠ είναι συνταγματική διάταξη, παρακάτω ακόμη γράφεται «νόμος μπορεί να προβλέπει ειδικές διαδικασίες», στις οποίες αναφέρεται η Νέα Δημοκρατία, «επιλογής που περιβάλλονται με αυξημένες εγγυήσεις διαφάνειας και αξιοκρατίας ή ειδικές διαδικασίες επιλογής προσωπικού για θέσεις, το αντικείμενο των οποίων περιβάλλεται από ειδικές συνταγματικές εγγυήσεις ή προσιδιάζει σε σχέσεις εντολής». 
      Δεύτερον, όσον αφορά την ίδια τη Δημόσια Διοίκηση έχουμε το Υπουργείο Δημόσιας Διοίκησης, το οποίο καταδέχεται να τοποθετεί προϊσταμένους κάποιων ειδικών υπηρεσιών άμεσα συνταξιοδοτημένους δικαστικούς. Στον ιδιωτικό τομέα δεν επιτρέπεται ένας διευθυντής ενός τομέα να πάει σε άλλη επιχείρηση, εάν δεν περάσει κάποιος συγκεκριμένος χρόνος. Είναι δυνατόν να θεωρείται κανόνας δημοκρατίας και διαφάνειας το γεγονός ότι ανώτατοι δικαστικοί, «ανεξάρτητοι» από την εκτελεστική εξουσία, διορίζονται ευθύς ως γίνονται συνταξιούχοι σε ανώτατες διοικητικές θέσεις της εκτελεστικής εξουσίας; Αυτό δεν μπορεί να θέσει στον οποιονδήποτε από μας κάποιες υποθέσεις; 
      Τρίτον, δημιουργήθηκε ένα Σώμα Επιθεωρητών Δημόσιας Διοίκησης και έγινε προσπάθεια το Σώμα αυτό να είναι τέκνο της διοίκησης. Καθορίστηκε προϊστάμενός του, προερχόμενος από τη διοίκηση με κάποιες ειδικές διαδικασίες. Όταν άρχισε να λειτουργεί, το ίδιο το Υπουργείο που σήμερα θέλει να βελτιώσει τη Δημόσια Διοίκηση, αντελήφθη ότι κινδυνεύουν κάποιοι να πάνε φυλακή και κατάργησε τη δυνατότητα ορισμού του προϊσταμένου μέσα από το Σώμα της Διοίκησης και έθεσε επικεφαλής πολιτικό πρόσωπο, ειδικό γραμματέα. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΑΠΟΣΤΟΛΟΣ ΚΑΚΛΑΜΑΝΗΣ)
      Σήμερα δεν αρκείται στον ειδικό γραμματέα για να δώσει μείζονες εγγυήσεις. Ορίζει έναν πρώην αντιπρόεδρο του Αρείου Πάγου για να δώσει μείζονες εγγυήσεις. Μα, είναι διατεταγμένος. Όταν λοιπόν στο Σώμα Επιθεωρητών Διοίκησης έχετε προϊστάμενο διατεταγμένο του Υπουργού Εσωτερικών και Δημόσιας Διοίκησης, ποιες εγγυήσεις επιθεώρησης υπάρχουν; 
      Τέταρτον, είναι δυνατόν, κύριε Πρόεδρε, να προαχθεί η Δημόσια Διοίκηση χωρίς να υπάρχει ενδιαφέρον γι’ αυτήν; Και πώς εκδηλώνεται το ενδιαφέρον για τη Δημόσια Διοίκηση; Με την άσκηση επιθεώρησης, με την άσκηση ελέγχου. Όταν οι επιθεωρητές, οι ελεγκτές, υπάγονται σε πολιτικό πρόσωπο, δεν υπάγονται σε κάποιον που εξελίσσεται μέσα από τη διοίκηση, από τον εαυτό τους, είναι δυνατόν να είναι ανεξάρτητοι; 
      Μόλις φθάσει η υπόθεση στον ειδικό γραμματέα ή στο γενικό επιθεωρητή Δημόσιας Διοίκησης, θα σταματήσει αν είναι φίλος αυτός, τον οποίον αφορά η υπόθεση, ή για το αν απέδωσε ο έλεγχος ή όχι. 
     Κύριε Πρόεδρε, για να προαχθεί η Δημόσια Διοίκηση, για να μπορέσουμε να βρούμε τι ακριβώς γίνεται, χρειάζεται να λειτουργεί κυρίως ο δημοσιογραφικός έλεγχος. Πρέπει να μπορούν οι δημοσιογράφοι, τα Μαζικά Μέσα Ενημέρωσης, οι εφημερίδες να ασκούν έρευνα και ελέγχους και να μπορούν να προσδιορίζουν, αν πράγματι η Δημόσια Διοίκηση λειτουργεί ορθά. Αυτοί, που μπορούν κατ’ εξοχήν να ελέγξουν τη λειτουργία της Δημόσιας Διοίκησης, είναι οι δημοσιογράφοι όλων των μορφών του Τύπου, γραπτού, ηλεκτρονικού κλπ.
     Όμως, υπάρχει ο περίφημος νόμος 1978/1981 περί αποζημιώσεων για αδικήματα του Τύπου. Μπορούμε να μιλάμε για δημοκρατία, όταν υπάρχει τέτοιος νόμος περί Τύπου;
     Πέραν αυτού, μπορούμε να μιλάμε για δημιουργία Δημόσιας Διοίκησης, πραγματικά αντάξιας και με διαφανείς διαδικασίες, όταν υπάρχει νόμος περί Τύπου; Σε ποια δημοκρατία στην Ευρώπη υπάρχει ειδικός ποινικός νόμος περί Τύπου; Μάλιστα, εμείς θέλουμε να φθάσουμε την Ευρώπη. 
     Δεν είναι μόνο αυτό, αλλά είμαστε μία δημοκρατία, στην οποία όχι μόνο υπάρχει ειδικός νόμος περί Τύπου, όχι μόνο υπάρχει νόμος αποζημίωσης του Τύπου, αλλά έχουμε και φοβερά πλαφόν. Για το παραμικρό θέμα που θα κάνει κριτική οποιοσδήποτε δημοσιογράφος, μπορεί να του ασκηθεί αγωγή, όχι επ’ ακροατηρίω διαδικασία μήνυσης, αλλά αγωγή και θα πληρώσει ελάχιστο ποσό 10 εκατομμύρια. Ποιος θα πλησιάσει να κάνει έρευνα;
     Δεν είναι μόνον αυτό, αλλά έχουμε και άλλη μία καινοτομία, σχετικά με την Ενωμένη Ευρώπη με την οποία θέλουμε να συγκλίνουμε. Είμαστε η μοναδική χώρα που έχουμε και υπουργείο προπαγάνδας. Έχουμε ειδικό ποινικό νόμο περί Τύπου, έχουμε δικαστήρια, έχουμε και Υπουργείο Τύπου, δηλαδή προπαγάνδας. Ποια είναι η δημοκρατία και η διαφάνεια; Ποιες εγγυήσεις δίνονται απ’ αυτό το Υπουργείο να ασκήσει πράγματι έναν έλεγχο, να ασκήσει αρμοδιότητες και δυνατότητες δημιουργίας μίας Δημόσιας Διοίκησης, την οποία τόσο μεγάλη ανάγκη έχει η χώρα;
     Κύριε Πρόεδρε, στο νομοσχέδιο υπάρχουν κάποιες θετικές διατάξεις, όπως είναι η δημιουργία της Σχολής Τοπικής Αυτοδιοίκησης, με τον τρόπο που αυτή φαίνεται να θέλει να λειτουργήσει. 
     Δυστυχώς, όμως, η προϊστορία της Κυβέρνησης σε αυτόν τον τομέα, η αδυναμία αυτού του Υπουργείου να φέρει ένα νόμο στη Βουλή που να τακτοποιήσει το ζήτημα του ασυμβιβάστου, δηλαδή ένα νόμο που να στέκεται, όπως λέει το Σύνταγμα, είναι αδυναμία, για να μην πω ανικανότητα. Έφερε νόμο, ο οποίος καταψηφίστηκε. Όλα αυτά δεν παρέχουν καμία εγγύηση, για να δώσουμε θετική ψήφο σε αυτό το νομοσχέδιο.
     Ευχαριστώ.
     ΠΡΟΕΔΡΟΣ (Απόστολος Κακλαμάνης): Πριν δώσω το λόγο στον κ. Σμυρλή, θα ήθελα να παρατηρήσω το εξής: Σε αυτό το νομοσχέδιο υπάρχει μία διάταξη, η οποία ρυθμίζει θέματα που εμμέσως αφορούν τη Βουλή. Είναι η διάταξη, με την οποία τροποποιείται ο Δημοσιοϋπαλληλικός Κώδικας, ειδικά για υπαλλήλους οι οποίοι υπηρετούν και προϋπήρξαν συνεργάτες των Βουλευτών.
      Η Βουλή δεν έχει ζητήσει μία τέτοια διάταξη και δεν νομίζω ότι είναι απαραίτητη. Κατά συνέπεια θα παρακαλέσω αυτή η διάταξη να αποσυρθεί.
     ΒΥΡΩΝ ΠΟΛΥΔΩΡΑΣ: Συμφωνούμε.
     ΠΡΟΕΔΡΟΣ (Απόστολος Κακλαμάνης): Επίσης, η τροπολογία, για την οποία γίνεται λόγος για την επαγγελματική πορνεία κλπ., προφανώς αφορά ένα σοβαρό θέμα και εγώ έχω πει επανειλημμένως απ’ αυτήν τη θέση ότι σοβαρά ζητήματα δεν μπορούν να έρχονται με τη μορφή τροπολογιών, δεδομένου ότι η διαδικασία αυτή δεν επιτρέπει ειδικότερη συζήτηση. Πολλές φορές η συζήτηση για μία τροπολογία επικαλύπτει τη συζήτηση για το νομοσχέδιο, για το οποίο είναι ορισμένος ο χρόνος που διατίθεται.
     Για αυτόν το λόγο, θα παρακαλέσω τον κύριο Υπουργό, επειδή ακολουθεί άλλο νομοσχέδιο του Υπουργείου Υγείας, εάν και εφόσον η Κυβέρνηση επιμείνει μέχρι τότε να εισαχθεί αυτή η τροπολογία, να την καταθέσει στο νομοσχέδιο του Υπουργείου Υγείας.
      Αυτό είναι σχετικό. Και έχει σχέση με την Τοπική Αυτοδιοίκηση και στο σημείο αυτό έχει δίκιο ο κύριος Υφυπουργός  που θεωρεί ότι αφορά αρμοδιότητα της Τοπικής Αυτοδιοίκησης. Όμως, προκειμένου να διευκολυνθεί η συζήτηση του νομοσχεδίου, το οποίο είναι ιδιαίτερα σημαντικό, καλό είναι να αποσυρθεί αυτή η τροπολογία και εφόσον η Κυβέρνηση θέλει να την επαναφέρει, να την καταθέσει στο νομοσχέδιο του Υπουργείου Υγείας και τότε θα αποφασίσουμε αν θα την ψηφίσουμε ή όχι.
      ΒΥΡΩΝ ΠΟΛΥΔΩΡΑΣ: Χαιρετίζουμε τη στάση σας. 
      ΒΑΣΙΛΗΣ ΚΕΔΙΚΟΓΛΟΥ: Και η τροπολογία για το γενικό διευθυντή δεν είναι συνταγματικά σωστή. 
      ΠΡΟΕΔΡΟΣ (Απόστολος Κακλαμάνης): Αναφέρομαι σε ένα θέμα που είναι προφανές, ότι η Κυβέρνηση θα ήθελε να το ξαναδεί.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα μπορούσε να έχει γίνει νωρίτερα η σχετική διαπίστωση από το Προεδρείο. Επειδή κι εμένα μου αρέσει να είμαι ειλικρινής, θέλω να σας πω το εξής: Για τη διάταξη για τους συνεργάτες της Βουλής, -κατά την άποψή μου- υπάρχει νομικό έρεισμα στη συγκεκριμένη διάταξη που έφερα. Δεν την έφερα ως ρουσφέτι προς Βουλευτές, παρ’ ότι ως εξωκοινοβουλευτικός έχω αυξημένο αίσθημα ευθύνης απέναντι στους συναδέλφους που βρίσκονται εδώ. Όμως είχα και ένα νομικό έρεισμα. 
      Κύριε Πρόεδρε, επειδή δεν ήσασταν στη συζήτηση προηγουμένως, ακούστηκε ότι άλλα λέγονται εδώ και άλλα στο Περιστύλιο, εφόσον παραμείνει έτσι, εγώ δεν θα μπορώ να παρατυπήσω και να υπογράψω απόσπαση συνεργάτη Βουλευτή. Θα βρεθούν μετέωρες και πιθανόν θα πρέπει να ανακληθούν όσες έγιναν στο παρελθόν. Πρέπει να βρούμε ένα modus vivendi…
      ΒΥΡΩΝ ΠΟΛΥΔΩΡΑΣ: Δεν υπήρχε νόμος. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Να μη μεταφέρεται, κύριε Πολύδωρα, η πίεση στον έκτο όροφο του Υπουργείου. Ή να λύνονται τα θέματα πάντα με νόμιμο τρόπο –έχω ετοιμάσει και τη νομική επιχειρηματολογία του συγκεκριμένου θέματος- ή να μην τα λύνουμε, θεωρώντας ότι ο Υφυπουργός, όποιος και αν είναι θα πρέπει να δίνει λύση από το παράθυρο, παραβιάζοντας εισηγήσεις από το Υπουργείο του. 
      Εφόσον αυτή η τροπολογία αποσύρεται, από δω και μπρος δεν μπορώ να υπογράψω καμία απόσπαση για συνεργάτη Βουλευτή. 
      Σε ό,τι αφορά το δεύτερο θέμα, θέλω να ελπίζω ότι δεν θα αντιμετωπίσουμε την ίδια ένσταση, όταν έρθει το νομοσχέδιο για την υγεία ως προς το αν είναι σχετική με το νομοσχέδιο. Αντιλαμβάνεσθε ότι η συγκεκριμένη τροπολογία είναι πολύ δύσκολο να είναι σχετική με κάποιο νομοσχέδιο, γιατί είναι ένα ιδιαίτερο θέμα. Επαναλαμβάνω ότι υπάρχουν κάποιοι λόγοι που έρχεται, λόγοι επείγοντες και δεν είναι ούτε οι Ολυμπιακοί Αγώνες ούτε οτιδήποτε άλλο. Υπάρχει πρόβλημα με τη χωροθέτηση. Έχω τη γνωμοδότηση του Συνηγόρου του Πολίτη, έχω την απόφαση της ΚΕΔΚΕ. Δεν κατέβηκε από το δικό μου κεφάλι. Ούτε μου αρέσει να παίρνω καυτές πατάτες στα χέρια μου. Υπάρχει συγκεκριμένος λόγος που ήρθε η τροπολογία.
      ΠΡΟΕΔΡΟΣ (Απόστολος Κακλαμάνης): Είναι δικαιολογημένη η τοποθέτησή σας, αλλά εδώ υπάρχει μία διαδικασία.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, αλλά η διαδικασία άρχισε το πρωί κι εγώ μπήκα σ’ αυτήν τη διαδικασία αναγκαστικά. 
      ΒΥΡΩΝ ΠΟΛΥΔΩΡΑΣ: Από το πρωί το είπαμε. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι μέρες.
      ΒΥΡΩΝ ΠΟΛΥΔΩΡΑΣ: Δεν το φέρατε στην επιτροπή.
      ΠΡΟΕΔΡΟΣ (Απόστολος Κακλαμάνης): Καλώς, κύριε Υπουργέ, σας ακούσαμε. 
      Σας λέμε πως σε ό,τι αφορά τη Βουλή, η Κυβέρνηση νομοθετεί, αφού ρωτήσει τη Βουλή. Αν οποιοσδήποτε Βουλευτής μεμονωμένα ήρθε και σας ζήτησε κάτι, αυτό αφορά εκείνον κι εσάς. Σωστά λέτε να μην υπογράψετε απόσπαση, εφόσον δεν καλύπτεται από νόμο. Έληξε το θέμα.
     Δεύτερον, όσον αφορά την τροπολογία, είναι γνωστό ότι αυτό το θέμα συναρτάται με τη δημόσια υγεία, όσον αφορά τη δική σας κάλυψη που λέτε ότι αυτό το θέμα επείγει. Εσείς ξέρετε αν επείγει ή όχι. Εμείς αυτήν τη στιγμή σας λέμε απ’ αυτήν τη θέση ότι επειδή αυτή η συζήτηση επικαλύπτει και χρονικά ένα νομοσχέδιο το οποίο έχει ιδιαίτερη σημασία και επειδή αυτό το θέμα ήρθε ως τροπολογία –δεν το είχε δει καν η αρμόδια επιτροπή- γι’ αυτό καλό είναι να υπάρξει χρόνος μέχρι την προσεχή εβδομάδα που θα συζητηθεί το νομοσχέδιο του Υπουργείου Υγείας.
     Ίσως δεν είσθε εθισμένος σ’ αυτές τις διαδικασίες. Είναι απολύτως δικαιολογημένο αυτό. Προς Θεού, αυτό δεν αποτελεί καμία μομφή. Είναι σύνηθες. Και χθες απεσύρθη μια τροπολογία. Η Υπουργός δεν εξεδήλωσε καμία διαμαρτυρία. Η τροπολογία απεσύρθη για να έρθει την επόμενη εβδομάδα σε ένα άλλο νομοσχέδιο. Μη θεωρείτε λοιπόν τον εαυτό σας θιγμένο. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε, αλίμονο. Τα κατανοώ αυτά. Αυτήν τη στιγμή που θέτετε το θέμα, το αποδέχομαι πλήρως. Λέω όμως ότι η διαδικασία είχε προχωρήσει και ήμουν υποχρεωμένος να δώσω ορισμένες εξηγήσεις γιατί δεν ήθελα να πλανιέται ότι πρόκειται για ένα δικό μου προσωπικό καπρίτσιο ή για κάποιον μέσα στην Κυβέρνηση που ήθελε να προωθήσει το συγκεκριμένο θέμα. Ακούστηκαν πολλά πράγματα προηγουμένως. Θα απαντήσω την επόμενη φορά.
      ΠΡΟΕΔΡΟΣ (Απόστολος Κακλαμάνης):  Καλώς επράξατε και απαντήσατε σε αυτά που ελέχθησαν.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μέχρι τη δική σας παρέμβαση προχώρησε επί της ουσίας. Δεν θέλω να αφήσω να πλανάται τίποτα επί της ουσίας. Θα το συζητήσουμε την επόμενη φορά στο νομοσχέδιο για την υγεία όπου πιστεύω ότι θα θεωρηθεί σχετικό.
     ΠΡΟΕΔΡΟΣ (Απόστολος Κακλαμάνης): Εξαρτάται από το αν η Κυβέρνηση κρίνει ότι πρέπει να το επαναφέρει. Τότε θα δούμε το θέμα. 
     ΛΕΩΝΙΔΑΣ ΤΖΑΝΗΣ: Πάντως για τις αποσπάσεις των συνεργατών των Βουλευτών δεν είναι έτσι τα πράγματα.
     ΠΡΟΕΔΡΟΣ (Απόστολος Κακλαμάνης):  Ο κ. Σμυρλής έχει το λόγο.
     ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Νομίζω πως αν εξαιρέσει κανείς τον κ. Τζανή, τον κ. Τσιλίκα και τώρα εμένα, κανείς άλλος δεν έχει μιλήσει για το νομοσχέδιο, το οποίο είναι ιδιαίτερα σημαντικό.
     ΠΡΟΕΔΡΟΣ (Απόστολος Κακλαμάνης): Επομένως, κύριε Σμυρλή, απεμπλέκεται η συζήτηση του νομοσχεδίου από το θέμα της τροπολογίας. Μπορεί η Βουλή το χρόνο που έχει στη διάθεσή της να τον αφιερώσει πλέον στο νομοσχέδιο. 
     ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Φαίνεται πως όσο πλησιάζει η ώρα για τις εκλογές, το μόνο που δεν θα μπορούμε να μιλάμε μέσα στη Βουλή θα είναι τα νομοσχέδια για τα οποία πρέπει να συζητήσουμε και να ψηφίσουμε.
     Το 1983, ο Ανδρέας Παπανδρέου και η κυβέρνηση του ΠΑΣΟΚ ίδρυσαν το Εθνικό Κέντρο Δημόσιας Διοίκησης στα πρότυπα της ΕΝΑ, της περίφημης γαλλικής σχολής δημόσιας διοίκησης. Έτσι δημιουργήθηκε για πρώτη φορά στην Ελλάδα ένας σύγχρονος εκπαιδευτικός φορέας, που στόχο είχε τη δημιουργία στελεχών στη Δημόσια Διοίκηση με ειδικευμένη επαγγελματική κατάρτιση, ικανών να προωθούν καινοτόμες δράσεις και πολιτικές. Το Εθνικό Κέντρο καθ’ όλη τη διάρκεια της λειτουργίας του ανταποκρινόμενο στο σκοπό της ίδρυσής του σχεδιάζει, υλοποιεί και αξιολογεί την εκπαιδευτική δράση με σκοπό πάντα την παραγωγή στελεχών ταχείας εξέλιξης με αναπτυγμένες επαγγελματικές δεξιότητες με πνεύμα πρωτοβουλίας και καινοτομίας, ανάλογα με τις σύγχρονες ανάγκες.
     Για να γίνει αντιληπτό το μέγεθος του έργου του, χαρακτηριστικά αναφέρω ότι κατά τη διάρκεια του 2002 προγραμματίστηκαν και υλοποιήθηκαν από το Ινστιτούτο Επιμόρφωσης τριακόσια επιμορφωτικά προγράμματα, στα οποία επιμορφώθηκαν είκοσι χιλιάδες στελέχη του δημόσιου τομέα.
      Το σημαντικό είναι ότι τα σεμινάρια αυτά έχουν μία διασπορά που καλύπτει όλη την επικράτεια. Για παράδειγμα στην περιφέρειά μου, την Αιτωλοακαρνανία, υλοποιήθηκε μία σειρά προγραμμάτων με ευρύ θεματικό φάσμα που κάλυψε τομείς από την αγροτική οικονομία, την περιφερειακή ανάπτυξη, την πρωτοβάθμια εκπαίδευση με τις νέες τεχνολογίες. 
      Επειδή, αγαπητοί συνάδελφοι, παρακολούθησα όλη τη διαδικασία προγραμματισμού οργάνωσης και υλοποίησης των προγραμμάτων αυτών, οφείλω να ομολογήσω πως παρατήρησα μία απροθυμία και μία σχετική αδιαφορία από την πλευρά των φορέων πρωτοβάθμιας και δευτεροβάθμιας Τοπικής Αυτοδιοίκησης, να εκμεταλλευτούν μιας πρώτης τάξεως ευκαιρία επιμόρφωσης των στελεχών τους, φαινόμενο που αποτυπωνόταν στη μειωμένη εκδήλωση ενδιαφέροντος. 
      Θεωρώ ότι το έργο του Εθνικού Κέντρου και η αξία της επιμόρφωσης δεν έχουν γίνει προς το παρόν τουλάχιστον πλήρως κατανοητά από τους διάφορους τοπικούς φορείς και αυτό μάλιστα που πολλοί φορείς της Τοπικής Αυτοδιοίκησης διαμαρτύρονται για τη δυσχέρειά τους να ανταποκριθούν στις αυξημένες αρμοδιότητές τους, λόγω ανεπάρκειας ειδικευμένων στελεχών. Έτσι προκύπτει μία αντίφαση που πρέπει να μας απασχολήσει, αν θέλουμε οι προσπάθειες που καταβάλλουμε γι’ αυτόν το σκοπό να αξιοποιούνται πιο αποτελεσματικά και να έχουν χειροπιαστό αποτέλεσμα στο επιθυμητό επίπεδο, το επίπεδο των πολιτών και της καλύτερης εξυπηρέτησής τους.
      Θεωρώ ότι πρέπει να επανεξετασθεί ο προαιρετικός χαρακτήρας της συμμετοχής στελεχών της Δημόσιας Διοίκησης στις διαδικασίες του κέντρου, με άλλα λόγια πιστεύω ότι θα πρέπει να σκεφθείτε, κύριε Υπουργέ, ότι αυτά τα σεμινάρια να είναι και υποχρεωτικά για τη Δημόσια Διοίκηση. 
      Παρ’ όλα αυτά το 2003 είκοσι χρόνια μετά πάλι η Κυβέρνηση του ΠΑΣΟΚ ενδυναμώνει, εκσυγχρονίζει και προσαρμόζει στις νέες συνθήκες που επιβάλλει η διοικητική μεταρρύθμιση της χώρας, το Εθνικό Κέντρο Δημόσιας Διοίκησης, δημιουργώντας το Εθνικό Κέντρο Δημόσιας Διοίκησης και Αυτοδιοίκησης. Πρόκειται για μια διοικητική μεταρρύθμιση που χαρακτηρίζεται από τη μεταφορά αρμοδιοτήτων από το κέντρο στην περιφέρεια και την Τοπική Αυτοδιοίκηση. Μια μεταρρύθμιση που επιβάλλει την εισαγωγή της ηλεκτρονικής διακυβέρνησης και την αποκέντρωση της διοίκησης ώστε να αποκτήσουμε ένα μοντέλο δημοκρατικότερης κοινωνικής οργάνωσης και να παρέχουμε καλύτερες δημόσιες υπηρεσίες στον πολίτη. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Δύο θεωρώ ότι είναι τα σημαντικά και κομβικά σημεία αυτού του σχεδίου νόμου. Το ένα είναι η ίδρυση Εθνικής Σχολής Τοπικής Αυτοδιοίκησης και η δημιουργία διαβατηρίου κατάρτισης των υπαλλήλων Δημόσιας Διοίκησης. Δημιουργείται η Εθνική Σχολή Τοπικής Αυτοδιοίκησης με αποστολή της τη δημιουργία στελεχών για τους ΟΤΑ πρώτου και δευτέρου βαθμού, για τα όργανα διοίκησης των νομικών προσώπων που ιδρύονται και εποπτεύονται από αυτούς για τις περιφέρειες, καθώς και για τις κεντρικές υπηρεσίες με αρμοδιότητα στους τομείς της Τοπικής Αυτοδιοίκησης, της πολιτικής προστασίας και της μεταναστευτικής πολιτικής. Σκοπός τους είναι η αποτελεσματική διαχείριση των τοπικών υποθέσεων και η εκπλήρωση της αναπτυξιακής πολιτικής της αυτοδιοίκησης.
     Γι’ αυτό φωνάζουμε, κύριοι συνάδελφοι της Αξιωματικής Αντιπολίτευσης, και όχι μόνο, γιατί αυτά είναι τα σημαντικά και ουσιαστικά ενός σχεδίου νόμου. Θέλουμε να ενισχύσουμε τον πρώτο βαθμό Τοπικής Αυτοδιοίκησης, θέλουμε να ενισχύσουμε την αποκέντρωση του κράτους. 
     Η δημιουργία της Εθνικής Σχολής Τοπικής Αυτοδιοίκησης αποτελεί ένα ακόμα βήμα του ΠΑΣΟΚ προς την ολοκλήρωση της αποκεντρωμένης διοίκησης στη χώρα μας και την ανάδειξη της Τοπικής Αυτοδιοίκησης σε βασικό κύτταρο ανάπτυξης και σε πόλο διασφάλισης της κοινωνικής και οικονομικής συνοχής των τοπικών κοινωνιών.
     Μετά τη θεσμοθέτηση των καποδιστριακών δήμων, τη διεύρυνση της αυτονομίας της αυτοδιοίκησης μέσω της αύξησης των πόρων των δήμων από το ειδικό πρόγραμμα Τοπικής Αυτοδιοίκησης και τους κεντρικούς αυτοτελείς πόρους, το νέο κώδικα Τοπικής Αυτοδιοίκησης και τις νέες δραστηριότητες κοινωνικού περιεχομένου, όπως βοήθεια στο σπίτι, δημοτική αστυνομία, ΚΕΚ, και τόσα άλλα, τις συμπολιτείες, την καθιέρωση του αιρετού νομαρχιακού συμβουλίου, η Κυβέρνησή μας προχωρά τον εκσυγχρονισμό στον κρισιμότερο συντελεστή για αποτελεσματική διακυβέρνηση, στον ανθρώπινο παράγοντα, στο στελεχικό δυναμικό της τοπικής και Δημόσιας Διοίκησης.
     Το σχέδιο νόμου που σήμερα συζητάμε έρχεται να προτείνει ένα εργαλείο για την αποτελεσματικότερη επιμόρφωση των δημοσίων υπαλλήλων. Πρόκειται για την καθιέρωση του ατομικού δελτίου κατάρτισης των δημοσίων υπαλλήλων ή διαβατηρίου κατάρτισης, δηλαδή ενός συστήματος παρακολούθησης του επιμορφωτικού ιστορικού των υπαλλήλων σε ατομικό επίπεδο. Πρόκειται για μία καινοτόμο προσέγγιση που θα επιτρέπει τη συνεχή παρακολούθηση και υποστήριξη της εξέλιξης της καριέρας κάθε υπαλλήλου, δίνοντας τη δυνατότητα καλύτερου σχεδιασμού των αναγκών της διά βίου κατάρτισής του. 
     Ο θεσμός αυτός συνδέεται και με μία από τις νέες αρμοδιότητες του Ινστιτούτου Επιμόρφωσης, την τήρηση ηλεκτρονικού αρχείου επιμορφωτικών δράσεων, με αποτέλεσμα οι διευθύνσεις διοικητικού όλων των υπηρεσιών να έχουν τη δυνατότητα ενημέρωσης για όλες τις επιμορφωτικές δράσεις που έχουν λάβει μέρος οι υπάλληλοί τους και σύμφωνα με τις ανάγκες τους να σχεδιάζουν αποτελεσματικά προγράμματα διά βίου κατάρτισης.
      Επίσης, αξίζει να αναφερθεί η προβλεπόμενη από το σχέδιο νόμου ίδρυση στην Εθνική Σχολή Δημόσιας Διοίκησης Τμήματος διαχείρισης πληροφοριακών συστημάτων. 
      Καταλήγοντας, αγαπητοί συνάδελφοι, θα έλεγα ότι μέσω του σχεδίου νόμου αυξάνονται οι αρμοδιότητες του Εθνικού Κέντρου Δημόσιας Διοίκησης και Αυτοδιοίκησης, βελτιώνεται η διά βίου εκπαίδευση και κατάρτιση των υπαλλήλων και γίνεται αποτελεσματικότερη η λειτουργία της Δημόσιας Διοίκησης και της Τοπικής Αυτοδιοίκησης. Γι’ αυτό δεν φωνάζετε, αγαπητοί συνάδελφοι, της Αξιωματικής Αντιπολίτευσης; Γι’ αυτό δεν μιλήσατε σήμερα για τη Δημόσια Διοίκηση; Γι’ αυτά δεν λέτε καθημερινά ότι δεν κάνουμε; 
      Αναρωτιέμαι μήπως το Εθνικό Κέντρο Δημόσιας Διοίκησης, αυτός ο σημαντικός για τον εκσυγχρονισμό της Δημόσιας Διοίκησης φορέας, αποτελεί και αυτός στόχο της Αξιωματικής Αντιπολίτευσης. Μήπως οι δημαγωγικές διακηρύξεις της Νέας Δημοκρατίας περί επανίδρυσης του κράτους -γιατί περί δημαγωγίας πρόκειται- περιλαμβάνουν και την κατάργηση του Εθνικού Κέντρου Δημόσιας Διοίκησης. Δεν ακούσαμε να πάρετε θέση, αν συμφωνείτε, αν διαφωνείτε και αν, τέλος πάντων, θα καταργήσετε το Εθνικό Κέντρο Δημόσιας Διοίκησης, όπως καταργείτε το ΣΔΟΕ, όπως καταργείτε το ΑΣΕΠ και τόσα άλλα, μαζί με μια σειρά άλλων θεσμών που συμβάλλουν στην προώθηση του εκδημοκρατισμού και εξορθολογισμού των λειτουργιών του κράτους μας. 
      Εμείς σαν ΠΑΣΟΚ, σαν Κυβέρνηση ιδρύουμε, εκσυγχρονίζουμε, εξορθολογίζουμε. Αφήνουμε στην Αξιωματική Αντιπολίτευση το προνόμιο της φραστικής κατάργησης, συρρίκνωσης και του οπισθοδρομισμού.   
      Με όλα αυτά, φαντάζομαι ότι αντιλαμβάνεστε ότι υπερψηφίζω αυτό το σημαντικό νομοσχέδιο της Κυβέρνησής μας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Τσούρνος. 
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κυρία Πρόεδρε, έχω ζητήσει το λόγο ως Κοινοβουλευτικός Εκπρόσωπος. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, κύριε Διαμαντή, αλλά πρέπει να μιλήσουν έξι συνάδελφοι, στη συνέχεια να μιλήσει ο Υπουργός και μετά ακολουθούν οι Κοινοβουλευτικοί Εκπρόσωποι. 
      Το λόγο έχει ο κ. Τσούρνος. 
      ΓΕΩΡΓΙΟΣ ΤΣΟΥΡΝΟΣ: Κυρία Πρόεδρε, κύριοι συνάδελφοι, συζητούμε επί της αρχής και των άρθρων το σχέδιο νόμου που φέρει τον τίτλο ««Ίδρυση Εθνικού Κέντρου Δημόσιας Διοίκησης», Ίδρυση Εθνικής Σχολής Τοπικής Αυτοδιοίκησης και άλλες διατάξεις»». Δηλαδή, το νομοσχέδιο αποβλέπει στην αναβάθμιση της Δημόσιας Διοίκησης και της Τοπικής Αυτοδιοίκησης.   
      Ο Έλληνας πολίτης καθημερινά διαπιστώνει ότι η Δημόσια Διοίκηση είναι αναξιοκρατική, εν πολλοίς διεφθαρμένη, κομματικοποιημένη και τόσα άλλα, ώστε από υπηρέτης του πολίτη, όπως θεσμικά θα έπρεπε να είναι, να έχει καταστεί δυνάστης. 
      Η Κυβέρνηση στην προσπάθειά της να εκσυγχρονίσει τη Δημόσια Διοίκηση απέτυχε ή δεν θέλησε τον εκσυγχρονισμό, διότι ενδεχομένως αυτός ο εκσυγχρονισμός βλάπτει σοβαρά την κομματική υγεία των στελεχών της τα οποία υπηρετούν τη διοίκηση. 
      Τελικά, η Κυβέρνηση εκσυγχρόνισε τη διαφθορά, τη διαπλοκή και την αναξιοκρατία. Έτσι, αντί έστω και τώρα να επιδιώξει να θεραπεύσει αυτές τις χρόνιες αρρώστιες, έρχεται με το παρόν νομοσχέδιο να ρυθμίσει θέματα λειτουργίας των Σχολών Δημόσιας Διοίκησης, ελπίζοντας ότι με τις σχολές θα επιφέρει αναβάθμιση της Δημόσιας Διοίκησης. Δηλαδή, πολλοί από τους άξιους υπαλλήλους, οι οποίοι υπηρετούσαν επί σειρά ετών τη Δημόσια Διοίκηση, παραμερίστηκαν ή τέθηκαν στο ψυγείο, εξαιτίας των κομματικών τους επιλογών. 
      Οι ρυθμίσεις που αναφέρονται στο παρόν νομοσχέδιο, εκτός των άλλων επιβαρύνουν τον Έλληνα πολίτη με το ποσό των 45 εκατομμυρίων ευρώ ή με το ποσό των 15 δισεκατομμυρίων ετησίως. Από αυτά, βέβαια, τα 120 εκατομμύρια πηγαίνουν για μισθούς των νεοπροσληφθέντων. 
      Πέραν αυτών, θα ήθελα να μας πει ο αρμόδιος Υπουργός με τίνος χρήματα λειτουργούν οι σχολές. Με χρήματα του κράτους ή της Ευρωπαϊκής Ένωσης; Αν συμβαίνει το δεύτερο, τι θα συμβεί όταν αυτά τελειώσουν;
      Το δεύτερο μέρος του νομοσχεδίου αναφέρεται στην ίδρυση Σχολής Τοπικής Αυτοδιοίκησης. Εδώ ταιριάζει το «όλα τα έχει η Μαριωρή, ο φερετζές της έλειπε»! Αφού έχετε υπεξαιρέσει τα χρήματα των θεσμοθετημένων πόρων της Τοπικής Αυτοδιοίκησης, με συνέπεια σχεδόν όλοι οι δήμοι να έχουν χρεοκοπήσει, αφού μεταδημοτεύσατε την κακοδιοίκηση και τη διαφθορά από τη Δημόσια Διοίκηση στην τοπική, αφού παραδώσατε την Τοπική Αυτοδιοίκηση διοικητικά και οικονομικά στον κομματικό περιφερειάρχη, ώστε λόγω του σφιχτού εναγκαλισμού να κινδυνεύει από ασφυξία, έρχεστε τώρα με το παρόν νομοσχέδιο να ιδρύσετε Σχολή Τοπικής Αυτοδιοίκησης για να αποκτήσει η Τοπική Αυτοδιοίκηση στελέχη. 
      Δηλαδή, κύριε Υπουργέ, στις χιλιάδες των ανέργων δεν υπάρχουν πτυχιούχοι και κάθε λογής πρόσωπα με διδακτορικούς τίτλους, ώστε να στελεχώσουν την Τοπική Αυτοδιοίκηση και πρέπει να ιδρύσετε αυτήν τη σχολή, που τόσο θα επιβαρύνει πέρα των άλλων τον κρατικό προϋπολογισμό και πέραν του ότι θα έχουμε ενδεχομένως αμφίβολα αποτελέσματα; 
      Τελικά, το νομοσχέδιο αυτό παρά τις όποιες θετικές διατάξεις που περιέχει γίνεται όχι χάρη του δημοσίου συμφέροντος αλλά χάρη του μικροκομματικού συμφέροντος. Δημιουργεί σχέσεις για το βόλεμα κάποιων κομματικών και επιβαρύνει αγρίως τον Έλληνα φορολογούμενο με 15 δισεκατομμύρια δραχμές ετησίως. 
      Γι’ αυτό και η Νέα Δημοκρατία ζητεί άμεσα εκλογές, διότι η Κυβέρνηση καθημερινά ζημιώνει τον ελληνικό λαό. Παρά τα προεκλογικής μορφής νομοσχέδια που με ιδιαίτερη ταχύτητα έρχονται προς ψήφιση στη Βουλή, αποκαλύπτοντας και την αγωνία της Κυβέρνησης για το αποτέλεσμα των προσεχών εκλογών, ο ελληνικός λαός αποδοκιμάζει την Κυβέρνηση, καταψηφίζει τα ζημιογόνα γι’ αυτόν νομοσχέδια, καταψηφίζει τις διατάξεις του παρόντος νομοσχεδίου, εκτός αυτών που αφορούν το θέμα σχετικά με τα τέλη. Η αρχή των νομοσχεδίων της Κυβέρνησης είναι είτε το βόλεμα των υμετέρων είτε η χαριστική εκποίηση εθνικού πλούτου πάλι σε υμετέρους. 
      Τελειώνοντας, κύριε Υπουργέ, φρονώ ότι με το παρόν νομοσχέδιο δεν λύνονται προβλήματα της Δημόσιας Διοίκησης και της Τοπικής Αυτοδιοίκησης. Τα Εθνικά Κέντρα Δημόσιας Διοίκησης και οι Εθνικές Σχολές Τοπικής Αυτοδιοίκησης είναι πολυτέλειες οι οποίες επιβαρύνουν οικονομικά τον ελληνικό λαό, ενώ δεν καλύπτουν κάποια άμεση ανάγκη. Η Δημόσια Διοίκηση χρήζει πραγματικού εκσυγχρονισμού και η Τοπική Αυτοδιοίκηση χρειάζεται πρώτιστα οικονομικούς πόρους. Και για τα δύο αυτά θέματα χρειάζεται πρώτιστα πολιτική βούληση την οποία δεν διαθέτει η παρούσα Κυβέρνηση. 
      Όσον αφορά τα άρθρα, περιορίζομαι να παρατηρήσω ότι στο άρθρο 24 παράγραφος 8 γράφετε τα εξής: «Στους μονίμους υπαλλήλους των Υπουργείων, περιφερειών, νομικών προσώπων δημοσίου δικαίου και ΟΤΑ Α΄ και Β΄ βαθμού, κατά των οποίων ασκείται ποινική δίωξη για αδικήματα που τους αποδίδονται στο πλαίσιο της εκτέλεσης των καθηκόντων τους και προς το συμφέρον της υπηρεσίας παρέχεται το δικαίωμα νομικής στήριξης από εκπροσώπους του Νομικού Συμβουλίου του Κράτους.» 
      Δηλαδή, κύριε Υπουργέ, εάν ένας δημόσιος υπάλληλος κατηγορηθεί για απιστία ή για κατάχρηση σε βαθμό κακουργήματος, θα έρθει το Νομικό Συμβούλιο του Κράτους να του παρέχει το δικηγόρο; 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Νομίζω ότι η διάταξη αυτή θα πρέπει να τροποποιηθεί και τουλάχιστον στην περίπτωση που ένας δημόσιος υπάλληλος κατηγορηθεί και εφόσον υπάρξει αθωωτική απόφαση από το δικαστήριο, το δημόσιο να επιβαρύνεται με την αμοιβή του δικηγόρου στις περιπτώσεις αυτές. Διαφορετικά δίνει την εντύπωση ότι η Κυβέρνηση έρχεται αρωγός νομικά στους υπαλλήλους εκείνους που ενδεχομένως παραβούν το καθήκον τους. 
      Ευχαριστώ
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. Έχετε το λόγο. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ειπώθηκε κατά κόρον σε αυτήν την Αίθουσα, κύριε Πρόεδρε και κύριοι συνάδελφοι, ότι το θέμα είναι πάρα πολύ σοβαρό και η πιθανή εμπλοκή της τροπολογίας δεν θα έδινε τη δυνατότητα στο Σώμα να μπορέσει να την παρακολουθήσει. Δεν βλέπω διάθεση παρακολούθησης του Σώματος, αντίστοιχη της σοβαρότητας την οποία επικαλέστηκαν πολλοί μέσα σε αυτήν την Αίθουσα. Σαν να έχω την εντύπωση ότι πάρα πολλοί Βουλευτές είχαν έρθει μόνο για την απόσυρση της τροπολογίας. Έχω την αίσθηση ότι αυτό που ενδιέφερε μόνο ήταν η απόσυρση της τροπολογίας. 
      Αφού, λοιπόν, επετεύχθη νέας ο «μέγας» σκοπός να πούμε και δυο πράγματα γι’ αυτό το ίδιο το νομοσχέδιο, για το οποίο οφείλω να πω ότι δεν άκουσα σχεδόν τίποτα μέσα στην Αίθουσα και δεν εμπόδισαν οι οίκοι ανοχής τη συζήτηση. Ο εισηγητής της Νέας Δημοκρατίας μίλησε πάρα πολλή ώρα. 
      Προσπαθώ να κρατήσω απ’ αυτά που είπε ορισμένα σημεία. Κατ’ αρχάς, όπως λέει ο λαός, «τρίφτηκε στη γκλίτσα του τσοπάνου» χωρίς να προκληθεί. Άρχισε να μιλάει για το μόνιμο πρόβλημα της Νέας Δημοκρατίας, ΑΣΕΠ – ΣΔΟΕ, και για το πώς αναβαθμίζει ή καταργεί, γιατί σε αυτές τις δύο έννοιες υπάρχει ένα μπλέξιμο. Δεν είχαν όμως αυτά καμία σχέση με το νομοσχέδιο. Κατανάλωσε τον περισσότερο χρόνο του απολογούμενος –προφανώς έχει σχέση με τα εσωτερικά του κόμματος της Αξιωματικής Αντιπολίτευσης- αλλά, εν πάση περιπτώσει, το νομοσχέδιο για τη Δημόσια Διοίκηση ούτε στο ΑΣΕΠ αναφέρεται ούτε στο ΣΔΟΕ. Το νομοσχέδιο είναι για το Εθνικό Κέντρο Δημόσιας Διοίκησης, για την ίδρυση της Εθνικής Σχολής Τοπικής Αυτοδιοίκησης. Δεν ισχυρίζεται ότι λύνει όλα τα προβλήματα της Δημόσιας Διοίκησης.
      Άκουσα με πολύ μεγάλη προσοχή τους εισηγητές και της Νέας Δημοκρατίας και του Συνασπισμού –για το ΚΚΕ θα πω μετά, γιατί τουλάχιστον το ΚΚΕ ήταν συγκεκριμένο στα θέματα αυτά- και υπήρξε ένας γενικός προβληματισμός για το πόσο άσχημα είναι η Δημόσια Διοίκηση στην Ελλάδα. Η Δημόσια Διοίκηση στην Ελλάδα κάνει βήματα. Η Δημόσια Διοίκηση στην Ελλάδα βραβεύτηκε πριν από λίγες μέρες από τον Οργανισμό Ηνωμένων Εθνών. Δεν θα ισχυριστώ ότι έχουμε επιλύσει όλα τα προβλήματα ούτε θα ωραιοποιήσω τίποτε. Αυτή όμως η αντίληψη ότι, όταν συζητάμε ένα συγκεκριμένο νομοσχέδιο, αντί να μιλήσουμε γι’ αυτό και τις διατάξεις του και να ασκήσουμε κριτική, γενικεύουμε και γενικώς αναφερόμαστε στη Δημόσια Διοίκηση, στο ΑΣΕΠ, στο ΣΔΟΕ, στα ΚΕΠ, σε όλα τα θέματα, ε, αυτό δεν εξυπηρετεί τη συζήτηση.
      Είμαι απολύτως βέβαιος –και αποδείχθηκε από τη συζήτηση και όσοι ήταν στη Διαρκή Επιτροπή θα το επιβεβαιώσουν- ότι αν δεν θεωρούσαν ορισμένοι ότι θα γίνουν εκλογές αύριο, το νομοσχέδιο αυτό θα είχε ψηφιστεί μετά πολλών επαίνων. Δεν υπήρξε επί της ουσίας ένσταση ή όποια υπήρξε, ενσωματώθηκε. Αυτή είναι η κοινοβουλευτική λειτουργία. Δεν είναι να πιάνουμε μετερίζια και να αρνούμαστε να ακούσουμε τι λέει ο άλλος. Είμαι απολύτως βέβαιος ότι αν είχαμε αφήσει απ’ έξω την εκλογική οπτική, θα λέγαμε ότι το νομοσχέδιο αυτό είναι ένα νομοσχέδιο βατό, καλό και πάνω εκεί θα οικοδομούσαμε.
      Και η Νέα Δημοκρατία προσέφερε στη συζήτηση. Εγώ είμαι ο τελευταίος ο οποίος θα ήμουν κακοπροαίρετος. Υπήρξαν συγκεκριμένες προτάσεις. Σχεδόν στο σύνολο ενσωματώθηκαν. Στο τέλος όμως ακούμε το γνωστό καμβά: είναι αποσπασματικό, διότι δεν επιλύει άλλα ζητήματα. Μα, δεν είναι για να επιλύσει άλλα ζητήματα. Αυτά έρχεται να επιλύσει, τα της Δημόσιας Διοίκησης.
      Και στις επί μέρους όμως ενστάσεις δεν ήταν καλά προετοιμασμένοι όσοι έθεσαν αυτές. Η περιφερειακή λειτουργία του Εθνικού Κέντρου Δημόσιας Διοίκησης, για παράδειγμα, η οποία αναφέρθηκε κατά κόρον, είναι και αναγκαία και πρέπει να ενημερωθούν άπαντες ότι το Εθνικό Κέντρο Δημόσιας Διοίκησης έχει περιφερειακά τμήματα στη Θεσσαλονίκη, πρόσφατα ίδρυσε τμήματα στα Γιάννενα, πρόκειται να ιδρύσει τμήματα στην Κρήτη και τη Θεσσαλία, εκτελεί προγράμματα επιμόρφωσης των δημοσίων υπαλλήλων κλπ. Άρα παραβιάζουν ανοιχτές θύρες όσοι, όπως ο τελευταίος ομιλητής, έθεσαν τέτοια θέματα.
      Τώρα, είναι η Εθνική Σχολή Δημόσιας Διοίκησης και αύριο η Εθνική Σχολή Τοπικής Αυτοδιοίκησης εφάμιλλες της γαλλικής ΕΝΑ; Ε, δεν είναι. Δεν είναι. Το ναπολεόντειο κράτος υπάρχει χρόνια και πάνω εκεί οικοδομήθηκε η περίφημη γαλλική ΕΝΑ. Το ελληνικό κράτος οικοδόμησε δημοκρατικούς θεσμούς, για τους οποίους είμαστε υπερήφανοι όλοι, μετά το 1974, τέτοιους που να μην τους υποβλέπει κανένας – για να μη μηδενίσω τίποτε. Τώρα ξαφνικά να θέλουμε να έχουμε ΕΝΑ και να ασκούμε κριτική επειδή η Εθνική Σχολή Δημόσιας Διοίκησης και η Εθνική Σχολή Τοπικής Αυτοδιοίκησης αύριο δεν θα γίνουν αυτομάτως εφάμιλλες της ΕΝΑ, αυτό νομίζω ότι δεν βοηθάει τη συζήτηση.
      Η βασική τομή του συγκεκριμένου νομοσχεδίου είναι η Εθνική Σχολή Τοπικής Αυτοδιοίκησης. Από τα στοιχεία τα οποία δόθηκαν, φαίνεται ότι υπάρχει μια ουσιαστική ενσωμάτωση των αποφοίτων μέσα στη Δημόσια Διοίκηση. Να δεχτώ ότι αυτό πρέπει να αυξηθεί. Να δεχτώ ότι δεν έχει γίνει η απόλυτη αξιοποίηση. Έχει γίνει όμως σε σημαντικό βαθμό.
      Εν πάση περιπτώσει, όσα φέρνει το παρόν νομοσχέδιο πατάνε επάνω σε μία πραγματικότητα και τη βελτιώνουν. Εγώ ήθελα να ακούσω πού υπάρχουν οι συγκεκριμένες παρατηρήσεις για το συγκεκριμένο νομοσχέδιο. Επειδή δεν άκουσα, δεν μπορώ και εγώ να μπω σε αυτήν τη συζήτηση. Τι να κάνω; Να δώσω μια γενική απάντηση πως εγώ θεωρώ ότι η Δημόσια Διοίκηση έχει βελτιωθεί εδώ ή εκεί; Δεν είναι θέμα της παρούσης. 
      Μόνο το ΚΚΕ είχε άποψη επί του συγκεκριμένου θέματος, άποψη όμως εσφαλμένη, κατά την ταπεινή μου γνώμη. Τουλάχιστον όμως ασχολήθηκε με το νομοσχέδιο. Είπε πέντε πράγματα για το ίδιο το νομοσχέδιο. Θεωρεί ότι γίνεται μία προσπάθεια πλήρους ελέγχου του δημοσίου, να φτιαχτεί κάστα στελεχών κλπ.
      Όμως ο τρόπος με τον οποίο γίνεται η εισαγωγή στη σχολή αυτή είναι αδιάβλητος. Υπάρχει διακομματική επιτροπή, στην οποία συμμετέχει και εκπρόσωπος του συγκεκριμένου κόμματος και δεν έχει ακουστεί τίποτα εδώ και είκοσι χρόνια για τις εισαγωγικές αυτές εξετάσεις. Αυτή είναι η βάση, διότι προφανώς μπαίνουν στη σχολή και πράσινοι και κόκκινοι και μπλε και άχρωμοι, αφού δεν είναι υποχρεωμένοι όλοι οι άνθρωποι να ανήκουν κάπου. 
      Αν υπάρξει άλλος τρόπος διαμόρφωσης της διοικητικής δομής της χώρας, εγώ δεν το ξέρω. Δεν μπορεί να ορίζει το κόμμα. Όπου έγινε αυτό, δυστυχώς τα καθεστώτα δεν μπόρεσαν και εκεί να φτιάξουν αποτελεσματική Δημόσια Διοίκηση. Δεν μπορεί να υπάρχουν άλλου τύπου επιλογές. Χρειάζεται μία αντικειμενική διαδικασία, με όσα προβλήματα έχουν αυτές οι αντικειμενικές διαδικασίες. Εν πάση περιπτώσει, έχουν λιγότερα από οποιεσδήποτε άλλες. 
      Τελειώνω, λοιπόν, ως προς το συγκεκριμένο θέμα, λέγοντας ότι είναι ένα νομοσχέδιο που κατά βάθος όλοι οι Βουλευτές γνωρίζουν ότι είναι καλό. Δεν θα πω άριστο, αλλά ένα καλό νομοσχέδιο, πάνω σε μια πραγματικότητα η οποία διαμορφώθηκε από το ’74 και μετά, διότι από το ’74 και μετά η Δημόσια Διοίκηση ακολουθεί τα βήματα της δημοκρατίας μας και έτσι γίνεται παντού στον κόσμο. 
      Σήμερα δίνεται η δυνατότητα να προχωρήσουμε πέντε βήματα παραπέρα. Έτσι θα έπρεπε να το δούμε, αλλά επειδή υπάρχει η εκλογική οπτική βάζουμε ότι είναι αποσπασματικό, δεν απαντάει σε άλλα ζητήματα, ζητήματα πλήρως αόριστα. Στην Αίθουσα αυτή δεν ακούστηκε κάτι συγκεκριμένο, στο οποίο θα έπρεπε να απαντήσει, εκτός από την ιδεολογικού χαρακτήρα διαφοροποίηση, την οποία έκανε το ΚΚΕ, την οποία σέβομαι αλλά με την οποία δεν συμφωνώ, διότι αν δεχθούμε ότι αυτή η Σχολή Δημόσιας Διοίκησης υπάρχει για να βγάλει εκπροσώπους της άρχουσας τάξης, τότε από εκεί και πέρα όλες οι αδιάβλητες διαδικασίες που υπάρχουν μέχρι τώρα θα πρέπει να θεωρήσουμε ότι οδηγούν προς αυτήν την κατεύθυνση. Δεν νομίζω ότι αυτό αποδεικνύεται. 
      Με βάση την προηγούμενη συζήτηση, θα έπρεπε και εγώ να πω ότι όλες οι τροπολογίες είναι παντελώς άσχετες. Σέβομαι όμως τον εαυτό μου και το γεγονός ότι τις έφερα εδώ. Δεν ξέρω αν σήμερα θα γίνει η εφαρμογή μίας νέας πρακτικής, αλλά αυτό θα το δούμε στο μέλλον, αν θα εγκαινιαστεί από σήμερα ή αν θα τελειώσει από σήμερα. 
      Πράγματι το θέμα δεν ήταν ευχάριστο, αλλά κάποια στιγμή πρέπει να συζητηθεί και αναφέρομαι στο θέμα των οίκων ανοχής. Εν πάση περιπτώσει, δεν θα γενικεύσω λέγοντας να αποσυρθούν όλες οι άλλες τροπολογίες ως άσχετες, αλλά, αν μείνουμε στον τύπο, είναι άσχετες. 
     Θέλω να σας πω, κύριοι συνάδελφοι, αυτό που είπα και προηγουμένως, αλλά το είπα σε μία διαλογικού χαρακτήρα συζήτηση, ότι θέλω να είμαι απολύτως ειλικρινής. Θεωρώ ότι υπάρχει ένα κρατούμενο σήμερα. Έγινε κατά το ήμισυ συζήτηση σε μία τροπολογία και δεν υπάρχει απάντηση. Δεν μπορώ να αφήσω αιωρούμενα αυτά που είπε η κ. Παπακώστα και η κ. Κανέλλη. Αλλά επίσης δεν θέλω να ανοίξω τη συζήτηση αυτήν τη στιγμή. 
     Το μόνο που μπορώ να πω είναι ότι η σύμφωνη ομόφωνη γνώμη της ΚΕΔΚΕ 
–και στην ΚΕΔΚΕ δεν υπάρχει ένα κόμμα- και το αναλυτικό κείμενο του Συνηγόρου του Πολίτη σε ένα-ένα τα θέματα, τα οποία εισηγήθηκα στην επίμαχη τροπολογία, πρέπει να βεβαιώσουν τους πάντες ότι το νομοσχέδιο δεν είναι φτιαγμένο στο πόδι. Όταν έρθει η συζήτηση, σημείο το σημείο, θα απαντήσω και στην κ. Κανέλλη και στην κ. Παπακώστα.
      Είναι εύκολο να ηθικολογούμε, είναι πάρα πολύ δύσκολο όμως να είμαστε συγκεκριμένοι. Και σταματώ εδώ.
      Σε ό,τι αφορά το θέμα των συνεργατών των Bουλευτών να αποσυρθεί, κύριοι συνάδελφοι, εφόσον φαίνεται ότι αυτή είναι η...
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Όχι, κύριε Υπουργέ…
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω όμως να πω ότι δεν πρόκειται για ένα θέμα δικό μου με κάποιον Bουλευτή -θα μου επιτρέψετε- το οποίο τελειώνει. Δεν έχω εγώ βεντέτα με κανένα Bουλευτή. Είπα και προηγουμένως ότι, επειδή είμαι εξωκοινοβουλευτικός, θέλω να είμαι πάρα πολύ προσεκτικός, δύο φορές παραπάνω από οποιονδήποτε άλλο. Και πρόθεσή μου είναι μέσα στα πλαίσια του νόμου και των αρμοδιοτήτων μου να εξυπηρετήσω –πάντα, επαναλαμβάνω, μέσα στα πλαίσια του νόμου και των αρμοδιοτήτων μου- τους συναδέλφους. Αλλά δεν είναι ένας που έχει έρθει να μου πει: «Σε παρακαλώ πάρα πολύ, υπάρχει μια σχέση προσωπικής εμπιστοσύνης. Θέλω να αποσπάσω στο γραφείο μου». Και ξέρετε ότι το πιο επικίνδυνο είναι η υποκρισία, δηλαδή να μη νομοθετήσουμε, αλλά την ίδια ώρα εγώ θα πρέπει να υπογράψω την απόσπαση. Να σπάνε τα τηλέφωνα -όχι από ένα Bουλευτή- και να μου λένε: «παρ’ ότι έχεις αρνητική εισήγηση -διότι αρνούμαστε να νομοθετήσουμε- υπόγραψέ το όμως» και έτσι να λύνουμε το πρόβλημα τυπικά εδώ και να το μεταφέρουμε ουσιαστικά όχι σ’ εμένα –εγώ είμαι σήμερα- αλλά στον οποιονδήποτε θα βρίσκεται σε αυτήν τη συγκεκριμένη θέση.
      ΠΡΟΕΔΡΕΥΩΝ (Παναγιώτης Σγουρίδης): Με συγχωρείτε, κύριε Υπουργέ. Εξυπηρετεί τη συζήτηση τώρα αυτό;
      ΝΙΚΟΛΑΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Με συγχωρείτε. Εξυπηρετεί εμένα όμως. Θα μου επιτρέψετε να το κάνω, γιατί θέλω να έχω τον εαυτό μου πάρα πολύ καθαρό σ’ αυτά τα ζητήματα.
      ΠΡΟΕΔΡΕΥΩΝ (Παναγιώτης Σγουρίδης): Νομίζω ότι πάνω από όλα πρέπει να εξυπηρετήσουμε τον κοινοβουλευτικό θεσμό.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Τον κοινοβουλευτικό θεσμό, βέβαια. Αλλά ο κοινοβουλευτικός θεσμός με αυτήν την έννοια…
      ΠΡΟΕΔΡΕΥΩΝ (Παναγιώτης Σγουρίδης): Άρα λοιπόν νομίζω ότι από τη στιγμή που το αποσύρετε, δεν έχει νόημα να το συζητήσουμε.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Προηγουμένως αποσύρθηκε και έγινε συζήτηση επί της ουσίας.
      Επιτρέψτε μου να πω λοιπόν, επειδή δεν θέλω τίποτα να αιωρείται, πως ό,τι είναι να εφαρμοστεί, θα εφαρμοστεί από εδώ και εμπρός πλήρως. Έτσι έχουν τα πράγματα. Κι εγώ νομίζω ότι και το κύρος της Βουλής και το κύρος των Βουλευτών θα ήταν ακέραιο, αν μπαίναμε στη συζήτηση επί της ουσίας. Γιατί εγώ δεν ήρθα να προσφέρω κάποιο ρουσφέτι σε κάποιον εδώ. Έχω και νομική τεκμηρίωση στο γιατί θεωρώ ότι δεν είναι δόκιμα. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ! Εμείς ψηφίζουμε τους νόμους και θέλουμε να εφαρμόζετε τους νόμους. Αυτό ζητάμε, να εφαρμόζετε τους νόμους απολύτως. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα εφαρμοστεί λοιπόν απολύτως ο νόμος.
      ΠΡΟΕΔΡΕΥΩΝ (Παναγιώτης Σγουρίδης): Δεν ζητά το Κοινοβούλιο και ο κάθε Βουλευτής το οτιδήποτε. Εμείς ζητάμε να εφαρμόζετε το νόμο.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Με συγχωρείτε, κύριε Πρόεδρε... 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, ας μη συνεχίσουμε.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας παρακαλώ, μην το συνεχίζετε. Ήρθα εδώ μετά γνώσεως και δεν έχω πει τίποτα το οποίο δεν είναι αλήθεια.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Από τους Κοινοβουλευτικούς Εκπροσώπους ποιος θέλει το λόγο;
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριε Πρόεδρε, το λόγο.
      ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Σγουρίδης): Εσείς έχετε πρωτολογήσει. Εσείς θα δευτερολογήσετε μόνον.
      Κύριε Διαμαντή, έχετε το λόγο.
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, μήπως να περιμένατε να τελειώσουν και οι άλλοι συνάδελφοι που θα μιλήσουν;
      ΠΡΟΕΔΡΕΥΩΝ (Παναγιώτης Σγουρίδης): Κύριε Διαμαντή, θα εξυπηρετούσε την οικονομία της συζήτησης να κάνουμε το εξής. Είναι ο κ. Βαρβιτσιώτης να μιλήσει μόνο και ο κ. Ανθόπουλος και μπορείτε να πάρετε το λόγο εσείς μετά. Όπως νομίζετε. Αν θέλετε και τώρα.
      ΙΩΑΝΝΗΣ ΒΑΡΒΙΤΣΙΩΤΗΣ: Όχι τώρα. Δευτερολογία θα κάνει ο συνάδελφος.
      ΠΡΟΕΔΡΕΥΩΝ (Παναγιώτης Σγουρίδης): Όχι, δεν κάνει δευτερολογία. Δεν έχει πρωτολογήσει.
      Ορίστε, κύριε Διαμαντή, έχετε το λόγο.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριε Πρόεδρε, κύριοι συνάδελφοι, παρακολουθώντας στην αρμόδια επιτροπή τη συζήτηση του συγκεκριμένου σχεδίου νόμου και παριστάμενος εδώ ως Κοινοβουλευτικός Εκπρόσωπος του ΠΑΣΟΚ έχω μείνει έκπληκτος από τη διαφορά αντιμετώπισης του συγκεκριμένου νόμου μέσα στην επιτροπή, που ήταν μια πολύ μακρά, κοπιώδης και επίπονη διαδικασία, με αυτό του οποίου σήμερα είμαστε μάρτυρες. Εγώ δεν θα διστάσω να πω ότι σήμερα δόθηκε μια παράσταση σχεδιασμένη, για να δώσει τίτλους στις αυριανές εφημερίδες. Είναι κρίμα που συμβαίνει αυτό. Μέσα στην επιτροπή έγινε μια πολύ γόνιμη, παραγωγική και ουσιώδης συζήτηση, σε αντίθεση με τη σημερινή εικόνα, όπου είμαστε μάρτυρες ενός φαινομένου το οποίο καμία σχέση δεν έχει με αυτό που ζήσαμε. Ήρθαμε με άλλη αντίληψη για το θέμα.
      Είδα μια ισοπεδωτική εκ μέρους και της Νέας Δημοκρατίας και των άλλων κομμάτων αντιμετώπιση, με αποτέλεσμα να παρουσιαστεί εδώ ότι η Δημόσια Διοίκηση είναι ένα διεφθαρμένο, ανίκανο, αναποτελεσματικό σύστημα, του οποίου όλες αυτές τις ρυθμίσεις που κάνουμε είναι μερεμέτια, βαφές, ραφές και επιχρίσματα και ότι δεν έγινε τίποτα. Μάλιστα υπήρξε και επίκληση ορισμένων αναφορών του ανώτατου πολιτειακού παράγοντα γύρω από τα χαρακτηριστικά της Δημόσιας Διοίκησης. Κανείς δεν το αμφισβητεί αυτό. Εξάλλου η κυβερνητική πλευρά είναι αυτή, η οποία κάνει όλη την προσπάθεια βελτίωσης αυτού του συστήματος.
      Για τους εκπροσώπους της Νέας Δημοκρατίας η Δημόσια Διοίκηση είναι ένας θεσμός του οποίου τα φαινόμενα είτε τα παρακμιακά είτε της αναποτελεσματικότητας είτε της δυσλειτουργίας που παρουσιάζει είναι φαινόμενα των τελευταίων είκοσι ετών. Όμως, να ξεκαθαρίσουμε, κύριε Πρόεδρε, ότι το ΠΑΣΟΚ δεν έκανε καμία Δημόσια Διοίκηση. Τη βρήκε τη Δημόσια Διοίκηση.
      ΙΩΑΝΝΗΣ ΒΑΡΒΙΤΣΙΩΤΗΣ: Τη διέλυσε!
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Τη βρήκε τη Δημόσια Διοίκηση! Το 1981 έγινε μια κυβερνητική αλλαγή. Δεν έγινε αλλαγή καθεστώτος, για να ξεκινήσουμε εξ υπαρχής σε ένα παρθένο περιβάλλον να στήσουμε ένα μηχανισμό Δημόσιας Διοίκησης.
      Επειδή, λοιπόν, ακούστηκαν όσα ακούστηκαν και επειδή είπαν ότι δεν έγινε τίποτα απολύτως στα χρόνια αυτά, εγώ θέλω να θέσω ορισμένα ερωτήματα. 
      Ο Συνήγορος του Πολίτη είναι θεσμός εκσυγχρονιστικός της λειτουργίας της Δημόσιας Διοίκησης, ναι ή όχι; Ποια κυβέρνηση το έκανε αυτό; Τα ΚΕΠ –τα Κέντρα Εξυπηρέτησης Πολιτών- είναι θεσμός υποβοηθητικός για την καλή λειτουργία της Δημόσιας Διοίκησης, ναι ή όχι; Ποια κυβέρνηση τα έκανε αυτά; Το Σώμα Ελεγκτών Επιθεωρητών Δημόσιας Διοίκησης δεν έχει ακριβώς την ίδια στόχευση;
      Το 1464 -το τηλεφωνικό κέντρο εξυπηρέτησης πολιτών- εξυπηρετεί αυτόν το στόχο, ναι ή όχι; Το 1502 που, όπως είπε και ο κύριος Υπουργός, πολύ πρόσφατα πήρε και διεθνή έπαινο από διεθνή οργανισμό, το έκανε το ΠΑΣΟΚ, ναι ή όχι; 
      Το Γενικό Επιθεωρητή Δημόσιας Διοίκησης τον καθιέρωσε, τον θέσπισε η Κυβέρνηση του ΠΑΣΟΚ, ναι ή όχι; Το ΣΔΟΕ, για το οποίο τόσο πολύ μεγάλη συζήτηση έγινε και πολύ μεγάλη αναφορά από τον εισηγητή της Νέας Δημοκρατίας απολογούμενοι εδώ και ένα δεκαήμερο περίπου που προσπαθούν να εξηγήσουν τι ακριβώς εννοούσε ο Πρόεδρός τους, εάν θα το αλλάξουν, εάν θα το τροποποιήσουν, εάν θα το εκσυγχρονίσουν, εάν θα το βελτιώσουν κλπ., το έκανε το ΠΑΣΟΚ, ναι ή όχι; 
      Το πρόγραμμα «ΠΟΛΙΤΕΙΑ» είναι σε αυτήν την κατεύθυνση και είναι έργο του ΠΑΣΟΚ; Ο «ΚΑΠΟΔΙΣΤΡΙΑΣ» στοχεύει και αυτός στον εκσυγχρονισμό με την ευρύτερη έννοια του δημόσιου τομέα, όπως και  ο ν. 2190 με το αντίστοιχο όργανο που προβλέπει, το ΑΣΕΠ;
      Όλα αυτά, λοιπόν, είναι εκσυγχρονιστικοί μηχανισμοί, εκσυγχρονιστικές ρυθμίσεις που στοχεύουν στην καλύτερη λειτουργία της Δημόσιας Διοίκησης, μια Δημόσια Διοίκηση, δηλαδή ένα δημόσιο, το οποίο ισοπεδωτικά –θα έλεγα- από τη Νέα Δημοκρατία αντιμετωπίζεται ως ανίκανο, φαύλο, αναποτελεσματικό και διεφθαρμένο.
      Ξέρετε αυτοί οι χαρακτηρισμοί ενδεχομένως να θεωρούνταν ότι είναι και λεκτικές υπερβολές, εάν μέσα στην όλη νοοτροπία της Νέας Δημοκρατίας δεν υπήρχε η αίσθηση ότι όλα αυτά είναι από την ίδια του τη φύση, ότι δηλαδή το δημόσιο είναι καταδικασμένο να είναι διεφθαρμένο, ανίκανο, αναποτελεσματικό και φαύλο.
      Άρα, δηλαδή, η Νέα Δημοκρατία δεν έχει καμία εκτίμηση για το τι ακριβώς είναι αυτή η Δημόσια Διοίκηση και εγώ θα έλεγα –και δεν έχω καμία δυσκολία- ότι εδώ η Νέα Δημοκρατία δεν έχει η ίδια εκτίμηση για τον εαυτό της. Παραδείγματος χάρη, τον τελευταίο καιρό είμαστε μάρτυρες μιας προσπάθειας που έγινε από τον Αρχηγό της Νέας Δημοκρατίας να πείσει την ελληνική κοινωνία ότι δεν εκπροσωπεί τη Δεξιά.
      Εμείς, δεν ξέρω, αναρωτιόμαστε ποιος εκπροσωπεί σ’ αυτήν τη χώρα τη δεξιά. Και δεν κατάλαβα γιατί το θεωρούν τόσο πολύ κακό να εκπροσωπούν τη δεξιά. Δεν είναι, κύριοι συνάδελφοι, τόσο κακό. Λίγη αυτοεκτίμηση δεν βλάπτει γιατί η ίδια η παράταξη που εκπροσωπείται έχει μία υπόσταση, έχει μία λειτουργία, έχει μία ιστορία και μία παράδοση. Αν την αρνείστε ή αν την αρνείται ο Αρχηγός σας σημαίνει ότι εκπροσωπεί λάθος παράταξη. Αν έτσι είναι τα πράγματα τότε εσείς έχετε λάθος Αρχηγό. Διαλέξτε λοιπόν, τι από τα δύο συμβαίνει. 
      Έκανε μεγάλη αναφορά ο εισηγητής της Νέας Δημοκρατίας γύρω από το ΑΣΕΠ και το ΣΔΟΕ με όλες αυτές τις διευκρινίσεις που δόθηκαν. Εγώ θα ήμουν, ως καλόπιστος, έτοιμος να τις δεχθώ, αλλά δεν μπορώ να παραδεχθώ ότι όλο αυτό το πράγμα, δεν έχει σχέση  με την εκλογική περίοδο στην οποία μπήκαμε, όπου στην ουσία υποκριτικά και φαρισαϊκά ο αρχηγός της Νέας Δημοκρατίας κλείνει το μάτι σε τμήματα της κοινωνίας τα οποία  δεν μπορούν να κατανοήσουν τη λειτουργία αυτών των ανεξάρτητων οργανισμών, των εκσυγχρονιστικών για την καλή λειτουργία είτε της Δημόσιας Διοίκησης είτε του φορολογικού συστήματος. Τους κλείνει, λοιπόν, το μάτι και τους λέει «κοιτάξτε να δείτε αφήνουμε αυτό έτσι θολά να αιωρείται, αλλά εδώ είμαστε εμείς».
      Πιστεύω ότι αυτή η υποκρισία και αυτός ο φαρισαϊσμός δεν ταιριάζουν στο σύγχρονο σύστημά μας γιατί είδα και τη μεγάλη αναφορά που έγινε –το είπε και ο κύριος Υπουργός, του οποίου προσυπογράφω στο σύνολο την τοποθέτησή του- γύρω απ’ αυτό που ο κ. Βαρβιτσιώτης ονόμασε «ντροπολογίες» κάνοντας προφανώς….
      ΙΩΑΝΝΗΣ ΒΑΡΒΙΤΣΙΩΤΗΣ: Εγώ την ονόμασα «εντροπολογία»! 
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κάνοντας ένα συνειρμό σε ό,τι αφορά τους οίκους ανοχής στοχεύοντας δηλαδή να αγγίξει ευαίσθητες χορδές της κοινωνίας….
      ΙΩΑΝΝΗΣ ΒΑΡΒΙΤΣΙΩΤΗΣ: Όχι. 
      ΚΩΝΣΤΑΝΤΙΝΟΣ ΔΙΑΜΑΝΤΗΣ: ….ενώ όλοι σας οι εκπρόσωποι και οι εκπρόσωποι των άλλων κομμάτων της Αριστεράς τοποθετήθηκαν και για την τροπολογία, η οποία αγγίζει ευαίσθητες χορδές της κοινωνίας λόγω του πρόσφατου ατυχήματος και για την οποία όλες οι πλευρές συνηγόρησαν στο ότι αυτή πρέπει να την υπερψηφίσουμε. Εκεί, λοιπόν, δεν ίσχυε ο κανόνας της άσχετης τροπολογίας. 
      Θα πω, κύριε Πρόεδρε, και κάτι άλλο. Αφορά την παρέμβαση του κυρίου Προέδρου της Βουλής. Στο θέμα της τροπολογίας για τους οίκους ανοχής, μπορεί να κάνει χρήση του δικαιώματος που έχει ως Πρόεδρος να έχει μία πιστή εφαρμογή του Κανονισμού της Βουλής. Σε ό,τι αφορά το θέμα της τροπολογίας για τους συνεργάτες των Βουλευτών, επειδή είπε ότι η Βουλή δεν το έχει ζητήσει, θέλω να του πούμε ότι δεν είναι υπόθεση της Βουλής με τη στενή έννοια. Αυτοί έπαψαν να είναι υπάλληλοι της Βουλής. Είναι υπάλληλοι του δημοσίου με την ευρύτερη έννοια. Και επειδή αυτή η συζήτηση έγινε κατά κόρον στην αρμόδια επιτροπή, δεν αποτελεί τροπολογία, αποτελεί διάταξη του συγκεκριμένου νομοσχεδίου. Υπήρξε παραδοχή και από τον παριστάμενο Υφυπουργό και παλαιότερα….
      ΠΡΟΕΔΡΕΥΩΝ (Παναγιώτης Σγουρίδης): Από τη στιγμή που αποσύρεται δεν υπάρχει λόγος συζήτησης. 
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Δεν το κατάλαβα πως αποσύρθηκε. Το ότι το ζήτησε ο Πρόεδρος σημαίνει ότι είναι αυτοδίκαια η απόσυρση; Δεν ξέρω πώς ακριβώς λειτουργεί το σύστημα. Θέλω να πω όμως ότι είναι διάταξη του νόμου και δεν έχουμε καμία δυσκολία να την υπερασπιστούμε ακριβώς γιατί μιλώντας επί της ουσίας και τοποθετούμενοι επί της ουσίας θέλουμε να πούμε ότι αυτή η απαίτηση για απόσυρση δεν μας βρίσκει σύμφωνους ότι είναι και η σωστή. Οι Βουλευτές δεν έχουν κανένα λόγο να απολογηθούν για χαριστικές πράξεις. Αν υπάρχει χαριστική, ας το πω, ρύθμιση –τώρα γίνεται ένας πολύ μεγάλος θόρυβος να μην ανατραπεί ο δημοσιοϋπαλληλικός κώδικας- έγινε κατά τη διαδικασία της τακτοποίησης αυτών των ατόμων και όχι κατά τη διαδικασία απόσπασής τους στα γραφεία από τα οποία προέρχονται και εξαιτίας του οποίου διορίστηκαν, γιατί αυτοί οι υπάλληλοι ούτως ή άλλως έχουν κατά τεκμήριο ξεπεράσει και έχουν περάσει με επιτυχία το δόκιμο στάδιο, αφού εξ αυτού του λόγου θεωρήθηκαν ότι δικαιούνται να προσληφθούν. Δηλαδή, έχουν αποκτήσει όλα εκείνα τα εφόδια τα οποία πρέπει να έχει ένας υπάλληλος του δημοσίου. 
      Τώρα, ήθελα να πω δύο λόγια και για κάτι άλλο.
      Δεν κατάλαβα, αγαπητέ συνάδελφε του ΚΚΕ, τι μανία σας έχει πιάσει να χαρακτηρίζετε όλα τα νομοσχέδια αντιλαϊκά, ότι εξυπηρετούν τις επιδιώξεις του μεγάλου κεφαλαίου.
      Και όταν ακόμα μιλάμε για τον εκσυγχρονισμό της Δημόσιας Διοίκησης με τη μηχανοργάνωση, με ένα σύγχρονο τρόπο διοίκησης και όταν ακόμα, δηλαδή, μιλάμε και για τεχνικής φύσεως θέματα όλα τα ανάγετε σ’ αυτήν τη μανία που έχετε ότι όλα είναι επιδιώξεις του μεγάλου κεφαλαίου και ότι το μεγάλο κεφάλαιο απαιτεί τον εκσυγχρονισμό στην εκπαίδευση του προσωπικού. Κοιτάξτε, ήταν ίδια και η θέση του Συνασπισμού –ο κ. Κουβέλης είπε ότι παρά τις επιμέρους θετικές διατάξεις το καταψηφίζω- γιατί εγώ από τη συζήτηση στην επιτροπή όπου ο κ. Κουβέλης και εκεί ήταν εισηγητής είχα καταλάβει ότι με το 99% των ρυθμίσεων συμφωνούσε. Τώρα αν το καταψηφίζει γιατί ενδεχομένως υπάρχει το 1% των ρυθμίσεων του νομοσχεδίου και αυτό τον οδηγεί σ’ αυτήν την απόφαση δεν ξέρω αλλά πάντως εμείς μ’ αυτό το σύστημα επιδιώκουμε μία διά βίου επιμόρφωση και εκπαίδευση του ανθρώπινου δυναμικού, της Δημόσιας Διοίκησης. Πίστευα ότι λόγω και της φιλοσοφίας που έχουν και της κοσμοθεώρησης που μιλάνε για ανοιχτό κόμμα και διαρκές συνέδριο κλπ., πρωτίστως θα συμφωνούσαν σ’ αυτό.
      Εμείς πιστεύουμε ότι τα πρόσωπα στη Δημόσια Διοίκηση είναι η δομή. Ο τρόπος με τον οποίο λειτουργεί η Δημόσια Διοίκηση δημιουργεί προβλήματα και βεβαίως δεν είναι η σχολή ενδεχομένως στο επίπεδο των άλλων των πιο ανεπτυγμένων χωρών της Ευρώπης, αλλά για να επαναλάβουμε και μια φράση που τόσο πολύ έχει παρεξηγηθεί, πρέπει να γνωρίζουμε το ποιοι είμαστε. Όχι μόνο, λοιπόν, αυτούς για τους οποίους εμείς συζητάμε και κάνουμε κριτική αλλά και εμείς οι ίδιοι να δούμε κατά πόσο ως κοινωνικό σύνολο, ως σύστημα αξιών που έχουμε στην κοινωνία μπορούμε να είμαστε στο επίπεδο που είναι όλοι αυτοί. 
      Πιστεύω ότι  η Εθνική Σχολή  Δημόσιας Διοίκησης και η υπό ίδρυση Εθνική Σχολή Τοπικής Αυτοδιοίκησης που εν τέλει είναι πάνω από το 90% του λεγόμενου ευρύτερου δημόσιου τομέα μ’ αυτές τις ρυθμίσεις που γίνονται βάζουμε ένα μεγάλο λιθάρι, ένα θεμέλιο για να αποτελέσουν βαθμίδες εξυπηρέτησης των πολιτών. Και το λέω αυτό γιατί όλη αυτή η διαδικασία θα παρεμβαίνει και παιδευτικά, όχι μόνο τεχνοκρατικά και όχι μόνο επιμορφωτικά και όχι μόνο προσαρμοστικά στις νέες εξελίξεις αλλά και παιδευτικά στον τρόπο λειτουργίας και συμπεριφοράς και της αποστολής που έχει ο δημόσιος υπάλληλος ο οποίος οφείλει και αυτός μέσα από τον τρόπο αλλαγής αυτής της δομής και λειτουργίας της Δημόσιας Διοίκησης να καταλάβει ότι είναι υπηρέτης και όχι αφέντης, συνεργάτης και όχι δυνάστης του πολίτη. 
      Κάνουμε, λοιπόν, παρέμβαση και στο σύστημα αξιών γιατί εμείς πιστεύουμε πάρα πολύ στην εκπαίδευση του ανθρώπινου δυναμικού που είναι η πιο σημαντική κατά τη γνώμη μας επένδυση γιατί στις σύγχρονες κοινωνίες και στις σύγχρονες οικονομίες αυτό που έχει το συγκριτικό πλεονέκτημα είναι ο άνθρωπος και όχι η μητέρα φύση, όχι τα αποθέματα δηλαδή της ιστορίας, η ίδια η φύση. Γιατί βλέπουμε πώς εξελίχθηκαν τελευταία οι κοινωνίες, παρατηρούμε αυτό που είχαμε στο μυαλό μας ότι οι φυσικοί πόροι είναι αυτοί που δίνουν το συγκριτικό πλεονέκτημα και έχουμε παραδείγματα όπως η Αργεντινή και άλλες χώρες ότι αυτά έχουν καταρρεύσει και αντίθετα οι κοινωνίες οι οποίες έριξαν  βάρος στην εκπαίδευση, στην επιμόρφωση και στην ανάπτυξη του ανθρώπινου δυναμικού όπως η Ιαπωνία πρωτοστατούν και πρωτοπορούν σήμερα σε όλα τα επίπεδα της παγκόσμιας κοινωνίας.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο.
      ΙΩΑΝΝΗΣ ΒΑΡΒΙΤΣΙΩΤΗΣ: Πρώτα απ’ όλα θα πω ότι σήμερα χάρηκα διότι ο κύριος Πρόεδρος της Βουλής τουλάχιστον για πρώτη φορά εξ όσων γνωρίζω προσπάθησε να τηρηθεί το Σύνταγμα και ο Κανονισμός. Διότι αυτή η πληθώρα…
      ΠΡΟΕΔΡΕΥΩΝ (Παναγιώτης Σγουρίδης): Όχι για πρώτη φορά. Συνεχώς!
      ΙΩΑΝΝΗΣ ΒΑΡΒΙΤΣΙΩΤΗΣ: Είπα, εξ όσων γνωρίζω, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Συνεχώς αγωνίζεται για την τήρηση του Κανονισμού και του Συντάγματος. Αν είναι δυνατόν!
      ΙΩΑΝΝΗΣ ΒΑΡΒΙΤΣΙΩΤΗΣ: Εξ όσων γνωρίζω. Χαίρομαι διότι υπάρχουν και άλλες φορές!
      Διότι επιτέλους αυτή η μάστιγα των ασχέτων με το κύριο αντικείμενο, τροπολογιών πρέπει να σταματήσει.
      Δεύτερον, είμαι υποχρεωμένος να πω δυο λέξεις στα όσα ο Κοινοβουλευτικός εκπρόσωπος του ΠΑΣΟΚ είπε. Ο κύριος Κοινοβουλευτικός Εκπρόσωπος διαρωτήθηκε ποιο είναι το ιδεολογικό στίγμα της Νέας Δημοκρατίας.
      Θα ήθελα να τον παραπέμψω στην ιδρυτική μας πράξη που είναι από το 1974, την οποία προφανώς δεν έχει διαβάσει, διότι αν την είχε διαβάσει, δε θα έλεγε πού ανήκει η Νέα Δημοκρατία. Στην ιδρυτική πράξη καθορίζεται πού ανήκει η Νέα Δημοκρατία. Και η Νέα Δημοκρατία δεν είναι ούτε δεξιά ούτε αριστερά ούτε κέντρο. Απευθύνεται σε ολόκληρο τον ελληνικό λαό, αγκαλιάζει πλην της άκρας δεξιάς και της άκρας αριστεράς όλον τον κόσμο. Αυτό είναι σαφώς διατυπωμένο. Αν δεν το γνωρίζει, τον πληροφορώ σήμερα,  ώστε να μην υποπέσει ξανά στο ίδιο λάθος. 
      Μίλησε, όμως, ο Κοινοβουλευτικός Εκπρόσωπος και για φαρισαϊσμό και υποκρισία του Προέδρου της Νέας Δημοκρατίας σχετικά με δύο όργανα τα οποία ανέφερε, το ΑΣΕΠ και το ΣΔΟΕ. Φαίνεται ότι οι κομματικές παρωπίδες τις οποίες έχει, τον εμποδίζουν να δει ότι φαρισαϊσμός και υποκρισία επικρατεί σε όλες τις ενέργειες της Κυβερνήσεως. Δεν υπάρχει ενέργεια της κυβερνήσεως και μάλιστα τώρα στην προεκλογική περίοδο, που να μη διακρίνεται από φαρισαϊσμό και υποκρισία. 
      Ας αφήσει, λοιπόν, τη Νέα Δημοκρατία και ας κοιτάξει τα του οίκου του. Προσπάθησε ο Κοινοβουλευτικός Εκπρόσωπος να μας πει ότι είναι λάθος να λέμε πως είναι αναποτελεσματικό, ανίκανο και διεφθαρμένο το κράτος. Μα, αμφισβητεί κανείς ότι η Δημόσια Διοίκηση είναι αναποτελεσματική; Δε χρειάζεται να καταθέσουμε τις δικές μας εμπειρίες; Ας πάρουμε την πρόσφατη έκθεση του ΟΟΣΑ, που λέει ότι για τη χρηματοδότηση μιας μικρομεσαίας επιχείρησης από το Γ΄ Κοινοτικό Πλαίσιο Στήριξης ο ιδιώτης πρέπει να συμπληρώσει αιτήσεις πενήντα σελίδων και φυσικά να αναλώσει δεκάδες εργατώρες για τη συλλογή στοιχείων και υπογραφών;
      Ακόμη σ’ αυτήν την έκθεση αναφέρεται ότι για την έγκριση μελέτης περιβαλλοντικών επιπτώσεων απαιτούνται δύο προεδρικά διατάγματα, πέντε υπουργικές αποφάσεις και χρόνος από οκτώ έως εικοσιτέσσερις μήνες; 
      Ξέρετε, αγαπητοί συνάδελφοι, τι χρειάζεται για να εκδοθεί μία άδεια επαγγελματία ψαρά; Τέσσερα Προεδρικά Διατάγματα και τέσσερις κανονιστικές αποφάσεις, εμπλέκονται εφτά υπηρεσίες, χρειάζονται δώδεκα έγγραφα και απαιτείται τουλάχιστον ένας χρόνος. 
      Ας αφήσουμε τον επαγγελματία ψαρά. Για να ανοίξει φούρνο ένας πολίτης, χρειάζεται να υποβάλει εικοσιεπτά δικαιολογητικά ενώ για την έκδοση αδείας βιομηχανικής εγκατάστασης, τρία προεδρικά διατάγματα, μία απόφαση νομάρχη, δύο υπουργικές αποφάσεις, εμπλέκονται πέντε υπηρεσίες και πρέπει να υποβάλει ο ιδιώτης που ενδιαφέρεται γι’ αυτήν, δεκατέσσερα έγγραφα.
      Ας αφήσουμε όλα αυτά που δεν αφορούν τη μεγάλη πλειοψηφία των πολιτών, αλλά απευθύνονται σε ορισμένους. Για την έναρξη εργασιών και για τη θεώρηση στοιχείων από την εφορία απαιτούνται έντεκα δικαιολογητικά για την ατομική επιχείρηση, δώδεκα για τις προσωπικές εταιρείες, δεκατέσσερα για τις ΕΠΕ και δεκάξι για τις ανώνυμες εταιρείες. Μετά διερωτάστε γιατί ο τόπος μας δεν προσελκύει ξένες επενδύσεις, γιατί το ιδιωτικό κεφάλαιο απέχει από το να κάνει νέες επενδύσεις.
      Πείτε, ότι η έκθεση του ΟΟΣΑ στην οποία αναφέρονται όλα αυτά, είναι υπερβολική. Ξέρετε τι λέει η έκθεση του Συνηγόρου του Πολίτη, κύριε Υπουργέ; Ότι κάποιος πολίτης περίμενε τέσσερα χρόνια για να πάρει σύνταξη από τον ΟΓΑ και όταν τελικά εγκρίθηκε, ο πολίτης είχε πεθάνει. Ο Συνήγορος του Πολίτη σημειώνει ότι οι καθυστερήσεις του ΟΓΑ, που έχει δυόμισι εκατομμύρια ασφαλισμένους, είναι το 75% των υποθέσεων που τον απασχολούν και όχι μόνο αυτό, αλλά οι καθυστερήσεις αυτές είναι τεράστιας χρονικής διάρκειας. Τις ίδιες καθυστερήσεις σημειώνει η έκθεση του Συνηγόρου του Πολίτη, η οποία διανεμήθηκε σε όλη τη Βουλή. Σημειώνονται στις πολεοδομίες, στις εφορίες και στα ασφαλιστικά ταμεία καθυστερήσεις που είναι τεράστιες.
      Όμως, θα σας πω μία προσωπική εμπειρία. Απεφάσισα να κτίσω ένα δωμάτιο σε μία οικοδομή που είχα στο Μιστρά και απεφάσισα νομίμως, με νόμιμη άδεια, να ζητήσω από τη ΔΕΗ εργοταξιακό ρεύμα. Ξέρετε τι μου ζητήθηκε και τι αναγκάστηκα να υποβάλω ως δικαιολογητικά, για να πάρω την έγκριση της ΔΕΗ για εργοταξιακό ρεύμα; 
      Ακούστε. Πρώτα απ’ όλα, μία σειρά δικαιολογητικών στην εφορία: Πρώτον, φωτοτυπία της οικοδομικής άδειας που έχει την έγκριση από την αρμόδια πολεοδομία για την ηλεκτροδότηση, φωτοτυπίες των καταστάσεων του ΙΚΑ σε κίτρινα φύλλα τύπου Α4 –σας διαβάζω την εγκύκλιο της εφορίας- φωτοτυπίες του οικοδομικού κανονισμού για το ελάχιστο κόστος κατασκευής, τον αρχικό πίνακα. Όλα αυτά πρέπει να έχουν θεωρηθεί από την αρμόδια πολεοδομία, κατά την έκδοση της οικοδομικής άδειας. Ακόμα, χρειάζεται να υποβάλω το τελικό ή προσωρινό πίνακα κατά τη δήλωση των εργασιών που θα γίνουν στην οικοδομή, ο οποίος πρέπει να υποβληθεί εις διπλούν.
      Δεν τελειώνουμε, όμως, εκεί. Χρειάζεται να υποβληθούν καταστάσεις αγοράς υλικών, τιμολόγια ή αποδείξεις παροχής υπηρεσιών από υπεργολάβο ανά κατηγορία, δηλαδή εκσκαφές, φέρων οργανισμός, τοίχοι πληρώσεως. Αυτά πρέπει να κατατεθούν στα πρωτότυπα. Δεν τελειώσαμε, όμως, κύριε Υφυπουργέ, γιατί χρειάζεται και φωτοτυπία εκκαθαριστικού σημειώματος της ίδιας της εφορίας. Τα περισσότερα απ’ αυτά τα έχει η εφορία, αλλά από μία σαδιστική διάθεση υποχρεούται ο πολίτης να τα υποβάλει εκ νέου.
      Αφού, λοιπόν, μάζεψα όλα αυτά τα χαρτιά, κύριε Πρόεδρε, πήγα στην πολεοδομία, για να βάλει τη σφραγίδα προς τη ΔΕΗ ότι μπορεί να παρασχεθεί εργοταξιακό ρεύμα. Στην πολεοδομία τι μου ζήτησαν; Υπεύθυνη δήλωση –άκουσον, άκουσον- με το όνομα του υδραυλικού της οικοδομής. Τι χρειάζεται στη ΔΕΗ ο υδραυλικός της οικοδομής μόνο το ανεγκέφαλο γραφειοκρατικό κατεστημένο μπορεί να καταλάβει.
      Τελείωσα, λοιπόν, ύστερα από ταλαιπωρία που έτρεχα να μαζέψω τα χαρτιά και να τα υποβάλω από υπηρεσία σε υπηρεσία, τέθηκε η περίφημη σφραγίδα επί της αδείας προς τη ΔΕΗ. Εκεί όμως άρχισε η άλλη περιπέτεια, διότι ενώ η οικοδομική άδεια είναι για τέσσερα χρόνια, η ΔΕΗ δίνει εργοταξιακό ρεύμα για δύο χρόνια. Επειδή δεν είχε τελειώσει η οικοδομή –το δωμάτιο δηλαδή- στα δύο χρόνια, πήγα να ζητήσω ανανέωση της αδείας από τη ΔΕΗ. Τι χρειάζεται, λοιπόν, για την ανανέωση της αδείας; Σχέδιο του ηλεκτρολόγου, ο οποίος απλά αντιγράφει το απλό σχέδιο –αμοιβή του τριάντα τέσσερα ευρώ- σφράγιση του σχεδίου από την Ένωση Ηλεκτρολόγων Εγκαταστατών –άλλα τριάντα τέσσερα ευρώ- επικυρωμένο αντίγραφο της οικοδομικής αδείας –πενήντα ευρώ- η οποία καταβάλλεται στο αρμόδιο πολεοδομικό γραφείο, σύμφωνα με πρόσφατη απόφαση της Νομαρχιακής Αυτοδιοίκησης.
      Περιχαρής, λοιπόν, το πήγα και αυτό, οπότε ήρθε ο πρώτος λογαριασμός του εργοταξιακού ρεύματος. Το ξέρετε ότι η ΔΕΗ χρεώνει 40% παραπάνω το εργοταξιακό ρεύμα απ’ ό,τι χρεώνει το οικιακό ηλεκτρικό ρεύμα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω δεκατέσσερα λεπτά, όσο μίλησε και ο κύριος συνάδελφος.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος συνάδελφος ήταν Κοινοβουλευτικός Εκπρόσωπος και είχε δεκαπέντε λεπτά.
      ΙΩΑΝΝΗΣ ΒΑΡΒΙΤΣΙΩΤΗΣ: Δεν με αφορά. Δέκα λεπτά είχε.
      ΠΡΟΕΔΡΕΥΩΝ (Παναγιώτης Σγουρίδης): Δεκαπέντε είχε. Τον έβαλα δέκα λεπτά κατ’ οικονομίαν.
      Επομένως, στα δέκα λεπτά σταματήστε, κύριε Βαρβιτσιώτη και μιλήστε επί του θέματος. Μιλήστε όχι για τη ΔΕΗ, αλλά επί του Κέντρου Δημόσιας Διοίκησης.
      ΙΩΑΝΝΗΣ ΒΑΡΒΙΤΣΙΩΤΗΣ: Αυτό λέω, ότι δεν διορθώνεται με ημίμετρα και ορθώς ο εισηγητής της Μειοψηφίας, ο κ. Τσιπλάκης, έθεσε το θέμα. Δεν διορθώνεται με νόμους που δεν θα εφαρμοστούν. Μας έχει γεμίσει η Κυβέρνηση νόμους, οι οποίοι δεν εφαρμόζονται.
      Κύριε Υφυπουργέ, επειδή σας βλέπω να έχετε ένα ζήλο, αντί να ασχολείστε με τα μεγαλεπήβολα, πιάστε περίπτωση κατά περίπτωση να κόψετε αυτά τα έγγραφα.
      Προχθές ο κύριος Υπουργός των Εσωτερικών έκανε μια αρχή που βρίσκεται προς τη σωστή κατεύθυνση. Αφαίρεσε από εικοσιδύο αποφάσεις τη συνυπογραφή του. Νομίζετε ότι αρκεί αυτό; Αν θέλουμε να πατάξουμε τη γραφειοκρατία…
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε συνάδελφε, το κάναμε εσείς και εγώ επί Κυβέρνησης Μητσοτάκη. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη. 
      ΙΩΑΝΝΗΣ ΒΑΡΒΙΤΣΙΩΤΗΣ: Είπαμε ότι έχει ξαναγίνει. Βεβαίως έχει ξαναγίνει, αλλά επειδή η Κυβέρνηση του ΠΑΣΟΚ, είκοσι χρόνια τώρα μας είχε συνηθίσει να μην κάνει τίποτα, λέω ότι το μέτρο που έλαβε ο κύριος Υπουργός των Εσωτερικών, κινείται προς τη σωστή κατεύθυνση. 
      Αλλά δεν αρκούν αυτά. Χρειάζεται μια δαμόκλειος σπάθη. Κόψτε τα πολλά δικαιολογητικά. Ελευθερώστε τον πολίτη από  το βραχνά της Δημόσιας Διοίκησης. Δώστε στον πολίτη αξιοπρέπεια, διότι ο πολίτης αισθάνεται ότι καταπιέζεται από τη δημόσια διοίκηση. Αισθάνεται ότι είναι το μαύρο πρόβατο. Αισθάνεται ταπεινωμένος κάθε φορά που βγαίνει από δημόσια υπηρεσία. 
      ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε συνάδελφε. 
      ΙΩΑΝΝΗΣ ΒΑΡΒΙΤΣΙΩΤΗΣ: Τελειώνω, κύριε Πρόεδρε.
       Όχι ότι δεν υπάρχουν καλοί υπάλληλοι.  Όχι ότι δεν υπάρχουν άριστοι υπάλληλοι. Όχι ότι δεν υπάρχουν αδιάφθοροι υπάλληλοι. Και το ένα υπάρχει και το άλλο υπάρχει. Αλλά αυτοί κάθονται στο καβούκι τους, διότι η πλειονότης των υπαλλήλων δεν είναι, ούτε ικανοί ούτε απολύτως αδιάφθοροι.  Αυτά να λάβετε υπόψη σας, κύριε Υφυπουργέ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου με θέμα: « ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος», σαράντα τρεις μαθητές και μαθήτριες και τρεις δάσκαλοι συνοδοί τους από το 46ο Δημοτικό Σχολείο Πάτρας. 
      Η Βουλή καλωσορίζει τα παιδιά. 
      (Χειροκροτήματα απ’ όλες τις πτέρυγες της Βουλής)
      Ο κ. Ανθόπουλος έχει το λόγο. 
      ΙΩΑΝΝΗΣ ΑΝΘΟΠΟΥΛΟΣ: Ευχαριστώ, κύριε Πρόεδρε. 
      Θα μου επιτρέψετε να αναζητήσω την αιτιώδη συνάφεια ανάμεσα στο δωμάτιο του Μυστρά και στο συζητούμενο σήμερα νομοσχέδιο. Πραγματικά υπάρχει, όσο και αν φαίνεται παράξενο, γιατί όσο βελτιώνουμε την ποιότητα των στελεχών της διοίκησης, τόσο πραγματικά συγκεντρώνουμε θετικές προτάσεις εκσυγχρονισμού της Δημόσιας Διοίκησης, την οποία πετυχαίνουμε με τα διάφορα νομοθετήματα τα οποία συζητούμε και ψηφίζουμε εδώ. 
      Αν θα προσέξουμε λιγάκι, κύριε Πρόεδρε, ποιος είναι ο τίτλος αυτού του νομοσχεδίου, θα διαπιστώσουμε ότι είναι τροποποιήσεις του ν. 1388/1983 και κάτι καινούργιο, η ίδρυση Εθνικής Σχολής Τοπικής Αυτοδιοίκησης. Άρα ουσιαστικά έχουμε δεδομένη τη φιλοσοφία αυτού του νομοσχεδίου. Είναι η ίδια φιλοσοφία που επικράτησε το 1983. Είναι μια φιλοσοφία που είχε σαν συγκεκριμένο στόχο, πώς θα αναβαθμίσει τη Δημόσια Διοίκηση εκείνης της εποχής και του μέλλοντος με νέα στελέχη υψηλού επιπέδου, με σύγχρονη κατά πάσαν εποχή τεχνογνωσία διοίκησης, αλλά και μία γενικότερη σύγχρονη αντίληψη για το πώς η διοίκηση συμβάλλει, όχι μόνο στην οικονομική ανάπτυξη, αλλά γενικότερα στην κοινωνική ευημερία, δηλαδή στην καλύτερη εξυπηρέτηση του πολίτη. 
      Νομίζω ότι υπάρχει μία πλήρης αντιστοίχηση ανάμεσα στη φιλοσοφία του συζητούμενου σήμερα νομοσχεδίου και στους στόχους τους οποίους επιδιώκει. Εξάλλου από μια εικοσαετή εμπειρία -στην οποία δεν πρέπει να αγνοεί η Νέα Δημοκρατία ότι συνέβαλε και η ίδια, έστω και με μια τετραετή παρένθεση- βλέπουμε ότι δεν άγγιξε κανείς το νόμο. Οι μόνες θα έλεγε κανείς παρεμβάσεις που έγιναν ήταν, πώς θα τον βελτιώσει αυτόν το νόμο, αυτό το οποίο κάνει και η σημερινή Κυβέρνηση. 
      Το ότι χρειάστηκε να περάσουν είκοσι χρόνια για να κάνουμε σήμερα μια νέα βελτίωσή του αποδεικνύει a contrario ότι ήταν ένας πετυχημένος νόμος και ότι έδωσε αποτελέσματα αυτός ο νόμος. Και όσοι είχαμε την τύχη να βρεθούμε και σε κάποια Υπουργεία, όπως εγώ για παράδειγμα στο Υπουργείο Εθνικής Οικονομίας, γευτήκαμε τους συγκεκριμένους καρπούς αυτού του νομοσχεδίου του 1983, με την καθιέρωση, την ίδρυση και τη λειτουργία της Εθνικής Σχολής Δημόσιας Διοίκησης. 
      Είχα τους καλύτερους εμπορικούς ακολούθους μέσα απ’ αυτήν τη Σχολή Δημόσιας Διοίκησης. Και μάλιστα το μόνο που δεν μας ενδιέφερε, κύριε Πρόεδρε     –και νομίζω ότι δεν ενδιαφέρει κανέναν σημερινό και αυριανό Υπουργό- είναι ποιος είναι ο ιδεολογικός χρωματισμός του στελέχους που βγαίνει από αυτήν τη Δημόσια Διοίκηση.
      Ποτέ δεν το ερεύνησα, αλλά ξέρω πολύ καλά ότι αυτοί, που συνεργάστηκαν μαζί μου και απέδωσαν τα μέγιστα στο Υπουργείο Εθνικής Οικονομίας, δεν ήταν μόνο ΠΑΣΟΚ και αυτό μπορώ να σας το βεβαιώσω. Είχα άριστη συνεργασία μαζί τους και έτσι μπορώ και εγώ να το λέω, αλλά και οι ίδιοι.
      Άρα, λοιπόν, δεν μπορούμε σήμερα να αγνοούμε το μέγεθος και τη σημασία ενός νομοσχεδίου που έχει την ίδια φιλοσοφία και την επεκτείνει και κάπου αλλού. Πού; Λέει ότι χρειάζεται μια προσαρμογή στα νέα δεδομένα της εποχής, της Κυβέρνησης, της κοινωνίας, της οικονομίας.
      Δεύτερον, χρειάζεται μία περαιτέρω βελτίωση δομών και δράσεων τόσο στη Σχολή της Δημόσιας Διοίκησης όσο και συνολικά στη Δημόσια Διοίκηση. Κάνει μία πραγματικά αναγκαία και απαραίτητη επέκταση της κατάρτισης και της επιμόρφωσης στα στελέχη της Τοπικής Αυτοδιοίκησης. 
      Βεβαίως, μετά το 1998 και την καθιέρωση του αναπτυξιακού καποδιστριακού δήμου της Τοπικής Αυτοδιοίκησης είναι αναγκαίο να επεκτείνουμε και να απλώσουμε την κατάρτιση και την επιμόρφωση των στελεχών και στα στελέχη που υπηρετούν στην Τοπική Αυτοδιοίκηση, αν θέλουμε να κάνουμε ένα δίκαιο επιμερισμό της διοικητικής τεχνογνωσίας και στην αποκεντρωμένη διοίκηση. Νομίζω ότι το οφείλουμε και αυτό ακριβώς κάνει το συγκεκριμένο νομοσχέδιο.
      Προχωρώ σε μία ρητορική ερώτηση. Ακούστηκε από την πλευρά της Νέας Δημοκρατίας ότι έχει εξαθλιωθεί η Δημόσια Διοίκηση τα τελευταία είκοσι χρόνια, έχει διαλυθεί και μάλιστα το πρόγραμμα της Νέας Δημοκρατίας διατυμπανίζει ότι θα επιχειρήσει το μέγα τόλμημα, την επανίδρυση του κράτους.
      Κύριε Βαρβιτσιώτη, εδώ σας ενδιαφέρει ή δεν σας ενδιαφέρει το Σύνταγμα; Το Σύνταγμα σας ενδιαφέρει για μία άσχετη τροπολογία και δεν σας ενδιαφέρει για μία τελείως άσχετη πολιτική στρατηγική επανίδρυσης του κράτους χωρίς αλλαγή του Συντάγματος;
      Ο κ. Βαρβιτσιώτης μας είπε ότι χρειάζονται είκοσι τρία πιστοποιητικά, για να βγάλει κάποιος άδεια λειτουργίας φούρνου, επικαλούμενος προεδρικά διατάγματα και υπουργικές αποφάσεις, που δεν είναι όμως πιστοποιητικά τα οποία χρειάζεται να προσκομίσει ο αιτών στην αρμόδια διοίκηση για να βγάλει την άδειά του, αλλά είναι νόμοι, προεδρικά διατάγματα και αποφάσεις που διέπουν όλο το καθεστώς και τη διαδικασία έκδοσης μίας άδειας. Εκεί υπάρχει μία σύγχυση, αλλά δεν πειράζει. Εγώ ρωτώ το εξής: Πριν από είκοσι χρόνια χρειαζόταν λιγότερα ή μήπως χρειαζόταν περισσότερα; Και αυτό είναι ερώτημα, διότι εγώ ποτέ δεν ακολουθώ την τακτική της απόλυτης γνώμης. Η απόλυτη άποψη, είτε θετική είτε αρνητική, δεν μπορεί να είναι σωστή. Πάντοτε πρέπει να αναζητούμε μία σχετική οδό, για να βρίσκουμε την αλήθεια και νομίζω ότι η αλήθεια είναι κάπου στη μέση. 
      Βεβαίως, έχουμε μία Δημόσια Διοίκηση που χρειάζεται περαιτέρω βελτίωση, συνεχή εκσυγχρονισμό, διαρκή προσαρμογή στα νέα δεδομένα. Ποιος το αρνείται αυτό; 
      Από εκεί και πέρα, πρέπει να αγνοήσουμε την πρόοδο που έχει επιτευχθεί μέχρι σήμερα τα τελευταία είκοσι χρόνια και βάζω μέσα και την τετραετία της Νέας Δημοκρατίας; Δεν την παραλείπω αυτήν την τετραετία. Και η Νέα Δημοκρατία ήθελε να βελτιώσει και να εκσυγχρονίσει. Αρνείται η Νέα Δημοκρατία και τον ίδιο της τον εαυτό σ’ αυτήν τετραετή παρένθεση; 
      Κύριε Πρόεδρε, έχουμε καλύτερα αποτελέσματα σήμερα. Αυτό πρέπει να το αναγνωρίσουμε, διότι δεν μπορούμε να ακυρώνουμε συλλήβδην ένα θετικό αποτέλεσμα το οποίο το ζούμε, διότι έχουμε όλοι βιωματική εμπειρία. 
      Θα σας πω ένα παράδειγμα. Ακούστηκε από ένα συνάδελφο ότι η συμβολή της Δημόσιας Διοίκησης στην οικονομική ανάπτυξη είναι ελαχιστότατη έως μηδενική. Εγώ ρωτώ: Αν είχαμε ελαχιστότατη έως μηδενική συμβολή στην οικονομική ανάπτυξη της χώρας και της Δημόσιας Διοίκησης, που ξέρουμε τι ρόλο παίζει για την οικονομική ανάπτυξη, πώς δικαιολογείται να έχουμε τα τελευταία δέκα χρόνια συνεχή οικονομική ανάπτυξη; 
      Τα στατιστικά στοιχεία, όπως γράφει ο κ. Νικολάου σήμερα στον «Οικονομικό Ταχυδρόμο», είναι τα γράμματα και η γραμματική της οικονομίας και γενικότερα της πολιτικής. Οι στατιστικές λένε ότι το 1993 είχαμε ένα ΑΕΠ περίπου 20 τρισεκατομμυρίων δραχμών και σήμερα έχουμε ένα ΑΕΠ περίπου 45 τρισεκατομμυρίων δραχμών.  
      Οι στατιστικές λένε ότι έχουμε μία σταθερή οικονομική ανάπτυξη ποσοστιαία κάθε χρόνο κατά μέσο όρο 4%. Και εγώ ρωτώ: Εδώ δεν συμβάλλει η Δημόσια Διοίκηση και πρέπει να ακυρώσουμε την προσφορά και το έργο κάποιων δημοσίων υπαλλήλων και λειτουργών, οι οποίοι έχουν πετύχει πολύ περισσότερα πράγματα απ’ αυτά που υποψιαζόμαστε, γιατί μερικοί αδιαφορούν για την ανάπτυξη;
      Δεν μπορούμε από το μερικό να βγάλουμε συμπέρασμα για το όλο. Η Δημόσια Διοίκηση έχει βελτιωθεί. Και αν υπάρχουν κρούσματα διαφθοράς, θα ρωτήσω, στο παρελθόν υπήρχαν λιγότερα; Πρέπει να είμαστε προσγειωμένοι στην κριτική μας για να φθάσουμε σε ένα τελικό συμπέρασμα. Και το συμπέρασμα είναι ότι αυτό το νομοσχέδιο είναι απολύτως αναγκαίο. Θα δείτε πόσο λυσιτελές θα είναι μ’ αυτήν την επέκταση που κάνει και στην επιμόρφωση των στελεχών της Τοπικής Αυτοδιοίκησης. 
      Ο εισηγητής της Μειοψηφίας ανάλωσε τον περισσότερο χρόνο του όχι στην υποστήριξη ή την άρνηση κάποιων σημείων του νομοσχεδίου, αλλά κυρίως στο αν ορθώς ή κακώς έχουμε ψέξει τη Νέα Δημοκρατία γιατί θα ακυρώσει το ΑΣΕΠ ή γιατί θα καταργήσει το ΣΔΟΕ. Εμείς με βάση τις διακηρύξεις της κάναμε μια δημόσια κριτική. Εμείς είπαμε ότι θα καταργήσει το ΑΣΕΠ η Νέα Δημοκρατία; Εμείς είπαμε ότι θα καταργήσει το ΣΔΟΕ; Η Νέα Δημοκρατία τα είπε αυτά. Εάν μια τα λέει και μια τα ξελέει δεν ευθυνόμαστε εμείς για την κριτική μας. Εμείς οφείλουμε να κάνουμε κριτική όχι μόνο των γραπτών εξαγγελιών αλλά και των κρυφών προθέσεών της ή των άδηλων στρατηγικών της που θα εμφανιστούν μόνο όταν θα πάρει την εξουσία.
      Υπάρχει μια μεγάλη ασυνέπεια λόγων και έργων στη Νέα Δημοκρατία, ενώ σε μας υπάρχει μια μεγάλη συνέπεια λόγων και έργων. Μία μεγάλη συνέπεια λόγων και έργων αποτελεί και το σημερινό νομοσχέδιο. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο για τρία λεπτά. Σας δίνω το λόγο για να ακουστεί και η φωνή των Δωδεκανήσων.
      ΑΡΙΣΤΟΤΕΛΗΣ ΠΑΥΛΙΔΗΣ: Τόση τσιγκουνιά, κύριε Πρόεδρε! Οφείλω να σας ευχαριστήσω γιατί μου δίνετε τρία ολόκληρα λεπτά για να μιλήσω για ένα νομοσχέδιο το οποίο θεωρώ ιδιαιτέρως σημαντικό περί τη Δημόσια Διοίκηση. Βλέπω ότι μπαίνει και η αυτοδιοίκηση. Μα, η αυτοδιοίκηση είναι τμήμα της Δημόσιας Διοίκησης, έστω και αν έχει το «αυτό» ως πρώτο συνθετικό. 
      Το Υπουργείο σας επιγράφεται: Εσωτερικών, Δημόσιας Διοίκησης και Αποκέντρωσης. Το «Αποκέντρωσης» τι το θέλατε; Η Δημόσια Διοίκηση έχει σαν τεχνική της την Αποκέντρωση. Σας αρέσουν, όμως, οι φιοριτούρες. 
      Κάνετε μία καλή κίνηση, κύριε Υπουργέ. Επιχειρείτε να αναβαθμίσετε το Εθνικό Κέντρο Δημόσιας Διοίκησης. Η ιδέα της ιδρύσεώς του ήταν καλή. Τώρα πια ήταν η απόδοσή του εσείς το γνωρίζετε, διότι εσείς παρακολουθείτε τα της Δημοσίας Διοικήσεως. Εμείς παρακολουθούμε όσα δεν συμφωνούν με αυτά που είπε ο αγαπητός συνάδελφος κ. Ανθόπουλος, που και αυτός υποφέρει μαζί με εμένα όταν συνεργάζεται με τη Δημόσια Διοίκηση. Όταν υποφέρουμε εμείς οι Βουλευτές, φαντασθείτε τι τραβούν οι πολίτες.
      Η Δημόσια Διοίκηση είναι σε κακό χάλι. Αυτό ισχύει περισσότερο στη νησιωτική Ελλάδα. Κύριε Υφυπουργέ, πρέπει να ξεκαθαρίσετε τι θέλετε για τη Δημόσια Διοίκηση στα νησιά. Θέλετε να έχουμε μια συγκροτημένη περιφέρεια νησιωτική σε όλο το Αιγαίο; Πρέπει να συντηρηθούν οι δύο περιφέρειες; Η άποψή μου είναι ότι χρειάζεται μία και για τεχνικούς λόγους, καθώς συνεργαζόμαστε με την Ευρωπαϊκή Ένωση και υπάρχουν κριτήρια για την είσπραξη. Θέλετε τις νομαρχίες; Θέλετε τα επαρχεία; 
      Αν τα θέλετε όλα αυτά, πρέπει να φέρετε ένα νομοσχέδιο και να τα ενισχύσετε ώστε οι αποφοιτούντες απ’ αυτήν τη σχολή να έχουν και ειδικές θέσεις για να υπηρετήσουν σε αυτές τις διοικητικές μονάδες.
      Υποθέτω ότι επιχειρείτε να αντιγράψετε την περίφημη γαλλική ΕΝΑ. Καλός είναι ο στόχος και αν έχετε στόχο να πρωτοπορήσετε και να περάσετε και εκείνη ακόμα καλύτερα. Αλλά, όπως ξέρετε, εχθρός του καλού είναι το καλύτερο. 
      Ας πάμε στην αντιγραφή τώρα. Λέτε ότι έχετε σχολή η οποία έχει αποστολή την επαγγελματική κατάρτιση, εκπαίδευση, επιμόρφωση, πάσης φύσεως προσωπικού κεντρικής και περιφερειακής διοίκησης. Αφού έχετε σχολή τι θα το κάνετε το Ινστιτούτο; Τα πάντα μπορεί να κάνει η σχολή. Με μία υπουργική απόφαση και αναθέτετε την αποστολή τάδε στους υπηρετούντες τη σχολή. Πέραν τούτου ουδέν.
      Επιπροσθέτως τα στελέχη που θα βγουν από τη σχολή κατά την κρίση μου πρέπει να έχουν ειδική αποστολή. Τώρα πλέον έχει γίνει σύνθετη η διοίκηση. Πρέπει να σας πω ότι ο πατέρας μου ήταν δημόσιος υπάλληλος και προσελήφθη, κύριε Υπουργέ, όπως και άλλοι Δωδεκανήσιοι μετά την ενσωμάτωση της Δωδεκανήσου στον κορμό της Μητροπολιτικής Ελλάδος από τηλεφώνου. Ούτε ΑΣΕΠ ούτε ΜΑΣΕΠ ούτε τίποτα! Και εξελίχθηκαν σε εξαιρετικούς δημοσίους υπαλλήλους οι οποίοι κράτησαν το κράτος σε μια νησιωτική περιοχή για χρόνια πολλά. Χωρίς το παράδειγμα να αποτελεί μοντέλο για αντιγραφή, τα πράγματα έχουν αλλάξει.
      ΙΩΑΝΝΗΣ ΑΝΘΟΠΟΥΛΟΣ: Μήπως αποτελεί στόχο επανίδρυσης; 
      ΑΡΙΣΤΟΤΕΛΗΣ ΠΑΥΛΙΔΗΣ: Τα της επανιδρύσεως θα τα συζητήσουμε κάποια άλλη φορά. 
      Κύριε Υπουργέ, στη νησιωτική Ελλάδα έχουμε ανάγκη ειδικών εκπαιδευτικών προδιαγραφών δημοσίων υπαλλήλων. Αν στις ηπειρωτικές διοικητικές μονάδες  υπάρχουν δυσχέρειες, στις νησιωτικές υπάρχουν ακόμα περισσότερες και σήμερα παρατηρείται και θα συμφωνήσω με τον κ. Ανθόπουλο ότι κανένα πρόγραμμα χρηματοδοτικό είτε λέγεται Γ΄ Κοινοτικό Πλαίσιο Στήριξης είτε Δ΄ δεν μπορούν να αποδώσουν εάν δεν έχουμε στιβαρό διοικητικό μηχανισμό. Ένας από τους λόγους που μέχρι σήμερα δεν έχουν αποδώσει τα προγράμματα τα χρηματοδοτούμενα από το Γ΄ Κοινοτικό Πλαίσιο Στήριξης είναι η ασθενής Δημόσια Διοίκηση. Αυτό σας το λένε οι υπηρετούντες διορισμένοι από εσάς, οι περιφερειάρχες μας. Θα σας το πει βέβαια και ο κατέχων σήμερα συμπατριώτης μου -και χαίρομαι για τη θέση του επικεφαλής του Εθνικού Κέντρου Δημόσιας Διοίκησης- γιος και εκείνος δημοσίου υπαλλήλου.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, τελειώστε. 
      ΑΡΙΣΤΟΤΕΛΗΣ ΠΑΥΛΙΔΗΣ: Πρέπει, λοιπόν, να ληφθεί ειδική μέριμνα ώστε οι αποφοιτούντες από τη σχολή, ασχέτως κριτικής που γίνεται, να έχουν σαν πρώτη τους υπηρεσία περιοχές νησιωτικής Ελλάδας. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ:  Κύριε Πρόεδρε, ζήτησα το λόγο για να μιλήσω για ένα θέμα που απασχολεί αρκετούς συναδέλφους Βουλευτές.
      Όπως είναι γνωστό, με το ν. 3051/2002 οι Βουλευτές μπορούν να έχουν αποσπασμένους συνεργάτες στο γραφείο τους τέσσερις τον αριθμό. Πρέπει να σας πω ότι σήμερα δεν υπογράφονται μετατάξεις αυτών των υπαλλήλων που είναι τεχνολογικής εκπαίδευσης  προς τους Βουλευτές. Έχουμε ψηφίσει άλλο νόμο του Υπουργείου Παιδείας σύμφωνα με τον οποίο και τα ΤΕΙ θεωρούνται Ανώτατα Εκπαιδευτικά Ιδρύματα. Σήμερα μάλιστα λέγονται Ανώτατα Τεχνολογικά Εκπαιδευτικά Ιδρύματα. Η διάταξη αυτή που αναφέρει για τη μετάταξη των τεσσάρων υπαλλήλων αναφέρεται στα Ανώτατα Εκπαιδευτικά Ιδρύματα. Γιατί, λοιπόν, δεν γίνονται μετατάξεις και ξέρω ότι είναι και άλλοι συνάδελφοι που έχουν το πρόβλημα. Παλαιότερα χωρίς να υπάρχει αυτή η διάταξη μέσα στο νόμο του 2002 γινόταν οι αποσπάσεις των υπαλλήλων αυτών. Σήμερα δεν γίνονται.
      Ζητήσαμε, λοιπόν, εγώ και ο κύριος συνάδελφος ο κ. Κουρουμπλής, εκπρόθεσμα βέβαια με μία τροπολογία να συμπληρωθεί αυτή η διάταξη και εκεί που λέμε «να είναι πτυχιούχος τριτοβάθμιας εκπαίδευσης πανεπιστημιακής ή τεχνολογικής εκπαίδευσης». Νομίζω ότι είναι απολύτως αιτιολογημένο. Κατά τη γνώμη μου, δεν χρειάζεται καν αυτή η συμπλήρωση, γιατί με το νόμο του Υπουργείου Παιδείας που έχουμε ψηφίσει για την ανωτατοποίηση των Τεχνολογικών Ιδρυμάτων, νομίζω ότι δεν υπάρχει τέτοιο θέμα. Όμως, επειδή βρίσκουμε μια δυσκολία στο Υπουργείο, γι’ αυτό και καταθέσαμε αυτήν τη διάταξη. Και νομίζω ότι αυτό το θέμα θα πρέπει να λυθεί από το Υπουργείο. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Αυτό είναι μία απόδειξη για το πόσο «μετερνιχικά» έχει στηθεί το κράτος μας! 
      Το λόγο έχει ο κ. Σκοπελίτης. 
    ΣΤΑΥΡΟΣ ΣΚΟΠΕΛΙΤΗΣ: Εκείνο που θα ήθελα να πω, κύριε Πρόεδρε, είναι ότι τονίσαμε τους λόγους για τους οποίους εμείς καταψηφίζουμε το νομοσχέδιο. Μάλιστα, στην παρέμβαση που κάναμε πιο πριν, αναφερθήκαμε σ’ αυτό το θέμα όσο γινόταν πιο διεξοδικά. Ωστόσο, αναφέρθηκε και από τον κύριο Υφυπουργό και από τον Κοινοβουλευτικό Εκπρόσωπο του ΠΑΣΟΚ ότι δεν μπορούν να αντιληφθούν τους λόγους και ότι επαναλαμβάνουμε συνεχώς την ίδια επωδό κτλ. Εμείς βέβαια δεν περιμέναμε διαφορετική θέση, δηλαδή ότι θα μπορούσαν να αντιληφθούν τους λόγους.
    Το ποιος έχει δίκιο και ποιος άδικο για τις θέσεις που παίρνει σε συγκεκριμένα προβλήματα ή για τη νομοθεσία που θεσμοθετεί, μέγας κριτής γι’ αυτό είναι ο λαός, είναι οι εργαζόμενοι. Στο σημείο αυτό, θα σταματήσω για να μην επαναλαμβάνω αυτά που ειπώθηκαν προηγουμένως.
      Κύριε Πρόεδρε, θα ήθελα να πω δυο πράγματα σε σχέση με τις τροπολογίες. Όσον αφορά την μία τροπολογία –πρόκειται για την τροπολογία 1770 με ειδικό αριθμό 218- θα ήθελα να ξεκαθαρίσω τη θέση μας. Είπαμε ότι συμφωνούμε με τη ρύθμιση που γίνεται για το μέγα πρόβλημα των Τεμπών.
      Είχαμε πει ότι και δίκαιο και σωστό είναι το μέτρο, αλλά είναι λειψό και θα πρέπει να συνοδευτεί και με την απόδοση ευθυνών και με τα μέτρα που θα πρέπει να ληφθούν για να μην ξανασυμβεί κάτι ανάλογο. Ωστόσο, συμφωνούμε. Όμως, είπαμε ότι δεν θα ψηφίσουμε την τροπολογία, γιατί συμπεριλαμβάνονται σ’ αυτήν και άλλα θέματα με τα οποία διαφωνούμε και δεν μπορούμε να τα ψηφίσουμε σε καμία περίπτωση. Σας είπαμε, λοιπόν, να διαχωρίσετε αυτήν την παράγραφο που αφορά τους συγγενείς των παιδιών που σκοτώθηκαν στα Τέμπη για να ψηφίσουμε και εμείς αυτήν την τροπολογία.
      Επίσης, διαφωνούμε και με την τροπολογία που αφορά τους διευθυντές, γιατί μ’ αυτήν την τροπολογία δίνεται στο γενικό διευθυντή Δημόσιας Διοίκησης το δικαίωμα της απευθείας άσκησης πειθαρχικής δίωξης και λήψης μέτρων κατά οργάνων της Δημόσιας Διοίκησης. Δίνονται, δηλαδή, στο γενικό διευθυντή Δημόσιας Διοίκησης αστυνομικές αρμοδιότητες, παρακάμπτοντας τα πειθαρχικά συμβούλια κλπ. 
      Δεύτερον, μετατρέπετε τους ειδικούς επιστημονικούς συνεργάτες του γενικού επιθεωρητή Δημόσιας Διοίκησης, οι οποίοι προσλαμβάνονται για τη στελέχωση του γραφείου του, σε έναν επιπλέον ελεγκτικό μηχανισμό, ο οποίος μπορεί να κάνει ελέγχους και ΕΔΕ σε βάρος των δημοσίων υπαλλήλων. Πρόκειται για ανθρώπους εκτός της υπαλληλικής ιεραρχίας που έχουν αυτόν το ρόλο ενάντια στους δημοσίους υπαλλήλους. Εμείς αυτό, κύριε Υφυπουργέ, το θεωρούμε απαράδεκτο. 
      Τρίτον, όσον αφορά τη γραμματειακή υποστήριξη του γραφείου του γενικού επιθεωρητή Δημόσιας Διοίκησης, προβλέπεται απόσπαση υπαλλήλων και από υπαλλήλους των ΟΤΑ και των ΔΕΚΟ. Εμείς πιστεύουμε ότι μ’ αυτόν τον τρόπο θέλετε να βολέψετε δικούς σας ανθρώπους! Γι’ αυτούς τους λόγους και για να μην επεκταθώ παραπάνω, καταψηφίζουμε και τις δύο τροπολογίες. 
      Ευχαριστώ, κύριε Πρόεδρε.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, θα μπορούσα να πάρω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Θα σας δώσω το λόγο, κύριε Τσιπλάκη. Μόνο μια μικρή διευκρίνιση. Η διαδικασία με την οποία συζητάμε το νομοσχέδιο δεν προϋποθέτει ξεχωριστή συζήτηση των τροπολογιών. Οι τροπολογίες συζητιούνται μαζί με το νομοσχέδιο. Ενιαία είναι η συζήτηση: αρχή, άρθρα, τροπολογίες και τροποποιήσεις του Υπουργού. Ενιαίως τα συζητάμε. 
      Ορίστε, κύριε Τσιπλάκη. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, διερωτήθην πολλές φορές αν αυτά που υποστηρίζει η Νέα Δημοκρατία και προσωπικά πολλές φορές εγώ -σε ταύτιση, βέβαια, των θέσεων της Νέας Δημοκρατίας- είναι τόσο δυσνόητα που παρανοούνται από πλευράς της Κυβέρνησης. Το λέω και έχει συγκεκριμένη σημειολογία αυτό, γιατί εγώ δεν μπορώ να πιστέψω ότι κοινή λογική –αν μη τι άλλο- δεν υπάρχει και δεν αντιλαμβανόμεθα πλήρως τα όσα εκατέρωθεν λέγονται. 
      Και για το ΣΔΟΕ και για το ΑΣΕΠ και για όλα τα άλλα ζητήματα που προσέγγισα στην πρωτολογία ήμουν σαφής. Παραπέμπω στο κείμενο της πρωτολογίας μου και βέβαια στα όσα δημοσία η Νέα Δημοκρατία υποστήριξε και κατά καιρούς παραποιούνται. Δεν είναι δυσνόητα, για να παρανοηθούν, αλλά παραποιούνται. Οφείλω να πω ότι η Κυβέρνηση και τα στελέχη της και οι Βουλευτές είναι πανεπιστήμονες περί την επίδειξη τέτοιας συμπεριφοράς και τακτικής. 
      Ειδικότερα για όσα ειπώθηκαν από πλευράς του κ. Διαμαντή περί αυτοεκτίμησης ημών των ιδίων θα έλεγα τα εξής: Η Νέα Δημοκρατία πραγματικά κατ’ αναμφισβήτητο –εκτιμώ- τρόπο θα προκύψει και στις επόμενες εκλογές και απευθύνεται σε όλους τους Έλληνες. Είναι μακράν των ανούσιων ετικετών αριστεράς, δεξιάς, δεν ξέρω τι άλλο. Είναι από της ιδρυτικής της διακήρυξης και μετέπειτα έτσι ακριβώς. Γιατί για μας η υπεροχή του δημόσιου συμφέροντος είναι πραγματικά οδηγός μας και θέλουμε γι’ αυτό να κρινόμαστε. 
      Όσον αφορά δε τα τεθέντα από πλευράς του συμπατριώτη μου κ. Ανθόπουλου περί αλλαγής και του Συντάγματος, για να κατορθώσει η Νέα Δημοκρατία να κάνει επανίδρυση του κράτους και της Δημόσιας Διοίκησης, θα έλεγα πέραν των άλλων ότι αστόχως ετέθησαν. Η Νέα Δημοκρατία τι εξωτερικεύει ως πολιτική άποψη; Θα έρθει να καταλύσει το κράτος ή δεν ξέρω τι άλλες παρεμβάσεις θα κάνει που προαπαιτούν συνταγματικές συγκεκριμένες ρυθμίσεις; Σε εκτροπή θα οδηγήσουμε το πολίτευμα, για να είναι βάσιμος αυτός ο ισχυρισμός του κ. Ανθόπουλου; Μα, προς Θεού!
      Έχουμε μιλήσει για την επανίδρυση της Δημόσιας Διοίκησης και έχουμε πει ότι είναι ένας όρος που έχει ουσιαστικό περιεχόμενο. Και έχει ουσιαστικό περιεχόμενο για συγκεκριμένους κατά καιρούς πλήρως αιτιολογημένους, ξεκάθαρους λόγους. Δεν χρειάζεται να τους ξανααναφέρω. 
      Υπήρχε και ο αντίλογος -και από τον κ. Σμυρλή και από τον Κοινοβουλευτικό Εκπρόσωπο και από εσάς, κύριε Υπουργέ, πιθανότατα και από άλλους συναδέλφους- ότι η Νέα Δημοκρατία για άλλη μια φορά φυγομάχησε στο Κοινοβούλιο, διότι το νομοσχέδιο έχει συγκεκριμένο περιεχόμενο και η Νέα Δημοκρατία ήρθε εδώ να μας κάνει πολιτική. Καλώς έκανε η Νέα Δημοκρατία που «κάνει πολιτική». Όμως, πολιτική με το ακριβές του όρου περιεχόμενο και όχι επίδειξη πολιτικάντικης, μικροκομματικής συμπεριφοράς. Γιατί εμείς -για άλλη μια φορά το επαναλαμβάνω- το σοβαρότερο έργο που θα κάνουμε ερχόμενοι στη διακυβέρνηση της χώρας είναι αυτή η παρέμβαση-τομή στη Δημόσια Διοίκηση για την οποία κάποιοι ευθύνονται είκοσι χρόνια κυβερνώντες. Δεν μπορεί να λέγεται ότι για άλλη μια φορά αυτή η παρένθεση της Νέας Δημοκρατίας βάρυνε την κατάσταση στη Δημόσια Διοίκηση. Δεν ξέρω, αλλά ειπώθηκε ότι υπήρξαν παραλείψεις και συμπεριφορές που να υποδηλώνουν διόρθωση των ημαρτημένων. 
      Εγώ θα σας πω κάτι χαρακτηριστικό. Και μόνο την προσπάθεια που κάναμε, με πλειοψηφία ενός και μόνου Βουλευτού, να περιορίσουμε την κρατική δραστηριότητα που συνθλίβει την ιδιωτική πρωτοβουλία, και μόνο αυτό είναι πάρα πολύ σημαντικό από πλευράς θεσμικής παρέμβασης στη Δημόσια Διοίκηση. Διότι ξέρουμε ποιες είναι οι συνέπειες στη λειτουργία του κράτους εκ του μη περιορισμού του και ξέρουμε και πολλά άλλα τα οποία λέμε στο πρόγραμμα. Άλλωστε τα είπαμε και σήμερα στην Αίθουσα αυτή και επαναλαμβάνω ότι είναι πρόδηλα βάσιμα που τα υποστηρίζουμε.
      Όσον αφορά τον ειδικότερο αντίλογο για το συγκεκριμένο νομοσχέδιο, είπα στην πρωτολογία μου ότι δεν μπορείτε να μας εμβάλετε στην αποσπασματική συλλογιστική σας να τοποθετηθούμε κατ’ ιδίαν στην κάθε ρύθμιση, γιατί θεωρούμε ότι αυτή η αποσπασματική προσέγγιση είναι λανθασμένη, γιατί θεωρούμε ότι τριάμισι χρόνια ολοκληρώνετε κυβερνητικής θητείας και δεν είναι αυτή η μείζων θεσμική παρέμβαση που πρέπει να κάνετε, για να προσδώσετε άλλη ώθηση στη Δημόσια Διοίκηση. Γι’ αυτό δεν μπήκαμε, τουλάχιστον σήμερα, σε κατ’ ιδίαν προσέγγιση, όταν το έχουμε κάνει –σας το είπα- διορθωτικά, συμβουλευτικά ήδη στην επιτροπή.
      Και έχει πει τι; Πέραν μιας αναδιαμόρφωσης και μετονομασίας που κάνετε του Εθνικού Κέντρου Δημόσιας Διοίκησης, και μάλιστα με το εισηγητικό επικάλυμμα ότι θέλετε να εξορθολογήσετε το σύστημα και να άρετε παρωχημένες διατάξεις και να τις υποκαταστήσετε με σύγχρονες, πέραν αυτού το οποίο λέτε, από κει και πέρα θεσπίζετε υποστηρικτικά όργανα, είτε με την έννοια διεύρυνσης της συνθέσεώς τους –διοικητικό συμβούλιο από εννιαμελές εντεκαμελές- είτε υποστηρικτικά όργανα καθιδρυόμενα τώρα με προφανείς στοχεύσεις. Και προβαίνετε μάλιστα και σε θεσπίσεις συγκεκριμένων νέων θέσεων, -και τελειώνω, κύριε Πρόεδρε- εκπαιδευτικές επιτροπές, επιστημονικά συμβούλια, με αρμοδιότητες πολλές φορές συγκεχυμένες και αλληλοεπικαλυπτόμενες, γραφειοκρατικά προσδίδουσες τη δυνατότητα να λειτουργήσουν αυτά τα όργανα. Και βεβαίως στο τέλος είναι αναποτελεσματικά.
      Σε όλα αυτά ως Νέα Δημοκρατία είναι αυτονόητο ότι δεν μπορούμε να συνεργήσουμε. Και γι’ αυτό αιτιώμεθα προσθέτως την Κυβέρνηση γι’ αυτού του είδους τη δομή του περιεχόμενου σε κατατεθέν και συζητούμενο νομοσχέδιο. Εμείς δεν μπορούμε να συμπράξουμε υιοθετώντας έστω και επιμέρους διατάξεις.
      Και τελειώνω με την πρόταση ότι από πλευράς τροπολογιών η Νέα Δημοκρατία βεβαίως τάσσεται μόνο υπέρ της τροπολογίας που αναφέρεται στους συγγενείς των θυμάτων του αποτρόπαιου ατυχήματος στο Μακροχώρι Ημαθίας.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Διαμαντή, έχετε πέντε λεπτά.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριε Πρόεδρε, ο κ. Βαρβιτσιώτης, αν κατάλαβα καλά, διεκδίκησε να πάρει θέση στο θέμα αυτό μόνο και μόνο για να μας πει είτε την προσωπική του περιπέτεια για τα μυστήρια που είχε το δώμα στο Μιστρά και για να απαντήσει και στην ουσία για το τι είναι η Νέα Δημοκρατία. Αλλά και ο μόλις προλαλήσας εισηγητής της Νέας Δημοκρατίας τα ίδια περίπου είπε.
      Και, ω του θαύματος, αρνούμενοι την καταγωγή, την ιστορία και την παράδοση της παράταξής τους, μας παρέπεμψαν στα δελτάρια της ιστορίας και στους ιδρυτικούς νόμους, για να κατανοήσει ο ελληνικός λαός τι είναι η Νέα Δημοκρατία. Και μάλιστα αισθάνθηκε την ανάγκη ο εισηγητής να κάνει και μια ειδική αναφορά για το τι εννοούσε με την αναφορά που έκανε για το ΑΣΕΠ και το ΣΔΟΕ.
      Συνόδευσε μάλιστα όλη αυτήν την ιστορία με τη διαπίστωση ότι υπάρχουν και ανούσιες ετικέτες περί αριστεράς, δεξιάς κλπ. Και λέει ότι η Νέα Δημοκρατία δεν είναι ούτε αριστερά ούτε δεξιά. Θα πρέπει όμως να μας πει τι είναι. Εγώ καταλαβαίνω ότι αυτό που εκπροσωπεί τελικά είναι το κενό. Γιατί η πολιτική έχει και ουσία, αλλά έχει και τίτλους. Και κανείς δεν μπορεί να απαλλαγεί από αυτό.
      Δεν ξέρω, κύριε συνάδελφε, αν κάνετε πολιτική, πάντως παράσταση σίγουρα δίδετε. Και επειδή κάνετε συχνή-πυκνή αναφορά, εγώ σας είπα ότι πρέπει να διαλέξετε αν ο Αρχηγός σας εκπροσωπεί λάθος παράταξη ή εσείς έχετε λάθος Αρχηγό.
      Απ’ ό,τι όμως αντιλαμβάνομαι η συχνή-πυκνή συνεχής αναφορά σας στο ΑΣΕΠ εμάς μας οδηγεί στο να κατανοήσουμε ότι έχετε μετανιώσει για τα στελέχη τα οποία έχετε διώξει από το κόμμα σας, επειδή τα θεωρήσατε υπεύθυνα για την ήττα του 2000, και είναι ώρα πλέον, αφού έτσι έχουν τα πράγματα, να τους ξαναφέρετε στις τάξεις σας, για να αποκτήσετε και την πραγματική σας ταυτότητα. Και καταλαβαίνετε τι εννοώ.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε ο λόγο για πέντε λεπτά ώστε να κλείσετε τη συνεδρίαση.
      ΝΙΚΟΣ ΜΠΙΣΤΗΣ  (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θέλω να πω εξαρχής, για να μην το παραλείψω, ότι αποδέχομαι την πρόταση του εισηγητή της Πλειοψηφίας του κ. Τζανή για επαναφορά της αρχικής διατύπωσης στη σύνθεση του διοικητικού συμβουλίου του Κέντρου. Άρα, η νέα διατύπωση στο σημείο δ΄ έχει ως εξής: «Τον προϊστάμενο της Γενικής Διεύθυνσης Κατάστασης Προσωπικού του Υπουργείου Εσωτερικών Δημόσιας Διοίκησης και Αποκέντρωσης». Το συγκεκριμενοποιούμε. 
      Άκουσα με μεγάλη προσοχή τον κ. Τσιπλάκη, όπως πάντα. Νομίζω ότι κακώς θέτει σε μας το ερώτημα αν είναι δυσνόητα ή αόριστα αυτά που επικαλείται η Νέα Δημοκρατία. Πρέπει να το θέσει στον κ. Σουφλιά αυτό το ερώτημα, όπως και σε άλλους, αλλά όχι σε μας. Κατανοώ την εμμονή του να επανέρχεται στο θέμα, παρ’ ότι δεν υπάρχει καμία αναφορά στο παρόν νομοσχέδιο, ούτε στο ΑΣΕΠ ούτε στο ΣΔΟΕ και ήταν και φυσιολογικό να μην υπάρξει.
      Είναι ένα πρόβλημα κατανοητό, το οποίο ελπίζω να επιλύσει η Νέα Δημοκρατία, αλλά να μη μεταφέρει σε μας το ερώτημα. Εμείς δεν θεωρούμε ότι είναι δυσνόητα αυτά που λέει. Μάλιστα επειδή είναι scripta manent, είναι πάρα πολύ σαφή αυτά που αναφέρονται στην πρότασή της για τη Δημόσια Διοίκηση.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Είναι σαφέστατα. 
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Και παρά το γεγονός ότι είναι αντισυνταγματικό, εκεί είναι προφανές ότι καταργείται το ΑΣΕΠ, δηλαδή στα γραπτά, ενώ στα προφορικά διορθώθηκε και ο πολιτικός λόγος είναι ότι είναι ένα κλείσιμο ματιού σε κάποιον κόσμο. Δεν έγινε λάθος. Κλείνετε το μάτι προς πάσα κατεύθυνση. 
      Σε ό,τι αφορά το ΣΔΟΕ δεν φταίμε εμείς που ο κ. Μεϊμαράκης, υποστηρίζοντας τον κ. Σπανουδάκη, αλλά και ο κ. Καραμανλής παλαιότερα είχε μιλήσει για την κατάργηση του ΣΔΟΕ, ούτε επίσης για το μπλέξιμο που έγινε με τον κ. Σουφλιά. Τίποτα δεν ήταν δυσνόητο όσον αφορά εμάς. Σε ό,τι αφορά εμάς ήταν απολύτως σαφή το τι θέλατε, αλλά βέβαια βλέπετε ότι αυτό σας δημιούργησε ορισμένα προβλήματα. 
      Τον κ. Παυλίδη, που άκουσα προηγουμένως, θα τον καλούσα να ψηφίσει το νομοσχέδιο. Είναι προφανές ότι δεν έχει καμία διαφωνία με το νομοσχέδιο. Λέει «Μπράβο, καλά το κάνετε, αλλά στα Δωδεκάνησα δεν έχετε κάνει τίποτα». Θέλω να του απαντήσω ότι σε ό,τι αφορά τη Δημόσια Διοίκηση το Εθνικό Κέντρο –γιατί γι’ αυτό μιλάμε τώρα, αν έχουν άλλα προβλήματα τα Δωδεκάνησα δεν το ξέρω, μπορεί να έχουν- εκτελεί σεμινάρια σε είκοσι τρία νησιά. Μέχρι σήμερα έχουν γίνει εκατόν ογδόντα τρία σεμινάρια και συνέδρια, εκ των οποίων είκοσι πέντε έχουν γίνει στα Δωδεκάνησα. Σ’ αυτά εκπαιδεύτηκαν περίπου έξι χιλιάδες υπάλληλοι σε όλη τη χώρα και κατά συνέπεια κάποιοι από αυτούς βρίσκονται και στα Δωδεκάνησα.
      Είμαι πάρα πολύ ευτυχής που ο πατέρας του διορίστηκε από το τηλέφωνο και φαίνεται ότι εξελίχτηκε σε έναν εξαιρετικό υπάλληλο. Δεν έχω κανένα λόγο να το αμφισβητήσω. Επίσης δεν έχω καμία αμφιβολία ότι και πολλοί που διορίστηκαν στο παρελθόν, επειδή είχαν «μπάρμπα στην Κορώνη», μπορεί να εξελίχτηκαν σε καλούς υπαλλήλους. 
      Όμως φαντάζομαι ότι και σεις, αγαπητοί συνάδελφοι της Νέας Δημοκρατίας, θα συμφωνήσετε ότι τώρα, αν ο μη γένοιτο έλθετε στην Κυβέρνηση, δεν θα ειδοποιείτε με το FAX. Εδώ υπάρχει το ΑΣΕΠ, υπάρχουν όλα αυτά που έχουν κατοχυρωθεί, έτσι ώστε να είμαστε όλοι ασφαλείς ότι δεν θα γυρίσουμε στην εποχή που κάποιοι διορίζονταν από το τηλέφωνο. Μπορεί να ήταν καλοί, όπως ο πατέρας του κ. Παυλίδη, αλλά πάρα πολλοί δεν ήταν σ’ αυτό το ύψος. Εν πάση περιπτώσει δεν είναι μέθοδος αυτή. Δεν ισχυρίζομαι ότι ο κ. Παυλίδης το είπε αυτό για το μέλλον, αλλά θέλω να πω ότι πρέπει να είμαστε ιδιαιτέρως προσεκτικοί.
      Σε ό,τι αφορά αυτό καθ’ εαυτό το νομοσχέδιο, πάλι επί της ουσίας δεν ακούστηκε τίποτα. Ό,τι ήταν να ακουστεί, είχε ακουστεί στην επιτροπή. Εκεί είχαν γίνει παρατηρήσεις. Ο κ. Τσιπλάκης και άλλοι αγαπητοί Βουλευτές από τη Νέα Δημοκρατία είχαν συμβάλει στη συζήτηση. Όλα αυτά έχουν ενσωματωθεί. Κατά συνέπεια δεν έχει μείνει τίποτα, παρά μόνο γενικές αναφορές για το αν η Ελλάδα έχει καλή ή κακή Δημόσια Διοίκηση. Ε, θα γυρίσουμε πίσω. Θα αρχίσω λοιπόν και εγώ να λέω τι γινόταν πριν το 1981 κλπ. Αυτά όμως δεν μας οδηγούν πουθενά. Για να κοιτάμε το μέλλον οικοδομούμε βήμα το βήμα… 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Εσείς όμως βλέπετε το μέλλον κατά τρόπο λανθασμένο.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): …ούτε είμαι παρελθολοντολόγος ούτε μ’ αρέσει μια τέτοιου είδους συζήτηση.
      Οι απόφοιτοι από την Εθνική Σχολή Δημόσιας Διοίκησης, που βγαίνουν  σε λίγες μέρες, θα πάνε στις δημόσιες υπηρεσίες. Είναι περιζήτητοι, τους θέλουν παντού. Αυτό δείχνει τα βήματα που γίνονται. Και η Δημόσια Διοίκηση πατώντας και σ’ αυτούς, αλλά και σε εκείνους που είναι σήμερα και έχουν μπει μέσα από άλλες διαδικασίες, διαμορφώνει ένα σώμα δημοσίων υπαλλήλων το οποίο συνεχώς βελτιώνεται.
      Προβλήματα προφανώς υπάρχουν. Όλα αυτά τα οποία είπε ο κ. Βαρβιτσιώτης και που τον ταλαιπώρησαν θα ήθελα να του θυμίσω ότι πολλά απ’ αυτά οφείλονται –όχι όλα- σε νομοσχέδια της Νέας Δημοκρατίας. Δυστυχώς ή ευτυχώς αυτή είναι η πραγματικότητα. Θα του έλεγα επίσης να πήγαινε στο πιο κοντινό του ΚΕΠ και εκεί θα διαπίστωνε ότι, αν ήθελε να βγάλει άδεια ψαρά, θα μπορούσε να τη βγάλει μέσα σε ένα μήνα. Λυπάμαι για την ταλαιπωρία την οποία υπέστη, αλλά από κει και πέρα ούτε αυτός είναι ο κανόνας και εν πάση περιπτώσει -το είπε και ο ίδιος στο τέλος- και οι απλουστεύσεις των διαδικασιών τις οποίες ανακοίνωσε ο κ. Σκανδαλίδης, αλλά και -μου κάνει εντύπωση- τροπολογία την οποία συζητάμε σήμερα, αυτήν εδώ τη στιγμή, η οποία οδηγεί ακριβώς σ’ αυτό που θέλει ο κ. Βαρβιτσιώτης, σε περαιτέρω, δηλαδή, απλούστευση.
      Σας διαβάζω: «Πιστοποιητικά ή άλλα έγγραφα με τα οποία αποδεικνύονται πραγματικά περιστατικά, στοιχεία ή έννομες σχέσεις και που απαιτούνται για την ικανοποίηση των πολιτών αντικαθίστανται με καταφατική ή αρνητική δήλωση, που αναζητείται και γίνεται μεταξύ των αρμοδίων υπηρεσιών. Η διαδικασία της αναζήτησης και διαβίβασης της δήλωσης μεταξύ των αρμοδίων υπηρεσιών, καθώς και άλλη σχετική λεπτομέρεια, ρυθμίζονται με κοινή απόφαση του Υπουργείου Εσωτερικών, Δημόσιας Διοίκησης και Αποκέντρωσης και, κατά περίπτωση, αρμοδίου Υπουργού».
      Είναι ένα μεγάλο, γιγαντιαίο βήμα για την απλούστευση των διαδικασιών. Η γραφειοκρατία αντιμετωπίζεται βήμα-βήμα. Τώρα, λοιπόν, ο κ. Βαρβιτσιώτης υποστηρίζοντας τη συγκεκριμένη τροπολογία, αν το κάνει, θα διευκολυνθεί πάρα πολύ, ώστε να μην έχει στο Μιστρά καμιά άλλη ταλαιπωρία.
      ΠΡΟΕΔΡΕΥΩΝ (Παναγιώτης Σγουρίδης):  Καλώς, κύριε Υπουργέ.
      Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος», ογδόντα μαθητές και μαθήτριες του Γυμνασίου Τεγέας Αρκαδίας μαζί με επτά συνοδούς-καθηγητές.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κύριοι συνάδελφοι κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Τροποποιήσεις του ν. 1388/1983 «Ίδρυση Εθνικού Κέντρου Δημόσιας Διοίκησης», Ίδρυση Εθνικής Σχολής Τοπικής Αυτοδιοίκησης  και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Ερωτάται το Σώμα: Γίνεται δεκτό το νομοσχέδιο αυτό επί της αρχής, των άρθρων και στο σύνολο, με τις τροποποιήσεις τις οποίες έκανε ο κύριος Υπουργός και με τις δύο τροπολογίες με γενικό αριθμό 1769 και ειδικό 217 και με γενικό αριθμό 1770 και ειδικό 218; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κατά πλειοψηφία.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Τροποποιήσεις του ν. 1388/1983 «Ίδρυση Εθνικού Κέντρου Δημόσιας Διοίκησης», Ίδρυση Εθνικής Σχολής Τοπικής  Αυτοδιοίκησης και άλλες διατάξεις», έγινε δεκτό ενιαία επί της αρχής, των άρθρων και του συνόλου, κατά πλειοψηφία με τις τροποποιήσεις του κυρίου Υπουργού και τις δύο τροπολογίες με γενικό αριθμό 1769 και ειδικό 217 και γενικό αριθμό 1770 και ειδικό 218 και έχει ως εξής:
      (Να καταχωριστεί το κείμενο του νομοσχεδίου σελ. 234 α)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’  ευθύνη του επικύρωση των Πρακτικών ως προς την ψήφιση του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, έχω την τιμή να ανακοινώσω στο Σώμα ότι η Εισαγγελία Πρωτοδικών Αθηνών διαβίβασε στη Βουλή μηνυτήρια αναφορά, σύμφωνα με το άρθρο 86 παράγραφος 1 του Συντάγματος.
      Επίσης, έχω την τιμή να ανακοινώσω στο Σώμα ότι από τον κ. Θεόδωρο Κατσίκη, Βουλευτή Αττικής, εστάλη επιστολή προς τον Πρόεδρο, η οποία λέει τα εξής:
      Προς 
      «Τον Πρόεδρο της Βουλής των Ελλήνων                     Αθήνα, 13-11-03
      κ. Απόστολο Κακλαμάνη
      Αξιότιμε, κύριε Πρόεδρε,
      Ύστερα από το ατυχές περιστατικό που αφορά το γιό μου Σόλωνα Κατσίκη και προκειμένου να προβώ, ελεύθερος και χωρίς περισπασμούς, στις ενέργειες εκείνες που είναι απαραίτητες για να αποδειχτεί η αθωότητα –στην οποία πιστεύω ακράδαντα- θέτω τον εαυτό μου εκτός Κοινοβουλευτικής Ομάδας της Νέας Δημοκρατίας.
      Στην ενέργειά μου αυτήν προβαίνω, για να μη δώσω σε κανένα το πρόσχημα να στραφεί εναντίον της παράταξής μου, στις αρχές και τις αξίες της οποίας παραμένω πάντα πιστός και για τη νίκη της οποίας θα αγωνίζομαι πάντοτε από οιαδήποτε θέση.
      Με τιμή,
      Θεόδωρος Κατσίκης».
      ΠΡΟΕΔΡΕΥΩΝ (Παναγιώτης Σγουρίδης): 	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.40΄, λύεται η συνεδρίαση για αύριο ημέρα Παρασκευή 14 Νοεμβρίου 2003 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του Κομμουνιστικού Κόμματος Ελλάδος προς τους Υπουργούς Δημόσιας Τάξης και Δικαιοσύνης, σχετικώς με την ποινικοποίηση των συνδικαλιστικών και κοινωνικών αγώνων.
      Ο ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ
Συνεδρίαση Ολομέλειας 13-11-2003                            σελ. 1

