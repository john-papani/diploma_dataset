ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΟΗ’

Δευτέρα 12 Φεβρουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας των Βουλευτών κ. Δ. Κουσελά, Ι. Κουτσούκου, Θ. Πάγκαλου και Κ. Μπαντουβά, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Λύκειο Θεσσαλονίκης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 13 Φεβρουαρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τη συμφωνία του Δημοσίου και του Ιδρύματος «Σταύρος Νιάρχος» για την κατασκευή κτιριακού συγκροτήματος που θα στεγάσει την Εθνική Λυρική Σκηνή και την Εθνική Λυρική Σκηνή και την Εθνική Βιβλιοθήκη στο χώρο του πρώην Ιπποδρόμου κ.λπ., σελ.
β) Προς τον Υπουργό Απασχόλησης και Κοινωνικής Προστασίας σχετικά με την συνέχιση λειτουργίας των προγραμμάτων κοινωνικής φροντίδας, σελ.
5. Συζήτηση επερώτησης Βουλευτών του ΠΑ.ΣΟ.Κ. σχετικά με την επιδείνωση του επιχειρηματικού περιβάλλοντος, σελ.

ΟΜΙΛΗΤΕΣ
Α. Επί των αναφορών και ερωτήσεων:
ΓΙΑΚΟΥΜΑΤΟΣ Γ., σελ.
ΚΑΛΟΓΙΑΝΝΗΣ Σ., σελ.
ΛΕΒΕΝΤΗΣ Δ., σελ.
ΝΙΚΟΛΑΙΔΟΥ Β., σελ.

Β. Επί της Επερώτησης:
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΜΕΡΕΝΤΙΤΗ Α., σελ.
ΠΙΠΕΡΓΙΑΣ Δ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΤΑΣΟΥΛΑΣ Κ., σελ.
ΦΛΩΡΙΔΗΣ Γ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
    ΣΥΝΕΔΡΙΑΣΗ  ΟΗ΄
    Δευτέρα 12 Φεβρουαρίου 2007
    
      Αθήνα, σήμερα στις 12 Φεβρουαρίου 2007, ημέρα Δευτέρα και ώρα 18.09΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Βέρα Νικολαϊδου, Βουλευτή Β΄ Πειραιώς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία ο Δήμαρχος Ζαγοράς Νομού Μαγνησίας ζητεί τη στελέχωση της Δημόσιας Ιστορικής Βιβλιοθήκης Ζαγοράς.
2) Οι Βουλευτές Β΄Πειραιώς και Α΄Πειραιώς κυρίες ΒΕΡΑ ΝΙΚΟΛΑΪΔΟΥ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Σωματείο Συνταξιούχων ΙΚΑ και Επικουρικών Ταμείων Νίκαιας – Κορυδαλλού «Ο ΠΡΟΜΗΘΕΑΣ» ζητεί την άμεση πρόσληψη γιατρών στα ιατρεία του ΙΚΑ Νίκαιας και Κορυδαλλού καθώς και τον εξοπλισμό τους με σύγχρονα μηχανήματα.
3) Ο E’ Aντιπρόεδρος της Βουλής και Βουλευτής Αχαϊας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ αντίστοιχα κατέθεσαν αναφορά με την οποία ο Δήμαρχος Παραλίας Νομού Αχαΐας ζητεί τη χρηματοδότηση του έργου της επέκτασης του κεντρικού συλλεκτηρίου αγωγού αποχέτευσης από το Δήμο του.
4) Οι Βουλευτές Λέσβου και Λαρίσης κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Σάμου ζητεί την πρόσληψη γιατρών στο Υποκατάστημα ΙΚΑ Σάμου κ.λπ..
5) Οι Βουλευτές Λαρίσης και Α΄ Θεσσαλονίκης κύριοι ΔΗΜΗΤΡΙΟΣ ΤΣΙΟΓΚΑΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία οι αντιπρόσωποι του 21ου Συνεδρίου της Ομοσπονδίας Οικοδόμων και Συναφών Επαγγελμάτων Ελλάδας ζητούν ενιαία αποκλειστικά δημόσια δωρεάν παιδεία για όλους κ.λπ.
6) Οι Βουλευτές Λαρίσης και Β΄Αθηνών κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία οι αντιπρόσωποι του 21ου Συνεδρίου της Ομοσπονδίας Οικοδόμων και Συναφών Επαγγελμάτων Ελλάδας διαμαρτύρονται για την παρουσία της αστυνομίας στο χώρο του Συνεδρίου.
7) Οι Βουλευτές Β΄Θεσσαλονίκης και Α΄Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Δήμαρχος Νεάπολης Νομού Θεσσαλονίκης διαμαρτύρεται για τον τόπο μεταστέγασης των Υπηρεσιών του Υποκαταστήματος ΙΚΑ Νεάπολης Θεσσαλονίκης.
8) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Εμπορικός Σύλλογος Καρύστου διαμαρτύρεται για την ασφαλιστική μεταχείριση των παλαιών ασφαλισμένων του Ταμείου Εμπόρων.
9) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία πέντε εργαζόμενοι ως μέλη του Συγκροτήματος Παραδοσιακής Μουσικής του Δήμου Θεσσαλονίκης ζητούν νομοθετική ρύθμιση για τη μετατροπή των συμβάσεών τους σε αορίστου χρόνου, πλήρους απασχόλησης.
10) Ο Βουλευτής Ημαθίας κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία ο Σύλλογος Γονέων και Κηδεμόνων 2ου ΤΕΕ – ΕΠΑΛ Ζακύνθου ζητεί την επισκευή και επέκταση του σχολικού συγκροτήματος των Τεχνικών Σχολών του Αγίου Κηρύκου Ζακύνθου.
11) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Γενική Συνομοσπονδία Επαγγελματιών Βιοτεχνών Εμπόρων Ελλάδας διαμαρτύρεται για τις νέες ρυθμίσεις του ασφαλιστικού.
12) Ο Βουλευτής Καβάλας κ. ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ κατέθεσε αναφορά με την οποία ο Εξωραϊστικός Πολιτιστικός Σύλλογος ΠΑΝΑΓΙΑΣ ζητεί να μη μετακινηθεί ο Φάρος της Παναγίας.
13) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Ναυτικός Όμιλος Παλουκίου Αμαλιάδας ζητεί τη δημιουργία Λιμενικού Γραφείου στο Δήμο Αμαλιάδας.
14) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η κυρία Γκάτσιου Ασημούλα, ζητεί τη συνταξιοδότησή της από το ΤΑΕ.
15) Η Βουλευτής Μαγνησίας κ.ΡΟΔΟΥΛΑ ΖΗΣΗ κατέθεσε αναφορά με την οποία ο Πρόεδρος του Εκκλησιαστικού Συμβουλίου του Ιερού Ναού Αγίου Ιωάννου Θεολόγου Κορόπης ζητεί οικονομική ενίσχυση για την αποπεράτωση της Αγιογράφησης του Ναού και την επισκευή του.
16)Ο Βουλευτής Β΄Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία ο Σύλλογος Εργαζομένων Πολιτικού Προσωπικού 320 Λ.Ε. ζητεί την πρόσληψη εξειδικευμένου πολιτικού προσωπικού.
17) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε  αναφορά με την οποία η Ένωση Νοσοκομειακών Ιατρών Ζακύνθου, ο Σύλλογος Εργαζομένων Γενικού Νομαρχιακού Νοσοκομείου Ζακύνθου και η Ομοσπονδία Ενώσεων Νοσοκομειακών Γιατρών Ελλάδος δηλώνουν  τη συμπαράστασή τους στους διωκόμενους ιατρούς του Νοσοκομείου Ζακύνθου που χορήγησαν πεθιδίνη σε ασθενείς, λόγω στερητικού συνδρόμου.
18) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Σύνδεσμος Θεσσαλικών Βιομηχανιών διαμαρτύρεται για χρέωση αποθηκεύτρων στις επιχειρήσεις και ζητεί την επιστροφή τους.
19) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη στελέχωση της Δημόσιας Ιστορικής Βιβλιοθήκης Ζαγοράς.
20) Ο Βουλευτής Α΄Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Γενική Συνομοσπονδία Επαγγελματιών, Βιοτεχνών και Εμπόρων Ελλάδας ζητεί τη μη εφαρμογή του Π.Δ./γματος 258/2005.
21) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί τη συμμετοχή της στο Εθνικό Συμβούλιο Παιδείας, την αναβάθμιση των Σχολικών Μονάδων Ειδικής Αγωγής κ.λπ..
22) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας με το οποίο ζητείται να μην εξαιρούνται από τις καταστάσεις ανεργίας οι ασφαλισμένοι στον ΟΓΑ..
23) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Εργατοϋπαλληλικό Κέντρο Νομού Κοζάνης ζητεί την αναγνώριση από τη ΔΕΗ του χρόνου ασφάλισης των πρώην εργαζομένων στην επιχείρηση Μεταλλεία Αμιάντου Βορείου Ελλάδος.
24) Η Βουλευτής Λέσβου κ. ΧΡΙΣΤΙΑΝΑ ΚΑΛΟΓΗΡΟΥ κατέθεσε αναφορά με την οποία οι Νομάρχες Λέσβου, Σάμου και Χίου ζητούν τη δημιουργία σώματος συνοριοφυλάκων στο Ανατολικό Αιγαίο.
25) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία η κυρία Βιργινία Καραμπατάκη – Σέπκα ζητεί να επιτρέπεται η μετεγγραφή φοιτητών από το α΄ εξάμηνο, όταν υφίστανται λόγοι οικονομικοί.
26) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Κονιστρών Εύβοιας ζητεί να χαρακτηρισθούν περιοχές  του Νομού Εύβοιας ως παραμεθόριες.
27) Ο Βουλευτής  Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία οι Δήμαρχοι των παραλίμνιων Δήμων της Λίμνης Πολυφύτου ζητεί να αναγνωρισθούν οι περιοχές τους ως ενεργειακές για τη συμβολή τους στην εθνική παραγωγή ενέργειας.
28) Ο Βουλευτής  Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας  σχετικά με τις παρενέργειες  των φύλλων της ελιάς.
29) Οι Βουλευτές Αχαϊας και Β΄Πειραιώς κύριος ΠΑΝΑΓΙΩΤΗΣ ΚΟΣΙΩΝΗΣ και κυρία ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Σύλλογοι Γονέων και Κηδεμόνων της Ναυταθλητικής Ένωσης  Πάτρας και του Ναυτικού Ομίλου Πάτρας ζητούν να λειτουργήσει αμέσως η μία πισίνα του κολυμβητηρίου «Α.ΠΕΠΑΝΟΣ» και συγχρόνως να συνεχίζονται οι επισκευές στην άλλη πισίνα και στους υπόλοιπους χώρους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 481/25-10-06 ερώτηση των Βουλευτών κυρίων Παναγιώτου Κοσιώνη και Αντωνίου Σκυλλάκου δόθηκε με το υπ’ αριθμ. 2598/11-12-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σε θέματα αρμοδιότητας του ΥΠΕΧΩΔΕ, σας γνωρίζουμε τα εξής:
     1. Στις 30.11.06 υπεγράφη από το ΥΠΕΧΩΔΕ, η Απόφαση της οριοθέτησης των διοικητικών ορίων των περιοχών των Δημοτικών Διαμερισμάτων Αβίας και Δολών του Δήμου Αβίας, Αντικαλάμου, Ασπροχώματος, Λαιίκων και Μικράς Μαντινείας του Δήμου Καλαμάτας, Ανδανίας και Φίλια του Δημου Οιχαλίας, Ν. Μεσσηνίας, που επλήγησαν από τις πλημμύρες της 20ης και 21ης Οκτωβρίου 2006.
     2. Σύμφωνα με την ανωτέρω Κοινή Υπουργική Απόφαση εγκρίνεται η χορήγηση Στεγαστικής Συνδρομής (άτοκο δάνειο και δωρεάν κρατική αρωγή) για την επισκευή ή ανακατασκευή των κτιρίων που υπέστησαν ζημιές.
     3. Οι καταστροφές και οι ενδεχόμενες εσφαλμένες αντιμετωπίσεις των πλημμυρικών φαινομένων στο Δημοτικό Διαμέρισμα Ανδανίας του Δήμου Οιχαλίας και Αντικαλάμου του Δήμου Καλαμάτας εμπίπτουν στην αρμοδιότητα της Νομαρχιακής Αυτοδιοίκησης και σε κάθε περίπτωση δεν έχουν σχέση με τα έργα για τα οποία είναι αρμόδιο το ΥΠΕΧΩΔΕ, στον Οδικό Άξονα Τρίπολης-Καλαμάτας μεταξύ των οποίων και το έργο «Εργασίες αποκατάστασης προβληματικών τμημάτων της Ε.Ο Τρίπολης-Καλαμάτας στο τμήμα Παραδείσια-Τσακώνα».
     4. Για τη λήψη των απαραίτητων μέτρων αντιπλημμυρικής προστασίας στην Ε.Ο Τρίπολης-Καλαμάτας, στο τμήμα εντός των Δήμων Θουρίας και Καλαμάτας, αρμόδια είναι η Περιφέρεια Πελοποννήσου της οποίας το με αρ.πρ. 570/2.11.06 σχετικό έγγραφο επισυνάπτεται στην παρούσα.
     Ο Υφυπουργός
     Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 1502/22-11-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 2687/13-12-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας σας ενημερώνουμε για τα εξής:
     1. Η Λεωφ. Κηφισού κατασκευάστηκε σε διαφορετικές χρονικές περιόδους μετά το 1960 με επί μέρους εργολαβίες και με διατομή ανάλογη με το διαθέσιμο πλάτος και με τις απαιτούμενες πρόσθετες λωρίδες εισόδου, εξόδου στους κόμβους των κάθετων οδών. Οπωσδήποτε ο κυκλοφοριακός φόρτος φθάνει σε ώρες αιχμής στα όρια του κορεσμού. Γενικά δεν υπάρχει πρόσθετο πλάτος, της υπάρχουσας ευρείας ζώνης του Κηφισού για αύξηση της κυκλοφοριακής ικανότητας της λεωφόρου λαμβάνοντας υπόψη και τα πλάτη των αναγκαίων εκατέρωθεν παράπλευρων οδών αλλά και των ιδιαίτερων συνθηκών της εδαφικής ζώνης του.
     2. Το ΥΠΕΧΩΔΕ για την έστω και ελάχιστη βελτίωση της κυκλοφοριακής ικανότητας της Λεωφ. Κηφισού θα επανεξετάσει τη δυνατότητα παρεμβάσεων σε ορισμένα σημεία. Η κυκλοφορία στη λεωφόρο αυτή επιβαρύνεται και από παραβιάσεις των κανόνων κυκλοφορίας στις περιοχές των κόμβων από αυτοκίνητα που καταλαμβάνουν τις πρόσθετες λωρίδες που προορίζονται για έξοδο ή είσοδο σ' αυτούς και επανέρχονται στις κανονικές λωρίδες διακόπτοντας ή και ακινητοποιώντας την κανονική ροή των αυτοκινήτων σ' αυτές. Η κατάσταση θα παρουσιάσει σχετική βελτίωση εάν ενταθεί ο έλεγχος και επιβληθούν αυστηρές κυρώσεις των οδηγών που κινούνται παραβαίνοντας τους κανόνες κυκλοφορίας επί της λεωφόρου.
     3. Τα ανωτέρω κυκλοφοριακά προβλήματα θα ήσαν κατά πολύ αυξημένα εάν το ΥΠΕΧΩΔΕ δεν είχε από αρκετά χρόνια προγραμματίσει, μελετήσει και κατασκευάσει την Αττική οδό, που παραλαμβάνει σημαντικό φόρτο κυκλοφορίας της Λεωφ. Κηφισού, για την εξυπηρέτηση της οικοδομημένης ευρύτερης περιοχής.
     4. Μεγάλη βελτίωση των κυκλοφοριακών συνθηκών στα επίμαχα τμήματα της Λεωφ. Κηφισού θα επέλθει όταν αναπτυχθεί το δίκτυο οδικών αξόνων της ευρύτερης περιοχής της λεωφόρου Κηφισού και ιδιαίτερα οι «παράλληλοι» οδοί - λεωφόροι της Λεωφ. Κηφισού από την οδό Θηβών μέχρι τη λεωφόρο Βεϊκου (της οποίας η επέκταση προβλέπεται να ενταχθεί σε προσεχές πρόγραμμα) σε συνδυασμό και με την κατασκευασθείσα Αττική οδό.
     5. Ακόμη μεγαλύτερη βελτίωση των κυκλοφοριακών συνθηκών θα επέλθει σε ολόκληρο το τμήμα του αυτοκινητόδρομου από Αθήνα μέχρι Θήβα και εκείθεν, όταν θα αναβαθμιστεί ο άξονας Ελευσίνα-Θήβα που θα μικρύνει την απόσταση πλέον των 40 χλμ. σε όλους τους προοριζόμενους για τη Βόρειο Ελλάδα και προερχόμενους από τη Δυτική Αττική και το μεγαλύτερο τμήμα της Πελοποννήσου. Η σχετική μελέτη βρίσκεται ήδη στη φάση της δημοπράτησης.
     Ο Υφυπουργός
     Θ. ΞΑΝΘΟΠΟΥΛΟΣ»
	3. Στην με αριθμό 1725/28-11-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 30169/879/Φ90022/20-12-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Το ΟΠΣ - ΙΚΑ άρχισε να εγκαθίσταται στα Υποκαταστήματα του ΙΚΑ από 23.06.2003 και μέχρι τον Aπρίλιo του 2004 είχαν ενταχθεί είκοσι ένα (21) Υποκαταστήματα.
Το πρόγραμμα εκσυγχρονισμού του ΙΚΑ υλοποιείται με εντατικούς ρυθμούς, δεδομένου ότι μέχρι σήμερα έχουν ενταχθεί στο ΟΠΣ για το λογισμικό Α' Φάσης εκατόν τριάντα επτά (137) Υποκαταστήματα (επί συνόλου 157 Yπoκαταστημάτων και έξι (6) Ταμείων Είσπραξης Καθυστερούμενων Οφειλών) και εννέα (9) Παραρτήματα (επί συνόλου 131 Παραρτημάτων).
      Πρόσθετο Λογισμικό (Β' Φάση του ΟΠΣ - ΙΚΑ), το οποίο εμπεριέχει μεταξύ των άλλων τους μηχανογραφικούς ελέγχoυς των ασφαλιστικών εισφορών, καθώς και τη διαχείριση των ρυθμίσεων, των καθυστερούμενων oφειλών και αναγκαστικών μέτρων, έχει ολοκληρωθεί εντός του έτους 2005 και έχει εγκατασταθεί σε Περιβάλλον Παραγωγικής Λειτουργίας σε έξι (6) Υποκαταστήματα της Κρήτης. Ειδικότερα, έχουν ενταχθεί στο ΟΠΣ για το λογισμικό Β' Φάσης (στο λογισμικό Α' Φάσης είχαν ενταχθεί στις 17.09.2005) ως ακολούθως:
      Το Περιφερειακό Υποκατάστημα Ηρακλείου Κρήτης στις 21.01.2006, τα τρία (3) Τοπικά Υποκαταστήματα του Ν. Ηρακλείου στις 17.06.2006. Το Περιφερειακό Yποκατάστημα Χανίων και το Τοπικό Υποκατάστημα Ρεθύμνου στις 06.11.2006. Στις 09.12.2006 έχει προγραμματισθεί να ενταχθεί σε παραγωγική λειτουργία το Γ΄ Ταμείο Είσπραξης Καθυστερούμενων oφειλών καθώς και πέντε (5) Υποκαταστήματα ήδη εvταγμένα στο ΟΠΣ για το λογισμικό Α' Φάσης. Η εξάπλωση της εγκατάστασης του Λογισμικού Β' Φάσης συνεχίζεται βάσει συγκεκριμένου Σχεδίου Εξάπλωσης.
      Έχει προγραμματισθεί η ολοκλήρωση εξάπλωσης του ΟΠΣ (Λογισμικό Α΄ και Β΄ Φάσης) μέχρι τέλους του 2007.
Ο Υπουργός
ΣΑΒΒΑΣ ΤΣΙΤΟΥΡΙΔΗΣ»
     4. Στις με αριθμό 1447/21.11.06  και 1538/22.11.06 ερωτήσεις των Βουλευτών κυρίων Χρύσας Αράπογλου και Ιωάννου Μαγκριώτη δόθηκε με το υπ’ αριθμ. 2109/14.12.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αριθμ. πρωτ. 1447/21-11-2006 και 1538/22-11-2006 ερωτήσεις, που κατατέθηκαν στη Βουλή από τους Βουλευτές κ.κ. Χρ. Αράπογλου και Γ. Μαγκριώτη αντίστοιχα, σχετικά με τα προβλήματα ανεργίας των τυφλών στην περιοχή της Θεσσαλονίκης, σας πληροφορούμε τα εξής:
      Η Υπηρεσία μας προβαίνει στις δέουσες ενέργειες για συγκέντρωση θέσεων εργασίας τηλεφωνητών σε όλες τις περιοχές της χώρας και ιδιαίτερα στην περιοχή Θεσσαλονίκης, προκειμένου να πληρωθούν από τυφλούς, κατ΄ εφαρμογή των διατάξεων του Ν. 2643/1998.
      Συγκεκριμένα:
      1. Από τα σχέδια προκηρύξεων που αφορούν στην πλήρωση θέσεων εργασίας διαφόρων κατηγοριών, κλάδων και ειδικοτήτων σε δημόσιες υπηρεσίες, ΝΠΔΔ και ΟΤΑ, όταν προκηρύσσονται θέσεις τηλεφωνητών, δεσμεύεται το 80% αυτών σε κάθε φορέα, με σκοπό να καλυφθούν από τυφλούς τηλεφωνητές.
      2. Η αρμόδια Υπηρεσία του Υπουργείου μας απέστειλε έγγραφο με αριθμό 200846/25-10-2006 στις Δημόσιες Επιχειρήσεις, στους Οργανισμούς και στις Τράπεζες, με το οποίο επισημαίνεται η υποχρέωση των ανωτέρω φορέων σε πρόσληψη τυφλών τηλεφωνητών σύμφωνα με το Ν. 2643/1998. Επισημαίνονται επίσης και οι ενέργειες στις οποίες οι φορείς αυτοί θα πρέπει να προβούν προκειμένου να προκύψουν οι θέσεις, με σκοπό να καλυφθούν από τυφλούς τηλεφωνητές.
      Με το ίδιο έγγραφο ζητήθηκε από τους φορείς της περιοχής Θεσσαλονίκης να επιδείξουν ιδιαίτερη επιμέλεια για την εκπλήρωση της νόμιμης αυτής υποχρέωσής τους, δεδομένου ότι η ανεργία των τυφλών τηλεφωνητών πλήττει εντονότερα την περιοχή Θεσσαλονίκης.
      Επίσης, την Παρασκευή 24 Νοεμβρίου 2006, ο Γενικός Γραμματέας του Υπουργείου μας, είχε συνάντηση στη Θεσσαλονίκη με την Περιφερειακή Ένωση Τυφλών Κεντρικής Μακεδονίας, που αποτελεί μέλος του Πανελληνίου Συνδέσμου Τυφλών και συζήτησε από κοντά τα θέματα των τυφλών τηλεφωνητών της Θεσσαλονίκης.
      Ύστερα από τη συνάντηση αυτή η αρμόδια Υπηρεσία του Υπουργείου μας ανέλαβε την υποχρέωση να υπενθυμίσει και τηλεφωνικά σε συγκεκριμένους φορείς της περιοχής Θεσσαλονίκης τις ενέργειες στις οποίες θα πρέπει να προβούν για να εξασφαλισθούν θέσεις για τυφλούς τηλεφωνητές.
      ‘Όπως μας πληροφόρησε η Πρωτοβάθμια Επιτροπή του άρθρου 9 του Ν. 2643/1998 με έδρα τη Θεσσαλονίκη, στις 7-12-2006 πραγματοποίησε συνεδρίαση προκειμένου να προβεί στις τοποθετήσεις τυφλών τηλεφωνητών στις έξι (6) θέσεις ΔΕ τηλεφωνητών σε Νοσοκομεία του νομού Θεσσαλονίκης.
      Τέλος, στις πληροφορούμε ότι όσον αφορά τον Οργανισμό Απασχόλησης Εργατικού Δυναμικού (Ο.Α.Ε.Δ.), έχει ολοκληρωθεί η διαδικασία επιλογής και οι ατομικοί φάκελοι των υποψηφίων καθώς και οι τελικοί πίνακες κατάταξης μαζί με τα Ποινικά Μητρώα των επιτυχόντων έχουν παραδοθεί στην Α/θμια επιτροπή του άρθρου 9 του Ν. 2643/98, η οποία με τη σειρά της θα προβεί στην τοποθέτηση των επιτυχόντων, στις αντίστοιχες υπηρεσίες.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
     5. Στην με αριθμό 2586/20.12.06 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 21/183/ΑΣ3697δις/12.1.07 έγγραφο από την Υπουργό Εξωτερικών η ακόλουθη απάντηση:
      «Η Ελλάδα παρακολουθεί με εύλογο ενδιαφέρον και την επιβαλλόμενη προσοχή τις εξελίξεις στο θέμα της φυλακίσεως του Αρχιεπισκόπου Αχρίδας κ. Ιωάννη, ενόψει μάλιστα και της αιτήσεως της ΠΓΔΜ για πλήρη ένταξη στην Ευρωπαϊκή Ένωση.
      Ως γνωστόν, για λόγους αρχής αλλά και κατά πάγια τακτική της, η ελληνική πλευρά δεν παρεμβαίνει σε εσωτερικές υποθέσεις ξένων χωρών, πόσο μάλλον στα εκκλησιαστικά πράγματα των γειτόνων της.
      Όπου, όμως, ή οσάκις γεννάται θέμα παραβιάσεως ανθρωπίνων δικαιωμάτων έναντι οιουδήποτε προσώπου είτε λαϊκού είτε εκκλησιαστικού, η αντίθεσή μας είναι κατηγορηματική και απόλυτα σαφής, η δε θέση της χώρας μας ταυτίζεται πλήρως με εκείνη των λοιπών εταίρων μας στην Ευρωπαϊκή Ένωση.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      6. Στην με αριθμό 2305/12.12.06 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. Β-2600/4.1.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2305/12-12-2006 που κατέθεσε στη Βουλή ο Βουλευτής κ. Γιάννης Μανιάτης, σας πληροφορούμε ότι σύμφωνα με το ν. 2963/2001, άρθρο 16, η εποπτεία των φορέων παροχής συγκοινωνιακού έργου ασκείται από τον οικείο Νομάρχη.
      Η δαπάνη για την μεταφορά των μαθητών αφορά τα Υπουργεία Εθνικής Παιδείας και Θρησκευμάτων και Οικονομίας και Οικονομικών.
      Προς τούτο, για το θιγόμενο με την Ερώτηση θέμα , διαβιβάζουμε το με α.π. 2003/19-12-2006 έγγραφο της Ν.Α. Αργολίδας, με τα συνημμένα του, προς ενημέρωσή σας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 2198/11.12.06 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. 7017/4/6694/5.1.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Ρόβλιας, σε ό,τι μας αφορά, σας γνωρίζουμε ότι οι υποχρεώσεις των οδηγών δημοσίας χρήσεως επιβατηγών αυτοκινήτων (ταξί) καθορίζονται από τις διατάξεις του π.δ. 243/1987 «Κανονισμός λειτουργίας επιβατηγών Δ.Χ με ή χωρίς μετρητή (ταξί - αγοραία)».
      Σε ό,τι αφορά την υποδοχή παραπόνων και καταγγελιών του κοινού σε βάρος οδηγών ταξί, σας πληροφορούμε ότι αρμόδιες είναι όλες οι Υπηρεσίες Τροχαίας, οι οποίες διαβιβάζουν τις σχετικές καταγγελίες στο αρμόδιο πειθαρχικό συμβούλιο για την επιβολή των προβλεπόμενων ποινών του άρθρου 15 του ν. 3109/2003, καθώς και στον αρμόδιο Εισαγγελέα όταν στοιχειοθετούνται τα αδικήματα των άρθρων 386 και 387 του Ποινικού Κώδικα, μόνο για την παράβαση της είσπραξης υπερβολικού κομίστρου, σύμφωνα με την υπ’ αριθ. 1185/ Γνωμοδότηση 7 από 26-7-2004 του Εισαγγελέα του Αρείου Πάγου. Εξαίρεση αποτελεί η παράβαση της άρνησης μίσθωσης, που διώκεται σε βαθμό πλημμελήματος και φυσικά ακολουθείται διαφορετική διαδικασία.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
    8. Στην με αριθμό 2729/3-1-07 ερώτηση της Βουλευτού κ. Αικατερίνης Περλεπέ – Σηφουνάκη δόθηκε με το υπ’ αριθμ. Φ. 900α/5323/89ii/24-2-07 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 2729/3-1-2007 ερώτησης της Βουλής των Ελλήνων, που κατέθεσε η Βουλευτής κ. Κατερίνα Περλεπέ-Σηφουνάκη, με θέμα τις προοπτικές της θυγατρικής εταιρίας των Ε.Α.ΣΑ.Β.Ε.Ε με την επωνυμία «Ηλεκτρομηχανική Κύμης ΕΠΕ», σας γνωρίζουμε τα ακόλουθα:
     Η διοίκηση της μητρικής εταιρείας, σε συνεργασία με το ΥΠΕΘΑ, έχει προχωρήσει σε ενέργειες για την αντιμετώπιση των συσσωρευμένων προβλημάτων που αντιμετωπίζει εδώ και πολλά χρόνια η θυγατρική εταιρεία «Ηλεκτρομηχανική Κύμης ΕΠΕ», ως απόρροια" των πολιτικών πρακτικών των προηγούμενων διοικήσεων των ημερών σας, όπως υπέρογκα χρέη, ταμειακό έλλειμμα και υποαπασχόληση ενώ έχει ήδη χρηματοδοτήσει τα προγράμματα της εταιρείας που ήδη υλοποιούνται.
     Αναφορικά με τα προς υλοποίηση προγράμματα σας γνωρίζουμε ότι η «Σύμβαση 014» εκτελείται ήδη και το προσωπικό της Ηλεκτρομηχανική ς Κύμης ΕΠΕ θα εργάζεται, για την κατασκευή των στολών Ρ.Β.Χ.Π., τουλάχιστον μέχρι τον Μάρτιο του 2007.
     Τέλος και σχετικά με την υπογεγραμμένη «Σύμβαση 039» για παραγωγή 30~000 στολών παραλλαγής, αυτή θα ξεκινήσει άμεσα μέσα στον Ιανουάριο του 2007 και η σύμβαση θα υλοποιηθεί εντός του έτους.
     Ο Υπουργός
     ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΙΜΑΡΑΚΗΣ»
    9. Στην με αριθμό 2453/15-12-06 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 2285/4-1-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αριθμ. πρωτ. 2453/15-12-2006 ερώτηση, που κατατέθηκε στη Βουλή από το Βουλευτή κ. Α. Kατσιφάρα σχετικά με την καθυστέρηση προσλήψεων των προστατευομένων από το Ν. 2643/1998 προσώπων, σας πληροφορούμε τα εξής:
     1.- Η καθυστέρηση των διορισμών στις θέσεις εργασίας του δημόσιου τομέα της προκήρυξης του έτους 2004, που πραγματοποιήθηκε με βάση το Ν. 2643/1998, οφείλεται στους παρακάτω λόγους:
     Στο στάδιο του ελέγχου των αιτήσεων - υπευθύνων δηλώσεων που υπέβαλαν οι υποψήφιοι, οι αρμόδιες Υπηρεσίες του Οργανισμού Απασχόλησης Εργατικού Δυναμικού (ΟΑΕΔ) σε όλη τη χώρα αντιμετώπισαν μεγάλο αριθμό προβλημάτων σχετικά με την εγκυρότητα ή μη ενός ποσοστού αιτήσεων.
     Το ζήτημα αυτό προέκυψε εξαιτίας των δηλωθέντων ή αναγραφέντων στις αιτήσεις στοιχείων εκ μέρους των υποψηφίων.
     Τα προβλήματα που ανέκυψαν, τέθηκαν υπό μορφή ερωτημάτων στο αρμόδιο όργανο, την Κεντρική Επιτροπή Εποπτείας και Συντονισμού Εφαρμογής του Ν. 2643/1998, η οποία προβλέπεται από τις διατάξεις της παρ. 15 του άρθρου 31 του Ν. 2956/2001, όπως ισχύει σήμερα.
     Η εν λόγω Επιτροπή η οποία συνεδριάζει στο Υπουργείο μας είναι ενδεκαμελής, προεδρεύεται από εκπρόσωπο του Νομικού Συμβουλίου του Κράτους και ως μέλη έχει: εκπρόσωπο του Συνδέσμου Ελληνικών Βιομηχανιών, εκπροσώπους των προστατευομένων από το Ν. 2643/1998 κατηγοριών προσώπων (έναν από κάθε κατηγορία) και ανώτατους και ανώτερους υπαλλήλους του Υπουργείου μας και του ΟΑΕΔ.
     Η Κεντρική Επιτροπή εξέδωσε τις απαραίτητες για τη βαθμολόγηση των αιτήσεων οδηγίες και διευκρινίσεις, τις οποίες απηύθυνε προς όλες τις αρμόδιες για την εφαρμογή του Ν. 2643/1998 Υπηρεσίες του ΟΑΕΔ.
     Οι αναφερόμενες Υπηρεσίες ολοκλήρωσαν τη διαδικασία βαθμολόγησης των αιτήσεων και στη συνέχεια κάλεσαν τους προστατευόμενους να προσκομίσουν τα δικαιολογητικά που προβλέπονται από το νόμο και τη σχετική υπουργική απόφαση.
     Λόγω της περιορισμένης ανταπόκρισης των ενδιαφερομένων στην κατάθεση των δικαιολογητικών, μέσα στην προβλεπόμενη από το νόμο δεκαπενθήμερη προθεσμία, με ομόφωνη απόφαση της Κεντρικής Επιτροπής, δόθηκε και νέα δεκαπενθήμερη προθεσμία από 1 έως 15 Φεβρουαρίου 2006, γεγονός που επέφερε καθυστέρηση στην όλη διαδικασία.
     Κατά την εξέταση των δικαιολογητικών υποβλήθηκαν νέα ερωτήματα των Υπηρεσιών του ΟΑΕΔ προς την Κεντρική Επιτροπή, επί των οποίων δόθηκαν οι αντίστοιχες απαντήσεις.
     	Τον lούνιο του 2006, σύμφωνα με τις απαντήσεις αυτές εκδόθηκε από τις αρμόδιες Υπηρεσίες του ΟΑΕΔ, ο πίνακας πρώτης μοριοδότησης με βάση τα δικαιολογητικά.
     Κατά του πίνακα πρώτης μοριοδότησης και εντός δέκα ημερών από την ημερομηνία της τελευταίας δημοσίευσής του στον τύπο, υποβλήθηκαν αιτήσεις θεραπείας από τους υποψηφίους που θεώρησαν ότι αδικήθηκαν.
     Κατά εξέταση των αιτήσεων θεραπείας, οι αρμόδιες Υπηρεσίες του ΟΑΕΔ αντιμετώπισαν νέα προβλήματα, για τα οποία απευθύνθηκαν και πάλι στην Κεντρική Επιτροπή.
     Πολύ πρόσφατα η Κεντρική Επιτροπή ολοκλήρωσε την εξέταση των ερωτημάτων αυτών και απηύθυνε προς τις αρμόδιες Υπηρεσίες του ΟΑΕΔ τις σχετικές απαντήσεις.
     Με βάση τις απαντήσεις αυτές της Κεντρικής Επιτροπής, οι αρμόδιες Υπηρεσίες του ΟΑΕΔ θα ανασυντάξουν, εάν και όπου απαιτηθεί, τους τελικούς πίνακες μοριοδότησης στο αμέσως προσεχές χρονικό διάστημα.
     Με βάση τους πίνακες αυτούς, αμέσως μετά, οι Πρωτοβάθμιες Επιτροπές του άρθρου 9 του Ν. 2643/1998 θα πραγματοποιήσουν τις τοποθετήσεις εντός του αμέσως προσεχούς διαστήματος.
     2.- Οι 14 προκηρύξεις θέσεων εργασίας φορέων του ιδιωτικού τομέα, που έχουν καταρτισθεί από τις αρμόδιες για την εφαρμογή του Ν. 2643/1998 Υπηρεσίες του ΟΑΕΔ όλης της χώρας, βρίσκονται στο στάδιο του ελέγχου τους, από το αρμόδιο όργανο, την Κεντρική Επιτροπή Εποπτείας και Συντονισμού Εφαρμογής του Ν. 2643/1998.
     Η δημοσίευση των προκηρύξεων αυτών θα πραγματοποιηθεί μέσα στο 2007.
     3.- Το Υπουργείο μας ολοκλήρωσε τη σύνταξη ενός αρχικού σχεδίου νόμου, με το οποίο αναμορφώνεται ο Ν. 2643/1998.
     Επί του σχεδίου αυτού θα γίνει διεξοδική συζήτηση κατ' άρθρο στη Νομοπαρασκευαστική Επιτροπή που έχει συγκροτηθεί προς το σκοπό αυτό και θα αναδιατυπωθεί, εάν απαιτηθεί, το σχέδιο με τη συμμετοχή όλων των μελών της Επιτροπής.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     10. Στην με αριθμό  2530/19.12.06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/6723/11.1.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. ΜΑΝΩΛΑΚΗΣ, σας γνωρίζουμε ότι το νομοθετικό πλαίσιο που διέπει τη λειτουργία της Ε. Υ .Π. σήμερα καθορίζεται επακριβώς από τις διατάξεις του ν. 1645/1986 «Εθνική Υπηρεσία Πληροφοριών» και του π.δ. 360/1992 «Οργανισμός της Εθνικής Υπηρεσίας Πληροφοριών (Ε.Υ.Π.)». Ειδικότερα, στο άρθρο 39 του εν λόγω π.δ., προβλέπεται ότι η διαδικασία πλήρωσης κενών οργανικών θέσεων στην Ε.Υ.Π., πραγματοποιείται κατά παρέκκλιση από κάθε ισχύουσα διάταξη επιλογής προσωπικού, ύστερα από προκήρυξη, μεταξύ όσων έχουν τα προβλεπόμενα στον Οργανισμό αυτό προσόντα, ενώ καθορίζεται και ο τρόπος γνωστοποίησης της προκήρυξης. Στο σημείο αυτό πρέπει να επισημανθεί ότι σύμφωνα με τις διατάξεις του άρθρου 14, παρ. 2, περιπτ. ε΄ του ν. 2190/1994 προβλέπεται ότι οι προσλήψεις του προσωπικού της Ε.Υ.Π. εξαιρούνται από τον έλεγχο της ανεξάρτητης Αρχής (Α.Σ.Ε.Π.) του εν λόγω νόμου, δηλαδή από τις διατάξεις του συστήματος προσλήψεων στο δημόσιο τομέα του νόμου αυτού.
      Στα πλαίσια αυτά διενεργήθηκε και ο τελευταίος διαγωνισμός για την πρόσληψη προσωπικού στην Ε.Υ.Π. και σε κάθε περίπτωση τηρήθηκαν επακριβώς τα προβλεπόμενα από τις σχετικές διατάξεις της ισχύουσας νομοθεσίας. Για το αδιάβλητο των εξετάσεων στον διαγωνισμό αυτό ασφαλιστική δικλείδα αποτέλεσε η συμμετοχή στις επιτροπές καθηγητών πανεπιστημίου, η εξέταση της γλωσσομάθειας των υποψηφίων από υπαλλήλους του Υπουργείου Εξωτερικών με το βαθμό του πρέσβεως, η διενέργεια και επεξεργασία των ψυχομετρικών εξετάσεων των υποψηφίων από εξειδικευμένο προσωπικό της Ψυχιατρικής Κλινικής του 251 Γενικού Νοσοκομείου Αεροπορίας και του Κέντρου Αεροπορικής Ιατρικής.
      Στο σημείο αυτό πρέπει να επισημάνουμε ότι κατά την τελευταία 25ετία οι κενές θέσεις πολιτικού προσωπικού της Υπηρεσίας αυτής, στη συντριπτική τους πλειοψηφία, πληρώθηκαν με εσωτερικούς διαγωνισμούς, στα πλαίσια της διαδικασίας των οποίων προβλέπετο, μεταξύ άλλων, η συμπλήρωση και υποβολή δελτίου προτείνοντος. Ενδεικτικά αναφέρονται οι διαγωνισμοί που πραγματοποιήθηκαν κατά τα έτη 1982, 1984, 1985, 1986, 1987, 1988, 1991, 1993, 1995 και 1996. Στον πρόσφατο, όμως, διαγωνισμό δεν υπεβλήθησαν τέτοια δελτία.
      Στον εν λόγω διαγωνισμό κατεβλήθη κάθε δυνατή προσπάθεια ώστε οι προσληφθέντες να είναι σε θέση να ανταποκριθούν κατά τον καλύτερο δυνατό τρόπο στα ειδικά καθήκοντα και στις συνθήκες υπό τις οποίες θα κληθούν να προσφέρουν τις υπηρεσίες τους.
      Σε ό,τι αφορά τα δημοσιεύματα της αναφερόμενης στην ερώτηση εφημερίδας, σας ενημερώνουμε ότι, σύμφωνα με τη διάταξη του άρθρου 11 του ν. 1645/1986, τα στοιχεία του προσωπικού της Ε.Υ.Π. είναι απόρρητα και δεν δημοσιεύονται. Για το θέμα της δημοσίευσης στην εφημερίδα αυτή ονομάτων στελεχών της Υπηρεσίας, εξ όσων γνωρίζουμε, ο πρόεδρος της Πανελλήνιας Ομοσπονδίας Συλλόγων Εθνικής Υπηρεσίας Πληροφοριών με επιστoλή του προς τον προϊστάμενο της Εισαγγελίας Πρωτοδικών Αθηνών, αιτήθηκε τις κατά την κρίση αυτού ενέργειες, λόγω της παραβίασης του απορρήτου. Παρά ταύτα, σχετικά με προσληφθείσα υπάλληλο συγγενή συνεργάτου μας, σας ενημερώνουμε ότι αυτή διορίστηκε στον κλάδο ΔΕ 1 Διοικητικών μεταξύ των πρώτων επιτυχόντων, προέρχεται από πολύτεκνη οικογένεια (τέσσερα τέκνα), είναι φοιτήτρια στο τέταρτο έτος του Τμήματος Πολιτικής Επιστήμης και Δημοσίας Διοικήσεως του Πανεπιστημίου Αθηνών, γνωρίζει άριστα δύο ξένες γλώσσες (γερμανικά και αγγλικά) και χειρίζεται άριστα ηλεκτρονικό υπολογιστή.
      Κατόπιν των ανωτέρω αποκρούουμε τα αναφερόμενα περί κομματικών πρακτικών, περί «τακτοποίησης αποκλειστικά σχεδόν "γαλάζιων παιδιών" στην Ε.Υ.Π.», κ.ο.κ., αφού ουδεμία σχέση έχουν με την πραγματικότητα. Επίσης δεν ανταποκρίνονται στην πραγματικότητα τα αναφερόμενα ότι πρόκειται να διενεργηθεί διαγωνισμός για την πρόσληψη προσωπικού τον προσεχή Φεβρουάριο.
      Τέλος σας πληροφορούμε ότι η επεξεργασία του σχεδίου νόμου, για την αναμόρφωση και τον εκσυγχρονισμό του -νομοθετικού πλαισίου που διέπει την εν γένει λειτουργία της Ε.Υ.Π. έχει ολοκληρωθεί και σύντομα θα κατατεθεί στην Εθνική Αντιπροσωπεία προς συζήτηση και ψήφιση.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     11. Στην με αριθμό  2478/18.12.06 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 7017/4/6721/11.1.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. ΝΙΚΟΛΟΠΟΥΛΟΣ, σε ό,τι μας αφορά, σας γνωρίζουμε ότι το ευρύτερο και διεθνών διαστάσεων κοινωνικό φαινόμενο των ναρκωτικών συνιστά μία από τις ιδιαίτερα σοβαρές απειλές που τίθενται σήμερα στα κράτη, στις κυβερνήσεις τους, στις κοινωνίες και τους πολίτες τους. Οι πολλές διαστάσεις του (καλλιέργεια, παραγωγή, παρασκευή, διαμετακόμιση, διακίνηση, διάθεση, χρήση, νοσηρότητα, εγκληματικότητα) προσβάλλουν βάναυσα την ανθρώπινη ζωή και αξιοπρέπεια, την κοινωνική συνοχή, τα ανθρώπινα δικαιώματα, το Κράτος Δικαίου και υπονομεύουν τις προσπάθειες για την κοινωνική πρόοδο.
      Για εμάς στο Υπουργείο Δημοσίας Τάξεως, ο αγώνας εναντίον των ναρκωτικών είναι διαρκής και ασυνθηκολόγητος. Χωρίς «έλεος» για τους εμπόρους!
      Στο πλαίσιο αυτό η αντιμετώπιση του φαινομένου των ναρκωτικών, το οποίο έχει θέσει σε συναγερμό όλες τις πολιτισμένες χώρες και έχει προβληματίσει σοβαρά την ελληνική Πολιτεία και Κοινωνία και η προστασία των πολιτών και κυρίως της νεολαίας από αυτό αποτελεί, για το Υπουργείο μας, στόχο πρώτης προτεραιότητας. Για την επίτευξη του στόχου αυτού καταβάλλουμε κάθε δυνατή προσπάθεια με ιδιαίτερη ευαισθησία και υπευθυνότητα, σε συνεργασία με τα συναρμόδια Υπουργεία και άλλους φορείς, εξαντλούμε όλα τα μέσα σε εθνικό επίπεδο και αξιοποιούμε στο έπακρο τη διεθνή συνεργασία.
      Τα έντονα μέτρα που λαμβάνουν οι Υπηρεσίες μας αφορούν την πρόληψη, αλλά και την καταστολή του φαινομένου των ναρκωτικών, την εφαρμογή της ισχύουσας νομοθεσίας με αυστηρότητα και χωρίς παρεκκλίσεις, καθώς και την εξάλειψη των κοινωνικών συνεπειών που προκαλεί αυτό. Ιδιαίτερη όμως βαρύτητα δίνουμε στον τομέα της πρόληψης, ενώ στον τομέα της καταστολής κύρια επιδίωξη των Υπηρεσιών μας είναι ο εντοπισμός και η σύλληψη των εμπόρων ναρκωτικών, ημεδαπών και αλλοδαπών.
      Περαιτέρω, βάσει της νέας πολιτικής αντιμετώπισης της μάστιγας των ναρκωτικών, από τις αρμόδιες Υπηρεσίες .μας καταρτίσθηκε νέο Ειδικό Σχέδιο Δράσης κατά των Ναρκωτικών (2005-2008), στα πλαίσια του Εθνικού Σχεδίου, της Ευρωπαϊκής Στρατηγικής για τα ναρκωτικά (2005-2012) και των Σχεδίων Δράσης της Ευρωπαϊκής Ένωσης για την καταπολέμηση των ναρκωτικών(2005-2008), το οποίο αποτελεί τον κύριο άξονα όλων των προσπαθειών μας.
      Με το νέο αυτό επιχειρησιακό πρόγραμμα η δράση των Υπηρεσιών μας καθίσταται αποτελεσματικότερη στον αγώνα κατά των ναρκωτικών, μέσα από την επίτευξη των επιμέρους στόχων, όπως είναι η καταπολέμηση των οργανωμένων κυκλωμάτων διακίνησης ναρκωτικών και της νομιμοποίησης εσόδων που προέρχονται από διακίνηση ναρκωτικών, η αύξηση των ποσοτήτων ναρκωτικών που κατάσχονται, η επιτήρηση των χώρων υπόπτων για διακίνηση ναρκωτικών και κυρίως χώρων όπου συχνάζουν οι νέοι, η επιτήρηση χώρων όπου υλοποιούνται προγράμματα απεξάρτησης, η αντιμετώπιση διακίνησης ναρκωτικών μέσω ηλεκτρονικών μέσων, η στενή συνεργασία με συναρμόδιες Υπηρεσίες, φορείς κ.ο.κ.. Στο σημείο αυτό επισημαίνεται ότι για την αποτελεσματικότερη αντιμετώπιση του προβλήματος προωθήσαμε ρυθμίσεις που αφορούν στη διερεύνηση υποθέσεων νομιμοποίησης παράνομων εσόδων και διάδοσης των ναρκωτικών μέσω του διαδικτύου, στη διενέργεια ελεγχόμενων παραδόσεων στο εσωτερικό της χώρας και στη φύλαξη καταστροφή των κατασχεθέντων ναρκωτικών.
      Στο πλαίσιο αυτό, υλοποιούνται περιφερειακά σχέδια δράσης κατά των ναρκωτικών, σύμφωνα με τα οποία οι Αστυνομικές Διευθύνσεις κάθε νομού αποτυπώνουν την υφιστάμενη κατάσταση του προβλήματος στην περιφέρειά τους, σχεδιάζουν και αναπτύσσουν επιχειρησιακές δράσεις, εστιάζοντας την προσοχή τους ιδιαίτερα στην πάταξη της μικροδιακίνησης, εντοπίζουν τις περιοχές και τους χώρους, όπου, σύμφωνα με τις πληροφορίες τους, γίνεται διακίνηση ναρκωτικών ουσιών, ιδίως σε καταστήματα (μπαρ, καφετέριες, καφενεία), πλατείες, δρόμους, αλσύλλια, πάρκα, σχολικά συγκροτήματα, φροντιστήρια, χώρους άθλησης κ.λπ., μεριμνούν για την ανάπτυξη κατάλληλου πληροφοριακού δικτύου και διοργανώνουν ημερίδες ή άλλες εκδηλώσεις για τα ναρκωτικά σε τοmκό επίπεδο, σε συνεργασία με τους τοπικούς φορείς (Δήμους, Νομαρχίες, ΟΚΑΝΑ, Κέντρα Πρόληψης, οργανώσεις νεολαίας κ.ο.κ.).
      Σήμερα, σε όλη τη χώρα, λειτουργούν 2 Υποδιευθύνσεις Δίωξης Ναρκωτικών στην Αθήνα και Θεσσαλονίκη, 29 Τμήματα Δίωξης Ναρκωτικών και 228 Ειδικές Ομάδες Δίωξης Ναρκωτικών, ενώ με την υλοποιούμενη νέα δομή της Ελληνικής Αστυνομίας, ιδρύονται Τμήματα Δίωξης Ναρκωτικών στις έδρες των Αστυνομικών Διευθύνσεων όλων των νομών. Οι Υπηρεσίες αυτές συνεργάζονται στενά με τις Υπηρεσίες Προστασίας Ανηλίκων και διερευνούν σε βάθος τις υποθέσεις ναρκωτικών στις οποίες εμπλέκονται ανήλικοι. Επίσης, συνεργάζονται και με τις Υπηρεσίες Δίωξης Ηλεκτρονικού Εγκλήματος και την Ειδική Επιτροπή για το «ξέπλυμα» χρήματος, με σκοπό την καταπολέμηση του οργανωμένου εγκλήματος και της νομιμοποίησης εσόδων από το εμπόριο ναρκωτικών.
      Παράλληλα, ο αγώνας της Ελληνικής Αστυνομίας κατά των ναρκωτικών ενισχύεται και από τη δράση των Υπηρεσιών Συνοριακής Φύλαξης και Δίωξης Λαθρομετανάστευσης, των πεζών και εποχούμενων περιπολιών, των Ομάδων Πρόληψης και Καταστολής της Εγκληματικότητας (Ο.Π.Κ.Ε.), καθώς και των αστυνομικών σκύλων ανίχνευσης ναρκωτικών ουσιών. Επίσης, σημαντική είναι και η συμβολή των εναέριων μέσων του Σώματος, για την από αέρος εξερεύνηση περιοχών. Το πρόγραμμα από αέρος εξερεύνησης με ελικόπτερα της Αστυνομίας, δύσβατων και ύποπτων περιοχών καλλιέργειας ινδικής κάνναβης βρίσκεται σε πλήρη εξέλιξη, με θετικά αποτελέσματα.
      Οι Υπηρεσίες μας, που ασχολούνται με την αντιμετώπιση αυτού του είδους της εγκληματικής δραστηριότητας, έχουν στελεχωθεί επαρκώς με κατάλληλο προσωπικό, το οποίο εκπαιδεύεται και εξειδικεύεται στο εσωτερικό και εξωτερικό. Επίσης, η υλικοτεχνική υποδομή των Υπηρεσιών αυτών ενισχύεται συνεχώς με σύγχρονο υλικοτεχνικό εξοπλισμό, καθώς και με σκύλους ανιχνευτές ναρκωτικών ουσιών.
      Στον τομέα της πρόληψης συνεργαζόμαστε στενά με τους εκπροσώπους των σχολείων, τους Ο.Τ.Α., συλλόγους και όλους τους εμπλεκόμενους φορείς. Από τις Υπηρεσίες μας ιδιαίτερη βαρύτητα δίδεται στη λήψη μέτρων, που αφορούν την αυστηρότερη επιτήρηση σχολείων, φροντιστηρίων, αθλητικών και λοιπών ευαίσθητων χώρων, στους οποίους σπουδάζουν και αθλούνται οι νέοι, καθώς και χώρων που αυτοί διασκεδάζουν και γενικότερα συχνάζουν, ώστε να αποτρέπεται η διάθεση ναρκωτικών ουσιών από κακοποιά στοιχεία και να είναι δυνατή η άμεση και αποτελεσματική επέμβαση της Αστυνομίας, στις περιπτώσεις που απαιτείται.
      Για την προστασία των μαθητών, από τη χρήση ναρκωτικών ουσιών και οινοπνεύματος, καθώς και την οδική τους ασφάλεια κυρίως πλησίον και πέριξ των σχολικών συγκροτημάτων και χώρων που αυτοί συχνάζουν, ενόψει της νέας σχολικής περιόδου 2006-2007 πραγματοποιήθηκε σύσκεψη στο Υπουργείο μας, με τη συμμετοχή εκπροσώπων και των συναρμοδίων Υπουργείων, όπου σχεδιάσθηκαν τα ειδικότερα μέτρα για την τρέχουσα σχολική περίοδο και αποφασίσθηκε η στενότερη συνεργασία όλων των εμπλεκομένων και η εντατικοποίηση των σχετικών δράσεων.
      Επίσης, το Αρχηγείο Ελληνικής Αστυνομίας, σε εθνικό επίπεδο, συνεργάζεται με τις λοιπές συναρμόδιες Υπηρεσίες των Υπουργείων Οικονομίας και Οικονομικών και Εμπορικής Ναυτιλίας, στα πλαίσια του Συντονιστικού Οργάνου Δίωξης Ναρκωτικών (Σ.Ο.Δ.Ν.), από το οποίο γίνεται ο συντονισμός των Υπηρεσιών και η αξιοποίηση των παρεχομένων πληροφοριών στη δίωξη της εμπορίας των ναρκωτικών, ενώ ενισχύθηκε η δράση του εν λόγω Συντονιστικού Οργάνου που λειτουργεί στο Υπουργείο μας με τον ορισμό 14 περιφερειακών σημείων επαφής. Ακόμη, το Αρχηγείο της Ελληνικής Αστυνομίας συμμετέχει στις εργασίες του διοικητικού συμβουλίου του Οργανισμού Καταπολέμησης των Ναρκωτικών (Ο.ΚΑ.ΝΑ.), αρμόδιου και υπεύθυνου φορέα, χάραξης της εθνικής πολιτικής αντιμετώπισης του προβλήματος, καθώς και στην επιτροπή του άρθρου 7 του ν. 2331/1995, για την πρόληψη και καταστολή της νομιμοποίησης εσόδων από εγκληματικές δραστηριότητες. Επίσης, συμμετέχει σε συνεδριάσεις του Εθνικού Κέντρου Τεκμηρίωσης και Πληροφόρησης για τα Ναρκωτικά (Ε.Κ.ΤΕ.Π.Ν.), στα πλαίσια του συστήματος έγκαιρης προειδοποίησης για τα νέα συνθετικά ναρκωτικά με σκοπό τη συλλογή πληροφοριών για νέες ουσίες και νέους τρόπους χρήσης γνωστών ουσιών, ώστε στη συνέχεια να ενημερώνονται οι αρμόδιες επιχειρησιακές Υπηρεσίες μας.
      Επισημαίνεται ότι, για την ενιαία αντιμετώπιση του προβλήματος της εισαγωγής ναρκωτικών ουσιών, το οποίο σύμφωνα με τις ετήσιες εκθέσεις, τόσο της EUROPOL όσο και του Ευρωπαϊκού Κέντρου Παρακολούθησης Ναρκωτικών και Τοξικομανίας, απασχολεί αδιακρίτως όλες τις χώρες της Ευρωπαϊκής Ένωσης, από το Συμβούλιο της Ευρωπαϊκής Ένωσης, εγκρίθηκε η νέα ενιαία στρατηγική για τα ναρκωτικά για τα έτη 2005 - 2012.
      Παράλληλα, σε διεθνές επίπεδο, ο αγώνας των Υπηρεσιών Δίωξης κατά των ναρκωτικών της Ελληνικής Αστυνομίας υποστηρίζεται από το Εθνικό Κεντρικό Γραφείο ΙΝΤΕΡΠΟΛ, από την Εθνική Μονάδα ΕΥΡΩΠΟΛ και το Εθνικό Εστιακό Σημείο SECI (Πρωτοβουλία Συνεργασίας Χωρών Νοτιοανατολικής Ευρώπης), τα οποία αποτελούν σημεία επαφής με τη Γενική Γραμματεία της ΙΝΤΕΡΠΟΛ, την ΕΥΡΩΠΟΛ και το SECI και εξασφαλίζουν τη διεθνή αστυνομική συνεργασία, εργαλείο απαραίτητο στην αποτελεσματική καταπολέμηση της οργανωμένης διεθνούς διακίνησης ναρκωτικών.
      Στο πλαίσιο της διεθνούς συνεργασίας παρακολουθούμε ανελλιπώς τις εξελίξεις αναφορικά με το θέμα των ναρκωτικών και συμμετέχουμε ενεργά σε συναντήσεις και ασκήσεις, σε διεθνείς αστυνομικές επιχειρήσεις (SECI-TRUCK STOP) και αξιοποιούμε τη διεθνή εμπειρία και τεχνογνωσία, συμμετέχουμε σε διεθνή σεμινάρια, στα πλαίσια δε της Ε.Ε. συμμετέχουμε σε Ομάδες Εργασίας και αποτελούμε δραστήρια μέλη των πρωτοβουλιών Περιφερειακής Συνεργασίας (Συνεργατική πρωτοβουλία Νοτιοανατολικής Ευρώπης, Οικονομική Συνεργασία Εύξεινου Πόντου, Πρωτοβουλία Συνεργασίας Αδριατικής και Ιονίων Νήσων).
      Για την αντιμετώπιση του οργανωμένου εγκλήματος και ειδικότερα της διασυνοριακής διακίνησης ναρκωτικών προς τη χώρα μας, ιδίως από την Αλβανία, στα πλαίσια της αντεγκληματικής πολιτικής εφαρμόζεται πρόγραμμα διασυνοριακής συνεργασίας και πραγματοποιούνται συναντήσεις των ομόρων Αστυνομικών Διευθύνσεων με τους Αλβανούς ομολόγους τους, καθώς και με τις άλλες Βαλκανικές χώρες.
      Πάντως, η αντιμετώπιση του όλου θέματος της διακίνησης και της χρήσης των ναρκωτικών, το οποίο εντάσσεται στα σοβαρότατα κοινωνικά προβλήματα, είναι μία διαδικασία πολυσχιδής και πολυσύνθετη που δεν εξαντλείται μόνο στην αστυνομική δραστηριότητα, αλλά απαιτεί την ευαισθητοποίηση και ενεργό συμμετοχή όλης της κοινωνίας σε αρμονική συνεργασία με τους αρμόδιους φορείς και παράγοντες (πολίτες, τοπική αυτοδιοίκηση, εκπαιδευτική κοινότητα, συλλόγους, κοινωνικές Υπηρεσίες κ.λπ.), δεδομένου ότι οι προσπάθειες πρέπει να επικεντρώνονται κυρίως στους τομείς της ενημέρωσης και της πρόληψης. Σημειώνεται ότι, στον τομέα της καταστολής, η δραστηριότητα των Υπηρεσιών μας, σε όλη τη χώρα, έχει αποφέρει σημαντικά αποτελέσματα, όπως φαίνεται και από τις αλλεπάλληλες επιτυχίες, που αφορούν, κυρίως, στην εξάρθρωση κυκλωμάτων διακίνησης, σύλληψη μεγαλεμπόρων και κατάσχεση μεγάλων ποσοτήτων ναρκωτικών ουσιών, οι οποίες βλέπουν το φως της δημοσιότητας και έχουν ευμενή απήχηση στην κοινή γνώμη.
      Στο σημείο αυτό πρέπει να επισημανθεί ότι το Υπουργείο μας, αλλά και οι αρμόδιες αστυνομικές Υπηρεσίες αντιμετωπίζουν τα εξαρτημένα από τις ναρκωτικές ουσίες άτομα και γενικά τους χρήστες αυτών των ουσιών με ευαισθησία, κατανόηση και ανθρωπιά και σύμφωνα με τις επιταγές της ισχύουσας νομικής και ηθικής τάξης. Αποκλειστικός γνώμονας όλων των ενεργειών μας είναι η σωστή μεταχείριση των ατόμων που αδυνατούν να απεμπλακούν μόνοι τους από τις ουσίες αυτές, επειδή έχουν αναπτύξει σωματική και ψυχολογική εξάρτηση και η ανάγκη στήριξής τους, χωρίς ενδοιασμούς ή προκαταλήψεις όσον αφορά τη θεραπεία και κοινωνική επανένταξή τους στην κοινωνία.
      Σε ό,τι αφορά τους θανάτους από ναρκωτικά, σας πληροφορούμε ότι στην αρμόδια Υπηρεσία του Αρχηγείου της Ελληνικής Αστυνομίας καταχωρούνται στατιστικά στοιχεία που αφορούν θανάτους από χρήση ναρκωτικών ουσιών, σε δύο στήλες. Στην πρώτη στήλη καταχωρούνται, σε πρώτο στάδιο, οι αναφερθέντες από τις περιφερειακές αστυνομικές Υπηρεσίες θάνατοι, βάση των ενδείξεων και των στοιχείων, αλλά και των εκτιμήσεων που συνηγορούν και οδηγούν, αρχικά, στην άποψη ότι αιτία θανάτου είναι η χρήση ναρκωτικών ουσιών. Στη δεύτερη στήλη καταχωρούνται πλέον, σε δεύτερο και τελικό στάδιο, οι βεβαιωθέντες θάνατοι από χρήση ναρκωτικών ουσιών, οι οποίοι προκύπτουν ύστερα από εργαστηριακές εξετάσεις που είναι οι πλέον αξιόπιστες για τον προσδιορισμό της ακριβούς αιτίας θανάτου.
      Τέλος, σας διαβιβάζουμε αναλυτικό πίνακα, με τον αριθμό των υποθέσεων ναρκωτικών που απασχόλησαν την Ελληνική Αστυνομία, τα κατηγορηθέντα άτομα και τις κατασχεθείσες ποσότητες ναρκωτικών ουσιών για τα έτη 2000 έως 2006 (30/11), καθώς και αναλυτικό πίνακα, με τους αναφερθέντες και βεβαιωθέντες θανάτους από ναρκωτικές ουσίες, κατά το ίδιο χρονικό διάστημα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»)
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, θα σας ανακοινώσω το δελτίο αναφορών και ερωτήσεων της Τρίτης 13ης Φεβρουαρίου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 1887/30-11-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την πώληση καταστήματος της Εθνικής Τράπεζας στο Τορόντο του Καναδά.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1.- Η με αριθμό 751/1-11-2006 ερώτηση του Βουλευτή του Πανελλήνιου Σοσιαλιστικού Κινήματος κ. Χρίστου Βερελή προς τον Υπουργό Αγροτικής Ανάπτυξης και Τροφίμων, σχετικά με την αναθεώρηση της Κοινής Οργάνωσης Αγοράς (Κ.Ο.Α.) βαμβακιού από την Ευρωπαϊκή Ένωση.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 268/5-2-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με την έγκαιρη και υπεύθυνη ενημέρωση των πολιτών σε κρίσιμα θέματα δημόσιας υγείας, την αποτροπή παραπλάνησης του κοινού κ.λπ., διαγράφεται λόγω κωλύματος του κυρίου Υπουργού.
      Δεύτερη είναι η με αριθμό 290/6-2-2007 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Βέρας Νικολαϊδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη συμφωνία του Δημοσίου και του Ιδρύματος «Σταύρος Νιάρχος» για την κατασκευή κτιριακού συγκροτήματος που θα στεγάσει την Εθνική Λυρική Σκηνή και την Εθνική Βιβλιοθήκη στο χώρο του πρώην Ιπποδρόμου κ.λπ..
      Το περιεχόμενο της επίκαιρης ερώτησης της κ. Βέρας Νικολαϊδου έχει ως εξής:
      «Όπως προκύπτει από το κείμενο, του από 12/1/2007 «Μνημονίου Συνεργασίας», μεταξύ ΠΕ.ΧΩ.ΔΕ. και Δήμου Καλλιθέας, το Ίδρυμα «Σταύρου Νιάρχου» κατόπιν συμφωνίας με την ελληνική πολιτεία, προστίθεται να χρηματοδοτήσει και να κατασκευάσει κτηριακό συγκρότημα για τη στέγαση της Εθνικής Λυρικής Σκηνής και Εθνικής Βιβλιοθήκης και να διαμορφώσει τον περιβάλλοντα χώρο σε πολιτιστικό-εκπαιδευτικό πάρκο, στη μεγάλη δημόσια έκταση 200 στρέμματα περίπου, του πρώην Ιπποδρόμου, που αποτελεί ένα από τους τελευταίους εναπομείναντες ελεύθερους χώρους στην ευρύτερη περιοχή της Ν.Α. Αττικής.
      Δηλαδή με «όχημα» την πολυδιαφημιζόμενη «ευεργεσία» του ιδρύματος «Σταύρου Νιάρχου» , προωθείται η παράδοση μεγάλης έκτασης δημόσιας γης και η ακόμη μεγαλύτερη εκχώρηση του πολιτισμού μας, μουσικού και πνευματικού στο Κεφάλαιο, με ανυπολόγιστες επιπτώσεις για το λαό μας.
      Ουσιαστικά εκχωρείται η συγκεκριμένη έκταση προς τσιμεντοποίηση, όταν μάλιστα έχει χαρακτηριστεί με το Ρυθμιστικό Σχέδιο Αθήνας «Αστικό Πράσινο» και αποτελεί έναν χώρο που μπορεί να διαμορφωθεί σε σημαντικό πνεύμονα πρασίνου για όλη την ευρύτερη περιοχή.
      Ερωτάται ο κύριος Υπουργός:
      Ποιο είναι το περιεχόμενο της συμφωνίας μεταξύ ελληνικής πολιτείας και ιδρύματος «Σταύρου Νιάρχου», ποιος ο ρόλος που επιφυλάσσεται στο Ίδρυμα σε σχέση με τα έργα που θα κατασκευαστούν και ποιος ο χαρακτήρας αυτών μετά την ολοκλήρωσή τους.
      Ποια συγκεκριμένα μέτρα προτίθεται να πάρει η Κυβέρνηση, προκειμένου να απαλλαγεί πλήρως ο χώρος από κάθε λογής επιχειρηματικά συμφέροντα και να διασφαλιστεί, όχι μόνο ο δημόσιος-κοινωνικός χαρακτήρας του, αλλά και η ελεύθερη και δωρεάν πρόσβαση για όλο το λαό και σε ολόκληρο το χώρο».
      Στην επίκαιρη ερώτηση της κ. Βέρας Νικολαϊδου θ’ απαντήσει ο Υφυπουργός Περιβάλλοντος Χωροταξίας και Δημοσίων Έργων  κ. Καλογιάννης.
      Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με το θέμα του χώρου του πρώην Ιπποδρόμου και των προθέσεων του Ιδρύματος «Σταύρος Νιάρχος» όπως αυτές έχουν εκφραστεί δημοσίως, θα ήθελα να ενημερώσω το Σώμα για τα εξής: Σύμφωνα με την επίσημη ανακοίνωση που δημοσιεύτηκε στον τύπο, του Ιδρύματος «Σταύρος Νιάρχος», το Ίδρυμα προτίθεται να χρηματοδοτήσει τη μελέτη, την κατασκευή και τον εξοπλισμό τριών μεγάλων έργων διεθνών προδιαγραφών στο Δέλτα Φαλήρου και συγκεκριμένα σύγχρονη Βιβλιοθήκη που θα εξυπηρετεί μέσω διαδικτύου χρήστες σε όλα τα μέρη της Ελλάδος και του εξωτερικού, Λυρική Σκηνή εξοπλισμένη με όλα τα σύγχρονα τεχνικά και τεχνολογικά μέσα και ένα πολιτιστικό και εκπαιδευτικό πάρκο σε μία ζώνη πρασίνου όπου θα μπορούν να διοργανώνονται πολιτιστικές και ψυχαγωγικές εκδηλώσεις ανοικτού χώρου. 
      Μετά την ολοκλήρωσή τους, τα έργα περιέρχονται στο ελληνικό δημόσιο που θα έχει την ευθύνη της διαχείρισης και της λειτουργίας τους μέσω των φορέων της Εθνικής Βιβλιοθήκης και της Εθνικής Λυρικής Σκηνής. 
      Παράλληλα το γραφείο Πρωθυπουργού έχει εκδώσει σχετική ανακοίνωση όπου επιβεβαιώνεται η πρόθεση δωρεάς του Ιδρύματος, πρόταση η οποία έχει κατατεθεί επισήμως και στον κύριο Πρωθυπουργό. 
      Στο πλαίσιο αυτό ο Υπουργός ΠΕ.ΧΩ.Δ.Ε. μετά από μακρά συνεργασία προχώρησε στην υπογραφή μνημονίου με το δήμαρχο Καλλιθέας όπου αποσαφηνίζεται η θέση της Κυβέρνησης ως προς το χαρακτήρα των έργων και τον τρόπο σύνδεσης των εγκαταστάσεων με την ευρύτερη περιοχή του Δήμου Καλλιθέας ώστε τα οφέλη για τους κατοίκους του δήμου, αλλά και της ευρύτερης περιοχής να διασφαλιστούν πλήρως.
      Κύριε Πρόεδρε, αυτό το μνημόνιο θα το καταθέσω στα Πρακτικά της Βουλής.
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά το προαναφερθέν έγγραφο το οποίο έχει ως εξής:
      (Να φωτογραφηθούν οι σελίδες 9-10)
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ο Δήμος Καλλιθέας προικίζεται με μία εξαιρετική υποδομή αθλητικών και λοιπών εγκαταστάσεων. Θα έλεγα ότι είναι μία υποδομή που θα ζήλευαν πάρα πολλοί δήμοι όχι μόνο στην Αττική, αλλά σε ολόκληρη τη χώρα, χωρίς βεβαίως να παραβλέπουμε και το γεγονός της μεγάλης αναβάθμισης που θα έχει λόγω της γειτνίασης με το σύμπλεγμα της Βιβλιοθήκης και του Λυρικού Θεάτρου.
      Το μνημόνιο συνεργασίας μεταξύ του Υπουργού ΠΕ.ΧΩ.Δ.Ε. κ. Σουφλιά και του Δημάρχου Καλλιθέας κ. Ασκούνη προβλέπει μεταξύ άλλων ότι σε έκταση περίπου τριάντα στρεμμάτων στα όρια του Δήμου Καλλιθέας θα γίνουν οι εξής εγκαταστάσεις: γήπεδο ποδοσφαίρου με χλοοτάπητα χωρίς κερκίδες, ανοικτό κολυμβητήριο διαστάσεων είκοσι πέντε επί πενήντα μέτρων, δημοτικό αναψυκτήριο, βοηθητικοί χώροι, παιδότοπος κ.λπ.. 
      Παράλληλα στο χώρο της παραλίας του φαληρικού όρμου από τις εγκαταστάσεις που ανήκουν στο δημόσιο παραχωρούνται στο Δήμο Καλλιθέας γήπεδο ποδοσφαίρου το οποίο είναι ήδη κατασκευασμένο και κτήριο εμβαδού περίπου χιλίων πεντακοσίων τετραγωνικών μέτρων εν επαφή με το χώρο του γηπέδου, κατάλληλο για δημοτική χρήση το οποίο φαίνεται σε συνημμένα τοπογραφικά διαγράμματα τα οποία επισυνάπτονται στο μνημόνιο συνεργασίας.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Η κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, με συγχωρείτε, αλλά δεν σας ρωτήσαμε το τι εξήγγειλε το Ίδρυμα Σταύρου Νιάρχου. Η επίκαιρη ερώτηση είναι πολύ συγκεκριμένη, ποια είναι η συμφωνία μεταξύ κράτους και δήμου, κάτι που αναφέρεται στο μνημόνιο το οποίο να σημειώσουμε ότι έχει υπογραφεί από τις 13 Ιανουαρίου και όχι σήμερα που μου λέτε ότι υπογράφετε με τον κ. Σουφλιά.
      Απ’ ό,τι φαίνεται, μετά τις ολυμπιακές εγκαταστάσεις της παραλίας που ύστερα από τους Ολυμπιακούς Αγώνες δίνονται πολύ απλόχερα στο μεγάλο κεφάλαιο, ήλθε η σειρά του Ιππόδρομου, μιας έκτασης πάνω από διακόσια στρέμματα. 
      Και ψάχνοντας βρήκατε -η Κυβέρνηση της Νέας Δημοκρατίας συνεχίζοντας την ίδια τακτική και πολιτική με τις προηγούμενες- απ’ ό,τι φαίνεται φόρμουλα πώς θα παραχωρήσετε τον χώρο αυτό, παραγνωρίζοντας και διαγράφοντας ό,τι είχε συμβεί μέχρι σήμερα. Και τι ήταν αυτό που υπήρχε; Πρώτα απ’ όλα οι μεγάλες κινητοποιήσεις του 2005, όπου και ο ίδιος ο δήμαρχος φώναζε τότε να παραδοθεί ο χώρος στο λαό για να γίνουν διάφορες εγκαταστάσεις. Τώρα υπάρχει μια τριμερής συμφωνία με την Κτηματική Εταιρεία του δημοσίου, το δήμο και το Υπουργείο. Η Κτηματική Εταιρεία του δημοσίου να σημειώσουμε ότι το 2004 είχε παραχωρήσει προσωρινά το χώρο στο δήμο για να τον αξιοποιήσει. 
      Με αυτή την σημερινή παραχώρηση αν προχωρήσει -βρήκατε είπαμε την φόρμουλα, να δούμε μήπως σας σταματήσουν εκεί οι κάτοικοι που γίνεται ερήμην τους- δεν παραχωρείται μόνο μια τεράστια έκταση πάνω από διακόσια στρέμματα ανυπολόγιστης αξίας στο Ίδρυμα Σταύρου Νιάρχου. Και μην μου πείτε ότι ξύπνησαν κάποιο πρωί οι του ιδρύματος και αποφάσισαν να ευεργετήσουν. Καλά το είπατε μνημόσυνο. Γιατί ευεργετούν με ξένα κόλλυβα. Και το μνημόσυνο θα είναι με νεκροθάφτη τη Νέα Δημοκρατία. Και εξαπτέρυγα βέβαια τη σημερινή διοίκηση του δήμου. Πάρα πολύ σωστά το χαρακτηρίσατε. 
      Και δεν παραχωρείται μόνο ο χώρος έναντι τριάντα –είπατε- στρεμμάτων. Για όνομα του Θεού. Τα τριάντα στρέμματα που ζητάει τώρα ο δήμος, ενώ ζητούσε όλο το χώρο να αξιοποιηθεί, δεν σας κρύβω ότι προσωπικά μου θυμίζουν και τα τριάκοντα αργύρια. Παραχωρείτε, λοιπόν, μια τεράστια δημόσια περιουσία ενώ έπρεπε να αξιοποιηθεί διαφορετικά για τον κόσμο και -όχι μόνο την έκταση- παραχωρείτε κρατικά ιδρύματα σε ιδιώτη, στο εφοπλιστικό κεφάλαιο και δεν μας λέτε ποιος θα είναι ο ρόλος. Εμείς φανταζόμαστε ποιος θα είναι ο ρόλος του ιδρύματος μέσα σ’ αυτά τα κρατικά ιδρύματα και στον περιβάλλοντα χώρο και μάλιστα σε μια περίοδο που το πολιτιστικό τοπίο στη χώρα μας ως γνωστό έχει κατακυριευτεί κύρια από το Μέγαρο Μουσικής του κ. Λαμπράκη, ένα ίδρυμα επίσης που χρηματοδοτείται πάρα πολύ γενναιόδωρα από την Κυβέρνηση. 
      Λοιπόν, συμβαίνουν όλα αυτά και αντί να απαντήσετε στην επίκαιρη ερώτηση ουσιαστικά μας ενημερώνετε για τις εξαγγελίες του Ιδρύματος. Εμείς αυτό που πιστεύουμε είναι ότι πρέπει ο χώρος να παραμείνει στο δημόσιο, να οργανωθεί έτσι ώστε ένας δημόσιος κρατικός φορέας με την συμμετοχή της αυτοδιοίκησης, πρωτοβάθμιας, δευτεροβάθμιας και των άλλων φορέων, να έχουν τη διαχείριση και την εποπτεία και να μπορούν να καλυφθούν οι ανάγκες αθλητισμού, πολιτισμού, ψυχαγωγίας, ελεύθερου χώρου των δημοτών με ελεύθερη είσοδο. Γιατί αν γίνει κάτι όπως το Μέγαρο Λαμπράκη δεν ξέρω αν φαντάζεστε ότι ούτε απ’ έξω δεν θα τολμούν να περάσουν οι εργαζόμενοι. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κυρία Νικολαΐδου.
      Κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Επιτρέψτε μου να πω ότι η ομιλία της κυρίας συναδέλφου βρίθει ανακριβειών. 
      ΒΕΡΑ ΝΙΚΟΛΑΪΔΟΥ: Έχω τα έγγραφα του μνημονίου και βάσει αυτών μιλάω. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κατ’ αρχάς πρόκειται για μια έκταση της τάξης των εκατόν ογδόντα στρεμμάτων του πρώην Ιπποδρόμου εκ των οποίων τριάντα στρέμματα παραχωρούνται από το ελληνικό δημόσιο στον Δήμο Καλλιθέας.
      Για τα δύο κτήρια της Λυρικής Σκηνής και της Βιβλιοθήκης παραχωρείται έκταση περίπου τριάντα στρεμμάτων. 
      ΒΕΡΑ ΝΙΚΟΛΑΪΔΟΥ: Τα υπόλοιπα εκατόν είκοσι στρέμματα;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Τα υπόλοιπα εκατόν είκοσι στρέμματα κατηγορηματικά σας το λέω, το καταθέτω, θα γίνουν πάρκο. Συνεπώς για ποια παραχώρηση διακοσίων στρεμμάτων μιλάτε; Δεν ισχύει τίποτα απ’ αυτά. 
      Είναι απολύτως ξεκάθαρα αυτά τα οποία αναφέρω. Και βεβαίως δεν μπορώ να συμφωνήσω μ’ αυτό που αναφέρετε στο κείμενο της ερώτησής σας ότι παραδίδεται δημόσια έκταση προς τσιμεντοποίηση. 
      ΒΕΡΑ ΝΙΚΟΛΑΪΔΟΥ: Δεν λέμε τίποτα διαφορετικό. Ποιος θα είναι ο ρόλος του Ιδρύματος σας ρωτάμε και δεν απαντάτε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Τα στοιχεία που καταθέτω είναι απολύτως ακριβή και δείχνουν ακριβώς το αντίθετο. 
      Τέλος να πω ότι σε ό,τι αφορά στο Υ.ΠΕ.ΧΩ.Δ.Ε. η χωροθέτηση των συγκεκριμένων εγκαταστάσεων στο χώρο αυτό…
      ΒΕΡΑ ΝΙΚΟΛΑΪΔΟΥ: Το οποίο σε προηγούμενη φάση το είχε χαρακτηρίσει αστικό πράσινο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): είναι απολύτως σύμφωνη με τις προβλέψεις, με το σχέδιο, τον στρατηγικό στόχο του ρυθμιστικού σχεδίου Αθήνας. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Επόμενη είναι η με αριθμό 287/6-2-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Εσωτερικών, Δημόσιας Διοίκησης και Αποκέντρωσης, σχετικά με την συνέχιση λειτουργίας των προγραμμάτων κοινωνικής φροντίδας. 
      Συγκεκριμένα η επίκαιρη ερώτηση του κ. Λεβέντη έχει ως εξής: 
      «Τα προγράμματα κοινωνικής φροντίδας, «Βοήθεια στο Σπίτι», οι Μονάδες Κοινωνικής Μέριμνας, τα Κέντρα Δημιουργικής Ημερήσιας Φροντίδας Ηλικιωμένων, τα Γραφεία Κοινωνικών Υποστηρικτικών Υπηρεσιών κ.λπ. προσφέρουν σημαντική βοήθεια σε  εκατό χιλιάδες και πλέον πολίτες που ανήκουν σε ευπαθή κοινωνικά τμήματα. 
      Στη χώρα μας υλοποιούνται χίλιες ενενήντα επτά κοινωνικές δράσεις από τους Οργανισμούς Τοπικής Αυτοδιοίκησης, χρηματοδοτούνται μέχρι 30 Ιουνίου 2007 από το Γ΄ Κ.Π.Σ., απασχολούνται συνολικά τρεις χιλιάδες επτακόσιοι είκοσι τρεις χιλιάδες επτακόσιοι είκοσι συμβασιούχοι που δεν αμείβονται με ομαλό ρυθμό και το εργασιακό τους μέλλον είναι αβέβαιο.
      Επειδή πρόκειται για προγράμματα που αναδεικνύουν το κοινωνικό πρόσωπο του κράτους σε ό,τι αφορά τη διασφάλιση της αξιοπρέπειας και της προστασίας ανθρώπων, που βρίσκονται πλέον, κατά πολλούς τρόπους, στο περιθώριο της κοινωνικής ζωής, επειδή η συνέχιση των προγραμμάτων αυτών αποτελεί όχι παραχώρηση αλλά υποχρέωση μίας πολιτείας που θέλει να νοιάζεται για τις κοινωνικές εκείνες ομάδες που έχουν περισσότερο ανάγκη από το ενδιαφέρον και τη στήριξή της, ερωτώνται οι κύριοι Υπουργοί, τι μέτρα προτίθεται να πάρουν ώστε:
      Να θεσπιστεί το αναγκαίο κανονιστικό-χρηματοδοτικό και νομικό πλαίσιο για να εξασφαλιστεί η συνέχιση της χρηματοδότησης όλων των κοινωνικών προγραμμάτων από εθνικούς πόρους;
      Να υπάρξει πρόβλεψη της χρηματοδότησης για τη μισθοδοσία και απασχόληση όλου του προσωπικού που εργάζεται σ’ αυτά τα προγράμματα;»
      Ο Υφυπουργός κ. Γιακουμάτος έχει το λόγο για να απαντήσει στην επίκαιρη ερώτηση του κυρίου συναδέλφου.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα ήθελα και δημόσια να ευχαριστήσω τον κ. Λεβέντη, το Βουλευτή του Συνασπισμού, για το ενδιαφέρον του γι’ αυτό το χρήσιμο κοινωνικά έργο, που επιτελείται με το Πρόγραμμα «Βοήθεια στο Σπίτι», είτε αφορά βρέφη είτε νήπια είτε ηλικιωμένους.
      Θέλω, όμως, να ξέρετε, κύριε καθηγητά μου, ότι αυτή η Κυβέρνηση δείχνει έμπρακτα την κοινωνική της ευαισθησία και το αμέριστο ενδιαφέρον που έχει γι’ αυτό το πρόγραμμα, το οποίο σας θυμίζω ότι από το Δεκέμβριο του 2004 είχε λήξει. Με δικές μας ενέργειες υπήρξε τον Οκτώβριο του 2005 παράταση και εξασφάλισε αυτή η Κυβέρνηση με χίλιους αγώνες ότι μέχρι τις 30.6.2007 θα χρηματοδοτείται από την Ευρωπαϊκή Ένωση. Ήταν πολύ σημαντικό που καταφέραμε να εξασφαλίσουμε και τους δικαιούχους που έχουν τις παροχές είτε αυτά είναι βρέφη είτε νήπια είτε ηλικιωμένοι, αλλά και τους εργαζόμενους.
      Και να τα πάρουμε ένα-ένα, κύριε Λεβέντη. Πρώτον, οι εργαζόμενοι. Όπως πολύ καλά ξέρετε, με το π.δ. 164 ένα μέρος των εργαζομένων στο «Βοήθεια στο Σπίτι» εντάχθηκαν σε καθεστώς νομικών προσώπων ιδιωτικού δικαίου αορίστου χρόνου. Εδώ, όμως, έχουν ευθύνες οι δήμαρχοι, όπως θα σας πω μετά, γιατί όταν κάποιος γίνεται αορίστου χρόνο στο «Βοήθεια στο Σπίτι», θα πρέπει να παραμείνει εκεί όπου επελέγη και διορίστηκε ως αορίστου χρόνου. 
      Πολλοί δήμαρχοι, κύριε Πρόεδρε, κάνουν την εξυπνάδα να τους παίρνουν ιδιαιτέρους τους και αντί να είναι στο «Βοήθεια στο Σπίτι» κοντά στον ηλικιωμένο, κοντά στο παιδί, είναι κοντά στο δήμαρχο, δίπλα-δίπλα, για να μην κρυώσει!
      Άρα, κύριε Λεβέντη, η Κυβέρνηση μία κατηγορία προσωπικού για την οποία ενδιαφέρεστε, με το π.δ. 164 την έκανε αορίστου χρόνου. Για τους υπόλοιπους καλούμε τους δημάρχους να υποβάλουν αίτημα στο Υπουργείο Εσωτερικών για να προσληφθούν και αυτοί με την ειδική μοριοδότηση και να λήξει η ταλαιπωρία όλων αυτών που εργάζονται στο «Βοήθεια στο Σπίτι».
      Τα χρήματα έχουν εξασφαλιστεί και δίνεται πραγματικά η δυνατότητα μέχρι τις 30 Ιουνίου. Από τις 30 Ιουνίου έχει γίνει μία σύσκεψη στο Υπουργείο Εσωτερικών και θα καταθέσω για τα Πρακτικά και την εγκύκλιο που στείλαμε στις 7 Φεβρουαρίου, σύμφωνα με την οποία πρέπει το αργότερο μέχρι τις 20 Φεβρουαρίου όλοι οι δήμοι να γνωστοποιήσουν ποιες είναι οι δομές τους, τι προσωπικό έχουν και πόσοι είναι οι δικαιούχοι, διότι έχουμε δει και περιστατικά ένα παιδάκι να θέλει 9.000 ευρώ το χρόνο. Έχουμε δει σπατάλη μεγάλη.
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά την προαναφερθείσα εγκύκλιο, η οποία έχει ως εξής:
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα, λοιπόν, αφού τελειώσουν τα στοιχεία αυτά στις 20 Φεβρουαρίου, εντός των μηνών Μαρτίου και Απριλίου έχουμε τη δυνατότητα να κάνουμε εθνική νομοθεσία, να ενσωματώσουμε το «Βοήθεια στο Σπίτι» στην εθνική νομοθεσία και μέσα από εθνικούς πόρους να προχωρήσει αυτό το Πρόγραμμα, το οποίο προσφέρει τα μέγιστα στην ελληνική κοινωνία.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, όπως ξέρετε πολύ καλά, υπάρχουν τριών ειδών «Βοήθεια στο Σπίτι». Η πρώτη ξεκίνησε το 1998 και συγχρηματοδοτείται από το Υπουργείο Εσωτερικών και το Υπουργείο Υγείας με εκατό μονάδες.
      Η δεύτερη, της Κοινωνικής Μέριμνας, που στηρίζονταν από το Β’ Κοινοτικό Πλαίσιο Στήριξης με εκατόν ογδόντα μονάδες που ξεκίνησαν το 2000 –και εδώ είναι υπεύθυνο το Υπουργείο Απασχόλησης- και η «Βοήθεια στο Σπίτι», του Γ’ Κοινοτικού Πλαισίου Στήριξης με συγχρηματοδότηση κατά 75% από την Ευρωπαϊκή Ένωση και 25% από τη χώρα  μας και που είναι η συντριπτική πλειοψηφία με εννιακόσιες ενενήντα μονάδες και ξεκίνησε από το 2002 και μετά. Οι δύο πρώτες μονάδες είναι αυτές που έχουν τους λιγότερους και που τακτοποιήθηκαν με το να μετατραπούν οι συμβάσεις σε αορίστου χρόνου. 
      Βέβαια, πέρασαν στους δήμους και εδώ υπάρχει πρόβλημα χρηματοδότησης, γιατί οι δήμοι δεν έχουν τα αναγκαία κονδύλια. Παίρνουν μόνο ένα μέρος του ποσού. Τώρα, αν αυτοί μετατίθενται κιόλας και πάνε σε άλλες υπηρεσίες, αυτό δεν το ξέρω και ασφαλώς δεν πρέπει να γίνεται σε καμία περίπτωση. Από εκεί και πέρα όμως είναι ένα μεγάλο ποσοστό εργαζομένων οι οποίοι ακόμη είναι μετέωροι. Παρά το ότι καλύπτουν πάγιες και διαρκείς ανάγκες, οι συμβάσεις τους δεν έχουν μετατραπεί σε αορίστου χρόνου και έτσι δεν ξέρουμε πώς θα εξελιχθούν τα πράγματα και πρέπει να σκεφτούμε ότι προσφέρουν πολύτιμο έργο, διότι είναι κοινωνικοί λειτουργοί, είναι νοσηλεύτριες ή είναι κοινωνικοί επιστήμονες όλοι αυτοί. Και δεν είναι μόνο οι εκατό χιλιάδες στους οποίους τώρα προσφέρουν υπηρεσίες, αλλά είναι άλλοι πολύ περισσότεροι που τις έχουν ανάγκη. 
      Έχω και άλλες φορές πει εδώ σε αυτήν την Αίθουσα ότι κάθε χρόνο έχουμε εκατό χιλιάδες εγκεφαλικά επεισόδια στη χώρα μας. Ένα μεγάλο ποσοστό από αυτούς μένουν μόνιμα ανάπηροι. Αυτοί δεν καλύπτονται από καμία υπηρεσία, ούτε παίρνουν επιδόματα ούτε τίποτα. Όλοι αυτοί, λοιπόν, έχουν ανάγκες στο σπίτι και αυτές οι ανάγκες είναι πολλών εκατοντάδων χιλιάδων. Τουλάχιστον, αυτών που είχαν ξεκινήσει και που υπάγονται σε αυτές τις δομές και καλύπτουν πάγιες  και διαρκείς ανάγκες να μπορέσουν να μετατραπούν οι συμβάσεις τους σε αορίστου χρόνου και επίσης να εξασφαλιστεί η χρηματοδότησή τους, διότι όπως είδαμε το 75% καλύπτονταν από την Ευρωπαϊκή Ένωση και το 25% από τη χώρα μας. Εδώ, υπάρχει δυσκολία στο να τα καταθέσει τα χρήματα αυτά η χώρα μας και βέβαια είπατε ότι λήγει τώρα –είναι μέχρι τις 30/6/2007- η χρηματοδότηση από την Ευρωπαϊκή Ένωση. Τι γίνεται από εκεί και πέρα; Υπάρχει μία μεγάλη αβεβαιότητα και ακριβώς αυτό ζητάνε οι εργαζόμενοι και οι άνθρωποι στους οποίους προσφέρονται αυτές οι πολύτιμες υπηρεσίες, να εξασφαλιστεί δηλαδή  όχι μόνο το μέλλον των εργαζομένων αλλά το μέλλον προπαντός αυτών των ανθρώπων που είναι κυριολεκτικά ανήμποροι και έχουν ανάγκη αυτές τις υπηρεσίες. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Λεβέντη, ξέρετε ότι για τις παραλείψεις και τις εγκληματικές αμέλειες του παρελθόντος καλείται αυτή η Κυβέρνηση σε όλα και σε όλα να βρίσκει λύσεις. Ουδέποτε ενετάχθη στον εθνικό σχεδιασμό το «Βοήθεια στο Σπίτι» παρά μόνο όσο παίρναμε λεφτά από την Ευρωπαϊκή Ένωση και όπου πήγαινε. Έρχεται  λοιπόν  μία Κυβέρνηση, η Κυβέρνησή μας και σας εξηγώ στα  εξής. Πραγματικά και τον Οκτώβρη και τον Δεκέμβρη του 2004 και του 2005 εξασφαλίσαμε τις δομές και πληρώνονται. Αν πάρω και διαβάσω τις ερωτήσεις όλων των Βουλευτών των κομμάτων της Αντιπολίτευσης από το 2004 που γίναμε Κυβέρνηση, αναφέρονται συνέχεια στο Πρόγραμμα «Βοήθεια στο Σπίτι». Ξέρετε, όταν λέτε, όπως το παραμύθι, «λύκος στα πρόβατα» συνέχεια, στο τέλος δεν θα σας πιστεύει κανείς. Εμείς, λοιπόν, εξασφαλίσαμε τους πόρους, πληρώνουμε κανονικά, μέχρι 30/6/2007 υπάρχουν τα χρήματα και σας εξηγώ και σας λέω: 
      Συγκροτήθηκε στο Υπουργείο Εσωτερικών, Δημόσιας Διοίκησης και Αποκέντρωσης μια επιτροπή αποτελούμενη εκ των Υπουργών Εσωτερικών, Δημόσιας Διοίκησης και Αποκέντρωσης, Απασχόλησης και Κοινωνικής Προστασίας και Υγείας και Κοινωνικής Αλληλεγγύης και αυτή η ομάδα έργου έστειλε όπως σας είπα –και την κατέθεσα στα Πρακτικά- την εγκύκλιο, με προθεσμία μέχρι 20 Φεβρουαρίου. Άρα, λοιπόν, κάνουμε ό,τι είναι δυνατόν αυτά που δεν έγιναν ολόκληρα χρόνια να τα φτιάξουμε άμεσα και να εξασφαλίσουμε μέχρι το Απρίλιο –τον Ιούνιο λήγει το πρόγραμμα- την εθνική νομοθεσία. 
      Όμως, η χώρα  έχει υπεύθυνη Κυβέρνηση, η οποία δεν κάνει νόμους απλά για να τους φτιάχνει και δεν αντιπολιτεύεται νόμους και πράξεις που η ίδια κάνει. Αυτό γινόταν μέχρι τώρα. Εμείς, λέμε λοιπόν, ότι το «Βοήθεια στο Σπίτι» θα πληρώνεται κανονικά, τα χρήματα έχουν εξασφαλιστεί, η εθνική νομοθεσία προχωράει και άρα το να κινδυνολογούμε και να λέμε σε εκατό χιλιάδες ανθρώπους έμμεσα ή άμεσα δικαιούχους ή εργαζόμενους «βοήθεια, βοήθεια» έ, κάποια στιγμή, κύριε Λεβέντη, δεν θα μας πιστεύει και ο λαός. Να ξέρετε ότι η αναξιοπιστία δεν έχει θέση σε αυτήν την Κυβέρνηση. Αυτή η Κυβέρνηση, σε ό,τι με αφορά στο Υπουργείο Απασχόλησης όλες τις εξαγγελίες της, τις έχει κάνει πράξη.
       Και για το «Βοήθεια στο Σπίτι» και ο κ. Κεγκέρογλου  που είναι παρών –και προς τιμήν του- είχε κάνει πριν από τρεις μήνες την ίδια επίκαιρη ερώτηση. Κάθε εβδομάδα δε, ερχόμαστε εδώ και μας ρωτάτε «θα πληρώσετε ή δεν θα πληρώσετε;». Ε, συγγνώμη, το κράτος μπαταξής που ξέρατε, κύριε Λεβέντη, δεν υπάρχει, έχει τελειώσει από τις 9 Μαρτίου του 2004. Τώρα έχετε μία Κυβέρνηση υπεύθυνη που αυτά που λέει τα κάνει πράξη. 
      ΠΡΟΕΔΡΕΥΩΝ (Γεώργιος Σούρλας): Επίκαιρες ερωτήσεις δεύτερου κύκλου:
      Η πρώτη με αριθμό 273/5-2-2007 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αθανασίας Μερεντίτη προς τον Υπουργό Πολιτισμού, σχετικά με την ολοκλήρωση των βασικών υποδομών στο ποδηλατοδρόμιο Τρικάλων, την αποκατάσταση των ζημιών κ.λπ., διαγράφεται λόγω κωλύματος του ερωτωμένου Υπουργού. 
      Η δεύτερη με αριθμό 291/6-2-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων για την εξασφάλιση λειτουργίας του προγράμματος «Βοήθεια στο σπίτι» κ.λπ., επίσης διαγράφεται, λόγω κωλύματος του ερωτωμένου Υπουργού. 
      Κηρύσσεται περαιωμένη η συζήτηση των επικαίρων ερωτήσεων. 
      Οι Βουλευτές κύριοι Δημήτριος Κουσελάς, Γιάννης Κουτσούκος, Θεόδωρος Πάγκαλος και Κωνσταντίνος Μπαντουβάς ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 36/8-12-2006 επερώτηση των Βουλευτών του ΠΑ.ΣΟ.Κ. κυρίων Βασιλείου Κεγκέρογλου, Δημητρίου Πιπεργιά, Ιωάννη Μανιάτη, Αντωνίας (Τόνιας) Αντωνίου, Γεωργίου Ανωμερίτη, Χρύσας Αράπογλου, Ευάγγελου Αργύρη, Χρίστου Βερελή, Δημητρίου Γεωργακόπουλου, Ιωάννη Διαμαντίδη, Άννας Διαμαντοπούλου, Ιωάννη Δριβελέγκα, Σάββα Εμινίδη, Ροδούλας Ζήση, Μιχαήλ Καρχιμάκη, Απόστολου Κατσιφάρα, Κίμωνα Κουλούρη, Ιωάννη Κουτσούκου, Γεωργίου Λιάνη, Λάζαρου Λωτίδη, Ανδρέα Μακρυπίδη, Αθανασίας Μερεντίτη, Αθανασίου Παπαγεωργίου, Γεωργίου Παπαγεωργίου, Παναγιώτη Ρήγα, Παναγιώτη Σγουρίδη, Αναστασίου Σιδηρόπουλου, Ελπίδας Τσουρή, Απόστολου – Αθανάσιου Τσοχατζόπουλου, Απόστολου Φωτιάδη, Νικολάου – Φωτίου Χατζημιχάλη, Νικολάου Χριστοδουλάκη, Μιχαήλ Χρυσοχοϊδη, Αναστασίου Χωρέμη, Χρήστου Πρωτόπαπα, Θεόδωρου Πάγκαλου και Χρήστου Παπουτσή προς τον Υπουργό Ανάπτυξης, σχετικά με το επιχειρηματικό περιβάλλον. 
      Έχω την τιμή να ανακοινώσω προς το Σώμα ότι ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο τον κ. Τασούλα. 
      Το λόγο έχει ο πρώτος επερωτών κ. Κεγκέρογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, το 2004 η Νέα Δημοκρατία παρέλαβε την Ελλάδα του ισχυρού ευρωπαϊκού ρόλου και της διεθνούς αξιοπιστίας. Η ελληνική οικονομία είχε πραγματοποιήσει τη σημαντικότερη πρόοδο στην ιστορία της και μάλιστα σε όλους τους τομείς. Κατέκτησε τους υψηλότερους πραγματικούς ρυθμούς οικονομικής και κοινωνικής ανάπτυξης, σχεδιάστηκε και υλοποιήθηκε ένα μεγάλο πρόγραμμα έργων υποδομής. Η ανταγωνιστικότητα της οικονομίας μας απέκτησε θετικό πρόσημο, η επιχειρηματικότητα για πρώτη φορά βρήκε τη στήριξη της πολιτείας και το βιοτικό επίπεδο όλων των Ελλήνων βελτιώθηκε σημαντικά. Κυρίως, όμως, παρέλαβε το 2004 μια χώρα που έθετε στόχους, που ήξερε να σχεδιάζει, που μπορούσε να υλοποιεί. Παραλάβατε, κύριε Υπουργέ, την Ελλάδα της σιγουριάς και μας οδηγήσατε μέσα σε τρία χρόνια στην Ελλάδα της αβεβαιότητας και της επιχειρηματικής ανασφάλειας. 
      Τρία χρόνια τώρα η Κυβέρνηση επιδίδεται σε έναν αγώνα απαξίωσης της χώρας μας. Η αδιαφανής απογραφή ήταν μια συνειδητή επιλογή της Κυβέρνησης, προκειμένου να συκοφαντήσει το ΠΑ.ΣΟ.Κ. και να αποκτήσει αληθοφανή επιχειρήματα για την αθέτηση των προεκλογικών υποσχέσεων. Η χώρα τέθηκε υπό επιτήρηση για δεύτερη φορά μετά την επιμελητεία, θυμίζω, του 1992. Και τότε και τώρα, όλως συμπτωματικά, Κυβέρνηση είναι η Νέα Δημοκρατία.
      Σε μια εποχή που όλες σχεδόν οι χώρες της Ευρώπης έχουν συντονιστεί με τη στρατηγική της Λισαβόνας για την ενίσχυση της ανταγωνιστικότητας, σε μια περίοδο που τριάντα πέντε χώρες προωθούν στα πλαίσια του ευρωμεσογειακού χάρτη για τις μικρομεσαίες επιχειρήσεις την υλοποίηση εθνικών σχεδίων, σε αυτήν την κρίσιμη  περίοδο, τρία μόλις χρόνια πριν από το 2010, η ελληνική Κυβέρνηση περί άλλα τυρβάζει. Κατηγορούσε το ΠΑ.ΣΟ.Κ. για δημιουργική λογιστική, αλλά αυτή επιδίδεται σε έναν ατέρμονα αγώνα καταστροφικής λογιστικής. 
      Η πρόσφατη συνειδητή και αυτή επιλογή της Κυβέρνησης για τη λογιστική αύξηση του Α.Ε.Π. κατά 25,7%, που μας πλούτισε σε μια νύχτα, καταγράφηκε, ως η τριακοστή ένατη μεγαλύτερη γκάφα διεθνώς, που θα βλάψει όχι μόνο τη χώρα αλλά και όλους τους Έλληνες  πολίτες. Η δήλωση του Υπουργού Οικονομίας που άγγιξε τα όρια, ας μου επιτρέψετε, της κυνικότητας, ότι η αλήθεια πληρώνεται, άφησε έκπληκτους και άφωνους όλους τους Έλληνες. 
      Τη δική σας υποκειμενική αλήθεια, κύριε Υπουργέ, δεν θα την πληρώσει ο ελληνικός λαός και οι Έλληνες φορολογούμενοι. 
      Κυρίες και κύριοι συνάδελφοι, η τριετής παλιά πλέον διακυβέρνηση της Νέας Δημοκρατίας χαρακτηρίζεται από την έλλειψη αναπτυξιακού οράματος για το μέλλον και συγκεκριμένης στρατηγικής για την πορεία της ελληνικής οικονομίας και των επιχειρήσεων, αλλά και από την παντελή αδυναμία κοινωνικής διαβούλευσης, ουσιαστικού διαλόγου με τους κοινωνικούς εταίρους, για την επεξεργασία, τη συγκρότηση και προφανώς για την υλοποίηση συγκεκριμένου σχεδίου. 
      Το θετικό αναπτυξιακό περιβάλλον που υπήρχε γρήγορα απαξιώθηκε και ναρκοθετήθηκε από την οικονομική πολιτική της απογραφής, της επιτήρησης και της καταστροφικής λογιστικής. Στη δημιουργία αυτού του αρνητικού κλίματος επέδρασε σημαντικά η δραστική μείωση των δημοσίων επενδύσεων και στους τρεις προϋπολογισμούς που υλοποιεί η Κυβέρνηση. Επέδρασε αρνητικά η αδυναμία της σωστής αξιοποίησης των διαθέσιμων  πόρων, η μείωση των δράσεων και των προγραμμάτων του Γ’ Κοινοτικού Πλαισίου Στήριξης και η καθήλωση των χρηματοδοτήσεων για ένα βασικό τομέα για την έρευνα και την τεχνολογία. 
      Οι καθυστερήσεις και οι παλινδρομήσεις στον αναπτυξιακό νόμο ήταν αυτές που έδωσαν τη χαριστική βολή.  Η Κυβέρνηση τρία χρόνια τώρα δεν κατάφερε να σχεδιάσει ρεαλιστικά και να προωθήσει αποτελεσματικά την ενίσχυση της επιχειρηματικότητας και της ανταγωνιστικότητας στη χώρα. 
      Το λεγόμενο Εθνικό Σχέδιο Μεταρρυθμίσεων αποτελεί μια καλή έκθεση ιδεών, αφού οι στόχοι και οι προτεραιότητες που θέτει δεν υλοποιούνται από την πολιτική της Κυβέρνησης και από την πρακτική των Υπουργείων σε διαφόρους τομείς. 
      Οι αποσπασματικές πρωτοβουλίες, όπως αυτή του Υπουργείου Ανάπτυξης για την κήρυξη των ετών 2005-2010 ως έτη ανταγωνιστικότητας, έχουν μέχρι τώρα φέρει μηδαμινά αποτελέσματα. Η ανταγωνιστικότητα μειώνεται διαρκώς και εντείνεται η αποβιομηχάνιση της χώρας. Η μείωση της ανταγωνιστικότητας αντανακλάται στη διόγκωση του ελλείμματος του ισοζυγίου πληρωμών, που για το 2006  διαμορφώνεται σύμφωνα με την έκθεση της Τράπεζας της Ελλάδος στο 12% του Α.Ε.Π. 
      Καταθέτω για τα Πρακτικά τη σχετική αναφορά του κ. Γκαργκάνα. 
      (Στο σημείο αυτό ο Βουλευτής κ. Βασίλειος Κεγκέρογλου  καταθέτει για τα Πρακτικά την προαναφερθείσα αναφορά, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το παγκόσμιο οικονομικό φόρουμ μας κατατάσσει, όπως είναι γνωστό, ως προς το δείκτη ανταγωνιστικότητας των επιχειρήσεων στην τεσσαρακοστή θέση ανάμεσα στις εκατόν δεκαέξι χώρες που εξετάζει, όταν το 2003, έξι χρόνια πριν, είχαμε καταλάβει την τριακοστή ένατη θέση. Στο δε δείκτη της ανταγωνιστικότητας της ανάπτυξης πέσαμε στην τεσσαρακοστή πρώτη θέση από την τριακοστή τρίτη που βρισκόμασταν το 2003.
      Θα πάρω έναν τομέα, τον τουρισμό, όπου η Κυβέρνηση θεωρεί ότι είναι ένας από αυτούς που έχει πραγματικά προχωρήσει και έχει προοδεύσει. Η σχετική άνοδος του τουρισμού δεν είναι ούτε ποιοτική ούτε στοχευμένη. Στηρίζεται απλά στην κακή συγκυρία για τις άλλες χώρες. Αυτή όμως δεν είναι πολιτική. 
      Κυρίες και κύριοι συνάδελφοι, η Κυβέρνηση απέτυχε να βελτιώσει το επενδυτικό κλίμα και αρκέστηκε στους νόμους για τον επαναπατρισμό και το ξέπλυμα του μαύρου χρήματος και στις παρεμβάσεις τύπου Μουσείου Μαντάμ Τυσσώ. Άφησε τη χώρα χωρίς αναπτυξιακό νόμο για δύο σχεδόν χρόνια, αλλά και μόλις είχε ολοκληρωθεί η διαδικασία έκδοσης των κοινών υπουργικών αποφάσεων, που απαιτούνταν, κατάργησε το νόμο με το γνωστό τρόπο στις 15 Οκτωβρίου 2006. Θυμόμαστε όλοι αυτή την ημερομηνία. Έχουν περάσει από τότε τέσσερις μήνες και ψηφίστηκε μέσω τροπολογίας ο νέος αναπτυξιακός νόμος, αλλά δεν έχει εκδοθεί ακόμα ούτε μια κοινή υπουργική απόφαση για την εφαρμογή του. Οι επιχειρηματίες περιμένουν, αλλά κοινές αποφάσεις δεν εκδίδονται.
      Οι αντιφατικές αυτές πολιτικές δημιούργησαν και συντηρούν ένα αρνητικό επενδυτικό κλίμα. Είναι χαρακτηριστικό ότι τα στοιχεία της παγκόσμιας έκθεσης επενδύσεων του 2006 στη Διάσκεψη των Ηνωμένων Εθνών για το εμπόριο και την ανάπτυξη αποδεικνύουν ότι ακόμα και στο θέμα της προσέλκυσης ξένων άμεσων επενδύσεων η Ελλάδα βρίσκεται ανάμεσα στις τελευταίες χώρες της Ευρωπαϊκής Ένωσης. 
      Το επιχειρηματικό πρόγραμμα ανταγωνιστικότητας, που σχεδιάστηκε από την κυβέρνηση του ΠΑ.ΣΟ.Κ στα πλαίσια του Γ΄ Κοινοτικού Πλαισίου Στήριξης με εξασφαλισμένες χρηματοδοτήσεις ουσιαστικά ναρκοθετήθηκε. 
         Η Κυβέρνηση, με εμφανή την αδυναμία υλοποίησής του, το μετέτρεψε χωρίς σχέδιο και χωρίς στοχευμένες πολιτικές σε μοίρασμα επιταγών με αδιαφανή κριτήρια. Το Υπουργείο Ανάπτυξης, στα πλαίσια αυτής της επιδοματικής πολιτικής που εγκαινίασε, αφήνει απέξω τη μεγάλη πλειοψηφία των μικρομεσαίων επιχειρήσεων. Όσο και αν αναζήτησα στην ιστοσελίδα του Υπουργείου –γι’ αυτό μιλώ για αδιαφάνεια- τα στοιχεία που έχουν να κάνουν με το Ε.Π.Α.Ν. δεν ευρέθησαν. Όμως, από τις σχετικές υπηρεσίες και από το γραφείο του ειδικού γραμματέα, για το επιχειρησιακό πρόγραμμα, πληροφορίες δεν δίδονται. «Είναι στο γραφείο του Υπουργού» είναι η απάντηση. 
      Ταυτόχρονα η Κυβέρνηση έχει εγκαταλείψει τους μικρομεσαίους με μια σειρά μέτρων, που προωθεί για τη μονομερή ενίσχυση της ανταγωνιστικότητας των πολύ μεγάλων επιχειρήσεων. Η φορολογική πολιτική αποβαίνει εις βάρος των εξακοσίων τριάντα χιλιάδων επιχειρήσεων για τις οποίες δεν άλλαξαν οι συντελεστές φορολόγησης. Και η αποσύνδεση των φορολογικών απαλλαγών, στις πολύ μεγάλες επιχειρήσεις, από την υποχρέωση επενδύσεων έφερε αρνητικό κλίμα. Η ασφυξία που επικρατεί στην αγορά τα τελευταία χρόνια είναι πρωτοφανής. Η μεγάλη αύξηση των ακάλυπτων επιταγών και η ραγδαία αύξηση αυτών που προσφεύγουν στο δανεισμό είναι ενδεικτική αυτής της κατάστασης. Αναφέρω ότι οι ακάλυπτες επιταγές το 2006 ανήλθαν στο ποσό του 1.200.000.000 ευρώ και σε σχέση πάντα με το 2003 είναι αυξημένες κατά 56,24%. Η υπερχρέωση των επιχειρήσεων και των νοικοκυριών είναι το χαρακτηριστικό της εποχής. Η αύξηση του δανεισμού των νοικοκυριών ξεπέρασε το 2006 το 30%.
      Σε αυτή την κατάσταση το 2006 συνέβαλε αποφασιστικά η εισοδηματική πολιτική της Κυβέρνησης και τα απανωτά κύματα ακρίβειας, που σαρώνουν υπηρεσίες και προϊόντα. Η κάθε τετραμελής οικογένεια έχει επιβαρυνθεί το τελευταίο διάστημα με 245 ευρώ επιπλέον το μήνα. 
      Κύριε Υπουργέ, σας επισημάναμε πολλές φορές ότι δεν γίνεται καμία ουσιαστική προσπάθεια για να δημιουργηθεί αποτελεσματικό ρυθμιστικό περιβάλλον, που να διασφαλίζει τους όρους υγιούς ανταγωνισμού. Η Επιτροπή Ανταγωνισμού όχι μόνο με τα γνωστά γεγονότα, αλλά με την πολιτική που ακολουθείτε συνολικά, απαξιώθηκε και δεν έχει αντιμετωπίσει ως τώρα αποτελεσματικά τις εναρμονισμένες πρακτικές στην αγορά. Οι αποφάσεις για επιμέρους ζητήματα μοιάζουν σαν τουφεκιές στον αέρα, που δεν «κτυπούν» το πρόβλημα στη ρίζα του. Το άνοιγμα των αγορών και των επαγγελμάτων, όπου αυτό γίνεται, προωθείται μ’ ένα στρεβλό τρόπο που δεν οδηγεί στην παροχή φθηνών και ποιοτικών υπηρεσιών προς όφελος του καταναλωτή.
      Έρχομαι στην πολυδιαφημισμένη απλοποίηση των διαδικασιών για την ίδρυση και τη λειτουργία των επιχειρήσεων. Είναι μια διαδικασία, που παρά την προσπάθεια που έγινε, απέτυχε δημιουργώντας περισσότερη γραφειοκρατία και νέα εμπόδια στις επιχειρήσεις. Απέτυχε γιατί σχεδιάστηκε αποσπασματικά με την ίδια γραφειοκρατική λογική, η οποία δημιουργεί τα προβλήματα. Ο νόμος για την ίδρυση και τη λειτουργία των μεταποιητικών επιχειρήσεων δεν απέδωσε. Τα Κέντρα Υποδοχής Επενδύσεων υπολειτουργούν και η πολύμηνη σε πολλές περιπτώσεις καθυστέρηση στην καταβολή χρηματοδότησης αφήνει ακόμα και τους εργαζόμενους απλήρωτους. Ενδεικτικά αναφέρω το Κέντρο Υποδοχής Επενδύσεων, στο οποίο οι εργαζόμενοι έχουν να πληρωθούν δεκαοκτώ ολόκληρους μήνες. Ο Υπουργός σε πρόσφατη ερώτησή μου που κατέθεσα πριν δυο μήνες δεν έχει ακόμα απαντήσει. 
      Ο νόμος που ψηφίστηκε για το εμπόριο δεν θεσμοθέτησε αποτελεσματικά μέτρα στήριξης και δεν κατάργησε καμία από τις περιττές συναρμοδιότητες των  εμπλεκομένων φορέων. Προεκλογικά στο κυβερνητικό πρόγραμμα της Νέας Δημοκρατίας στο κεφάλαιο 12 αναφερόταν επί λέξει «Προγραμματίζεται κρατική ενίσχυση για τη σύσταση ειδικής υπηρεσίας σε κάθε επιμελητήριο, η οποία θα αναλαμβάνει να διεκπεραιώνει για λογαριασμό του μικρού επιχειρηματία μια σειρά από συναλλαγές με δημόσιες αρχές. 
     Η ειδική αυτή υπηρεσία θα είναι επίσης συνδεδεμένη ηλεκτρονικά με το πρόγραμμα προμηθειών του ευρύτερου δημόσιου τομέα. 
     Όμορφα λόγια αγγελικά πλασμένα, προεκλογικά, όμως, της Νέας Δημοκρατίας, γιατί μετεκλογικά αθετήθηκαν με το χειρότερο τρόπο, γιατί καμία χρηματοδότηση δεν προβλέπεται για την ίδρυση μιας τέτοιας υπηρεσίας.
      Η απλοποίηση των διαδικασιών για την έναρξη των εργασιών στην αρμόδια δημόσια οικονομική υπηρεσία, στη Δ.Ο.Υ., παραμένει γράμμα κενό. Τα τριάντα δύο συνολικά δικαιολογητικά, που απαιτούνται κατά περίπτωση, παραμένουν σε ισχύ. Το ίδιο και οι προβλεπόμενες διαδικασίες από τον Κώδικα Βιβλίων και Στοιχείων. Ακόμα δεν καταργήθηκαν οι περιττές διαδικασίες, που ταλαιπωρούν τους επιχειρηματίες.
      Η μεγάλη βέβαια πίεση των μικρομεσαίων και των συνδικαλιστικών τους οργάνων ανάγκασε το Υπουργείο Οικονομίας και Οικονομικών να περιλάβει στο πρόσφατο νομοσχέδιο για την τροποποίηση του Κώδικα ορισμένες από τις απαιτούμενες ρυθμίσεις που, όμως, δεν αρκούν για μια ουσιαστική απλοποίηση των διαδικασιών. 
     Επίσης, κανένα βήμα απλοποίησης δεν έγινε σ’ ένα σημαντικό τομέα, στις διαδικασίες χωροθέτησης και περιβαλλοντικής αδειοδότησης των επιχειρήσεων. Αντίθετα η γραφειοκρατική επιβάρυνση των επιχειρήσεων έχει αυξηθεί.
      Χαρακτηριστικό παράδειγμα, κύριε Υπουργέ, είναι τα επαγγελματικά εργαστήρια, τα οποία πρέπει μετά την αύξηση της ιπποδύναμης που κάνατε, από τέσσερις ίππους σε τριάντα που χρειαζόταν, να ακολουθήσουν όλες αυτές τις διαδικασίες, που ακολουθεί και η βαριά σχεδόν βιομηχανία. 
     Προστασία του περιβάλλοντος δεν μπορεί να επιτευχθεί με τη γραφειοκρατική εμπόδιση ή με την παρεμπόδιση της επιχειρηματικότητας. Αποτέλεσμα όλων αυτών είναι η ανάδειξη της χώρας μας, σύμφωνα με την πρόσφατη έκθεση της Ευρωπαϊκής Επιτροπής σε πρωτοπόρα ανάμεσα στις είκοσι πέντε χώρες της Ευρωπαϊκής Ένωσης σε ό,τι αφορά τα γραφειοκρατικά βάρη, που φορτώνονται στις επιχειρήσεις. 
     Υπολογίζεται ότι το οικονομικό κόστος των επιχειρήσεων στη χώρα μας ανέρχεται σε 15.000.000.000 ετησίως και αντιστοιχεί στο 6,8% του Α.Ε.Π.. 
     Θα καταθέσω δημοσίευμα με την περίληψη της σχετικής έκθεσης, η οποία είναι στη διάθεσή σας και η οποία αναφέρεται στη διαπίστωση της Ευρωπαϊκής Επιτροπής, η οποία εκπονεί πρόταση, που στοχεύει ως το 2012 στην περικοπή των γραφειοκρατικών επιβαρύνσεων κατά 25%.
     Το καταθέτω για τα Πρακτικά.
     (Στο σημείο αυτό ο Βουλευτής κ. Βασίλειος Κεγκέρογκου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Όμως και στη χώρα μας ο Συνήγορος του Πολίτη επισημαίνει στην ετήσια έκθεσή του τις σημαντικότερες αιτίες της χαμηλής επιχειρηματικότητας στη χώρα μας. Θεωρεί ότι η δημιουργία ευνοϊκού περιβάλλοντος για την ανάπτυξη απαιτεί ειδική μέριμνα από το κράτος, που θα στηρίζεται στην πραγματική απλοποίηση των διαδικασιών, στην κατάρτιση σταθερού συνεκτικού και διαφανούς  θεσμικού πλαισίου. 
     Η απλοποίηση, όμως, του ρυθμιστικού πλαισίου για τις επιχειρήσεις προϋποθέτει πρώτα από όλα την καταγραφή και τη χαρτογράφηση σε κάθε τομέα όλων εκείνων των γραφειοκρατικών αγκυλώσεων και όλων των επιβαρύνσεων των επιχειρήσεων και σε χρόνο και σε χρήμα. 
     Η ελληνική Κυβέρνηση μέχρι σήμερα δεν έχει προβεί σε τέτοια απογραφή, ακόμα και στην ετήσια έκθεση της ανταγωνιστικότητας, η οποία μας παρουσιάστηκε, πριν από λίγο καιρό στη Διαρκή  Επιτροπή Παραγωγής και Εμπορίου, στην οποία περιλαμβάνονται σημαντικές επιχειρήσεις και αξιόλογες προτάσεις, που όμως, δεν φαίνεται να λαμβάνονται υπ’ όψιν από την ίδια την Κυβέρνηση, η οποία μας παρουσίασε αυτήν την έκθεση. 
     Κυρίες και κύριοι συνάδελφοι, για όλα αυτά επερωτάται σήμερα η Κυβέρνηση, επερωτάται ο Υπουργός Ανάπτυξης για τα αρνητικά αποτελέσματα και για την έλλειψη συγκεκριμένου σχεδίου για τη βελτίωση του οικονομικού και επιχειρηματικού περιβάλλοντος και για την ενίσχυση των μικρομεσαίων επιχειρήσεων, για την αδυναμία σχεδιασμού και εφαρμογής πολιτικών απλοποίησης των διαδικασιών και περιορισμού του γραφειοκρατικού κόστους ίδρυσης και λειτουργίας των επιχειρήσεων, για την έλλειψη ουσιαστικής συνεργασίας με τα συναρμόδια Υπουργεία, προκειμένου να καταγραφεί, να χαρτογραφηθεί η επιβάρυνση των επιχειρήσεων από αυτήν τη γραφειοκρατία, για τον αποκλεισμό πολύ μεγάλου αριθμού επιχειρήσεων από τα προγράμματα και κυρίως από το Ε.Π.Α.Ν.. Επίσης, για την έλλειψη σημαντικών ειδικών παρεμβάσεων και σχεδίου για την ανάπτυξη της νεανικής επιχειρηματικότητας και για την ενίσχυση της επιχειρηματικής κουλτούρας στη χώρα μας,  για την πλήρη αδυναμία προώθησης της ηλεκτρονικής διακυβέρνησης και για την έλλειψη σχεδίου για την προώθηση της καινοτομίας, για την αδυναμία εξασφάλισης των απαραίτητων πόρων για την έρευνα και για την τεχνολογία, πόροι που παραμένουν καθηλωμένοι στο 0,6% του Α.Ε.Π., και, τέλος, για τη μη υλοποίηση είκοσι σημαντικών προτάσεων, που αναφέρονται στις εκθέσεις ανταγωνιστικότητας των ετών 2003 και 2004.
      Κύριε Υπουργέ, το ΠΑ.ΣΟ.Κ., παράλληλα με τον έλεγχο και την κριτική, που ασκεί στην Κυβέρνηση εκ του θεσμικού του ρόλου, εκ της εντολής που έχει λάβει από τους πολίτες, προβάλλει ταυτόχρονα και τη δική του πρόταση και το δικό του σχέδιο για τη χώρα. Προβάλλει το σχέδιο για τη βιώσιμη ανάπτυξη, για την οικονομία και για την κοινωνικά υπεύθυνη επιχειρηματικότητα, μια επιχειρηματικότητα που στηρίζεται στην επένδυση στη γνώση, στην ποιότητα και στην καινοτομία, την επιχειρηματικότητα που συνδυάζεται με την προστασία του περιβάλλοντος, ένα σχέδιο που θα ωθήσει τον τόπο μπροστά, προς όφελος των επιχειρήσεων, των εργαζομένων, αλλά και όλου του κοινωνικού συνόλου. Είναι ένα σχέδιο που να είστε σίγουρος ότι κερδίζει καθημερινά την εμπιστοσύνη των μικρομεσαίων και όλων των πολιτών και για όσο καιρό είστε ακόμα Κυβέρνηση καλό θα είναι να αποδεχτείτε όλες εκείνες τις προτάσεις, που σας κατατίθενται από την Αντιπολίτευση, προκειμένου οι επιπτώσεις στην ελληνική οικονομία και κυρίως στην επιχειρηματικότητα να είναι όσο το δυνατόν λιγότερες. Πρόσφατα σας καταθέσαμε πρόταση νόμου για την αντιμετώπιση του προβλήματος της αποβιομηχάνισης της χώρας. Δυστυχώς και πάλι σταθήκατε αρνητικοί. Ως πότε; «Φτάνει πια» φωνάζουν οι επιχειρηματίες, «φτάνει πια» φωνάζουν όλοι οι πολίτες.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κεγκέρογλου. Για τη δευτερολογία σας έχετε μόλις τέσσερα λεπτά. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»  με θέμα: «Οι Έλληνες στη Διασπορά 15ος αι. – 21ος αι.» καθώς και στους λοιπούς χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και δύο συνοδοί καθηγητές από το 2ο Λύκειο Θεσσαλονίκης.
      Η Βουλή τους καλωσορίζει και τους εύχεται καλές σπουδές και καλή επιστροφή στην ωραία Θεσσαλονίκη. 
      (Χειροκροτήματα από όλες τις πτέρυγες της Βουλής)
      Σας πληροφορούμε ότι παρακολουθείτε συνεδρίαση κοινοβουλευτικού ελέγχου, όπου εδώ παρίστανται οι επερωτώντες Βουλευτές του ΠΑ.ΣΟ.Κ., που είναι πέντε τον αριθμό, οι κοινοβουλευτικοί εκπρόσωποι και ο αρμόδιος Υπουργός. 
      Το λόγο έχει ο δεύτερος επερωτών κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Η βελτίωση της ανταγωνιστικότητας και της επιχειρηματικότητας μιας χώρας είναι καθοριστικός όρος επιβίωσής της και δεν είναι θέμα καλών προθέσεων. Μπορεί να υπάρχουν καλές προθέσεις από την Κυβέρνηση, η πραγματικότητα, όμως, δείχνει ότι αυτές οι προθέσεις δεν μεταφράζονται σε έργο. 
      Ας οριοθετήσουμε, κύριοι συνάδελφοι, κάποια πράγματα, που πιστεύω ότι θα μας είναι χρήσιμα για τις τοποθετήσεις μας. Η ανταγωνιστικότητα μιας χώρας έχει αντίκτυπο στην απασχόληση, έχει αντίκτυπο στις επενδύσεις, έχει αντίκτυπο στο κράτος. Στην Ελλάδα του 2007 το θέμα της απασχόλησης έχει να κάνει με τη μείωση της ανεργίας, η οποία μειώνεται μόνο στατιστικά -γιατί γνωρίζουμε πάρα πολύ καλά ότι ο καλύτερος Ο.Α.Ε.Δ. είναι η ελληνική οικογένεια γιατί κάθε ελληνική οικογένεια έχει και τον άνεργό της- και επίσης έχει να κάνει με την αύξηση των εισοδημάτων του εργαζόμενου. Ε, αυτά τα εισοδήματα του εργαζόμενου έχουν εξαφανιστεί από την ακρίβεια. Η δε ακρίβεια είναι αποτέλεσμα της έλλειψης ανταγωνιστικότητας, είναι αποτέλεσμα των καρτέλ, διότι τα καρτέλ τι κάνουν; Παίρνουν το γάλα από τον παραγωγό, με πολύ μειωμένες τιμές απ’ ό,τι πριν από κάποια χρόνια και το πουλάνε ακριβά. Αυτή η ακρίβεια, λοιπόν, έφαγε το εισόδημα του εργαζόμενου. 
      Στο θέμα των επενδύσεων τι σημαίνει ανταγωνιστικότητα; Στο θέμα των επενδύσεων ανταγωνιστικότητα σημαίνει ότι θα πρέπει οι επενδύσεις να αποδίδουν, να έχουν κέρδη. 
      Στην Ελλάδα του 2007 όντως οι επενδύσεις έχουν αποφέρει κέρδη, όμως, τα κέρδη αυτά έχουν να κάνουν με ευνοϊκές ρυθμίσεις, χαριστικές ρυθμίσεις. Δεν έχουν να κάνουν με έρευνα και τεχνολογία. Δεν παράγουμε δηλαδή προϊόντα υψηλής τεχνολογίας. Δεν έχουμε επενδύσει στην έρευνα, για να μπορούμε να είμαστε ανταγωνιστικοί. Αντιθέτως αντιγράφουμε και μάλιστα, σε πολλές περιπτώσεις, αντιγράφουμε και άσχημα. 
      Ως προς το θέμα του κράτους τι σημαίνει ανταγωνιστικότητα; Σημαίνει ότι η ανταγωνιστικότητα έχει αντίκτυπο στο κράτος μέσα από την αύξηση των εσόδων του. Εδώ, όμως, τι γίνεται; Τα έσοδα πρέπει να προέρχονται από άμεσους φόρους. Το κράτος πρέπει να παίρνει από τους άμεσους φόρους, δηλαδή μέσα από τον τζίρο, ο οποίος γίνεται, και όχι από τους έμμεσους φόρους, που πληρώνουν μόνον αυτοί οι οποίοι είναι μισθωτοί ή όλοι οι καταναλωτές. 
      Με τον όρο «ανταγωνιστικότητα» δεν θα πρέπει να περιοριζόμαστε στα άμεσα οικονομικά αποτελέσματα. Είναι μια δεύτερη παρατήρηση, την οποία έχω να κάνω, χρήσιμη πιστεύω. 
      Η ανταγωνιστικότητα έχει να κάνει και με τα θέματα της παιδείας, με το να έχουμε ανταγωνιστικά δημόσια σχολεία, ανταγωνιστικά δημόσια πανεπιστήμια. Ανταγωνιστικά δημόσια πανεπιστήμια σημαίνει ότι θα συρρέουν φοιτητές, που μέσα από την κατανάλωση και μέσα από το εισόδημα, το οποίο θα προσφέρουν στους κατοίκους, θα αυξάνουν το όφελος ή της πόλης ή της χώρας. Ποιο ελληνικό πανεπιστήμιο είναι ανταγωνιστικό; Κανένα! 
      Επίσης η ανταγωνιστικότητα έχει να κάνει με τα θέματα της υγείας. Έχουμε ανταγωνιστικά δημόσια νοσοκομεία; Αμφιβάλλω. Κάθε άλλο! Τα δε ιδιωτικά έχουν να κάνουν μόνο με την ξενοδοχειακή περίθαλψη. 
      Η ανταγωνιστικότητα έχει να κάνει και με την ποιότητα ζωής. Έχουμε ανταγωνιστικές πόλεις, που προβάλλουν τον πολιτισμό, που αξιοποιούν τον ελεύθερο χρόνο, που έχουν αισθητική; Όλες οι ελληνικές πόλεις είναι κατεστραμμένες από το θέμα της αντιπαροχής.
       Όλα αυτά που είπα προηγουμένως έχουν έμμεσο αντίκτυπο στην οικονομία. Να σας πω το εξής παράδειγμα. Την Ακρόπολη της μεταολυμπιακής Ελλάδας επισκέπτονται ένα εκατομμύριο τουρίστες. Ξέρετε ότι το Sagrada Familia του Μουσείου της Βαρκελώνης το επισκέπτονται δύο εκατομμύρια τουρίστες; Ξέρετε ότι το μουσείο της ποδοσφαιρικής ομάδας Μπαρτσελόνα το επισκέπτονται ένα εκατομμύριο τουρίστες; Αυτό σημαίνει ανταγωνισμός. Την Ακρόπολη την επισκέπτονται ένα εκατομμύριο τουρίστες. Το μουσείο της «Μπάρτσα», της ποδοσφαιρικής ομάδος, το επισκέπτονται ένα εκατομμύριο τουρίστες! 
      Ένας τρίτος όρος: Ανταγωνιστικότητα μιας χώρας δεν είναι το άθροισμα κάποιων ανταγωνιστικών επιχειρήσεων, αλλά είναι ένα συνολικό περιβάλλον, που έχει να κάνει με συγκεκριμένους παράγοντες, τους οποίους πρέπει να δούμε και πάνω σ’ αυτούς θα πρέπει να κάνουμε τη σύγκριση. Δηλαδή φερ’ ειπείν στη Φινλανδία επειδή η «ΝΟΚΙΑ» είναι, αν θέλετε, το 60% των επιχειρήσεων της Φινλανδίας δεν σημαίνει ότι έχει ανταγωνιστικό περιβάλλον η Φινλανδία, δεν συρρέουν επιχειρήσεις για να κάνουν εκεί επενδύσεις. 
      Έτσι, λοιπόν, έρχομαι να πω ότι μια σημαντική βιομηχανία μας, όπως είναι ο τουρισμός, που έχει το 18% του Εθνικού μας Ακαθάριστου Προϊόντος και κατά συνέπεια, με στατιστικά στοιχεία, έχει το 40% των μικρών, των μεσαίων και των μεγάλων επιχειρήσεων, που ασχολούνται με τον τουρισμό, έχει μπει στον αυτόματο πιλότο. Ούτε το Υπουργείο Ανάπτυξης τις κοιτάει αυτές, το δε Υπουργείο Τουριστικής Ανάπτυξης ασχολείται μόνο με τη διαφήμιση, πώς θα σπαταλήσει τα λεφτά τής διαφήμισης, τα οποία δεν πιάνουν και τόπο. 
      Η δημόσια περιουσία –το λέω επειδή είστε μέλος της Επιτροπής Αποκρατικοποίησης, κύριε Υπουργέ- του Ε.Ο.Τ. σχολάζει. Πού είναι οι Σ.Δ.Ι.Τ.;
      Από την άλλη πλευρά «βγάλατε» τον Πρωθυπουργό και εξήγγειλε ότι θα γίνουν κάποιες μεγάλες επενδύσεις. Αυτό το κάνατε το 2004, μετά τους Ολυμπιακούς Αγώνες. Είπατε για το καζίνο της Κέρκυρας, για το γκολφ Αφάντου Ρόδου, για τη μαρίνα του Σταδίου Ειρήνης και Φιλίας, είπατε για τα τέσσερα «ΞΕΝΙΑ». Πού είναι αυτά; Ακόμα στις εξαγγελίες είναι και τα βλέπουμε κατά καιρούς να βγαίνουν στις εφημερίδες. Αυτό σημαίνει ανταγωνιστικό περιβάλλον; 
      Όσο δε για τα ολυμπιακά ακίνητα, τα περισσότερα είναι μπλοκαρισμένα στο Συμβούλιο Επικρατείας. Τι σημαίνει αυτό; Αποδεικνύει έναν και κύριο λόγο, ότι η γραφειοκρατία είναι εκείνη, η οποία εμποδίζει την ανταγωνιστικότητα της χώρας και ως προς τα θέματα της γραφειοκρατίας, δεν έχετε κάνει τίποτα. Δεν έχετε κάνει τίποτα τρία χρόνια, παρά τα λόγια, τα οποία έχετε πει! 
      Στείλτε κάποιον δικό σας να βγάλει ένα χαρτί για να κάνει μια επιχείρηση, που είπατε ότι θα τα μειώσετε στα πέντε με έξι χαρτιά. Ας πάει κάποιος να βγάλει χαρτιά για μια επιχείρηση, ας πάει κάποιος να βγάλει μία άδεια για μια αποθήκη πέντε μέτρα επί τέσσερα μέτρα, πηγαίνετε να δείτε τι χαρτιά χρειάζεται!
      Όσο δε για τον περίφημο και περιβόητο αναπτυξιακό νόμο, έδωσε 30% έξω από την Κόρινθο. Ποιος θα πάει να επενδύσει στις επαρχίες; 
      Αυτά είναι βασικά στοιχεία, για τα οποία εμείς σας ελέγχουμε. Γι’ αυτό το λόγο έχει κατατεθεί αυτή η επερώτηση, όπως την έχει αναπτύξει και ο εισηγητής μας, όπως θα την αναπτύξουν και άλλοι συνάδελφοι. Η χώρα έχει ανάγκη από την ανταγωνιστικότητα, έχει ανάγκη από επιχειρηματικό περιβάλλον. Δυστυχώς, όμως, με τα λόγια αυτό δεν θρέφεται. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Σγουρίδη.
      Το λόγο έχει ο κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, σε μία εποχή, που οι παγκόσμιες εξελίξεις διαμορφώνονται με ταχύτητα, μια ευθύνη έχει η χώρα μας: Μέσα από την ισχυροποίηση της οικονομίας να διαμορφώσει τις πραγματικές προϋποθέσεις να κρατηθεί στο υψηλό επίπεδο των οικονομιών σε ευρωπαϊκό επίπεδο και βεβαίως να έχει μια υγιή και ισχυρή παραγωγική βάση.
      Αντίθετα, ενώ αυτές είναι οι απαιτήσεις, αυτό που διαπιστώνουμε σήμερα σε επίπεδο ελληνικής οικονομίας είναι να μειώνεται συνεχώς η παραγωγική ικανότητα της χώρας και ταυτόχρονα ο ανταγωνισμός να μη λειτουργεί. 
      Η ακρίβεια και η αισχροκέρδεια δεν είναι πλέον η εξαίρεση, κύριε Πρόεδρε. Δυστυχώς, είναι ο κανόνας στη χώρα μας με άμεσες επιπτώσεις στον εργαζόμενο, στο νέο, στο συνταξιούχο, στη μικρή και μεσαία επιχείρηση. Δυστυχώς, κύριε Υπουργέ, ο πλούτος συσσωρεύεται σε λίγους, σε ελάχιστους και τα καρτέλ έχουν μπει πολύ δυνατά στα δίκτυα εμπορίου. 
      Μιλήσαμε για σύγκλιση. Είπατε ότι έχετε σχέδιο ως Κυβέρνηση. Είπατε ότι έχετε ολοκληρωμένο πρόγραμμα. Ο λαός σας πίστεψε, σας ψήφισε και περίμενε τουλάχιστον ένα μέρος από αυτό το πρόγραμμα, να ήταν ικανό και ισχυρό να διαμορφώσει τις προϋποθέσεις για τη χώρα.
      Κύριε Υπουργέ, είστε ικανοποιημένος από την πορεία του αναπτυξιακού νόμου; Μπορεί να υπάρξει σήμερα ελληνική μικρή ή μεσαία επιχείρηση, ένας νέος επενδυτής, όταν για τέσσερα ολόκληρα χρόνια, μέσα από την πολιτική σας και τις ευθύνες σας –εσείς κυβερνάτε-, η απορρόφηση είναι μόλις στο 10% των εγκεκριμένων επενδυτικών σχεδίων; Πείτε μου πότε θα ολοκληρωθεί μια επένδυση, ώστε να φέρει εργασία, να φέρει εισόδημα, να φέρει ανάπτυξη στην περιφέρεια και στην οικονομία της.
      Είστε ευχαριστημένος, κύριε Υπουργέ, από την πορεία των άμεσων επενδύσεων από το εξωτερικό; Ήρθατε μ’ ένα σχέδιο που λέγατε ότι θα φέρετε όλες τις επενδύσεις εδώ και ότι θα υπάρχει παράδεισος. Και δεν μπορείτε πραγματικά, μέσα σε μια ολόκληρη τετραετία, ούτε μία ξένη επένδυση να φέρετε στη χώρα μας! Απλά ότι κινείται μέσα από το χαρτοφυλάκιο του Χρηματιστηρίου. Τίποτε παραπάνω, μα τίποτε παραπάνω! Και αυτό ξαναφεύγει έξω, γιατί είναι οι  ισχυροί και μεγάλοι, που παίζουν μόνοι τους στο Χρηματιστήριο. Απλά εδώ γίνεται μόνο η λογιστική εγγραφή, άντε να σωθούν και κάποιοι μικροί καταναλωτές.
      Κύριε Υπουργέ, είπατε ότι έχετε σχέδιο για τη γραφειοκρατία. Εγώ έκανα τον κόπο –και θα το καταθέσω στα Πρακτικά- να δω τι έγινε μ’ αυτό το νομοσχέδιο που φέρατε εσείς, που είπατε ότι θα μειώσετε τη γραφειοκρατία, τα έγγραφα και ότι θα διαμορφώσετε στοιχειωδώς ένα ελκυστικό περιβάλλον, ώστε το κράτος να είναι αρωγός στον επενδυτή, να μην είναι δυνάστης. 
      Δυστυχώς εσείς φέρατε νομοσχέδιο και οι άλλοι Υπουργοί, με τα άλλα νομοσχέδια, προσέθεταν γραφειοκρατία, χωρίς να συνεννοείται η Κυβέρνηση, χωρίς να συνεννοούνται οι Υπουργοί, χωρίς να έχετε έναν κοινό παρονομαστή. Και φθάσαμε σήμερα να χρειάζεται –εγώ θα το καταθέσω, έκανα τον κόπο, ας το δουν οι σύμβουλοί σας λίγο- σαράντα οκτώ σημεία ένας απλός άνθρωπος, επενδυτής, από το ξεκίνημα μέχρι την έκδοση της αδείας. Αξίζει τον κόπο να το δείτε λίγο.
      Επίσης, υπάρχει ένα πάρα πολύ καλό άρθρο, νομίζω στην έγκυρη εφημερίδα «ΕΛΕΥΘΕΡΟΤΥΠΙΑ». Λέει: «Χειροτέρεψε το μαρτύριο ίδρυσης νέας επιχείρησης.». Είναι αξιόπιστο άρθρο. Αξίζει τον κόπο το Υπουργείο να το δει. Δεν το λέω για σας. Εσείς έχετε καλή πρόθεση, αλλά δεν κρίνεστε πλέον για τις προθέσεις σας. Κρίνεστε για την ικανότητά σας -δεν είναι πλέον θέμα πρόθεσης και βούλησης- να προσφέρετε στην οικονομία, στη μικρομεσαία επιχείρηση, στην ελληνική παραγωγική διαδικασία.
      Επίσης, μιλάτε -και θα κλείσω μ’ αυτό, κύριε Πρόεδρε- για νούμερα. Εγώ θα αναφερθώ στην Αχαΐα, όπου λέτε ότι φέρατε τον παράδεισο και όλα τα υπόλοιπα. Ξέρετε ότι κατά το 2006, μόνο στην Αχαΐα, είχαμε χίλιες τριακόσιες είκοσι επιχειρήσεις σε αναστολή λειτουργίας; Θέλετε να δείτε λίγο τα τελευταία νούμερα και τις εγγραφές; 
      Πρέπει να είμαστε αξιόπιστοι, κύριε Υπουργέ. Δεν πείθουμε την κοινωνία, δεν πείθουμε τον επενδυτή με πλασματικά νούμερα και πλασματικούς αριθμούς. Δεν βοηθάμε την πραγματική κατάσταση, όπως είναι σήμερα. Το 2006, λοιπόν, χίλιες τριακόσιες είκοσι επιχειρήσεις έβαλαν λουκέτο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και πόσες καινούργιες ιδρύθηκαν; 
      ΑΠΟΣΤΟΛΟΣ ΚΑΤΣΙΦΑΡΑΣ: Θα απαντήσω, κύριε Υπουργέ και θα καταθέσω τα σχετικά στοιχεία.
      Ξέρετε πόσες επιχειρήσεις έβαλαν λουκέτο το 2004; Εννιακόσιες ενενήντα. Είναι επίσημα στοιχεία από το Επιμελητήριο, σχετικά με τις διαγραφές. Ξέρετε πόσες έγιναν το 2005; Χίλιες εκατόν ενενήντα εννιά επίσημες διαγραφές. Το 2006 χίλιες τριακόσιες είκοσι. Εσείς λέτε ότι βελτιώνατε και εδώ έκλειναν επιχειρήσεις. Θέλετε τα πραγματικά στοιχεία για το πόσες ανοίγουν; Ξέρετε πόσες παραμένουν στάσιμες τα τελευταία χρόνια;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να μας πείτε και πόσες καινούργιες άνοιξαν.
      ΑΠΟΣΤΟΛΟΣ ΚΑΤΣΙΦΑΡΑΣ: Θα απαντήσω. Θα σας πω πόσες άνοιξαν. Το 2004, χίλιες τετρακόσιες τριάντα επτά επιχειρήσεις είχαν ανοίξει. Το 2005 χίλιες τετρακόσιες πενήντα, το 2006 χίλιες εκατόν ενενήντα εννιά. 
      Είναι πραγματικά στοιχεία, κύριε Υπουργέ. Πρέπει να ανησυχείτε. Ο Νομός Αχαΐας είναι ένας από τους μέσους έως λίγο καλούς νομούς στην παραγωγική διαδικασία. Έχει διευρυμένη παραγωγική διαδικασία, μεγάλες δυνατότητες, εναλλακτική παραγωγική βάση και υπάρχουν αυτά τα στοιχεία. Εσείς νιώθετε περήφανος γι’ αυτά; Γιατί εμμένετε μονίμως στα πλασματικά στοιχεία; 
      Νομίζω ότι η πολιτική σας έχει ουσιαστικά κριθεί. Δεν έχετε σχέδιο, δεν έχετε να προσφέρετε τίποτα. Δυστυχώς και η βούληση που είχατε, έχει και αυτή εξανεμιστεί. Δυστυχώς, μία Κυβέρνηση που ήλθε με πολλές υποσχέσεις, κρίθηκε σε πολύ μικρό χρονικό διάστημα.
     (Στο σημείο αυτό ο Βουλευτής κ. Απόστολος Κατσιφάρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Κατσιφάρα. Και εσείς εξαντλήσατε τη δευτερολογία σας, κύριε Κατσιφάρα.
     Η κ. Μερεντίτη έχει το λόγο.
     ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, η βελτίωση της ανταγωνιστικότητας, παγκόσμια, είναι το άλφα και το ωμέγα της οικονομικής πολιτικής. Αλλά και αυτός ο όρος επί της Κυβέρνησης της Νέας Δημοκρατίας έχει δεινοπαθήσει. Τρία χρόνια τώρα, όλες οι περίφημες διαρθρωτικές αλλαγές σας απέβλεπαν σ’ αυτό, στη βελτίωση της ανταγωνιστικότητας, αλλά τρία χρόνια μετά, η χώρα χάνει συνεχώς πόντους και μένει εκτός παιγνιδιού.
      Ήδη η ελληνική οικονομία είναι λιγότερο ανταγωνιστική στην Ευρώπη των είκοσι πέντε και, δυστυχώς, εμφανίζει σημάδια κλιμακούμενης μείωσης,  όχι μόνο έναντι των δεκαπέντε παραδοσιακών εταίρων, αλλά σύμφωνα με τις τελευταίες δημοσιεύσεις, ακόμα και ως προς τα νεοεισερχόμενα μέλη.
      Σήμερα οι επιχειρήσεις μας αντιμετωπίζουν σοβαρότατες δυσκολίες στο να αναπτυχθούν συστηματικά και κερδοφόρα. Η βασική αιτία είναι προφανής, οι πολιτικές που εφαρμόζονται και δεν βοηθούν στην ενίσχυση της ανταγωνιστικότητας. Το αποτέλεσμα; Εξίσου προφανές. Καθόλου ενθαρρυντική η μελλοντική οικονομική προοπτική της χώρας και των επιχειρήσεων.
      Κύριε Υπουργέ, σήμερα σας ζητούμε να  μιλήσετε για την επιχειρηματική «άνοιξη» που επαγγελθήκατε προεκλογικά. Αντίθετα απ’ ό,τι είχατε υποσχεθεί, εξασφαλίσατε πρώτα μια καυτή, αποπνικτική, αναπτυξιακή και επενδυτική άπνοια και τώρα ζούμε την επιχειρηματική βαρυχειμωνιά. Η επιχειρηματικότητα δεν μπορεί να ανθίσει και να καρποφορήσει, παρά μόνο σ’ ένα εύκρατο οικονομικό αναπτυξιακό κλίμα και αυτό δεν μπορέσατε να το δημιουργήσετε. 
      Με τις αλχημείες και τα μαγειρέματα, τις αντιαναπτυξιακές επιλογές και τους διεθνείς διασυρμούς της χώρας, η επιχειρηματικότητα παγώνει. Οι Έλληνες πολίτες και οι επιχειρηματίες περίμεναν ασφάλεια και σταθερότητα. Δεν περίμεναν και δεν φαντάζονταν ποτέ ότι θα γίνουν οι διασκεδαστές της Ευρώπης με τα καμώματά σας. Το πρώτο πλήγμα ήρθε με την απογραφή και τις συνέπειες της επιτήρησης και τώρα, όσο και αν μπορείτε να τα παρουσιάσετε διαφορετικά, η πραγματικότητα είναι ότι οι Έλληνες δεν αισθάνονται καθόλου ευτυχείς και ασφαλείς. Χαμηλά εισοδήματα, ακρίβεια, φτώχεια, κερδοσκοπία, άνιση φορολογία, αυτά και άλλα συνθέτουν ένα θλιβερό σκηνικό. Μετά από τρία χρόνια ήπιας προσαρμογής, με τη γνωστή γκάφα του Α.Ε.Π., είμαστε περίγελος και μάλιστα πληρώνουμε με χρυσάφι.
      Η ελληνική επιχείρηση αγωνίζεται σήμερα με νύχια και με δόντια να σταθεί στο δυσμενές οικονομικό περιβάλλον που δημιουργήσατε και που προσπαθείτε να το παρουσιάσετε διαφορετικά, με τα επιλεκτικά στοιχεία που παρουσιάζετε, αποκρύπτοντας όμως κάποια άλλα.
      Εξηγώ: Μιλάτε για αύξηση των εξαγωγών. Βεβαίως. Αλλά πείτε μας και για την πολλαπλάσια αύξηση των εισαγωγών, με επιδείνωση στο ισοζύγιο τρεχουσών συναλλαγών. 
      Μιλάτε για αύξηση των ξένων επενδύσεων στη χώρα μας σε ποσοστό 10%. Βεβαίως. Αλλά το 2005 είχαν καταρρεύσει, σε επίπεδο που μόνο σε περιόδους συναλλαγματικής ή βαθειάς οικονομικής κρίσης προκύπτει. Φυσικά όταν κάτι βυθίζεται, την άλλη χρονιά μπορεί να βελτιωθεί λίγο.
      Μιλάτε για φορολογικές ελαφρύνσεις, αλλά δεν μας λέτε σε ποιους και πώς, γιατί κάποια εκατομμύρια λιγότερο θα πληρώσουν κάποιες επιχειρήσεις– δεν μιλάμε για τους μισθωτούς και τους συνταξιούχους που θα πληρώσουν περισσότερα- αλλά τις μικρομεσαίες επιχειρήσεις τις επιβαρύνετε με διάφορα μέτρα, όπως η αύξηση του μοναδιαίου συντελεστή φορολογίας και εξακόσιες τριάντα χιλιάδες μικρές επιχειρήσεις δεν τις συμπεριλάβατε στη φοροαπαλλαγή.
      Μιλάτε για επενδύσεις περίπου δυόμισι δισεκατομμυρίων ευρώ από τον αναπτυξιακό νόμο. Είχατε έρθει και στα Τρίκαλα, κύριε Υπουργέ και θα θέλαμε να επαναλάβετε τα στοιχεία που μας δώσατε, τα οποία δεν είναι καθόλου αισιόδοξα. Πείτε μας πόσα εκατομμύρια ευρώ έχουν εκταμιευθεί από αυτόν τον αναπτυξιακό νόμο. Οι επενδύσεις είναι στα χαρτιά. Πείτε μας πόσες θέσεις εργασίας δημιουργήθηκαν για την ανάπτυξη της περιφέρειας, που μπορούν να βγάλουν από το αδιέξοδο τους άνεργους νέους. Υπάρχουν πολύ μεγάλες καθυστερήσεις. Δεν υπάρχουν νέες θέσεις εργασίας και η παραγωγική βάση της περιφέρειας συρρικνώνεται σε επικίνδυνα επίπεδα.
      Την ίδια στιγμή, δεν φροντίσατε εσκεμμένα να εξασφαλίσετε όρους και προϋποθέσεις υγιούς ανταγωνισμού στην αγορά, τόσο για την προστασία της μικρομεσαίας επιχείρησης όσο και για την προστασία του καταναλωτή. Υπάρχουν πολλά παραδείγματα. Το τελευταίο για μας, είναι το νομοσχέδιο για τους αρτοποιούς.
      Η Επιτροπή Ανταγωνισμού απαξιώθηκε από τα μεγάλα καρτέλ των μεγάλων επιχειρήσεων, κυρίως με τα διάφορα δωράκια στα νομοσχέδιά σας, με τις φορολογικές ελαφρύνσεις. Απαξιώθηκε από τους «κουμπάρους» και τους «ημετέρους», με τους οποίους διαχειρίζεσθε την εξουσία. 
Καμία αναπτυξιακή προοπτική! 
Χαρακτηριστικό παράδειγμα είναι ο τρόπος που αντιμετωπίσατε την περίπτωση της «ΚΛΩΝΑΤΕΞ». Αυτό μας ανησυχεί σχετικά με το πώς θα αντιμετωπίσετε οποιαδήποτε άλλη περιοχή της χώρας που θα έχει πρόβλημα, που θα αντιμετωπίζει βιομηχανική κρίση. Αντί να δημιουργήσετε νέα αναπτυξιακά μοντέλα, είχατε την καταπληκτική σύλληψη –που μπορεί να διεκδικήσει παγκόσμια αποκλειστικότητα- να αντιμετωπίσετε την ανεργία, μετατρέποντας τους ανέργους σε συνταξιούχους και καλώντας τους Έλληνες εργαζόμενους να πληρώσουν τα έξοδα της ευφάνταστης ιδέας σας με το γνωστό τρόπο. Θεωρώ ότι γίνεται για το θεαθήναι –έστω και αυτό για τους πενήντα ανέργους- μπροστά στα τεράστια καθημερινά προβλήματα των ανέργων, που δημιουργούνται από τις λαθεμένες επιλογές σας ή και τις ηθελημένες παραλείψεις σας. 
    Πιστεύουμε δυστυχώς –και φοβούμαστε μάλιστα- ότι η ελληνική οικονομία έχει μπει σε μία φάση αποβιομηχανοποίησης, η οποία σας βρίσκει τελείως απροετοίμαστους. Είναι κοντόφθαλμες και ανεπαρκείς πολιτικές, που μας οδηγούν κάθε μέρα όλο και χειρότερα, όλο και δυσκολότερα. 
    Η Κυβέρνηση δεν φρόντισε να αναλάβει πρωτοβουλίες, δεν φρόντισε να εφαρμόσει πολιτικές, που προάγουν την αποδοτικότητα και την απόδοση των επιχειρήσεων, δηλαδή βοήθεια για εξεύρεση κεφαλαίων, παροχή ευνοϊκών επιχειρηματικών δανειοδοτήσεων, ελαχιστοποίηση των γραφειοκρατικών διαδικασιών, ταχύτερη έκδοση των επιχορηγήσεων. 
    Τα Κέντρα Υποδοχής Επενδυτών –και γι’ αυτά θα ήθελα να μας απαντήσετε, κύριε Υπουργέ- ιδρύθηκαν για να βοηθούν τους επενδυτές. Μπορείτε να μας πείτε πόσο αποτελεσματικά είναι; Πείτε μας όχι τι αιτήματα δέχονται, αλλά αν έστω και σε μια από τις επισκέψεις φάνηκαν στο ελάχιστο αποτελεσματικά. Απ’ όσες πληροφορίες μπορώ να έχω από τα Τρίκαλα, δεν μπορούν να είναι αποτελεσματικά, διότι υπολειτουργούν, έχουν έλλειψη προσωπικού, δεν έχουν δικτύωση με άλλες αρμόδιες υπηρεσίες και δεν υπάρχει ηλεκτρονική παρακολούθηση των πληροφοριών. 
    Φοροαπαλλαγές για συγχωνεύσεις. Τι κάνατε για να δημιουργηθούν ανταγωνιστικά πλεονεκτήματα; Τι κάνατε για την ενίσχυση της εξωστρέφειας; Πώς αξιοποιήσατε τα ανταγωνιστικά πλεονεκτήματα και για την προσέλκυση ξένων επενδύσεων; Πώς στηρίξατε την καινοτομία; 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
    Κύριε Πρόεδρε, έχω μόνο τρία λεπτά; 
    ΠΡΟΕΔΡΕΥΩΝ (Γεώργιος Σούρλας): Εξαντλείται και η δευτερολογία σας. 
    ΑΘΑΝΑΣΙΑ ΜΕΡΕΝΤΙΤΗ: Θα μου επιτρέψετε να τελειώσω; Θα προσπαθήσω να τελειώσω γρήγορα. 
    Χρηματοδοτήσατε καθόλου την έρευνα και την τεχνολογία; Τι κάνατε για τη νεανική επιχειρηματικότητα; Το επιχειρηματικό δαιμόνιο των Ελλήνων -και ειδικά των νέων- ήταν, είναι και θα είναι πάντοτε ζωντανό. Χιλιάδες νέοι έχουν ωραίες ιδέες και θα μπορούσαν τα ταλέντα τους, οι ιδέες τους, οι γνώσεις τους, αν και εφόσον τους βοηθούσατε ελάχιστα, να αξιοποιηθούν. 
    Κλείνοντας, θα ήθελα να αναφερθώ στο τεράστιο πρόβλημα,  που αποτελεί η διαρκής επιδίωξή σας να συνδέσετε την αγορά εργασίας με την εκπαίδευση. Δεν νοιαστήκατε. Και το τελευταίο νομοσχέδιο, ήταν μία ευκαιρία που σας δόθηκε για την επαγγελματική και τεχνολογική εκπαίδευση. Σας καλέσαμε να μας πείτε αν στοιχειωδώς είχατε κάνει μελέτη και έρευνα αγοράς. Πώς περιορίσατε τις ειδικότητες και προχθές ανακοινώθηκαν καινούργιες ειδικότητες; Υποτίθεται ότι φτιάχνετε ένα πρόγραμμα με έρευνα αγοράς, αλλά ποτέ δεν μας φέρατε τα αποτελέσματα αυτής της έρευνας. 
    Όμως και σήμερα σας καλώ να μας πείτε αν έχετε συνεννοηθεί με την αρμόδια Υπουργό Παιδείας για το πώς και με ποια κριτήρια επιλέχθηκαν ή απορρίφθηκαν ειδικότητες.
    ΠΡΟΕΔΡΕΥΩΝ (Γεώργιος Σούρλας): Βλέπετε ότι όταν αναφέρεσθε στα Τρίκαλα, περνάει γρήγορα ο χρόνος, κυρία Μερεντίτη. 
    Το λόγο έχει ο κ. Πιπεργιάς. 
    ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ, κύριε Πρόεδρε. 
    Κυρία και κύριοι συνάδελφοι, κύριε Υπουργέ, είναι γνωστό ότι έγιναν σ’ αυτήν την Αίθουσα αρκετές συζητήσεις, ιδιαίτερα κατά τη διάρκεια της συζήτησης των νομοσχεδίων που έφερε το Υπουργείο, για τα ζητήματα της ανταγωνιστικότητας και της βελτίωσης του επιχειρηματικού περιβάλλοντος. 
    Έγιναν πολλές και βαρύγδουπες εξαγγελίες και «ανάφτηκαν» πολλά επικοινωνιακά πυροτεχνήματα, όπως επίσης ανακοινώθηκε ότι από το έτος 2005 μέχρι το έτος 2010, θα έχουμε διαρκώς έτη προώθησης της ανταγωνιστικότητας. 
      Αν δούμε, όμως, σε βάθος το θέμα της ανταγωνιστικότητας, όπως αυτή εμπεριέχεται στις εκθέσεις που στέλνει η Επιτροπή Ανταγωνιστικότητας σε όλα τα μέλη του Κοινοβουλίου, τότε πράγματι θα διαπιστώσουμε ότι, αντί να έχουμε βήματα προόδου, θα έχουμε άλματα οπισθοδρόμησης. 
      Τι είναι ανταγωνιστικότητα; Τι ορίζεται ως ανταγωνιστικότητα από το ίδιο το Συμβούλιο Ανταγωνιστικότητας; Στις διαφορετικές, λοιπόν, εκθέσεις του Εθνικού Συμβουλίου Ανταγωνιστικότητας και Ανάπτυξης, η ανταγωνιστικότητα ορίζεται ως η ικανότητα διατήρησης και βελτίωσης του βιοτικού επιπέδου των πολιτών της χώρας, αναβάθμισης του επιχειρηματικού περιβάλλοντος, ενίσχυσης της απασχόλησης και της πραγματικής συνοχής, της περιβαλλοντικής προστασίας, της διαρκούς βελτίωσης της παραγωγικότητας και αύξησης των μεριδίων της αγοράς υπό συνθήκες παγκοσμιοποίησης. 
      Αν ξεκινήσουμε από την τελευταία αναφορά, τότε πράγματι τα στοιχεία είναι απογοητευτικά. Όπως έφεραν κατ’ επανάληψη οι συνάδελφοι που μίλησαν πριν από μένα και, σύμφωνα με την έκθεση της Τράπεζας της Ελλάδος, το άνοιγμα του εμπορικού ισοζυγίου πληρωμών συνεχώς διευρύνεται. Έχουμε επιδείνωση. Έχουμε αύξηση των εισαγωγών και μείωση των εξαγωγών, συγκριτικά πάντοτε, διότι θα μου πείτε ότι σε απόλυτους αριθμούς είχαμε μία αύξηση των εξαγωγών. Όμως, αυτό δεν σημαίνει τίποτα. Διότι η ψαλίδα ανοίγει, διευρύνεται. Άρα, τα μερίδια αγοράς υπό συνθήκες παγκοσμιοποίησης είναι σε βάρος της χώρας μας. 
      Μήπως είχαμε βελτίωση της περιβαλλοντικής προστασίας; Δεν είχαμε. 
	Μήπως είχαμε βελτίωση και ενίσχυση της απασχόλησης; Ε, βέβαια, εδώ θα μου πείτε ότι υπάρχουν τα μαγειρεμένα στοιχεία από τον Ο.Α.Ε.Δ., ότι έχουμε βελτίωση της απασχόλησης, εξαιτίας του ότι έτρεξαν πολλά προγράμματα μερικής απασχόλησης στο δημόσιο, συμβάσεις εργασίας ορισμένου έργου κ.ο.κ., ζητήματα τα οποία μειώνουν τους δείκτες, αλλά στην ουσία το πρόβλημα παραμένει. 
	Μήπως έχουμε αναβάθμιση του επιχειρηματικού περιβάλλοντος; 
      Δεν θα μπω σε γενικά στοιχεία. Θα μιλήσω για την πατρίδα μου, την Εύβοια. Χθες το Επιμελητήριο –το Εμπορικό και Βιομηχανικό- είχε την ετήσια εκδήλωσή του. Ήταν μάλιστα παρών και ο Γενικός Γραμματέας Καταναλωτή, εκ μέρους του Υπουργείου. Εκεί ανακοινώθηκε ότι τα τελευταία χρόνια το επιχειρηματικό κλίμα βαίνει όλο και προς το χειρότερο. Ανακοινώθηκε ότι αυξήθηκε ο δανεισμός των επιχειρήσεων κατά 25% και ότι οι οφειλές προς το Ι.Κ.Α. αυξήθηκαν τα τελευταία χρόνια κατά 30%. 
      Ανακοινώθηκε αυτό επισήμως από τον Πρόεδρο του Επιμελητηρίου, που μη νομίζετε ότι είναι προσκείμενος στη δική μας παράταξη, αντίθετα μάλιστα, ο κ. Σίμωσης ήταν υποψήφιος Βουλευτής του κόμματός σας. Επίσης, αναφέρθηκε στην ίδια συνάντηση ότι υπάρχουν και άλλα προβλήματα, τα οποία επιδεινώνουν το επιχειρηματικό κλίμα. 
      Μιλήσατε για επιτάχυνση των διαδικασιών ίδρυσης μικρών και πολύ μικρών επιχειρήσεων. Η καλή σας πρόθεση, όμως, ουσιαστικά εξαφανίστηκε από την πρόθεση του Υπουργείου Οικονομικών να βρει «ψύλλους στα άχυρα», μέσα στην περιδίνηση που δημιούργησε η αντεθνική πράξη της απογραφής. Είναι γνωστό ότι εσείς μπορεί να αφαιρείτε δικαιολογητικά και πράξεις, όμως προστίθενται από εγκυκλίους του Υπουργείου Οικονομικών. 
      Όπως, επίσης, ουδεμία περιστολή χρόνου έγινε όσον αφορά τις επιχειρήσεις που έχουν τη μορφή ανώνυμης εταιρείας. Εκεί δεν υπήρχε σύντμηση ούτε για μια μέρα. Αντίθετα, οι φορολογικές διαδικασίες που έχουν προστεθεί, επιδεινώνουν τη διαδικασία ίδρυσης ανώνυμης εταιρείας. 
      Όμως, ακόμη και στα άλλα νομοσχέδια που φέρατε και αφορούν άλλους κλάδους, έχουμε περιπλοκή. Είχατε πει ότι, παραδείγματος χάρη, με το νόμο για τις ανανεώσιμες πηγές ενέργειας, θα δημιουργηθεί ευφορία και θα υπάρξουν επενδύσεις. Όμως και εδώ σκορπίσατε φρούδες ελπίδες!
        Ίσως δεν άπτεται πολύ της σημερινής επερώτησης, αλλά απ’ ό,τι φαίνεται, το Υπουργείο έχει την επιλεκτική διάθεση να μην κουβεντιάζει τα θέματα της ενέργειας, ίσως γιατί αυτά έχουν πολύ μεγάλο ενδιαφέρον και ίσως γιατί εκεί τα έχετε κάνει θάλασσα.
        ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ίσως;
        ΔΗΜΗΤΡΙΟΣ ΠΙΠΕΡΓΙΑΣ: Ναι, έχετε δίκιο. Διαγράφεται το «ίσως».
        Έχετε σκορπίσει πράγματι φρούδες ελπίδες. Χιλιάδες, πολλές χιλιάδες είναι οι ενδιαφερόμενοι που κινούνται από χώρο σε χώρο, για να γίνουν παραγωγοί ηλεκτρικής ενέργειας από φωτοβολταϊκά. Έχουν σχεδόν δεσμεύσει, απ’ ό,τι κουβεντιάζεται, το 60% του κάμπου της Μεσαράς και το 30% του θεσσαλικού κάμπου. Αν γινόταν να ικανοποιηθεί το ενδιαφέρον, θα χρεοκοπήσει η Δ.Ε.Η.. 
        Την ίδια περίοδο, ώριμες επενδύσεις δεν προχωράνε. Γιατί δεν προχωράνε; Γιατί απλούστατα δεν έχετε φροντίσει αυτό το διάστημα των τριών ετών να επεκταθεί το δίκτυο μεταφοράς του Δ.Ε.Σ.Μ.Η.Ε., της Δ.Ε.Η., προκειμένου να συνδεθούν τα αιολικά πάρκα και να απορροφηθεί η ενέργεια από το σύστημα. Κι αν ακόμη γίνει το δίκτυο, τα προβλήματα πολλαπλασιάζονται εξαιτίας του ειδικού χωροταξικού σχεδίου για τις ανανεώσιμες πηγές ενέργειας, που αποδείχτηκε δυστυχώς γονατογράφημα. Αποδείχτηκε ότι ήταν μια έκθεση, η οποία γράφτηκε κυριολεκτικά στο πόδι και από ανθρώπους οι οποίοι δεν έχουν τεχνικές γνώσεις όσον αφορά τα αιολικά πάρκα και τις άλλες εγκαταστάσεις που αξιοποιούν τις ανανεώσιμες πηγές ενέργειας. Την ίδια στιγμή, επενδύσεις σε θερμοηλεκτρικές μονάδες δεν γίνονται και όπου επιχειρούνται, κολλάνε σε ανόητες ρυθμίσεις, που πρόσφατα φέρατε στη Βουλή. 
        Και με την ευκαιρία, κύριε Υπουργέ, υπάρχει μια περίπτωση στην Εύβοια, η περίπτωση της «ΒΙΟΜΑΓΝ». Ήταν η πτωχευμένη επιχείρηση στο Μαντούδι. Κάτω από ορισμένα σκεπτικά, επιχειρήθηκε η αναβίωσή της έγινε «πτωχευτικός συμβιβασμός». Έφθασε η Κυβέρνησή σας, κύριε Υπουργέ, στον παραλογισμό να απαιτεί για την αναγέννηση αυτής της επιχείρησης, για το ξαναζωντάνεμα της επιχείρησης -που έγινε μετά από διαπραγματεύσεις με τις τράπεζες για μείωση των απαιτήσεων τους - καταβολή φόρου. Ζητάτε από πτωχή εταιρεία, προκειμένου να αναβιώσει και να δραστηριοποιηθεί, να πληρώσει δεδουλευμένα στους πρώην εργαζομένους, εισφορές προς το Ι.Κ.Α., να ξαναζωντανέψει μια ολόκληρη περιοχή και να καταβάλει φόρους γιατί της «χαρίστηκαν» χρέη! 
        Η Κυβέρνησή σας θεωρεί ότι η άφεση χρέους αποτελεί εισόδημα ακόμη και για πτωχή-νεκρή εταιρεία, που αναβιώνει! Μ’ αυτόν τον τρόπο υποστηρίζετε ότι δημιουργούνται συνθήκες επιχειρηματικότητας; Όταν ακόμη και σε «κρανίου τόπο» κοιτάτε με ποιο τρόπο θα φορολογήσετε ακόμη και τα λείψανα νεκρών επιχειρήσεων; Αυτή είναι η επιχειρηματικότητα, κύριε Υπουργέ;
        Δυστυχώς έχετε αποτύχει στον τομέα αυτό, όχι ίσως λόγω των δικών σας καλών προθέσεων, αλλά της γενικότερης πολιτικής σας. Πολιτικής που μας κατατάσσει σύμφωνα με το δίκτυο CNN στους μεγαλύτερους γκαφατζήδες όλου του κόσμου.
        Ευχαριστώ.
         (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Γεώργιος Σούρλας): Δεν χρειάζεται τόσο μεγάλη ένταση.
        Κυρίες και κύριοι συνάδελφοι, πρέπει να σας ενημερώσω ότι μόνο ο κ. Κεγκέρογλου δικαιούται δευτερολογίας τεσσάρων λεπτών.
        Ο κύριος Υπουργός έχει το λόγο.
        ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, παρακολούθησα με εξαιρετική προσοχή τις αγορεύσεις σας, όπως και διάβασα με εξαιρετική προσοχή την επερώτηση που απευθύνετε προς το Υπουργείο Ανάπτυξης σε ό,τι αφορά το επιχειρηματικό περιβάλλον που επικρατεί στην πατρίδα μας. Πριν σας απαντήσω σημείο προς σημείο, σε όλα τα θέματα τα οποία αναδείξατε, θα μου επιτρέψετε να δώσω τρεις γρήγορες απαντήσεις και πρώτα στον συνάδελφο κ. Κεγκέρογλου σε ό,τι αφορά τη λειτουργία του Ε.Π.Α.Ν. και τα αδιαφανή κριτήρια με τα οποία λειτουργεί, όπως είπε.
        Κύριε Κεγκέρογλου, ο όρος που χρησιμοποιήσατε είναι γενικός, αόριστος και αστήρικτος. Εγώ θα σας απαντήσω με τις εκθέσεις που έχουν κάνει μόλις πρόσφατα -και αλλεπάλληλους ελέγχους- τα κοινοτικά όργανα. Απέδωσαν στο Επιχειρησιακό Πρόγραμμα «ΑΝΤΑΓΩΝΙΣΤΙΚΟΤΗΤΑ» εύσημα για τη λειτουργία του. 
        Δεύτερον, στο συνάδελφο κ. Σγουρίδη που διερωτήθηκε γιατί ένα εκατομμύριο επισκέπτες στην Ακρόπολη, την ίδια ώρα που υπάρχουν ένα εκατομμύριο επισκέπτες σε ένα ποδοσφαιρικό μουσείο ή σε μία πόλη της Ισπανίας, η απάντηση είναι ότι η χώρα μας βρίσκεται μέσα στην πρώτη δεκαπεντάδα –και όχι τώρα επί της νέας διακυβέρνησης, αλλά και τα προηγούμενα χρόνια με εσάς- με περίπου δεαέξι εκατομμύρια επισκέπτες απ΄ όλο τον κόσμο και θεωρείται ένας από τους δεκαπέντε καλύτερους προορισμούς σε ολόκληρο τον κόσμο. Και εδώ χρειάστηκαν προσπάθειες δεκαετιών απ΄ όλες τις κυβερνήσεις και βεβαίως από τους επιχειρηματίες της χώρας μαζί,  για την ανάδειξη του φυσικού πλούτου της πατρίδας μας, του ήλιου, της θάλασσας και βεβαίως το επιχειρηματικό δαιμόνιο του Έλληνα προς την ίδια κατεύθυνση.
        Και τέλος, πρωτοτυπήστε -σας το είπα και με αφορμή την κατάθεση της πρότασης δυσπιστίας που κάνατε προς την Κυβέρνηση μ΄ αυτό το «φτάνει πια»- σε κάποιο θέμα. Το «φτάνει πια» είχε χρησιμοποιηθεί από τη Νέα Δημοκρατία  ως αντιπολίτευση για τις δικές σας κυβερνήσεις -ήταν ένα πολιτικό μήνυμα το οποίο πραγματικά απεικόνιζε την κατάσταση που επικρατούσε τότε από την τελευταία δική σας διακυβέρνηση- …
        ΔΗΜΗΤΡΙΟΣ ΠΙΠΕΡΓΙΑΣ:  Τότε να πούμε, κύριε Υπουργέ, «ως εδώ και μη παρέκει!».
         ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  …  και βλέπω να το επαναλαμβάνετε συνεχώς. Βρείτε κάτι άλλο πιο ενδιαφέρον ενδεχομένως και πιο πρωτότυπο από το να επαναλαμβάνετε και να αντιγράφετε και μάλιστα να αντιγράφετε κακότεχνα.
        Έρχομαι τώρα στην επιδείνωση του επιχειρηματικού περιβάλλοντος, για την οποία μιλήσατε πριν από λίγο. 
        Πώς μιλάτε για επιδείνωση του επιχειρηματικού περιβάλλοντος, όταν το 2006 συνολικά –δεν μπορώ να απαντήσω για κάθε έναν επι μέρους νομό, αλλά έχω την απάντηση και για την Αχαϊα και για την Εύβοια, στην οποία αναφέρθηκε πριν ο συνάδελφος κ. Πιπεργιάς-  ιδρύθηκαν είκοσι έξι χιλιάδες επτακόσιες εβδομήντα τέσσερις νέες επιχειρήσεις και διέκοψαν τη λειτουργία εννιά χιλιάδες επτακόσιες σαράντα τρεις! Υπήρξε, δηλαδή, μία θετική διαφορά δεκαεπτά χιλιάδων τριάντα μίας επιχειρήσεων, ενώ το 2003 αυτή η διαφορά ήταν μόλις δέκα χιλιάδες τετρακόσιες δεκατέσσερις  επιχειρήσεις. Δηλαδή την περίοδο 2004 – 2006 σε κάθε τρεις επιχειρήσεις που ανοίγουν, κλείνει μόνο μία επιχείρηση, ενώ την περίοδο 2002 – 2003 σε κάθε δύο επιχειρήσεις που άνοιγαν, η μία έκλεινε. Απάντηση, λοιπόν, πρώτη  από στοιχεία, τα οποία έδωσε στη δημοσιότητα και το Υπουργείο Οικονομίας και Οικονομικών. 
        Μιλάτε για την επιδείνωση του επιχειρηματικού περιβάλλοντος, όταν τον περασμένο Σεπτέμβριο ο δείκτης του οικονομικού κλίματος, που καταρτίζεται στη χώρα μας από τον Ι.Ο.Β.Ε., βρέθηκε στο υψηλότερο σημείο και επίπεδο των τελευταίων δυόμισι ετών, δηλαδή, με 109,5 μονάδες και προσεγγίζει τον αντίστοιχο δείκτη της Ευρωπαϊκής Ένωσης που είναι 111 μονάδες. Ξέρετε σε ποια επίπεδα ήταν ο ίδιος δείκτης το 2003; Ήταν στις 98,8 μονάδες. 
        Μιλάτε για επιδείνωση του επιχειρηματικού περιβάλλοντος, όταν η ανεργία από το 11,3% που ήταν το Μάρτη του 2004, περιορίστηκε στο 8,3% το 2006 το πρώτο εξάμηνο. 
        Μιλάτε για επιδείνωση του επιχειρηματικού περιβάλλοντος, όταν τον περασμένο Νοέμβριο ο κύκλος εργασιών του λιανεμπορίου, σε σύγκριση με τον αντίστοιχο μήνα του 2005, σημείωσε αύξηση κατά 10,5%, έναντι αύξησης 5,2% κατά την αντίστοιχη περίοδο του 2005.
Μιλάτε για καθυστέρηση στο άνοιγμα των αγορών και των επαγγελμάτων όταν εσείς το 2000 είχατε εξαγγείλει το άνοιγμα των κλειστών επαγγελμάτων που θα ολοκληρωνόταν το Σεπτέμβριο του ίδιου έτους και στη συνέχεια παραπέμψατε αυτό το θέμα στην Επιτροπή Οικονομικών και Κοινωνικών Υποθέσεων και στο τέλος το ξεχάσατε. Δεν έχετε παρά να δείτε τη σχετική μελέτη που κατέθεσε το ΚΕ.ΠΕ. και η οποία δημοσιεύτηκε τότε στην εφημερίδα «Τα ΝEA» την πρώτη Ιουνίου του 2000 και στο «ΒΗΜΑ ΤΗΣ ΚΥΡΙΑΚΗΣ» στις 11 Φεβρουαρίου του 2001.
	Μιλάτε ξανά και ξανά για την απογραφή και την επιτήρηση γιατί δεν αντέχετε να θυμάστε πρώτον τα δικά σας και δεύτερον την κοροϊδία που κάνατε στον ελληνικό λαό και την Ευρωπαϊκή Επιτροπή όταν στέλνατε προβλέψεις για πλεόνασμα στους προϋπολογισμούς του 2002 κατά 1,5% και του 2003 και του 2004 κατά 2%, ενώ τελικά παρουσίασαν έλλειμμα κατά 4,9%, 5,7% του Α.Ε.Π. και 7,8% του Α.Ε.Π. αντίστοιχα το 2004. 
	Υπάρχει και η επιστολή που έστειλε ο διευθυντής της EUROSTAT κ. Γκίντερ Χανράιχ στην εφημερίδα «FINANCIAL TIMES» στις 28 Δεκεμβρίου του 2004 με άρθρο που δημοσιεύτηκε ως απάντηση στους ισχυρισμούς του πρώην Πρωθυπουργού κ. Σημίτη σε άρθρο του στην ίδια εφημερίδα στις 21 Δεκεμβρίου του 2004 υπογραμμίζοντας ότι οι κυβερνήσεις σας έδιναν ψευδή στοιχεία στην Ευρωπαϊκή Ένωση. Αναφέρω την απογραφή που είχε επιχειρήσει η EUROSTAT για την πραγματική κατάσταση της οικονομίας και την αναθεώρηση των δημοσιονομικών στοιχείων πολύ πριν, τον Ιούνιο του 2002, δηλαδή, επί κυβέρνησης Σημίτη.
	Έρχομαι τώρα στους δείκτες για την ανταγωνιστικότητα. Παρακολουθώντας σας δεν είδα κανέναν από τους ομιλητές από την πλευρά σας να βρίσκει ένα καλό. Όλα είναι μαύρα, όλα είναι μίζερα, παντού αποτυγχάνει αυτή η Κυβέρνηση και δεν κάνει απολύτως τίποτα. Φοβούμαι ότι δεν έχετε καμία απολύτως επαφή ούτε με την κοινωνία ούτε με την ελληνική πραγματικότητα. 
	Ας δούμε τώρα τους δείκτες που μετρούν την παγκόσμια ανταγωνιστικότητα και στη χώρα μας και στις άλλες χώρες. Η ανταγωνιστικότητα της ελληνικής οικονομίας βελτιώνεται μετά από πέντε χρόνια συνεχούς πτωτικής πορείας και μάλιστα κερδίζοντας οκτώ θέσεις στη διεθνή κατάταξη, σύμφωνα με την έκθεση του Μ.Ι.Β.. Το δημοσιονομικό έλλειμμα μειώθηκε κατά πέντε ποσοστιαίες μονάδες και περιορίστηκε κάτω από το 3% από το 7,8% που μας κληροδοτήσατε. Ο ρυθμός αύξησης του Ακαθάριστου Εγχώριου Προϊόντος, παρά τις μελαγχολικές προβλέψεις ότι μετά την πραγματοποίηση των Ολυμπιακών Αγώνων θα είχαμε υποχώρηση του ρυθμού αύξησής του, βλέπουμε ότι κινείται γύρω στο 4% και πάνω από το 4%. Οι εξαγωγές μας το 2005 αυξήθηκαν κατά 13% και το 2006 κατά 20%. Τι σημαίνει η αύξηση των εξαγωγών; Αύξηση των εξαγωγών σημαίνει ότι τα ελληνικά προϊόντα, τα αγαθά, οι υπηρεσίες αυξάνουν τα μερίδιά τους στις διεθνείς αγορές, άρα είναι ανταγωνιστικά. 
	Έρχομαι στην τουριστική ανάπτυξη που καταγράφει και αυτή μία ισχυρή δυναμική που απεικονίζεται τόσο από την άνοδο των αυξήσεων -7% το 2005, 8% το 2006- όσο και από την παράλληλη αύξηση των εισροών των συναλλαγματικών γύρω στο 10%. Να, δούμε, λοιπόν το 2006 και για τις ξένες άμεσες επενδύσεις που ήταν δεκαπλάσιες σε σχέση με το ίδιο διάστημα του 2005. Το 2005 υπήρχε πράγματι μία υποχώρηση. Έχουμε στη συνέχεια όλες τις προσπάθειες που έγιναν και για την καταπολέμηση της φοροδιαφυγής και για την αύξηση των εσόδων από τα φορολογικά έσοδα και από το Φόρο Προστιθέμενης Αξίας και βεβαίως για τις επενδύσεις που το δεύτερο τρίμηνο του 2006 αυξήθηκαν κατά 13,9% σε σχέση με το αντίστοιχο τρίμηνο του 2005 και συνολικά 10% κατά το πρώτο δεκάμηνο του 2006.
	Όσον αφορά τώρα στον πληθωρισμό: Ο πληθωρισμός τον Ιανουάριο του 2007 κυμάνθηκε στο 2,7% έναντι 3,1% που ήταν στο τέλος του Ιανουαρίου του 2003, δηλαδή, στα χαμηλότερα επίπεδα της τελευταίας πενταετίας. Αυτό όμως ως αριθμός δείχνει την τάση ότι η ελληνική οικονομία βρίσκεται σε σωστό δρόμο και ήδη έχουν αρχίσει να υπάρχουν τα αποτελέσματα τα  οποία είναι θετικά. 
     Τέλος, έχω να σας πω ότι η έκθεση που έδωσε η Ευρωπαϊκή Επιτροπή στις 6 Νοεμβρίου για την κατάσταση στην ελληνική οικονομία ήταν η θετικότερη των τελευταίων ετών για την ελληνική οικονομία και μάλιστα με τον τίτλο «Οι επενδύσεις επιστρέφουν στην Ελλάδα». 
     Πάμε τώρα στο κατά κεφαλήν Α.Ε.Π. σε μονάδες αγοραστικής δύναμης. Από το 75,3% του μέσου όρου των δεκαπέντε το 2004 έφτασε στο 83% στο τέλος του 2006. 
     Όσον αφορά στον αναπτυξιακό νόμο: Σας έχω πει και με άλλη αφορμή, κυρίες και κύριοι συνάδελφοι, ότι ο χειρότερος αναπτυξιακός νόμος που είχε η χώρα ήταν ο αναπτυξιακός νόμος του 1998, που αμέσως από την επομένη της ψήφισής του συζητούσατε την αναθεώρησή του και αυτό το πράγμα, με τις μεγάλες αδυναμίες που είχε, πολύ λίγα επενδυτικά σχέδια κατόρθωσε να πραγματοποιήσει. 
     Πριν από τις εκλογές του 2004 επιχειρήσατε έναν νέο αναπτυξιακό νόμο, τον οποίο, δυστυχώς, ήλθε η Ευρωπαϊκή Επιτροπή και ακύρωσε, γιατί δεν είχατε συνεννοηθεί μαζί της, πράγμα το οποίο μας ανάγκασε να επαναφέρουμε διατάξεις του νόμου του 1998 μέχρι να ψηφιστεί στα τέλη του 2004 ο νέος αναπτυξιακός νόμος, ο πιο πετυχημένος, ο πιο ρωμαλέος, που τα αποτελέσματά του έγιναν φανερά μέσα στα δύο χρόνια της εφαρμογής του. 
     Και άκουσα με ειλικρινή απορία έναν συνάδελφο πριν που είπε, γιατί σταματήσατε τον αναπτυξιακό νόμο στις 16 Οκτωβρίου 2006.
      Γιατί αυτός ο αναπτυξιακός νόμος, κυρίες και κύριοι συνάδελφοι, έχει πέρας το 2006, που ήταν και η περίοδος ισχύος των περιφερειακών ενισχύσεων από το 2000 μέχρι το 2006 και ότι από 1/1/2007 υπάρχει νέα κατανομή των περιφερειακών ενισχύσεων για την Δ΄ Προγραμματική Περίοδο, για το Δ΄ Κοινοτικό Πλαίσιο Στήριξης και συνεπώς οι αιτήσεις που θα υποβάλλονταν, θα έπρεπε και να εξεταστούν στην αντίστοιχη χρονική περίοδο για να έχουν εφαρμογή οι διατάξεις του νόμου του οποίου η ισχύς έληγε την 31η Οκτωβρίου του 2006. 
     Για να δούμε, λοιπόν, τι έγινε μ΄ αυτόν τον αναπτυξιακό νόμο μέσα σε διάστημα λιγότερο από είκοσι έναν μήνες:
     Υπεβλήθησαν τέσσερις χιλιάδες τετρακόσια επενδυτικά σχέδια με συνολικό προϋπολογισμό 11,8 δισεκατομμύρια ευρώ και ύψος αιτούμενης επιχορήγησης 5.000.000.000 ευρώ. Από τις προτάσεις αυτές είχαν ήδη εγκριθεί οι δύο χιλιάδες επτακόσιες σαράντα με συνολικό προϋπολογισμό 5,3 δισεκατομμύρια ευρώ και ύψος επιχορήγησης 2,2 δισεκατομμύρια ευρώ. Αυτή είναι η πραγματικότητα κι δυστυχώς θέλετε και αυτήν την πραγματικότητα εν ονόματι της αντιπολίτευσης για την αντιπολίτευση να την αγνοείτε. 
     Να πάμε στην ελληνική εμπορική ναυτιλία, η οποία κατά τη διάρκεια του 2006 συνέχισε την ανοδική της πορεία διατηρώντας την πρώτη θέση διεθνώς σε χωρητικότητα και κατακτώντας επίσης μεγάλες αγορές όπως εκείνη της Κίνας. 
     Είναι χαρακτηριστικό ότι σύμφωνα με τις δηλώσεις Κινέζων αξιωματούχων το 50% των μεταφορικών αναγκών της Κίνας σε ξηρό φορτίο και το 60% σε υγρό φορτίο εξυπηρετούνται από πλοία ελληνικής πλοιοκτησίας. 
     Τα αποτελέσματα αυτά, κυρίες και κύριοι συνάδελφοι, δείχνουν ξεκάθαρα τα θετικά αποτελέσματα που προδιαγράφει η εφαρμογή του νέου οικονομικού και αναπτυξιακού μοντέλου. Συνιστούν απόδειξη ότι η πολιτική μας αποδίδει, δεν μας αρκούν όμως. Δεν επαναπαυόμαστε σ΄ αυτά τα αποτελέσματα. Τα θετικά στοιχεία δεν σημαίνουν σε καμία περίπτωση εφησυχασμό.
      Συνιστούν έμπρακτη ενθάρρυνση στις αλλαγές και μεταρρυθμίσεις που ξεκινήσαμε. Συνεχίζουμε σταθερά, αποφασιστικά και εντατικά τις αλλαγές εκείνες και τις μεταρρυθμίσεις που έχει ανάγκη η χώρα και που διασφαλίζουν στη χώρα μας μια νέα καλύτερη προοπτική. Αυτό δεσμευθήκαμε και αυτό κάνουμε. Ήδη η δυσμενής εικόνα της ανταγωνιστικότητας της χώρας αναστρέφεται διεθνώς και οι συνέπειές της για την ελληνική οικονομία αλλά και για τις επιχειρήσεις. 
      Θα απαντήσω τώρα, κυρίες και κύριοι συνάδελφοι, με πιο συγκεκριμένα νούμερα γιατί επικαλεστήκατε και μια σειρά στοιχεία από διεθνείς οργανισμούς. Για να δούμε τι λένε τα πλέον πρόσφατα στοιχεία και ιδιαίτερα του Παγκόσμιου Οικονομικού Φόρουμ και του Ινστιτούτου για την ανάπτυξη του Μάνατζμεντ και της Παγκόσμιας Τράπεζας, της «World Bank». 
      Η χώρα μας είτε βελτιώνει τη θέση της όπως προκύπτει από την κατάταξη που κάνει το Ινστιτούτο για την Ανάπτυξη του Μάνατζμεντ και η Παγκόσμια Τράπεζα είτε παραμένει στην ίδια θέση όπως είναι ο δείκτης ολικής ανταγωνιστικότητας του Παγκόσμιου Οικονομικού Φόρουμ. Η μοναδική πτώση είναι εκείνη που αναφέρεται στον δείκτη της επιχειρηματικής ανταγωνιστικότητας του Παγκόσμιου Οικονομικού Φόρουμ. Αυτόν το δείκτη βρήκατε να επικαλεστείτε και όχι όλους τους άλλους δείκτες που είναι εξαιρετικά θετικοί στη διεθνή κατάταξη από το Οικονομικό Ινστιτούτο για το Μάνατζμεντ που σας ανέφερα πριν, το IMD. Η χώρα μας βελτίωσε κατά οκτώ θέσεις την διεθνή κατάταξή της στην παγκόσμια ανταγωνιστικότητα επιτυγχάνοντας την τρίτη καλύτερη επίδοση μετά την Κίνα που βελτίωσε τη θέση της κατά δώδεκα θέσεις στην κατάταξη και την Ινδία κατά δέκα θέσεις. Και μπορέσαμε και πετύχαμε άνοδο από την πεντηκοστή στην τεσσαρακοστή δεύτερη θέση. 
      Έρχομαι τώρα και στη βελτίωση του δείκτη για την κυβερνητική αποτελεσματικότητα στον οποίον καταλαμβάνει το 2006 την τεσσαρακοστή έκτη θέση ενώ το 2005 καταλάμβανε την πεντηκοστή δεύτερη θέση. 
      Πάλι από την έκθεση του Παγκόσμιου Οικονομικού Φόρουμ η Ελλάδα κατατάσσεται το 2006 στην τεσσαρακοστή έβδομη θέση μεταξύ εκατόν είκοσι πέντε χωρών ως προς το δείκτη ολικής ανταγωνιστικότητας. Καταλαμβάνει, δηλαδή την ίδια θέση  με το 2005 παρ΄ότι στις εξεταζόμενες χώρες προστέθηκαν άλλες οκτώ. Η Ελλάδα είναι ενδέκατη μεταξύ των εκατόν είκοσι πέντε χωρών στους δείκτες που αφορούν την υγεία και την πρωτοβάθμια εκπαίδευση. Είναι εικοστή ένατη στο δείκτη των υποδομών. Είναι τριακοστή τέταρτη όσον αφορά στην τριτοβάθμια εκπαίδευση και κατάρτιση. Σημειώνεται ότι στο διάστημα από το 2002 ως το 2004 η χώρα υποχώρησε κατά είκοσι θέσεις στο συγκεκριμένο δείκτη και από την τριακοστή πρώτη θέση που ήταν υποχώρησε στην πεντηκοστή πρώτη μεταξύ εκατόν τεσσάρων χωρών. Αντιθέτως από το 2004 ως σήμερα παρ΄ότι προστέθηκαν είκοσι μία χώρες η κατάταξη της Ελλάδας βελτιώθηκε κατά τέσσερις θέσεις και από την πεντηκοστή πρώτη θέση ανέβηκε στην τεσσαρακοστή έβδομη. 
      Η Ελλάδα τώρα σε σύγκριση με τις 25 χώρες της Ευρωπαϊκής Ένωσης. Είναι μέλος της Ευρωπαϊκής Ένωσης και αναφερθήκατε γι’ αυτήν επίσης με πολύ μελανά χρώματα. Αλλά δεν είναι έτσι. Αδικείτε και την Ελλάδα αδικείτε και τις Ελληνίδες και του Έλληνες και κυρίως αδικείτε τις Ελληνίδες και τους Έλληνες επιχειρηματίες. Δείτε, λοιπόν, τα αποτελέσματα σ’ αυτόν το δείκτη μέσα στις είκοσι πέντε  χώρες της Ευρωπαϊκής Ένωσης που παρουσιάζει βελτίωση στις πέντε από τις εννέα κατηγορίες του δείκτη ολικής ανταγωνιστικότητας και συγκεκριμένα στις κατηγορίες που αφορούν στους θεσμούς, τις υποδομές, την υγεία και τη βασική εκπαίδευση, την τεχνολογική ετοιμότητα και τη λειτουργία και τη στρατηγική της επιχείρησης. 
      Να έρθουμε τώρα στην έκθεση της Παγκόσμιας Τράπεζας, της «World Bank», στην έκθεση της οποίας η Ελλάδα ανήλθε το 2006 στην εκατοστή ένατη θέση σε σύνολο εκατόν εβδομήντα πέντε χωρών από την εκατοστή ενδεκάτη πρώτη που είχε το 2005 σε σύνολο εκατόν πενήντα πέντε χωρών. Αυτό σημαίνει ότι η χώρα μας το 2006 βρίσκεται ψηλότερα από είκοσι δύο περισσότερες χώρες στην κατάταξη σε σχέση με το 2005.
      Παράλληλα, η Ελλάδα συγκαταλέγεται μεταξύ των χωρών που έλαβαν κατά το 2005 θετικά μέτρα στους τομείς της απασχόλησης των εργαζομένων και της εγγραφής της ιδιοκτησίας, ενώ δεν βρίσκεται σε κανένα δείκτη μεταξύ των χωρών που προχώρησαν στην εφαρμογή αρνητικών μέτρων. 
      Ακόμη, σύμφωνα με την έκθεση για την Επιχειρηματικότητα του Παγκόσμιου Παρατηρητηρίου Επιχειρηματικότητας, το ποσοστό των ατόμων ηλικίας δεκαοκτώ έως εξήντα τεσσάρων ετών που βρίσκονταν σε φάση έναρξης επιχειρηματικής δραστηριότητας, αυξήθηκε από 5,77% σε 6,5%. Επίσης αυξάνεται συνεχώς το ποσοστό της επιχειρηματικότητας ευκαιρίας, ενώ μειώνεται η επιχειρηματικότητα ανάγκης.
      Δεν θέλω να ταλαιπωρήσω το Σώμα με περισσότερους αριθμούς, γιατί νομίζω ότι τα στοιχεία τα οποία παρέθεσα, απαντούν καταλυτικά σε όλα τα επιχειρήματα τα οποία αναπτύξατε μέχρι σήμερα. 
      Στο ίδιο χρονικό διάστημα δεν μείναμε, κυρίες και κύριοι συνάδελφοι, αδρανείς σ΄ αυτά που έπρεπε να κάνουμε. Τα έξι Συμβούλια τα οποία λειτουργούσαν στο Υπουργείο Ανάπτυξης τα ενδυναμώσαμε, γιατί πιστεύουμε στον κοινωνικό διάλογο και στην κατάθεση απόψεων από τους κοινωνικούς εταίρους. Και εννοώ το Συμβούλιο για την Ανταγωνιστικότητα και την Ανάπτυξη, που ήταν με μια υπουργική απόφαση και που θεσμοθετήθηκε, λειτουργεί ουσιαστικά και αποτελεσματικά με πλήρη συμμετοχή των παραγωγικών και των κοινωνικών εταίρων. Οι εκθέσεις που καταθέτει, απηχούν την ελληνική πραγματικότητα και ταυτόχρονα δίνουν και τις επισημάνσεις εκείνες που πάντοτε τις λαμβάνουμε υπόψη για το σχεδιασμό της οικονομικής μας πολιτικής για το επόμενο διάστημα. Αναφέρομαι στο Συμβούλιο για την Ποιότητα στην Ανάπτυξη, το συμβούλιο για την Έρευνα και την Τεχνολογία, τη θεσμοθέτηση για πρώτη φορά Συμβουλίου για τις μικρομεσαίες επιχειρήσεις, το ηλεκτρικό εμπόριο και το Εθνικό Συμβούλιο Καταναλωτή, όπου υπάρχει ανοικτός διάλογος, υπάρχει κατάθεση απόψεων και βεβαίως μέσα απ΄ όλα αυτά δεν κάνουμε τίποτε άλλο παρά να ενισχύουμε την κοινωνική συνοχή. 
      Κυρίες και κύριοι συνάδελφοι, πεποίθησή μας είναι ότι σ΄ αυτό το χρονικό διάστημα των τριάντα πέντε μηνών από τους οποίους οι επτά πρώτοι μήνες επενδύθηκαν στον κοινό εθνικό στόχο, την πραγματοποίηση πετυχημένων και ασφαλών Ολυμπιακών Αγώνων, με το νέο οικονομικό και αναπτυξιακό μοντέλο που εφαρμόσαμε, πράγματι η πολιτική που θεμελιώσαμε, ήταν σωστή και αποδίδει καρπούς. Και, βεβαίως, δεν υπάρχει κανένα μαγικό ραβδί, που να λύνει προβλήματα μέσα σ΄ αυτό το χρονικό διάστημα. Και, βεβαίως, είναι ανακόλουθο για εκείνα τα οποία δεν πράξατε εσείς, όσες τετραετίες και όσα χρόνια κυβερνούσατε, να έρχεστε και να κατηγορείτε εμάς, γιατί δεν μπορέσαμε να τα πραγματοποιήσουμε σ΄ αυτό το χρονικό διάστημα.
      Τέλος, κλείνω, κυρίες και κύριοι συνάδελφοι, με την επισήμανση ότι αφουγκραζόμαστε την κοινωνία, αφουγκραζόμαστε τις επιχειρήσεις και αυτό μας δίνει ακόμη μεγαλύτερη αυτοπεποίθηση ότι βρισκόμαστε στο σωστό δρόμο. Είμαστε κοντά στις επιχειρήσεις, είμαστε κοντά στους πολίτες, στους εργαζόμενους. Εάν αυτό, βεβαίως, σας ενοχλεί, τι να κάνουμε; Αυτοί είμαστε, έτσι λειτουργούμε, είμαστε κοντά στον κόσμο και θέλουμε να ανταποκρινόμαστε σ’  αυτά που του διαβεβαιώσαμε ότι θα κάνουμε πράξη με το κυβερνητικό μας πρόγραμμα, το οποίο εκτιμώ ότι θα εφαρμόσουμε σ΄ όλες τις πτυχές του. Αντί να σας στεναχωρεί αυτό το πράγμα, μάλλον θα πρέπει να σας χαροποιεί, γιατί υπάρχει μια Κυβέρνηση που κάνει πράξη εκείνα για τα οποία δεσμεύτηκε απέναντι στον ελληνικό λαό.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, είμαι βέβαιος ότι την τελευταία φράση που μας είπατε, ούτε και εσείς την πιστεύετε. Δηλαδή ότι η Κυβέρνηση κάνει πράξη όλα όσα υποσχέθηκε στον ελληνικό λαό, είμαι βέβαιος ότι κανένας πια από την Κυβέρνηση δεν το πιστεύει. 
      Γι’ αυτό και η ρητορική σας πλέον αναλώνεται προγραμματικά στην επόμενη τετραετία, την οποία πιστεύετε ότι θα κερδίσετε. Γιατί ακριβώς δεν υπάρχει απολογισμός πρώτης τετραετίας.  
      Θα ξεκινήσω με μερικές παρατηρήσεις, οι οποίες συνδέονται με τα θέματα τα οποία θίξατε, παρεμπιπτόντως, αλλά είναι σημαντικά στη δική σας ομιλία. Κατ΄αρχάς, σας ακούω πολλές φορές να λέτε, ότι ο ρυθμός αύξησης του Ακαθάριστου Εγχώριου Προϊόντος είναι ικανοποιητικός, παρά τις δυσοίωνες προβλέψεις που υπήρχαν πριν από την τέλεση των Ολυμπιακών Αγώνων, ότι μετά την τέλεση των αγώνων ο ρυθμός θα πέσει.
      Θέλω να σας θυμίσω, κύριε Υπουργέ -βεβαίως εσείς δεν ήσασταν τότε μέλος της Επιτροπής Οικονομικών- ότι η μόνιμη επωδός των αγορητών της Νέας Δημοκρατίας, των στελεχών της Νέας Δημοκρατίας, ως αντιπολίτευση στην Επιτροπή Οικονομικών και του κ. Αλογοσκούφη, ήταν ότι ο ρυθμός αύξησης που εμφάνιζε η χώρα ήταν πάρα πολύ υψηλός την περίοδο 2002-2003 και οφειλόταν, κυρίως, στην ολυμπιακή προετοιμασία και ότι μετά τους Ολυμπιακούς Αγώνες ο ρυθμός αυτός θα έπεφτε. Οι προβλέψεις αυτές οι δυσοίωνες, οι δυσάρεστες και οι μίζερες ήταν οι προβλέψεις οι δικές σας. Τώρα, είναι καταπληκτικό ότι έρχεστε και μας λέτε «ξέρετε, παρά τις προβλέψεις…». Ποιες προβλέψεις; Τις δικές σας προβλέψεις. Διότι εμείς σας απαντούσαμε τότε, ότι  οι Ολυμπιακοί Αγώνες προετοιμάζονται αποκλειστικά με εθνικές δαπάνες. Δεν είχαμε καμία συγχρηματοδότηση, η οποία θα κοβόταν στη συνέχεια, έτσι ώστε να στερηθεί τα χρήματα αυτά η Ελλάδα. Ήταν ελληνικά χρήματα, τα οποία θα συνέχιζαν μετά τους Ολυμπιακούς Αγώνες να κατευθύνονται σ΄ άλλους αναπτυξιακούς τομείς  με άλλα εργαλεία και με άλλους τρόπους. Αντίθετα εσείς προβλέπατε δεινά μετά τους Ολυμπιακούς Αγώνες.
       Θέλω, όμως, να σας πω και κάτι άλλο που δεν πρέπει να σας διαφεύγει. Σύμφωνα με τα στοιχεία που ανακοινώνει μονίμως η Τράπεζα της Ελλάδος, η ανάλυση του ρυθμού αύξησης του Ακαθάριστου Εγχώριου Προϊόντος στην Ελλάδα, μας δείχνει ότι κατά τα δύο τρίτα η αύξηση αυτή οφείλεται στον εντεινόμενο δανεισμό των οικογενειών και των επιχειρήσεων. Προσέξτε, αυτό δεν είναι κατ’ ανάγκη κακό. Πού είναι, όμως, το επικίνδυνο; Δηλαδή εάν η οικονομία πέτυχε μια δυνατότητα, να μπορούν τα νοικοκυριά και οι επιχειρήσεις να δανείζονται με χαμηλά επιτόκια, άρα δηλαδή το χρήμα να είναι φθηνό, ίσα-ίσα που αυτό είναι κάτι που διευκολύνει τη συνολική οικονομική λειτουργία. Το ανησυχητικό όμως είναι το εξής, αγαπητέ κύριε Υπουργέ. Είναι ότι τρέχει με διπλάσιους ρυθμούς ο αριθμός των νοικοκυριών και των επιχειρήσεων στην Ελλάδα, που δεν μπορούν πια να ξεπληρώσουν τα δάνειά τους. Αυτό είναι που πρέπει να σας ανησυχεί. Γιατί αν συνεχίσει, όπως φαίνεται και όπως η Τράπεζα της Ελλάδος κρούει συνέχεια το καμπανάκι, να τρέχει ο ρυθμός αυτός αύξησης με τον ίδιο τρόπο των νοικοκυριών εκείνων που δεν μπορούν να πληρώσουν τα δάνειά τους, πολύ σύντομα θα βρεθούμε σε πάρα πολύ δυσάρεστες καταστάσεις, ενδεχομένως, σε μια κοινωνική έκρηξη, η οποία δεν θα έχει τελειωμό.
      Γι’ αυτό, λοιπόν, όταν μιλάτε για το ρυθμό  της αύξησης του Ακαθάριστου Εγχώριου Προϊόντος, καλό θα είναι να έχετε υπ' όψιν σας αυτά τα δεδομένα και να μην κομπάζετε, γιατί έρχεται μπροστά κοινωνική θύελλα, την οποία, βεβαίως, εσείς ειδικά, ως Κυβέρνηση, δεν έχετε καμία δυνατότητα να αντιμετωπίσετε τώρα, ελπίζουμε ότι δεν θα μπορέσετε και μετά, διότι θα είστε αντιπολίτευση.
      Αναφερθήκατε στον αναπτυξιακό νόμο. Θέλω να σας πω το εξής, γιατί η αποχώρησή μας από τη Βουλή, εξαιτίας της διάταξης που φέρατε τότε για τον Ο.Τ.Ε., μ΄ ένα τρόπο απίστευτο, αλλά καθώς και της νομοθετικής πρωτοβουλίας της Κυβέρνησης να φέρει ολόκληρο τον αναπτυξιακό νόμο σε μια τροπολογία, για να συζητηθεί στα γρήγορα και να τελειώνουμε, δεν επέτρεψε στη Βουλή να υπάρξει ο αναγκαίος διάλογος και η αναγκαία συζήτηση για να μάθει ο κόσμος τι είναι αυτό το πράγμα που φέρατε εσείς.
      Σας ανέφερε ο κ. Σγουρίδης και θέλω να το πω με έμφαση εδώ, ότι αυτός ο αναπτυξιακός νόμος στην πραγματικότητα υπονομεύει, όχι απλώς την κοινωνική συνοχή, αλλά υπονομεύει την εθνική συνοχή. Και ξέρετε γιατί; Θα σας πω δυο παραδείγματα για να το καταλάβετε. Η Θράκη απέναντι στην οποία η Ελλάδα, οι κυβερνήσεις όλες, εδώ και τριάντα χρόνια, ακολουθούσαν μια πολύ συγκεκριμένη αναπτυξιακή πολιτική, αυτήν τη στιγμή βρίσκεται στην ίδια ακριβώς θέση, με το νόμο που φέρατε εσείς, με την Κόρινθο. Έχει ακριβώς τα ίδια κίνητρα με την Κόρινθο. Πιστεύετε, λοιπόν, ότι θα υπάρξει επιχειρηματίας του κέντρου της Αθήνας, ο οποίος θα διαλέξει την Αλεξανδρούπολη, την Ορεστιάδα, την Κομοτηνή και την Ξάνθη, αντί για την Κόρινθο; 
      Αντιλαμβάνεστε ποιες είναι οι εθνικές επιπτώσεις αυτής της επιλογής που κάνατε; Ίσως άραγε αυτό υποδηλώνει και η επίσκεψη της κ. Μπακογιάννη ως Υπουργού Εξωτερικών; Για προσέξτε, η Υπουργός Εξωτερικών επισκέφθηκε ξεχωριστά μια περιοχή της χώρας, ως Υπουργός Εξωτερικών! Να πήγαινε με την ιδιότητα του Βουλευτή, με την ιδιότητα του στελέχους της Νέας Δημοκρατίας, κανένα πρόβλημα. Αλλά τι επισκέφθηκε; Μήπως επισκέφθηκε αυτόνομη περιοχή ή επισκέφθηκε άλλο κράτος; Έχετε σκεφθεί τι σημαίνει αυτή η συμπεριφορά εν΄όψει των ρυθμίσεων που σήμερα εξελίσσονται για το Κόσσοβο; Καταλαβαίνετε τι σημαίνει μετά την επίσημη επίσκεψη της Υπουργού Εξωτερικών; Όπως πάμε, ας πούμε στην Αλβανία, όπως πάμε στην Αμερική, όπως πάμε στη Βουλγαρία, επίσημη επίσκεψη λέει ο Υπουργός Εξωτερικών, και στη Θράκη. Για φαντάσου! Και τώρα επίσημη επίσκεψη στη Θράκη θα κάνει ποιος λέτε; Ο κ. Γκιούλ θα κάνει και αυτός επίσημη επίσκεψη στη Θράκη. Και έχουμε αναγορεύσει δι΄ αυτού του τρόπου τον κ. Γκιούλ και την Τουρκία ως ένα παίκτη ο οποίος μπορεί να ενδιαφέρεται χωρίς κανένα ενδοιασμό και με ποιο δικαίωμα άραγε; Του δίνει το δικαίωμα αυτό του κ. Γκιουλ και της Τουρκίας η Συνθήκη της Λοζάνης; Όχι βέβαια, γιατί η Συνθήκη της Λοζάνης δεν ομιλεί περί τουρκικής μειονότητας. Ομιλεί περί μουσουλμανικής, δηλαδή Έλληνες μουσουλμάνοι, στο θρήσκευμα. Πώς τα διαπράττετε αυτά; 
      Μήπως ενταγμένη σ΄ αυτήν την άποψή σας ήταν και η πολιτική σας για τον αναπτυξιακό νόμο ότι αφού είναι άλλη περιοχή είναι ουδέτερη, αυτόνομη περιοχή, είναι εκτός Ελλάδος, ας μη δώσουμε κάτι ξεχωριστό ή τουλάχιστον να δώσουμε και στην Κόρινθο τα ίδια κίνητρα; Στην Κόρινθο, γιατί, κύριε Υπουργέ; Τι έχει στη Κόρινθο ιδιαίτερο; Είναι σε φθίνουσα πορεία ή μήπως είναι τα διυλιστήρια εκεί, οι πετρελαιάδες και κάποιοι ετοιμάζουν να κάνουν κάτι και σώνει και καλά έπρεπε να τους πάτε στην ίδια κατηγορία; 
      Να σας πω και κάτι άλλο. Για την κεντρική Μακεδονία δεν μιλήσαμε τότε γιατί είχαμε φύγει από εδώ. Υπήρχε η μεθόριος περιοχή, η παραμεθόριος των είκοσι χιλιομέτρων, όπου υπήρχαν τα κίνητρα της γ’ περιοχής και η Θεσσαλονίκη, το κέντρο της κεντρικής Μακεδονίας. Και βεβαίως επί τριάντα πέντε χρόνια οι κυβερνήσεις της χώρας έδιναν ξεχωριστά προνόμια, αναπτυξιακά κίνητρα στις περιοχές, που ήταν σε απόσταση είκοσι χιλιομέτρων από τα σύνορα. Τι κάνατε τώρα με τον αναπτυξιακό νόμο; Τις περιοχές που ήταν είκοσι χιλιόμετρα από τα σύνορα και ανήκαν στη γ’ κατηγορία, τις πήγατε στη β’ και η Θεσσαλονίκη που ήταν στην α’ την πήγατε στη β’. Σας ρωτώ εγώ: Θα μπορεί να διαλέξει κάποιος επιχειρηματίας από τη Θεσσαλονίκη, να αφήσει τη Θεσσαλονίκη και όλα όσα πλεονεκτήματα έχει η περιοχή αυτή, για να πάει να επενδύσει στις περιοχές που απέχουν είκοσι χιλιόμετρα από τα σύνορα; Όχι. Ποια πολιτική υπηρετεί ο αναπτυξιακός σας νόμος για τον οποίο μας λέτε τόσα; Τα έχετε σκεφθεί αυτά; 
      ΠΑΝΑΓΙΩΤΗΣ ΣΓΟΥΡΙΔΗΣ: Τις δυο Ελλάδες!
      ΓΕΩΡΓΙΟΣ ΦΛΩΡΙΔΗΣ: Προφανώς δεν τα έχετε σκεφθεί. 
      Και πάμε ξανά σε μια περίοδο έντονων εθνικών εσωτερικών ανισοτήτων, που, βεβαίως, θα συνεχίσουν να ενισχύουν τα δυο μεγάλα κέντρα ή κυρίως την Αττική και, βεβαίως, η  υπόλοιπη Ελλάδα ας πάει κατ’ ευχήν, όπου εσείς νομίζετε. 
      Ανεργία. Αυτό το παραμύθι της ανεργίας, εσείς ειδικά καθίσατε να το δείτε ποτέ, ή απλώς βλέπετε τα στατιστικά; Η ανεργία που έχει ανακοινωθεί για το τελευταίο τρίμηνο του 2003 ήταν 8,8%. Ο κ. Αλογοσκούφης όταν ανέλαβε τον Απρίλιο του 2004 ανακοίνωσε ότι ο μέσος όρος ανεργίας του 2003 ήταν 9,1%. Τον Σεπτέμβριο του 2004, αυτός ο καταπληκτικός κ. Κοντοπυράκης –εγώ σας προτείνω να είναι εξαγώγιμο είδος, είναι πρότυπο πράγμα, δηλαδή αν η Ελλάδα έχει έναν ας πούμε που πρέπει να τον κάνει μοντέλο για όλο τον κόσμο, είναι αυτός ο κύριος- ανακοίνωσε τα αποτελέσματα της ανεργίας στην Ελλάδα του πρώτου τριμήνου του 2004. Γιατί ανακοινώθηκαν το μήνα Σεπτέμβριο; Διότι η έρευνα του Κοντοπυράκη για την ανεργία που υπήρχε το πρώτο τρίμηνο του 2004 έγινε, πότε λέτε εσείς; Τον Αύγουστο του 2004. Τον Αύγουστο έκανε την έρευνα για το τι ανεργία υπήρχε το πρώτο τρίμηνο. Τον Αύγουστο που στην Αττική, βεβαίως, οι εργαζόμενοι λείπουν σε διακοπές. Μείωσε και τη βαρύτητα συμμετοχής της Αττικής, η οποία προφανώς έχει χαμηλή ανεργία στο συντελεστή και έβγαλε ανεργία 11,3%. Από το 8,8% του Δεκεμβρίου πήγαμε τον Μάρτιο στο 11,3%. 
      Θέλω να σας πω κάτι άλλο: Η περίοδος του πρώτου τριμήνου του 2004 όπως και το πρώτο εξάμηνο του 2004 ήταν η περίοδος κορύφωσης της ολυμπιακής προετοιμασίας. Όλα τα έργα ήταν στο φουλ, δεν υπήρχε άνθρωπος που να μη δουλεύει, ειδικά εδώ στο λεκανοπέδιο.
      Και την εποχή εκείνη εμφανίζεται μία τρομακτική αύξηση της ανεργίας τρεις μονάδες. Γιατί; Για να ‘ρθείτε σήμερα να μας πείτε ότι μειώσατε την ανεργία κατά τρεις μονάδες. Αν θεωρήσουμε ότι τα στοιχεία είναι σωστά, το 8 κόμμα τόσο, η ανεργία είναι ακριβώς στα ίδια επίπεδα του τελευταίου τριμήνου του 2003 αν δεν έχει γίνει και κάτι άλλο. Αυτά για την ανεργία.
      Θα πω τώρα και δυο λόγια για το περιβάλλον ανταγωνιστικότητας. Πώς δημιουργείται ένα περιβάλλον ανταγωνιστικότητας ειδικά για την Ελλάδα, γιατί έχουμε διαγνώσει εδώ και πάρα πολλά χρόνια, ποιες είναι οι βασικές αιτίες το ξέρουμε όλοι μας, που παρατηρείται μία δυσκολία στις επιχειρήσεις να επενδύσουν, να γίνουν πιο ανταγωνιστικές και εξωστρεφείς. Έχετε βρει πραγματικά μία μαγική φράση «επανίδρυση του κράτους». Αυτή η φράση απ’ ό,τι μπορούσε να φαντασθεί ο επιχειρηματίας, περιέκλειε ένα κράτος  το οποίο θα μπορούσε να μπει σε καλύτερους ρυθμούς, να απλοποιήσει τις διαδικασίες, να μειώσει τη γραφειοκρατία και, κυρίως, να μειώσει τη διαφθορά, γιατί αυτή προσθέτει τεράστιο βάρος στην επιχειρηματική δραστηριότητα και βέβαια την πνίγει.
      Πριν από λίγες μέρες, την περασμένη εβδομάδα, δημοσιεύθηκε η έκθεση του Ευρωπαϊκού Παρατηρητηρίου για όλες τις χώρες της Ευρωπαϊκής Ένωσης. Εκεί μέσα η Ελλάδα φιγουράρει όσον αφορά τη διαφθορά πρώτη και με διαφορά.
      Κύριε Υπουργέ, την είδατε αυτήν την έκθεση; Εάν η διαφθορά είναι παράγων ανασταλτικός της επιχειρηματικότητας, αντιλαμβάνεσθε ότι η κατάταξή μας στους είκοσι πέντε της Ευρώπης μακράν στην πρώτη θέση, είναι στην πραγματικότητα μια αιτία που ούτε καν την αγγίξατε, αλλά θα έλεγα την επιδεινώσατε, γιατί όλα όσα είδαν το φως της δημοσιότητας τα τελευταία δύο χρόνια, μάλλον δεν πρέπει να σας κάνουν υπερήφανους, για το πώς η Κυβέρνησή σας εξέθρεψε αντί να αντιμετωπίσει τα φαινόμενα διαφθοράς. Έγιναν πιο απλές ο διαδικασίες επαφής των επιχειρηματιών με το κράτος, των μικρών, των μεσαίων και μεγάλων; Κάνουν λιγότερα χαρτιά, περνάνε από λιγότερα σημεία; Όχι. 
      Σας ανέφερε ο κ. Κατσιφάρας αυτόν το Γολγοθά, που στην πραγματικότητα έχει επιδεινωθεί σ’ αυτά τα τρία χρόνια ενός επιχειρηματία μικρού ή μεγάλου, που θέλει να ανοίξει μια επιχείρηση. Έτσι, λοιπόν, διακηρύξεις ότι ξέρετε σε μία εβδομάδα θα παίρνετε την άδεια, έχουν μείνει κενές. Στην πραγματικότητα η επανίδρυση του κράτους δεν ήταν τίποτε άλλο, το έχουμε πει πάρα πολλές φορές, παρά η κατάληψη του κρατικού μηχανισμού από τα κομματικά στελέχη της Νέας Δημοκρατίας. Και αν στις θέσεις αυτές βάζατε τους πραγματικά άξιους της παράταξής σας, δεν θα είχε να πει κάποιος πολλά πράγματα, με τη νοοτροπία που έχει δομηθεί στην Ελλάδα για πολλές δεκαετίες. Δυστυχώς όμως διαλέξατε όλους σχεδόν τους κομματικούς υπαλλήλους, οι οποίοι στερούνται στοιχειωδών προσόντων και για πρώτη φορά είδαμε χώρα που εισέρχεται στον 21ο αιώνα να μειώνονται τα τυπικά προσόντα για να καταλάβει κάποιος διευθυντική θέση. Και αυτό για να βάλετε αποφοίτους λυκείου. Δηλαδή, μειώσατε τα προσόντα, που ήθελαν πανεπιστημιακό πτυχίο ή μεταπτυχιακούς τίτλους, που ήθελαν διδακτορικά διπλώματα και λέτε θα βάλουμε και αποφοίτους λυκείου.
      Έτσι, λοιπόν, στην πραγματικότητα επανιδρύθηκε το κράτος, αλλά γυρίσαμε δεκαετίες πίσω γιατί αυτή η επανίδρυση, ήταν ο κομματικός στρατός της Νέας Δημοκρατίας ο οποίος κατέλαβε το κράτος σε βάρος της κοινωνίας και, βεβαίως, σε βάρος της επιχειρηματικότητας. 
      Ένας δεύτερος τομέας που διευκολύνει την επιχειρηματικότητα, κύριε Υπουργέ, είναι η χωροθέτηση, η χωροταξία. Σας παραδώσαμε δεκατρία έτοιμα με υπογραφή περιφερειακά, χωροταξικά σχέδια, είναι ο παράγων που αντιμετωπίζει σ΄ έναν τεράστιο βαθμό τη γραφειοκρατία, που προκύπτει από το γεγονός ότι δεν είναι ξεκαθαρισμένη μια περιοχή, τι δράσεις επιχειρηματικές μπορεί να δεχθεί. Το χωροταξικό σχέδιο σου λύνει προβλήματα αρχαιολογίας, λύνει προβλήματα των δασαρχείων, πάρα πολλά ζητήματα και δεν χρειάζεται κανένας να κάνει τίποτα. Είναι έτοιμες περιοχές.
      Τρία χρόνια, λοιπόν, τώρα, ο κατά τα άλλα δραστήριος κ. Σουφλιάς ο οποίος πολλά λέει και σε πολλούς κάνει κριτική και πρώτα απ’ όλα κάνει κριτική στην Κυβέρνηση, δεν έκανε ένα βήμα. Βρήκε υπογεγραμμένα σχέδια έτοιμα, δουλειά χρόνων. Άρα ούτε εκεί δημιουργήσατε, ενώ βρήκατε καλές συνθήκες ένα περιβάλλον που μπορεί να διευκολύνει την επιχειρηματικότητα.
      Το τρίτο είναι το φορολογικό σύστημα. Μπορεί κάποιος από την Κυβέρνησή σας να υποστηρίξει ότι, τουλάχιστον, σε κάποια σημεία απλοποιήθηκαν οι διατάξεις του φορολογικού συστήματος της χώρας; Δηλαδή έγινε πιο εύκολη η δουλειά των φορολογουμένων και η δουλειά των επιχειρήσεων; Προφανώς όχι.
    Έγινε πιο πολύπλοκη, αφού νωρίτερα, ο κ. Καραμανλής το Σεπτέμβριο του 2003 έκλεισε πονηρά το μάτι σ;  όλους αυτούς τους επιχειρηματίες, που σκέπτονται διάφορα ότι κοιτάξτε, το εν πολλές αμαρτίες περιπεσόν Σ.Δ.Ο.Ε. καταργείται. Το μήνυμα ήταν «κλέψτε όλοι τους φόρους». Κατέρρευσαν επί δυο χρόνια τα έσοδα του κράτους, φοροδιαφυγή απίστευτη και, βέβαια, τώρα επανέρχεται το Σ.Δ.Ο.Ε.. 
    Σας έδωσαν κάποια στοιχεία τα οποία είπατε στην ομιλία σας, αλλά δεν σας είπαν το σημαντικότερο. Έχουν όντως αυξηθεί οι φορολογικές διασταυρώσεις, γιατί το σύστημα TAXIS, όπως ήταν προγραμματισμένο, εξελίσσεται διαρκώς και παρέχει μεγαλύτερες δυνατότητες στο Υπουργείο Οικονομικών. Αυτό, όμως, που δεν σας είπαν είναι το εξής: Ναι μεν οι διασταυρώσεις στην περίοδο τη δική μας λόγω των δυνατοτήτων του συστήματος TAXIS ήταν εκατό χιλιάδες, αλλά οι εντολές για ελέγχους ήταν εξήντα χιλιάδες. Τώρα που κάνετε οκτακόσιες χιλιάδες διασταυρώσεις, οι εντολές για ελέγχους είναι σαράντα χιλιάδες. 
    Γιατί η ιστορία δεν είναι απλώς να κάνεις διασταυρώσεις. Είναι οι διασταυρώσεις να σε οδηγήσουν εκεί που υπάρχει φορολογική ύλη, η οποία έχει κλαπεί, έχει αποκρυβεί για να πας να τους βρεις. Σ’ αυτό σε βοηθούν οι διασταυρώσεις. 
    Ενώ, λοιπόν, οκταπλασιάστηκαν  οι διασταυρώσεις λόγω του ότι  εξελίχθηκε –και σωστά εξελίχθηκε το σύστημα TAXIS- υποπολλαπλασιάστηκαν, δηλαδή μειώθηκαν οι φορολογικοί έλεγχοι. Αυτό πώς το ακούτε; Το ακούτε προφανώς ως ένα πρόβλημα, το οποίο σε καμία  περίπτωση δεν αντιμετωπίζει τη φοροδιαφυγή. Και έχουμε κάθε τόσο τον κ. Αλογοσκούφη να μας κάνει το ηθικό κήρυγμα ότι ξέρεις, η φοροδιαφυγή δεν είναι μαγκιά, αλλά η φοροδιαφυγή είναι κοινωνικό έγκλημα. 
    Τι μας λέτε, κύριε Υπουργέ των Οικονομικών; Ήταν μαγκιά οι νόμοι που ψήφισε ο κ. Αλογοσκούφης εδώ, οι οποίοι διευκόλυναn κάθε φοροκλέφτη, κάθε φοροαπατεώνα και κάθε φοροφυγά της χώρας, που ρύθμισαν μ’  ένα, προκλητικά, ευνοϊκό τρόπο ήταν μαγκιά οι ρυθμίσεις, που είχαν να κάνουν με χρήση πλαστών και εικονικών τιμολογίων, που είχε πιάσει το Σ.Δ.Ο.Ε.; Και ήταν δισεκατομμύρια ευρώ αυτά τα τιμολόγια που έπιασε το Σ.Δ.Ο.Ε. το 2001, 2002 και 2003; 
    Ο κ. Αλογοσκούφης δεν τα ρύθμισε αυτά; Ο κ. Αλογοσκούφης δεν έκανε τις ρυθμίσεις για τον περίφημο επαναπατρισμό όλου του μαύρου και βρώμικου χρήματος στην Ελλάδα, που είχε φύγει απ΄έξω, είτε χρήμα από φοροδιαφυγή είτε χρήμα από ναρκωτικά είτε χρήμα από όπλα είτε χρήμα από εμπόριο γυναικών ή ανθρώπων, γενικά; Αυτός τα έκανε. 
    Τι μας λέει, λοιπόν, τώρα ότι η φοροδιαφυγή δεν είναι μαγκιά; Αφού τη φοροδιαφυγή στην Ελλάδα αυτός την αποθέωσε με τις νομοθετικές ρυθμίσεις, τις οποίες εισηγήθηκε. 
    Να πάμε τώρα στα μέτρα της ανταγωνιστικότητας που πήρατε. Γιατί πράγματι έγινε μία προσπάθεια. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα συνεχίσω και τη δευτερολογία μου, κύριε Πρόεδρε.
    Θέλω να μου πείτε, εάν αυτά τα μέτρα είναι αποκλειστικά ή όχι σε βάρος του κόσμου της εργασίας. Σας θυμίζω ότι εσείς πήγατε να ενισχύσετε την ανταγωνιστικότητα μ΄ έναν εργασιακό μεσαίωνα, το περίφημο ευέλικτο ωράριο. Δουλεύεις δώδεκα ώρες, πληρώνεσαι για τέσσερις. Τα τετράωρα, ξέρετε, της μερικής απασχόλησης, επειδή κατέρρευσαν όλοι οι μηχανισμοί των Επιθεωρήσεων Εργασίας, στην πραγματικότητα είναι δωδεκάωρα αλλά με μισθό τετραώρου. 
    Ωράριο καταστημάτων. Αυξήθηκαν δυο, τρεις ώρες οι λειτουργίες των καταστημάτων. Όμως οι εργαζόμενοι που δουλεύουν εκεί, πληρώνονται πάλι με τα ίδια χρήματα που έπαιρναν πριν, χωρίς να δουλεύουν αυτοί στις τρεις ώρες επιπλέον. Και ποιον ωφέλησε αυτό το ωράριο; Ωφέλησε τα μεγάλα πολυεθνικά υπερκαταστήματα, τα οποία αυτήν τη στιγμή εξοντώνουν τους Έλληνες μικρούς και μεσαίους εμπόρους. Και, βεβαίως, μειώσατε και την αμοιβή για τις  υπερωρίες. Η «μαύρη εργασία» οργιάζει. Και, βεβαίως, οργιάζει, επειδή ακριβώς δεν έχετε καμία διάθεση να ενεργοποιήσετε όλους εκείνους τους μηχανισμούς, οι οποίοι συνδέονται με τον έλεγχο, για να αποτραπεί η «μαύρη εργασία» στην Ελλάδα. 
    Αν αυτά τα θεωρείτε μέτρα που βελτίωσαν τον ανταγωνισμό, την ανταγωνιστικότητα των επιχειρήσεων, τότε μάλλον τα πράγματα είναι εξαιρετικά μαύρα για τους Έλληνες εργαζόμενους, όπως και είναι. Και βεβαίως κάποιοι έχουν κερδίσει. Ποιοι έχουν κερδίσει; Αυτό το περίφημο 10%-15% των Ελλήνων, που είδαν τα τελευταία χρόνια τα εισοδήματά τους να πολλαπλασιάζονται. 
    Για τον εσωτερικό ανταγωνισμό κάνατε τίποτε, κύριε Υπουργέ; Κάποτε πριν από μερικούς μήνες είδαμε να θριαμβολογεί ο γραμματέας του κόμματός σας, γιατί κάποιοι φορούν χειροπέδες. Δεν βλέπετε τις χειροπέδες; Τον ανταγωνισμό υποτίθεται θα τον προστατεύατε, επειδή φορέσατε χειροπέδες σε κάποιους, για μια υπόθεση που την κατήγγειλαν ιδιώτες; Και η Αστυνομία δεν μπορούσε να κάνει τίποτε άλλο, παρά να πάει να τους πιάσει. Τι έγινε όμως στη συνέχεια; Αυτοί που φορούσαν χειροπέδες, είναι σήμερα έξω. 
      Βελτιώθηκαν οι συνθήκες ανταγωνισμού; Έχετε καμιά ιδέα τι γίνεται αυτήν τη στιγμή στους παραγωγούς γάλακτος; Έχετε γνώση ότι συνδυασμένα χτύπησαν απευθείας τους παραγωγούς γάλακτος, μειώνοντας τις τιμές το τελευταίο διάστημα, ενώ οι τιμές στις πρώτες ύλες έχουν αυξηθεί κατά 60%; Το έχετε πάρει χαμπάρι αυτό; Προφανώς όχι. Ο καταναλωτής όμως; Ο καταναλωτής βλέπει τις τιμές συνέχεια να αυξάνουν. Άρα, λοιπόν, ούτε και στο πεδίο του εσωτερικού ανταγωνισμού έχετε κάνει κάτι, γιατί στην πραγματικότητα όλη η πολιτική σας υπηρετεί την υπερσυγκέντρωση κεφαλαίου, την υπερσυγκέντρωση οικονομικών δραστηριοτήτων και τον αφανισμό όλων εκείνων των μικρομεσαίων επιχειρήσεων, που διευκόλυναν τον ανταγωνισμό όλα τα προηγούμενα χρόνια. Είναι αυτά που πρέπει να σκεφτείτε.
      Δυστυχώς, αυτός είναι και ο απολογισμός σας, αυτός είναι ο απολογισμός αυτής της τετραετίας και μ’ αυτόν τον απολογισμό μας λέτε τώρα ότι θα απευθυνθείτε στον ελληνικό λαό να ζητήσετε ξανά την ψήφο του. Να σας εμπιστευτεί για ποιο λόγο; Για μια ακόμα τετραετία, στην οποία θα κάνετε τι; Να συνεχίσετε αυτά; Και, βεβαίως, ξέρετε ότι οι Έλληνες πολίτες ιστορία ξέρουν. Γνωρίζουν πολύ καλά ότι η Θάτσερ, για παράδειγμα, την επίθεση τη βίαιη και σε βάθος εναντίον του οικοδομήματος του κοινωνικού κράτους και των εργασιακών κατακτήσεων στην Αγγλία την έκανε τη δεύτερη τετραετία. Και επειδή ό κόσμος έχει πια τον απολογισμό σας και ξέρει ιστορία, μην περιμένετε δεύτερη τετραετία.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, μόνο πέντε λεπτά μένουν ακόμα για δευτερολογία και τριτολογία για εσάς. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: «Μην περιμένετε δεύτερη τετραετία», κύριε Υπουργέ, σας είπε φεύγοντας από το Βήμα ο Κοινοβουλευτικός Εκπρόσωπος του ΠΑ.ΣΟ.Κ.. Θα ήθελα να σας πω ότι με τέτοιο ΠΑ.ΣΟ.Κ. θα έχετε όχι μόνο δεύτερη τετραετία αλλά και τρίτη και τέταρτη. Συνεπώς να περιμένετε πολλές ακόμη τετραετίες, εκτός αν το ΠΑ.ΣΟ.Κ. αποφασίσει να απομακρυνθεί από τον πολιτικό και κοινοβουλευτικό αναχωρητισμό που το μαστίζει τελευταία. 
      Περίμενα το ΠΑ.ΣΟ.Κ. να διέπεται μόνο από κοινοβουλευτικό αναχωρητισμό με βάση τις με προσχηματικές δικαιολογίες αποστασιοποιήσεις του από την κορυφαία διαδικασία Aναθεωρήσεως του Συντάγματος. Βλέπω ότι έχει έναν αναχωρητισμό εντονότερο και διαρκέστερο και αφορά και την επαφή του με την πραγματικότητα. Αναρωτιόμουν ποια θα ήταν μία στρατηγική, που ως και ακροατή ως και νεοδημοκράτη ως και πολιτευόμενο θα με ανησυχούσε για την απήχησή της στον ελληνικό λαό, ποια θα ήταν η στρατηγική που θα με ανησυχούσε, αν ακολουθούσε το ΠΑ.ΣΟ.Κ. 
      Θα με ανησυχούσε, κύριε Υπουργέ, αν το ΠΑ.ΣΟ.Κ. παραδεχόταν αυτά που έχετε κάνει και τα οποία πολύ σωστά αναφέρατε, αλλά ζήταγε περισσότερα. Και θα μπορούσε να ζητήσει περισσότερα, γιατί έχει μεγάλη εμπειρία στη Δημόσια Διοίκηση, έχει μεγάλη εμπειρία στην κυβέρνηση και ξέρει καλύτερα ακόμη και από εμάς που δεν μετέχουμε στην Κυβέρνηση, περίπου όπως ξέρετε εσείς, τις αδυναμίες και τις πραγματικές δυνατότητες του κράτους. Θα με αιφνιδίαζε το ΠΑ.ΣΟ.Κ. και σήμερα και όλα αυτά τα τρία χρόνια, εάν παραδεχόταν ότι στρέψαμε την οικονομία προς τη σωστή κατεύθυνση, ότι βελτιώσαμε τα πράγματα, αλλά αν μας έλεγε με ακαταμάχητα επιχειρήματα ότι μπορούμε να κάνουμε περισσότερα. 
      Αντ’ αυτού, ευτυχώς για το κομματικό μας συμφέρον, δεν θα έλεγα απαραίτητα ευτυχώς για την ποιότητα του πολιτικού λόγου, ευτυχώς όμως για το κομματικό μας συμφέρον και για τις τετραετίες μας, για να αρπαχτώ από τις τελευταίες τους λέξεις, το ΠΑ.ΣΟ.Κ. επιμένει στον «αναχωρητισμό» του. Και δεν είναι –επαναλαμβάνω- μόνο ένας «αναχωρητισμός» πεισματάρικος με βάση εντελώς προσχηματικές δικαιολογίες για τη συμμετοχή του στην Αναθεώρηση του Συντάγματος. Είστε «αναχωρητές» και από την πραγματικότητα. Είστε «αναχωρητές» και από την παραδοχή που έχει ο λιγότερο ενημερωμένος Έλληνας για την πορεία της οικονομίας. 
      Ο κ. Σιούφας ανέφερε με χαρακτηριστικούς αριθμούς και χαρακτηριστικά στοιχεία διεθνών οργανισμών γιατί η κατάσταση βελτιώνεται. Εγώ θα αναφερθώ όχι μόνο στο ότι η κατάσταση βελτιώνεται, αλλά θα αναφερθώ στο ότι, όσο η κατάσταση βελτιώνεται και όσο θεμελιώνονται οι σωστοί προσανατολισμοί μας στην οικονομική πολιτική, τόσο το ΠΑ.ΣΟ.Κ. χάνει το δικό του προσανατολισμό και χάνει και τους δικούς του στόχους.
      Το Διεθνές Νομισματικό Ταμείο που ασφαλώς είναι πιο εμπεριστατωμένο και έγκριτο από το σημερινό ΠΑ.ΣΟ.Κ., έκανε πρόσφατα μία ανακοίνωση δημόσιας πληροφόρησης, όπως λέγεται, για την κατάσταση της ελληνικής οικονομίας. Θυμόμαστε όλοι, πόσο και εμείς και εσείς αξιοποιούμε ή εκμεταλλευόμαστε τις ανακοινώσεις του Διεθνούς Νομισματικού Ταμείου για λόγους εσωτερικούς ή ακόμη και πολιτικής σκοπιμότητας. 
      Αυτό, όμως, που διαβάζω σήμερα από την ανακοίνωση του Διεθνούς Νομισματικού Ταμείου της 22 Ιανουαρίου του 2007 δεν σηκώνει καμία διαστρέβλωση και καμία παρερμηνεία. Λέει το Εκτελεστικό Συμβούλιο αυτού του Διεθνούς Οργανισμού έχοντας ολοκληρώσει τη διαβούλευσή του για την ελληνική οικονομία: «Το 2006 το πραγματικό Α.Ε.Π. εκτιμάται ότι αυξήθηκε κατά 4,1%, ωθούμενο από την ιδιωτική εγχώρια ζήτηση και από σημαντική βελτίωση στις εξαγωγές αγαθών. Το δημοσιονομικό έλλειμμα μετά το υψηλότερο επίπεδο στο οποίο έφθασε το 2004, μειώθηκε σημαντικά το 2006 σε επίπεδα κάτω του 3% του Α.Ε.Π.. Οι ελληνικές αρχές έχουν προωθήσει ένα πλήθος σημαντικών διαρθρωτικών μεταρρυθμίσεων για τη βελτίωση των αγορών προϊόντων. Αυτά περιλαμβάνουν την απλοποίηση των διαδικασιών αδειοδότησης των βιομηχανικών επιχειρήσεων, πιο ευέλικτη οργάνωση του χρόνου υπερωριακής απασχόλησης, απελευθέρωση των δικτύων και μεταρρυθμίσεις στις Δ.Ε.Κ.Ο. Προωθούνται και άλλες μεταρρυθμίσεις, που περιλαμβάνουν την αναθεώρηση του Πτωχευτικού Δικαίου και περαιτέρω ιδιωτικοποιήσεις. Οι μεταρρυθμίσεις στην αγορά εργασίας υπήρξαν πιο περιορισμένες. Συμφώνησαν τα στελέχη του Διεθνούς Νομισματικού Ταμείου ότι οι οικονομικές προοπτικές στο εγγύς μέλλον, είναι ευοίωνες. Τα στελέχη του ταμείου επαίνεσαν τις ελληνικές αρχές για τη σημαντική μείωση του δημοσιονομικού ελλείμματος την περίοδο 2005-2006, θεωρώντας το ως ένα σημαντικό βήμα για την αποκατάσταση της ισορροπίας των δημοσίων οικονομικών. Οι διευθυντές του Διεθνούς Νομισματικού Ταμείου καλωσόρισαν τις προτεινόμενες μεταρρυθμίσεις στις Δ.Ε.Κ.Ο. και το νέο νόμο πλαίσιο για τις Σ.Δ.Ι.Τ.». 
      Εδώ πρέπει να πω ότι αύριο στην αρμόδια διϋπουργική επιτροπή θα αποφασιστούν έργα 1.000.000.000 ευρώ σε σχολεία, σε λιμάνια και σε άλλους τομείς με τη μέθοδο Σ.Δ.Ι.Τ..
      Και συνεχίζει το Διεθνές Νομισματικό Ταμείο: «Τονίζεται ότι η καλύτερη διακυβέρνηση των Δ.Ε.Κ.Ο. θα βοηθήσει στην βελτίωση της αποτελεσματικότητα, θα μειώσει τις ζημιές και θα ανοίξει το δρόμο για περαιτέρω ιδιωτικοποιήσεις. Οι διευθυντές του ταμείου διετύπωσαν την άποψη ότι τα Σ.Δ.Ι.Τ. θα μπορούσαν να συνεισφέρουν στην ανάπτυξη των αναγκαίων επενδύσεων για υποδομές και τόνισε την ανάγκη πλήρους και διαφανούς καταγραφής και αποτίμησης του κόστους».
      Αντί γι’ αυτήν την συμβολή στην παραδοχή ότι τα πράγματα πάνε καλά και στην ώθηση από την πλευρά της Αντιπολιτεύσεως να πάνε ακόμα καλύτερα, το ΠΑ.ΣΟ.Κ. σήμερα εδώ πιστό στην τακτική του αναχωρητισμού μας είπε ότι πρώτον η κ. Μπακογιάννη επισκέφθηκε δήθεν τη Θράκη ως μία άλλη χώρα, ως Υπουργός Εξωτερικών που κάνει επίσκεψη είτε στην Αμερική είτε στην Αλβανία. Είναι γνωστό ότι η κ. Μπακογιάννη επισκέφθηκε τη Θράκη ως ανώτατο κυβερνητικό στέλεχος. Και επισκέφθηκε τη Θράκη για να ανακοινώσει εκεί μία πολιτική που είχε προαναγγείλλει ο Πρωθυπουργός, κ. Καραμανλής, στην Κομοτηνή το 2004. Αυτή η πολιτική αποφασίστηκε στην κυβερνητική επιτροπή λίγο πριν την επίσκεψη της κ. Μπακογιάννη στη Θράκη. Αυτήν την πολιτική ανακοίνωσε, πολιτική που αποτελεί υπόδειγμα αναπτυξιακής και μειονοτικής πολιτικής και καταδεικνύει το επίπεδο δημοκρατίας στη χώρα μας. Δεν είχε καμία σχέση αυτή η επίσκεψη με τέτοιου είδους επιχειρήματα, τα οποία, αν δεν το καταλαβαίνετε, επιτρέψτε μου να υπονοήσω ότι ευνοούν επιχειρηματολογία άλλης χώρας, η οποία βρίσκεται ανατολικά του Αιγαίου.
      Αντ’ αυτού, λοιπόν, το ΠΑ.ΣΟ.Κ. επιλέγει να κάνει μία τέτοια κριτική. Επιλέγει να μιλήσει για τον Αναπτυξιακό Νόμο ότι τάχα δεν φέρνει τα ποθητά αποτελέσματα. Και μιλάει το ΠΑ.ΣΟ.Κ., το οποίο στο δικό του αναπτυξιακό νόμο πέραν του ότι δεν είχε τη στοιχειώδη πρόνοια να συμβουλευτεί την Επιτροπή Ανταγωνισμού της Ευρωπαϊκής Ένωσης, δεν είχε εξαντλήσει τα όρια του χάρτη περιφερειακών ενισχύσεων. Δηλαδή η Ήπειρος, η Θράκη, η Μακεδονία, το Αιγαίο, η Κρήτη, η Στερεά Ελλάδα, τα Ιόνια Νησιά, οι Κυκλάδες, τα Δωδεκάνησα, η Πελοπόννησος εδικαιούντο περισσότερες ενισχύσεις κατά 15% και η κυβέρνηση του ΠΑ.ΣΟ.Κ. δεν είχε καταφέρει να τις αντλήσει.
      Δεν είχε καταφέρει να εξαντλήσει τις δυνατότητες του χάρτη των περιφερειακών ενισχύσεων. Και η Κυβέρνηση της Νέας Δημοκρατίας μόλις ανέλαβε εξήντλησε με διαβουλεύσεις τα όρια του χάρτη των περιφερειακών ενισχύσεων που ίσχυε μέχρι προχθές, μέχρι το Δεκέμβριο του 2006 και με διαβουλεύσεις πάλι με την Ευρωπαϊκή Ένωση παρουσίασε το νέο αναπτυξιακό νόμο από το 2007 και μετά εξαντλώντας και πάλι τις δυνατότητες ενισχύσεων που παρέχουν οι διατάξεις περί ανταγωνισμού της Ευρωπαϊκής Ένωσης.
      Το ΠΑ.ΣΟ.Κ. βέβαια δεν μπορεί να ξέρει τον Αναπτυξιακό Νόμο που ισχύει, γιατί και από εκείνη τη συζήτηση είχε αποχωρήσει, όπως αποχώρισε και από το Σύνταγμα. Το ότι όμως είχατε αποχωρίσει δεν σας εμπόδιζε να διαβάζετε τις εφημερίδες της επόμενης μέρας ή να επικοινωνήσετε με αυτούς τους περίπου τρεις χιλιάδες επενδυτές των οποίων οι επενδύσεις έχουν ήδη εγκριθεί με ρυθμούς ταχύτατους, διαφανείς και αποτελεσματικούς. 
      Η ελληνική οικονομία βελτιώνεται. Η σύγκριση μεταξύ των δυο κομμάτων δεν έχει να κάνει στις προθέσεις γιατί οι προθέσεις δεν έχουν όρια, οι προθέσεις δεν φορολογούνται. Η σύγκριση έχει να κάνει με την αποτελεσματικότητα. Και το γεγονός ότι ο ελληνικός λαός έδωσε στο ΠΑ.ΣΟ.Κ. την ευθύνη της Αντιπολιτεύσεως πριν από τρία χρόνια δεν σημαίνει ότι το ΠΑ.ΣΟ.Κ. πρέπει να στερήσει τη νέα διακυβέρνηση από την καλή εμπειρία της διακυβέρνησης που είχε και να προτείνει ακόμη καλύτερα βήματα. Επέλεξε άλλο δρόμο, επέλεξε το δρόμο του μηδενισμού και του συνολικού αναχωρητισμού. Αποτέλεσμα αυτής της επιλογής, κύριε Υπουργέ, θα είναι όχι μόνο μια δεύτερη τετραετία αλλά θα είναι και τρίτη τετραετία η οποία θα δώσει την ευκαιρία στη χώρα να δει ένα έργο όχι απλώς να θεμελιώνεται και να δρομολογείται αλλά ένα έργο να ολοκληρώνεται στην πλήρη του έκταση και ένα έργο το οποίο θα αλλάξει κυριολεκτικά τη μοίρα αυτής της χώρας. Το ΠΑ.ΣΟ.Κ. ωστόσο έχει ακόμη χρόνο να αλλάξει τη στάση του «αναχωρητισμού» και να προσχωρήσει σε πιο γόνιμη Αντιπολίτευση από αυτή που και σήμερα εδώ είδαμε να κάνει.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα δευτερολογήσει ο κ. Κεγκέρογλου και μετά θα έχετε εσείς το λόγο.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, από το 2004 σας έχουμε επισημάνει πολλές φορές ότι η ανταγωνιστικότητα είναι ασφαλώς μέσο αλλά πρέπει να αποτελεί και έναν διαρκή στόχο στο πλαίσιο ενός ενιαίου εθνικού σχεδίου που θα περιλαμβάνει την αειφόρο ανάπτυξη που θα ενδιαφέρεται για την οικονομική και κοινωνική ανάπτυξη της χώρας και την ενίσχυση των μικρομεσαίων επιχειρήσεων. Για όλα αυτά έχουμε το ευρωπαϊκό πλαίσιο, τη στρατηγική της Λισσαβόνας, έχουμε την ευρωπαϊκή χάρτα για τις μικρομεσαίες επιχειρήσεις. Θα σας την καταθέσω για να λάβετε για άλλη μια φορά υπ' όψιν σας αυτά τα οποία προβλέπει σε περίληψη, βέβαια, μήπως και κάποια στιγμή την ακολουθήσετε. 
      Παρά τις κουραστικές επαναλήψεις και τις δικές σας και του κ. Καραμανλή, τέτοιο σχέδιο μέχρι την ώρα δεν έχει κατατεθεί. Το εθνικό σχέδιο για τις μεταρρυθμίσεις δεν έχει καμιά σχέση με την εφαρμοζόμενη πολιτική στους επιμέρους τομείς. Σήμερα βέβαια μου λύθηκε η απορία –μιλώντας ο Κυβερνητικός Εκπρόσωπος- γιατί πραγματικά δεν προχωρείτε σε μια τέτοια πολιτική ενίσχυσης της επιχειρηματικότητας. Το Σύνταγμα. Φταίει το Σύνταγμα και για αυτό. Αν είναι δυνατόν. Η συνταγματική αναθεώρηση δεν έχει καμία σχέση με αυτά. Εάν μου αναφέρετε τη συγκεκριμένη συνταγματική διάταξη που σας απαγόρευσε και δεν σας άφησε να εφαρμόσετε τις προεκλογικές σας υποσχέσεις και για τον τομέα αυτό, τότε να αποσύρουμε αυτήν την επερώτηση. Αν είναι δυνατόν να επικαλείστε το Σύνταγμα!
      Ο ρυθμός ανάπτυξης, κύριε Υπουργέ, πραγματικά διατηρείται σε ένα επίπεδο και διατηρείται λόγω της ανάδοσης που έχει η οικονομία μας από την πολιτική του ΠΑ.ΣΟ.Κ. Όμως αυτήν τη δυνατότητα της οικονομίας εσείς πού τη στρέφετε; Τη στρέφετε προς όφελος των λίγων και μάλιστα των πολύ λίγων και αυτή είναι η κάθετη διαφωνία μας.
Αφήνετε απέξω το σύνολο των μικρομεσαίων επιχειρήσεων και ενδιαφέρεστε για διακόσιες οικογένειες. Αυτή είναι η πολιτική σας. 
      Η ευημερία των αριθμών που μας παρουσιάσατε είναι εντελώς αντίθετη με την επιχειρηματική πραγματικότητα. Δυστυχώς, δεν μεταφράζεται στην πράξη η εικόνα που θελήσατε, προηγουμένως, να μας δώσετε. Επικαλεστήκατε όλα εκείνα τα νούμερα, τα οποία δεν έχουν καμία σχέση με το συγκεκριμένο αντικείμενο. Παραδεχθήκατε ότι η ανταγωνιστικότητα της επιχειρηματικότητας είναι σε δυσμενέστερη θέση από ό,τι ήταν τα προηγούμενα χρόνια. Και αυτό είναι το αντικείμενο της επερώτησής μας, κύριε Υπουργέ. Δεν ρωτήσαμε ούτε για τους βαθμούς της Γεωγραφίας ούτε για τους βαθμούς της Ιστορίας. Μιλήσαμε για τη μείωση του επιχειρηματικού περιβάλλοντος, για το αρνητικό κλίμα που επικρατεί.
      Αναφερθήκατε στο Διεθνές Ινστιτούτο Μάνατζμεντ και μας είπατε ότι φέτος ανεβήκαμε κάποιες σκάλες. Δεν μας είπατε όμως ότι πέρυσι ήμασταν οκτώ μονάδες πίσω, οπισθοχωρήσαμε κατά οκτώ μονάδες. Το να ξανανέβουμε οκτώ μονάδες δεν σημαίνει τίποτα. Είναι μια προσπάθεια, αλλά είναι δείγμα της αντιφατικής πολιτικής που ακολουθείτε χρόνο με το χρόνο. Τη μια μειώνετε τη φορολογία των επιχειρήσεων κατά 30% και αμέσως μετά αποφασίζετε την αύξηση των προκαταβολών. Αυτές δεν είναι αντιφατικές πολιτικές; Υποσχεθήκατε ένα σταθερό φορολογικό σύστημα, απλοποιημένο, και αντίθετα, οδηγείτε τις επιχειρήσεις στη «φορολογική ομηρεία». 
      Δεν μας είπατε για τις νομοθετικές πρωτοβουλίες που παραμένουν ανενεργές. Τις αριθμήσατε: δέκα, είκοσι, τριάντα. Να συμφωνήσω, είναι πενήντα.  Το 90% των νομοθετικών πρωτοβουλιών σας παραμένουν ανενεργές, κύριε Υπουργέ. 
      Δεν μας είπατε για τις είκοσι προτάσεις των Εκθέσεων Ανταγωνιστικότητας, τις οποίες δεν έχετε καν αγγίξει. Δεν μας είπατε τι κάνατε με την Έκθεση Ανταγωνιστικότητας που σας προτείνει οι δαπάνες για την Έρευνα και την Τεχνολογία να ανέβουν στο 1,5%, που σας προτείνει την αύξηση των δαπανών για την παιδεία. Εσείς μειώνετε τις δαπάνες και για τον ένα τομέα και για τον άλλο. 
      Δεν μας είπατε για την πρόταση που περιλαμβάνεται στην Έκθεση, να αυξηθούν συνολικά οι χρηματοδοτήσεις για την στήριξη των επιχειρήσεων. 
      Αναφερθήκατε στο κλείσιμο και το άνοιγμα των επιχειρήσεων. Τα στοιχεία που αναφέρατε, κύριε Υπουργέ, -και προσέξτε το- είναι μόνο για τα μη φυσικά πρόσωπα: για Α.Ε., Ε.Π.Ε., Ε.Ε. και Ο.Ε.. Αποκρύψατε το σύνολο των επιχειρήσεων. Η ανακοίνωση του Υπουργείου Οικονομίας αναφέρεται στα μη φυσικά πρόσωπα. Είκοσι έξι χιλιάδες επτακόσιες επιχειρήσεις ιδρύθηκαν. Μας είπατε ότι έκλεισαν δέκα χιλιάδες. Δεν μας είπατε όμως πόσες ήταν οι ατομικές επιχειρήσεις που έκλεισαν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Επίσης δεν μας είπατε για τις ατομικές, που εγγράφονται στα επιμελητήρια ως εργαζόμενοι παροχής υπηρεσιών αυτοί που προσλαμβάνετε στις διάφορες Δ.Ε.Κ.Ο. και στις διάφορες δημόσιες υπηρεσίες με τη μέθοδο των συμβάσεων έργου. Και αυτοί ως επιχειρηματίες απογράφονται. Και επειδή έχετε αυξήσει κατακόρυφα αυτό τον αριθμό -ο οποίος υπήρχε και πριν αλλά σε ελάχιστα επίπεδα- για να ξεπερνάτε το Α.Σ.Ε.Π. και όποιες άλλες γραφειοκρατικές διαδικασίες, όπως τις ονομάζετε εσείς, σ’ αυτό τον τομέα, εμφανίζεται η ίδρυση πολλών επιχειρήσεων. Αν είναι δυνατόν! 
      Το ίδιο κάνετε και με την ανεργία. Απαγορεύετε την εγγραφή στα μητρώα ανέργων των συζύγων, παραδείγματος χάριν, ασφαλισμένων στον Ο.Γ.Α., απαγορεύετε την εγγραφή όλων αυτών που εργάζονται έστω μια μέρα το μήνα, απαγορεύετε την εγγραφή των φοιτητών –που ανέφερε και ο συνάδελφος- και έτσι μειώνετε την ανεργία, με αλχημείες και μεθόδους που δεν συνάδουν με την πραγματικότητα. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κλείνω, κύριε Πρόεδρε, με δυο κουβέντες για το Ε.Π.Α.Ν. και τον Αναπτυξιακό Νόμο. Το Ε.Π.Α.Ν. και οι έπαινοι της Ευρωπαϊκής Ένωσης έρχονται ύστερα από τα στοιχεία τα οποία δίνετε. Τους δίνετε στοιχεία και αυτά κρίνονται.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, κύριε συνάδελφε. Ο έλεγχος έρχεται και γίνεται εδώ. 
       ΒΑΣΙΛΕΙΟΣ ΚΕΓΚΕΡΟΓΛΟΥ:  Θα δώσετε στη δημοσιότητα όλους όσους κόπηκαν, κύριε Υπουργέ, και το λόγο για τον οποίο κόπηκαν οι επιχειρήσεις που δεν χρηματοδοτήθηκαν και τότε, ναι, θα υπάρχει διαφάνεια. Όσο καιρό αυτά τα κρατάτε κρυφά, αδιαφάνεια υπάρχει και υπάρχει πραγματικά διαχείριση του χρήματος με έναν τρόπο τον οποίο εμείς δεν μπορούμε να δεχθούμε.
      ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, ευχαριστούμε πάρα πολύ. Ολοκληρώσατε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Τώρα…
      ΠΡΟΕΔΡΕΥΩΝ (Γεώργιος Σούρλας):  Όχι τώρα. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν παίζουμε εμείς, κύριε Πρόεδρε, το ρόλο που έπαιζε η Νέα Δημοκρατία στην Ευρωπαϊκή Ένωση. Δεν τον παίζουμε σε καμία περίπτωση. 
      ΠΡΟΕΔΡΕΥΩΝ (Γεώργιος Σούρλας): Αφήστε και το Προεδρείο να παίξει το ρόλο του. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Θα αναφερθώ στον Αναπτυξιακό Νόμο και κλείνω.
      ΠΡΟΕΔΡΕΥΩΝ (Γεώργιος Σούρλας): Κλείστε λοιπόν!
      ΒΑΣΙΛΕΙΟΣ ΚΕΓΚΕΡΟΓΛΟΥ: Με τον Αναπτυξιακό Νόμο κλείνω.
      ΠΡΟΕΔΡΕΥΩΝ (Γεώργιος Σούρλας): Όχι. Σ’ ολόκληρο νόμο θα αναφερθείτε τώρα;
      ΒΑΣΙΛΕΙΟΣ ΚΕΓΚΕΡΟΓΛΟΥ: Κλείνω, κύριε Πρόεδρε. Δυο κουβέντες για τον αναπτυξιακό νόμο και κλείνω.
      Η ισχύς του προηγούμενου νόμου ήταν μέχρι τις 31 Δεκεμβρίου του 2006, όχι μέχρι τις 15 Οκτωβρίου που τον σταματήσατε. Αλλά, εν πάση περιπτώσει, το ερώτημα είναι: Τέσσερις μήνες μετά τις 15 Οκτωβρίου, γιατί δεν έχει εκδοθεί έστω μια υπουργική ή κοινή υπουργική απόφαση, ούτως ώστε να ξεκινήσει να λειτουργεί ο νόμος; Αυτό είναι το ερώτημα. Πείτε μου γιατί!
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας):  Κύριε Κεγκέρογλου, ευχαριστούμε πάρα πολύ. Θα απαντήσει, ο κύριος Υπουργός. 
      Το λόγο έχει ο Υπουργός Ανάπτυξης κ. Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ πολύ, κύριε Πρόεδρε.
      Λογάριαζα ότι θα ήταν μια επερώτηση με στοιχεία, με αριθμούς, με επιχειρήματα από την πλευρά των συναδέλφων του ΠΑ.ΣΟ.Κ., αλλά ότι οι απαντήσεις θα ήταν ένας περίπατος για την Κυβέρνηση, δεν το φανταζόμουν ποτέ. Και εξηγούμαι.
      Πρώτον, για την ανταγωνιστικότητα. Το 2004 αντιμετωπίζοντας από τη μια μεριά τη πραγματικότητα, την οποία βρήκαμε και από την άλλη μεριά την εφαρμογή του κυβερνητικού προγράμματος, διαπιστώσαμε ότι κεντρικός πυρήνας του νέου οικονομικού και αναπτυξιακού μοντέλου είναι η ενίσχυση της ανταγωνιστικότητας και της εξωστρέφειας της οικονομίας μας.
      Περάσαμε ένα συνολικό μήνυμα στην ελληνική οικονομία, γιατί η ανταγωνιστικότητα είναι μια οριζόντια έννοια που δεν διατρέχει μόνο τις επιχειρήσεις, αλλά και το δημόσιο τομέα και την Αυτοδιοίκηση, σε κάθε πτυχή μας πρέπει να είμαστε ανταγωνιστικοί.
      Το μήνυμα που περάσαμε είναι ότι η ανταγωνιστικότητα πρέπει να έχει έναν κύριο μοχλό και ένα κύριο εργαλείο και αυτό είναι η ποιότητα. Με αυτήν  μπορούμε να διακριθούμε. Και όλες οι προσπάθειες μας και οι δράσεις μας και οι πολιτικές μας ήταν προς αυτήν την κατεύθυνση, για να μπορέσουμε να φέρουμε ανάπτυξη παντού και ανάπτυξη για όλους.
      Δεν μείναμε μόνο σε αυτά. Τα έτη 2007 και μέχρι το 2010 θα είναι και Έτη Καινοτομίας, που είναι ο επόμενος μεγάλος στόχος μας, για να μπορούμε να μπούμε στη νέα εποχή της γνώσης και της τεχνολογίας και της εφαρμογής τουλάχιστον της γνώσης εκείνης που είναι έτοιμη και με την οποία μπορούμε να κάνουμε πιο ανταγωνιστικά και τα αγαθά και τα προϊόντα και τις υπηρεσίες. Και βεβαίως την ίδια περίοδο 2005-2010 την κηρύξαμε και περίοδο Εξοικονόμησης Ενέργειας. 
      Αυτά, σε ό,τι αφορά το βασικό μας στόχο και την πολιτική με την οποία κινηθήκαμε. 
      Αν συνέβαιναν αυτά τα οποία λέτε, κυρίες και κύριοι συνάδελφοι, γι’ αυτούς τους τριάντα πέντε μήνες της διακυβέρνησης και κυρίως με εργαλείο τη διεύρυνση του ωραρίου, στο οποίο στάθηκε, ανεπιτυχώς, ο Κοινοβουλευτικός Εκπρόσωπος του ΠΑ.ΣΟ.Κ., ο πρώην Υπουργός κ. Φλωρίδης, θα συνέβαιναν στο χώρο των πραγματικών εκλογών που φαίνονται τα πράγματα εκεί που οι επιχειρήσεις πραγματικά λειτουργούν και πώς αγκαλιάζουν την πολιτική. 
      Θα είχαν αυτά τα αποτελέσματα οι παρατάξεις, οι οποίες στηρίχτηκαν στα επιμελητήρια και σάρωσαν, καθώς επίσης και στην Κεντρική Ένωση Επιμελητηρίων; Δεν το βλέπετε αυτό ότι έγινε προς το τέλος του 2006; Δεν είδατε τι έγινε με τα αποτελέσματα στους εμπορικούς συλλόγους της χώρας και τα αποτελέσματα στην Εθνική Συνομοσπονδία Ελληνικού Εμπορίου, ότι οι φιλελεύθερες παρατάξεις που βρίσκονταν εκεί επίσης σάρωσαν και δεν ακολούθησαν από την πλευρά τη δική τους τη μιζέρια, το γκρίζο, αυτό το οποίο φέρνει όλος ο πολιτικός σας λόγος; Δεν το βλέπετε αυτό; Αλλά φαίνεται ότι δεν σας προβληματίζει αυτό.
      Γιατί μίλησα για αύξηση του Ακαθαρίστου Εγχωρίου Προϊόντος πάνω από 4%, κυρίες και κύριοι συνάδελφοι; Διότι αγνοείτε έναν βασικό παράγοντα, ότι η ελληνική οικονομία αντιμετώπισε την πετρελαϊκή κρίση και κατόρθωσε χωρίς τρανταγμούς να ενσωματώσει τις τρομακτικές αυξήσεις στο χώρο του πετρελαίου, από τα τριάντα ένα δολάρια που το παραλάβαμε το Μάρτη του 2004 μέχρι και εβδομήντα οχτώ δολάρια το βαρέλι το καλοκαίρι του 2006. 
      Και δεν δεχτήκαμε αυτά που προτείνατε. Και ευτυχώς που επιδείξαμε τέτοια ψυχραιμία και συμπεριφορά, σε κινήσεις πανικού που προτείνατε «βάλτε πλαφόν για να κινηθεί όλη η αγορά προς τα επάνω και να μην μείνει τίποτα όρθιο»! Αυτές τις συνταγές εφαρμόζατε όσο ήσασταν Κυβέρνηση και γι’ αυτό οδηγήσατε τα πράγματα εκεί που τα οδηγήσατε!
      Εμείς αντιμετωπίσαμε αυτήν την κατάσταση με ψυχραιμία και να ξέρετε ότι θα ήταν πολύ μεγαλύτερος ο ρυθμός ανάπτυξης, αν η ελληνική οικονομία δεν είχε να ενσωματώσει αυτήν τη τρομακτική αύξηση στο χώρο του πετρελαίου.
      Είπε, επίσης, ο κ. Φλωρίδης «από πού προέρχεται αυτή η αύξηση του Ακαθαρίστου Εγχωρίου Προϊόντος»; Απαντώ, κύριε Φλωρίδη, για να το γνωρίζετε, γιατί διατελέσατε και Υπουργός Οικονομικών. Η αύξηση στα 2/3 του Α.Ε.Π. προέρχεται, κυρίως, από τις ιδιωτικές επενδύσεις και από τις εξαγωγές. Μελετήστε τα στοιχεία για να δείτε και δεν είναι οι λόγοι αυτοί τους οποίους επικαλεστήκατε. 
      Βεβαίως, θα αναφερθώ στη συνέχεια στα θέματα που σχετίζονται με την αύξηση του δανεισμού των νοικοκυριών και θα σας δώσω και εκεί απάντηση, όχι αυτή την οποία θα θεωρήσετε ότι είναι η δική μου απάντηση, αλλά θα σας απαντήσω με το τι είπε στο Βουλευτή του Συνασπισμού κ. Παπαδημούλη, απαντώντας για αυτό το θέμα, ο Επίτροπος για τα οικονομικά κ. Αλμούνια. 
      Από την απάντηση την οποία έδωσε προκύπτουν δύο πράγματα. Την τριετία 2000-2003 τα δάνεια προς τα ελληνικά νοικοκυριά παρουσίασαν αύξηση 136,5%, ενώ την περίοδο 2003-2006 σημειώνεται επιτάχυνση 88%, από το 136,5% που ήταν τη δική σας περίοδο. Αυτό σαν μια πρώτη απάντηση για να λέμε και τα πράγματα με το όνομά τους. 
      Είπατε επίσης και για το θέμα της διαφθοράς. Σωστά αναφερθήκατε σε αυτό. Η απάντηση η οποία έχω να σας δώσω, κυρίες και κύριοι συνάδελφοι, είναι ότι εμείς δεν είπαμε ότι κάναμε θαύματα σε αυτόν τον τομέα. Την πολεμάμε τη διαφθορά, όπου και αν βρίσκεται. Κυνηγάμε τα φαινόμενα που στο παρελθόν έμειναν σε αδράνεια ή ήταν στα συρτάρια. 
      Χρησιμοποιήσατε και το δείκτη της διεθνούς διαφάνειας, αλλά είπατε τη μισή αλήθεια. Σύμφωνα, λοιπόν, με το δείκτη αντίληψης διαφθοράς της διεθνούς διαφάνειας, από το 2000 μέχρι το 2003 η χώρα μας κατρακύλησε κατά δεκαπέντε θέσεις στη σχετική κατάταξη. Το 2004 έχασε μόνο μία θέση και το 2005 ανέβηκε δύο θέσεις. Ωστόσο, μόνο το 2006, παρότι έχασε επτά θέσεις, από την τεσσαρακοστή έβδομη θέση σε εκατόν πενήντα εννέα χώρες στην πεντηκοστή τέταρτη σε εκατόν εξήντα τρεις χώρες, στη σχετική κατάταξη βελτίωσε την απόλυτη βαθμολογία της και από το 4,3% ανέβηκε στο 4,4%. 
      Έρχομαι τώρα και σε μία άλλη έκθεση, την έκθεση της GFK, Φάρμα Ινστιτούτων για την Έρευνα της Αγοράς, όπου προκύπτουν θετικά μηνύματα στην  προσπάθεια της Κυβέρνησης για να καταπολεμήσει τη διαφθορά. 
      Έρχομαι τώρα λίγο στο θέμα του «Επιχειρησιακού Προγράμματος Ανταγωνιστικότητα». Το βρήκαμε με απορρόφηση 14,7% και μέσα σε τρία χρόνια, από την ένατη θέση που είχε το Ε.Π.ΑΝ., ανήλθε στην πρώτη θέση από τα δώδεκα τομεακά προγράμματα, πετυχαίνοντας ρυθμό απορρόφησης 64,5% και έξι μονάδες μπροστά από το δεύτερο τομεακό πρόγραμμα σε απορρόφηση. 
      Πόσες επιχειρήσεις εντάχθηκαν και είχαν οφέλη από το «Επιχειρησιακό Πρόγραμμα Ανταγωνιστικότητα»; Τριάντα χιλιάδες περίπου επιχειρήσεις και αυτοαπασχολούμενοι και εκπαιδευθέντες εργαζόμενοι άλλες περίπου πενήντα χιλιάδες. 
      Θέλω επίσης, να σας πω ότι το Υπουργείο Ανάπτυξης εφαρμόζει και άλλα δύο προγράμματα από την «Κοινωνία της Πληροφορίας», το «Επιχειρείτε Ηλεκτρονικά» και το «Δικτυωθείτε», όπου και εκεί εντάχθηκαν περίπου πενήντα δύο χιλιάδες επιχειρήσεις. 
      Μιλήσατε βεβαίως και για κομματικό κράτος. Τι να σας θυμίσω; Να σας θυμίσω μόνο αυτά τα οποία έλεγαν συνάδελφοι του κ. Φλωρίδη, τότε στην Κυβέρνηση, ότι τα αίτια του κακού για το κόμμα είναι ο εναγκαλισμός του με το κράτος και η έννοια της παρέας. Δεν θα αναφέρω ονόματα, γιατί δεν συντρέχει κανένας λόγος. Λέω μόνο αποσπάσματα από τοποθετήσεις Υπουργών του ΠΑ.ΣΟ.Κ. εκείνη την περίοδο. 
      Επίσης, πάλι το 1998 –και αυτό προκύπτει από τον έγκριτο Τύπο της χώρας μας- ένας Υπουργός έλεγε: «Δεν υπάρχουν κεκτημένα πλεονεκτήματα. Υπάρχουν ισχυρές αντιδράσεις στο πρόγραμμα ιδιωτικοποιήσεων από συμφέροντα, από συντεχνίες, από μειοψηφίες που θίγονται από την πολιτική μας». Ο ίδιος Υπουργός έλεγε: «Οι αντιδράσεις των στελεχών του ΠΑ.ΣΟ.Κ. στο πρόγραμμα ιδιωτικοποιήσεων οφείλονται, αφενός στο γεγονός ότι το ΠΑ.ΣΟ.Κ. έχει αναπτυχθεί ιστορικά σε μια κρατικίστικη κατεύθυνση και αφετέρου στο ότι ορισμένα στελέχη έχουν εθιστεί να συνδιοικούν δημόσιες επιχειρήσεις».
      Κυρίες και κύριοι συνάδελφοι, θέλω επίσης να σταθώ και σε τρία άλλα θέματα. 
      Νέος αναπτυξιακός νόμος και περιφερειακή κατανομή ενισχύσεων. Κύριε συνάδελφε, αναφέρατε ατυχή παραδείγματα, διότι η σχετική υπουργική απόφαση η οποία θα κατανέμει τις περιφερειακές ενισχύσεις με βάση την έγκριση που έχουμε από την Ευρωπαϊκή Ένωση –και μάλιστα όπως λέει και η τροπολογία στην οποία δεν πήρατε θέση κατά τη συζήτηση εδώ- δεν έχει εκδοθεί ακόμα. Και πολύ σωστά σας επεσήμανε ο Κοινοβουλευτικός μας Εκπρόσωπος ότι στερήσατε επί τέσσερα χρόνια δεκαπέντε εκατοστιαίες μονάδες επιπλέον επιχορηγήσεις, που ήταν για λογαριασμό των μικρομεσαίων επιχειρήσεων και ήταν εγκαταλελειμμένες. Τις είχατε ξεχάσει. Και αυτές είχε μέσα ο νέος αναπτυξιακός νόμος που έφθανε να δίνει ενισχύσεις μέχρι και 55% στις διάφορες περιοχές της χώρας με την κατανομή η οποία έχει γίνει. Και με το νέο νόμο, αυτές οι ενισχύσεις μπορεί να φθάσουν και μέχρι 60%. 
      Περιμένετε, λοιπόν, να δείτε αυτήν την κατάταξη των νομών και τότε θα διαπιστώσετε ότι βιαστήκατε πάρα πολύ να έλθετε εδώ στην Αίθουσα και να τοποθετηθείτε με τέτοιο επιθετικό τρόπο εναντίον και του νέου αναπτυξιακού νόμου. 
      Η σχετική τροπολογία, κύριε συνάδελφε, δεν ψηφίστηκε τον Οκτώβριο μήνα. Ψηφίστηκε, μόλις πριν αρχίσει, η συζήτηση για τον  Προϋπολογισμό του κράτους. Τις επόμενες μέρες θα δείτε και τις σχετικές ανακοινώσεις γύρω από αυτό το θέμα. 
      Όμως, εκείνο το οποίο ειλικρινά με κατέπληξε είναι το γεγονός ότι αναφερθήκατε στην επίσκεψη της κ. Μπακογιάννη στη Θράκη –προσκεκλημένη από δύο επιμελητήρια-  όπου έκανε και τη σχετική περιοδεία και ανακοινώσεις για την πολιτική την οποία πραγματοποιεί –«υλοποιεί», όπως λέτε εσείς στη δική σας γλώσσα- η Κυβέρνηση και για την περιοχή αυτή. Και δεν επισκέφθηκε μόνο τη Θράκη, επισκέφθηκε και το διπλανό Νομό Δράμας, αν δεν κάνω λάθος.
      Όμως, κυρίες και κύριοι συνάδελφοι, για ένα πράγμα εμείς είμαστε υπερήφανοι, για την ισονομία και την ισοπολιτεία που εφαρμόζεται εδώ στη χώρα μας και για το ότι βεβαίως ήρθαμε να καλύψουμε παραλείψεις και αδράνειες των δικών σας κυβερνήσεων και σε αυτήν την περιοχή. Ετούτη η Κυβέρνηση, συνεπής προς το πρόγραμμά της, έκανε πράξη τις προγραμματικές της δεσμεύσεις και γι’ αυτήν την περιοχή. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Όμως, για ρωτήστε λίγο να δείτε μήπως την ίδια μέρα το Ινστιτούτο σας, το ΙΣΤΑΜΕ, έκανε μια ανάλογη εκδήλωση για την ίδια περιοχή. Και αν αύριο η κ. Μπακογιάννη επισκεφθεί το Νομό Ημαθίας ή το Νομό Πέλλας ή την εκλογική  μου περιφέρεια, την Καρδίτσα, σημαίνει ότι πηγαίνει σε κάποια ξένη χώρα; 
      Δεν το περίμενα, κύριε Φλωρίδη –ξέρω ότι έχετε ορισμένες φορές πολύ δυνατά επιχειρήματα, για να αντιπολιτευτείτε την Κυβέρνηση- να κάνετε αυτού του είδους την αναφορά για την επίσκεψη της Υπουργού Εξωτερικών στην περιοχή και για τις ανακοινώσεις τις οποίες έκανε και, μάλιστα, μετά από πρόσκληση δύο επιμελητηρίων. Στο τέλος-τέλος, θα παίρνουμε άδεια από την πλευρά σας για να ρωτάμε αν θα πρέπει να πάει στην Καρδίτσα, στην Ευρυτανία ή να κατέβει στην Κρήτη η Υπουργός Εξωτερικών, διότι έχει  αυτή την ιδιότητα, ενώ είναι γνωστό ότι είναι κορυφαίο κυβερνητικό στέλεχος;
      Και ανακοίνωσε πολιτικές οι οποίες φαίνεται ότι σας ενόχλησαν. Σας ενόχλησαν γιατί δεν τις εφαρμόσατε εσείς αυτές τις πολιτικές. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, κλείνω με τις εξής αναφορές: Η νέα διακυβέρνηση, εργάζεται και με σχέδιο και με πρόγραμμα, για να πετύχουμε μια εξωστρεφή Ελλάδα, μια Ελλάδα που διεκδικεί και κερδίζει τη θέση που δικαιούται στις αγορές του κόσμου, που αυξάνει το παραγόμενο προϊόν, που αυξάνει το κοινωνικό μέρισμα και ενισχύει την κοινωνική συνοχή. 
      Αυτή είναι η πολιτική μας, σε αυτήν εμμένουμε και με αυτήν την πολιτική θα εμφανιστούμε και ενώπιον του ελληνικού λαού, για να του προτείνουμε ανανέωση της  εμπιστοσύνης και για δεύτερη και για τρίτη τετραετία. 
      (Χειροκροτήματα από την πτέρυγα της Νέας Δημοκρατίας)
      ΗΛΙΑΣ ΦΩΤΙΑΔΗΣ: Και αυτό θα γίνεται με μεγαλύτερο ποσοστό.!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Κύριε Φλωρίδη, έχετε το λόγο ουσιαστικά για τριτολογία πέντε λεπτών. 
      ΓΕΩΡΓΙΟΣ ΦΛΩΡΙΔΗΣ: Ευχαριστώ, κύριε Πρόεδρε. Πιθανόν να μην χρειαστούν και τα πέντε λεπτά. 
      Κύριε Υπουργέ, ξέρω πάρα πολύ καλά ότι και στο εσωτερικό της Κυβέρνησης κάποιοι σημαντικοί Υπουργοί αντέδρασαν –και είμαι βέβαιος πως και εσείς αντιδράτε- γι’ αυτήν την επίσκεψη της Υπουργού Εξωτερικών στη Θράκη, με την ιδιότητα της Υπουργού Εξωτερικών.
      Θέλω δε να σας πω το εξής: Γιατί κατάλαβα ότι και εσείς αντιδράτε; Γιατί αναφερθήκατε σε ζητήματα ισονομίας και ισοπολιτείας στη χώρα. Η ρύθμιση αυτών των θεμάτων και η εξαγγελία αποφάσεων επ’ αυτών των θεμάτων αφορά τον Υπουργό Εσωτερικών, εφόσον μιλούμε για ισονομία και ισοπολιτεία, κατά το Σύνταγμα, αλλά και κατά το νόμο, ο οποίος ορίζει τη σύνθεση της Κυβέρνησης. 
      Το γεγονός, λοιπόν, ότι αναφερθήκατε σε ζητήματα ισονομίας και ισοπολιτείας μας έδωσε το μήνυμα ότι και εσείς προφανώς είστε αντίθετος με την επίσκεψη της Υπουργού Εξωτερικών στη Θράκη. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μου επιτρέπετε να απαντήσω;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε δικαίωμα να απαντήσετε μετά. 
      ΓΕΩΡΓΙΟΣ ΦΛΩΡΙΔΗΣ: Ορίστε, κύριε Υπουργέ. Σας επιτρέπω να πάρετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτά τα γνωρίζατε, πριν ανέβει η κ. Μπακογιάννη, μετά από κυβερνητική επιτροπή. Επισήμως ανακοινώθηκαν και από τον Υπουργό Εσωτερικών κ. Παυλόπουλο και από την κ. Γιαννάκου. Σας παρακαλώ πολύ! Αδικείτε πολύ τον εαυτό σας με τον τρόπο που επιχειρηματολογείτε γι’ αυτό το θέμα. 
      Σήμερα κουβεντιάζουμε για την επιχειρηματικότητα και για την ανταγωνιστικότητα. Αφήστε το για μια άλλη στιγμή. Δεν θα ήθελα σε αυτήν την πρώτη αναμέτρηση που έχουμε μαζί να αδικείτε τόσο πολύ τον εαυτό σας και τα επιχειρήματα που έχετε άλλες φορές και όχι σήμερα. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Φλωρίδη. 
      ΓΕΩΡΓΙΟΣ ΦΛΩΡΙΔΗΣ: Αντιλαμβάνομαι τη δυσκολία σας. Ενισχύσατε το επιχείρημα, γιατί επιπροσθέτως αναφερθήκατε και στην  Υπουργό Παιδείας. 
      Κύριε Υπουργέ, για το θέμα του δανεισμού –προσέξτε- δεν υπάρχει «αφετηρία» αντιπολίτευσης. Αυτό που πρέπει να καταλάβει η Κυβέρνηση είναι ότι έρχεται κοινωνική καταιγίδα εξ αυτού του λόγου. Τι εννοώ; 
      Τα στοιχεία που αναφέρατε για το ρυθμό αύξησης του δανεισμού των ελληνικών νοικοκυριών κατά τα έτη 2000-2003 και την πτωτική του πορεία κατά τα έτη 2004-2006 πιθανότατα είναι σωστά. Όμως, προσέξτε τώρα πού είναι η διαφορά. Η διαφορά είναι η εξής και είναι κρίσιμη. 
      Το 2000, στην πραγματικότητα, είναι η πρώτη χρονιά που οι Έλληνες, τα ελληνικά νοικοκυριά και οι ελληνικές επιχειρήσεις απολαμβάνουν χαμηλών επιτοκίων. Είναι η χρονιά που έχει ολοκληρωθεί η είσοδος στην Ο.Ν.Ε. και η είσοδος στην Ο.Ν.Ε. προϋπέθετε πτώση των ελληνικών επιτοκίων περίπου όσο τα ευρωπαϊκά ή έστω λίγο παραπάνω. 
      Το 2000, λοιπόν, είναι που για πρώτη φορά οι Έλληνες έρχονται αντιμέτωποι με αυτήν τη δυνατότητα. Βεβαίως –και σωστά- την αξιοποιούν. Ενώ κατά τα έτη 2000-2003 ο ρυθμός δανεισμού είναι αυξημένος –και λογικό, γιατί πρώτη φορά το τραπεζικό σύστημα είναι τόσο φιλικό όσον αφορά τα επιτόκια προς τους Έλληνες πολίτες, επειδή ακολουθήσαμε μια πολιτική που οδήγησε στην πτώση των επιτοκίων από το 25% στο 5%- κατά τα έτη 2004-2006 έχουμε μείωση του ρυθμού  του δανεισμού. 
      Όμως, τι έχουμε στην περίοδο που μειώνεται ο δανεισμός; Έχουμε ραγδαία αύξηση του αριθμού των νοικοκυριών που δεν μπορούν να ξεπληρώσουν τα δάνειά τους. Εδώ είναι το πρόβλημα. 
      Και μην βλέπετε τον πτωτικό ρυθμό των δανείων! Δείτε ότι αυτός ο ρυθμός παραμένει πολύ υψηλός σε σχέση με τον ευρωπαϊκό μέσο όρο. Κυρίως, απασχοληθείτε με το γεγονός ότι αυξάνει ραγδαία ο αριθμός των νοικοκυριών που δεν μπορούν να πληρώσουν τα δάνεια. Και εκεί υπάρχει μεγάλο πρόβλημα ανταγωνισμού των ελληνικών τραπεζών. 
      Ξέρετε πολύ καλά ότι οι ελληνικές τράπεζες έχουν τρομακτικές δυνατότητες κερδοφορίας, πολύ πιο πάνω από το μέσο ευρωπαϊκό όρο. Ενώ στο μέσο ευρωπαϊκό όρο η Ευρωπαϊκή Επιτροπή κινείται αυτήν τη στιγμή επιθετικά, φανταστείτε πόσο επιθετικά μπορεί να κινηθεί απέναντι στο φαινόμενο των ελληνικών τραπεζών. 
      Διαφθορά. Να σας πω κάτι; Στη λειτουργία ενός κράτους οι αναφορές σε παρελθόντα χρόνο, όπου τα φαινόμενα αυτά ήταν αυξημένα, δηλαδή πριν από δεκαπέντε-είκοσι χρόνια, δεν ωφελούν για τα βήματα προς το μέλλον. Το θέμα είναι ότι εσείς ήρθατε ως σταυροφόροι της κάθαρσης στο δημόσιο τομέα και αυτό που έγινε είναι να έχετε χάσει και εσείς τον αριθμό των κυβερνητικών στελεχών και των διαφόρων αξιωματούχων στον ευρύτερο δημόσιο τομέα, που τους έχετε απομακρύνει εσείς ή έχουν φύγει μόνοι τους μέσα από δημόσιες καταγγελίες διαφθοράς. 
      Βεβαίως, αν θέλετε αυτά τα ζητήματα να είναι αξιόπιστα, πηγαίνετε να βρείτε τους επιχειρηματίες και να τους πείτε «ξέρετε, κάναμε έστω ένα βήμα στην αντιμετώπιση της διαφθοράς». Πηγαίνετε στους πολίτες που συναλλάσσονται με τις εφορίες, πηγαίνετε στους πολίτες που συναλλάσσονται με τις πολεοδομίες, πηγαίνετε στους πολίτες που συναλλάσσονται με τα Κ.Τ.Ε.Ο. να σας πουν αν έχουν μειωθεί τα φαινόμενα αυτά, έστω κατ’ ελάχιστον. Αντίθετα, κύριε Υπουργέ, θα σας πουν ότι έχουν αυξηθεί!
Το ζήτημα είναι με ποιες πολιτικές υπηρετούνται αυτά.
        Κύριε Υπουργέ, αντί να αναφέρετε ποιο σωματείο κέρδισαν οι φιλελεύθερες δυνάμεις και ότι αυτές οι εκλογές πιστοποιούν τη δυναμική της Νέας Δημοκρατίας, γιατί δεν πάμε σε μια καθαρή απάντηση του ελληνικού λαού; 
        Το ΠΑ.ΣΟ.Κ. ζήτησε εκλογές. Πάμε εκεί, λοιπόν, να δούμε τι λέει ο ελληνικός λαός με έναν καθαρό τρόπο, αντί να λέμε «ξέρετε, στο τάδε σωματείο αρτοποιών κέρδισαν οι φιλελεύθεροι ή στους εργαζόμενους κέρδισαν οι Πασόκοι». 
        Λοιπόν, ο ελληνικός λαός είναι αυτός που δίνει καθαρές απαντήσεις σε όλα αυτά τα ζητήματα. Δεν δέχεστε την πρόσκληση του ΠΑ.ΣΟ.Κ.. Ποιος ξέρει τι περιμένετε για το επόμενο διάστημα, στο οποίο είμαι βέβαιος ότι δεν θα μπορέσετε να αντέξετε παραπάνω από δυο μήνες. Έτσι κι αλλιώς δεν θα μπορέσετε να αντέξετε. Άλλωστε, τέλος Μαρτίου εκπνέει και ο βασικός όρος που έθεσε ο Πρωθυπουργός: «ξέρετε, είναι ελκυστικό το αίτημα, αλλά έχω τη συνταγματική Αναθεώρηση». Ε, η συνταγματική Αναθεώρηση τελειώνει το Μάρτιο. Επομένως, από εκεί και πέρα δεν θα έχετε ούτε αυτή τη δικαιολογία. Μην αναφέρεστε, λοιπόν, σε εκλογές σωματείων. Πάμε σε εκλογές τον ελληνικό λαό.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Γεώργιος Σούρλας): Σας ευχαριστούμε. Θα έρθουν και οι εκλογές σίγουρα. Είναι αναπόφευκτο αυτό.
        Ο κύριος Υπουργός έχει το λόγο.
        ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Πολύ σύντομα να δώσω δυο απαντήσεις.
        Η πρώτη απάντηση αφορά πάλι στα χρέη των ελληνικών νοικοκυριών που από την ίδια απάντηση του κ. Αλμούνια αντιπροσωπεύουν το 46% του Α.Ε.Π. έναντι του 60% στην ευρωζώνη, είναι δηλαδή στα χαμηλότερα επίπεδα.
        Σε προηγούμενη επερώτηση που κάνατε, είχα την ευκαιρία εξαιτίας αυτού του ανταγωνισμού που υπάρχει μεταξύ των τραπεζών και με την επιθετική πολιτική την οποία ασκούν, να καταγράψω μια σειρά παρεμβάσεων και παραινέσεων και προς τις τράπεζες για να δείξουν μια αυτοσυγκράτηση στον τρόπο με τον οποίο ασκούν αυτή την επιθετική πολιτική για το δανεισμό, αλλά και στα ίδια τα νοικοκυριά και τους πολίτες να έχουν και οι ίδιο μια αυτοσυγκράτηση και ένα μέτρημα των οικονομικών τους δυνατοτήτων πριν δανειστούν. 
        Επίσης, μιλήσατε για μια σειρά ζητημάτων με αναφορά στο παρελθόν. Εγώ δεν αναφέρθηκα στο παρελθόν ούτε χρησιμοποίησα στοιχεία μόνο και μόνο για λόγους εντυπωσιασμού. Συνέκρινα μια συγκεκριμένη περίοδο της τελευταίας διακυβέρνησής σας για να καταγράψω γεγονότα, τα οποία ή παρέμειναν χωρίς να έχουν την κατεύθυνση εκείνη την οποία έχουν σήμερα ή γιατί οι παρεμβάσεις που κάνει η σημερινή Κυβέρνηση τα βγάζει όλα στη φόρα και τίποτα δεν κρύβεται. Αυτή είναι μια διαφορετική αντιμετώπιση αυτών των καταστάσεων στο χώρο της διαφθοράς. Έχουμε διαφορετική εκτίμηση και προσέγγιση σε αυτού του είδους τα ζητήματα. 
        Βεβαίως, η διαφθορά είναι ένα φαινόμενο που χρειάζεται συνεχή εγρήγορση και καταπολέμηση απ’ όλους μας. Δεν είναι μόνο έργο της Κυβέρνησης, είναι όλων των θεσμικών παραγόντων μέσα σε ένα συγκροτημένο κράτος. Χρειάζεται και η συνδρομή και των κομμάτων της Αντιπολίτευσης και ιδιαίτερα της Αξιωματικής Αντιπολίτευσης.
      Και έρχομαι τώρα πάλι στην πρόκληση για εκλογές. Νομίζω ότι το τριήμερο για τη συζήτηση στην πρόταση δυσπιστίας και πάλι αυτό το οποίο επιχειρήσατε εστράφη εναντίον σας. Θα είδατε άλλωστε και τα αποτελέσματα των δημοσκοπήσεων ότι περίπου το 65% και στα τρία ζητήματα τα οποία περιλαμβάνονταν σ’ αυτήν την πρωτοβουλία σας, το να κάνετε πρόταση μομφής, το να ζητήσετε πρόωρες εκλογές και να αποχωρήσετε από τη διαδικασία της αναθεώρησης του Συντάγματος, χάσατε με πολύ υψηλά ποσοστά και τα 2/3 των ερωτηθέντων απάντησαν αρνητικά σ’ αυτή σας την πρωτοβουλία.
      Όσον αφορά τις εκλογές, πάντοτε οι αντιπολιτεύσεις, το κάναμε και εμείς, ζητάνε εκλογές. Είναι ένας τρόπος με τον οποίο πολλές φορές αντιμετωπίζονται τέτοιου είδους ζητήματα. Η ουσία είναι η απάντηση την οποία έδωσε ο Πρωθυπουργός ότι οι εκλογές θα γίνουν στην ώρα τους και τότε θα έρθει η δικαία κρίση και για τις δικές σας πολιτικές και βεβαίως για το έργο της Κυβέρνησης και κυρίως γι’ αυτά που περιμένει από την επόμενη τετραετία ο ελληνικός λαός. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κηρύσσεται περαιωμένη η συζήτηση επί της υπ’ αριθμόν 36/8.12.2006 επερώτησης Βουλευτών του ΠΑ.ΣΟ.Κ.  προς τον Υπουργό Ανάπτυξης, σχετικά με την επιδείνωση του επιχειρηματικού περιβάλλοντος.
      Κύριοι συνάδελφοι, δέχεστε σε αυτό το σημείο να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.02΄ λύεται η συνεδρίαση για αύριο ημέρα Τρίτη 13 Φεβρουαρίου 2007 και ώρα 18.00΄  με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 21/2/07	                             	σελ. 1

