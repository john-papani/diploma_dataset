ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΓ΄
Πέμπτη 17 Απριλίου 2003
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Σ. Μάνου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 18 Απριλίου 2003, σελ.
4. Συζήτηση επικαίρων ερωτήσεων:
α) Προς τον Υπουργό Εξωτερικών, σχετικά με τις καταγγελίες για παραβίαση των ανθρωπίνων δικαιωμάτων της Ελληνικής Μειονότητας στην Αλβανία κ.λπ., σελ.
β) Προς τον Υπουργό Εργασίας και Κοινωνικών Ασφαλίσεων: i) σχετικά με την επιμήκυνση του χρόνου καταβολής της επιδότησης στους μακροχρόνια ανέργους κ.λπ., σελ.
ii) σχετικά με την καταβολή των δεδουλευμένων στους εργαζόμενους της επιχείρησης "ΙΠΠΟΚΑΜΠΟΣ" στο Κορωπί κ.λπ., σελ.
γ) Προς τον Υπουργό Δημόσιας Τάξης, σχετικά με τη γνωστοποίηση ποινικών δικογραφιών συλληφθέντων στις αντιπολεμικές διαδηλώσεις στην ΙΝΤΕΡΠΟΛ κ.λπ., σελ.
δ) Προς τον Υπουργό Εθνικής Παιδείας και Θρησκευμάτων, σχετικώς με τις μεταθέσεις καθηγητών της Δευτεροβάθμιας Εκπαίδευσης στο Νομό  Ημαθίας κ.λπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Οργάνωση και άσκηση του εκλογικού δικαιώματος των ετεροδημοτών και άλλες διατάξεις", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΒΑΡΒΙΤΣΙΩΤΗΣ Ι., σελ.
ΓΚΕΣΟΥΛΗΣ Ν., σελ.
ΓΚΑΤΖΗΣ Ν., σελ.
ΚΟΥΒΕΛΗΣ Φ., σελ.
ΛΟΒΕΡΔΟΣ Α., σελ.
ΣΚΥΛΛΑΚΟΣ Α., σελ.
ΤΖΙΟΛΑΣ Ε., σελ.
ΧΑΛΚΙΔΗΣ Μ., σελ.
ΧΡΥΣΟΧΟΪΔΗΣ Μ., σελ.
Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΑΚΡΙΒΑΚΗΣ Α., σελ.
ΒΑΪΝΑΣ Ι., σελ.
ΒΑΡΒΙΤΣΙΩΤΗΣ Ι., σελ.
ΓΕΙΤΟΝΑΣ Κ., σελ.
ΚΑΤΣΑΡΟΣ Ν., σελ.
ΚΕΦΑΛΟΓΙΑΝΝΗΣ Ι., σελ.
ΚΟΥΒΕΛΗΣ Φ., σελ.
ΛΑΜΠΡΟΠΟΥΛΟΣ Ι., σελ.
ΜΑΡΚΟΓΙΑΝΝΑΚΗΣ Χ., σελ.
ΠΑΠΑΔΗΜΑΣ Λ., σελ.
ΠΑΥΛΙΔΗΣ Α., σελ.
ΠΑΥΛΟΠΟΥΛΟΣ Π., σελ.
ΠΟΛΥΔΩΡΑΣ Β., σελ.
ΣΓΟΥΡΙΔΗΣ Π., σελ.
ΣΚΥΛΛΑΚΟΣ Α., σελ.
ΤΖΑΜΤΖΗΣ Ι., σελ.
ΤΖΑΝΗΣ Λ., σελ.
ΤΣΟΥΡΝΟΣ Γ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΡΓ΄
Πέμπτη 17 Απριλίου 2003
Αθήνα, σήμερα στις 17 Απριλίου 2003, ημέρα Πέμπτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Επ' ευκαιρία, θα ήθελα να σας ευχηθώ, κύριε Γρηγοράκο, χρόνια σας πολλά.
ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε.
(Ανακοινώνονται προς το Σώμα από το Γραμματέα της Βουλής κ. Λεωνίδα Γρηγοράκο, Βουλευτή Λακωνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Επιμελητήριο Πέλλας ζητεί τη λήψη μέτρων για την ανάκαμψη της οικονομίας του Νομού από την μεγάλη καταστροφή που υπέστη από την πρόσφατη κακοκαιρία.
2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Δημοτικό Διαμέρισμα Φτέρης του Δήμου Σπερχειάδας Φθιώτιδας ζητεί τη σύνδεση του Δημοτικού Διαμερίσματος Φτέρης με τη νέα επαρχιακή οδό Σπερχειάδας - Γαρδικίου.
3) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Δημοτικό Διαμέρισμα Φτέρης του Δήμου Σπερχειάδας Φθιώτιδας ζητεί τη σύνδεση του Δημοτικού Διαμερίσματος Φτέρης με τη νέα επαρχιακή οδό Σπερχειάδας - Γαρδικίου.
4) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία το Σωματείο Συνταξιούχων ΤΕΒΕ Νομού Ιωαννίνων ζητεί την ικανοποίηση οικονομικών και ασφαλιστικών αιτημάτων των μελών του.
5) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Περιφερειακή Διοικούσα Επιτροπή Περιφέρειας Ιωαννίνων του Πανελλήνιου Συλλόγου Συνταξιούχων ΟΤΕ ζητεί την ικανοποίηση οικονομικών και ασφαλιστικών αιτημάτων.
6) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην υποβάθμιση της ιατροφαρμακευτικής περίθαλψης των δημοσίων υπαλλήλων.
7) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στο αίτημα των οικιστών εκτός σχεδίου  πόλης για νομοθετική ρύθμιση των προστίμων.
8) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύλλογος Γονέων και Κηδεμόνων του Δημοτικού Σχολείου Καρδιτσομαγούλας ζητεί την ανέγερση νέου Δημοτικού Σχολείου στην Καρδιτσομαγούλα Νομού Καρδίτσας.
9) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία η Ομοσπονδία Παράκτιων Αλιέων Περιφέρειας Κεντρικής Μακεδονίας ζητεί την ικανοποίηση αιτημάτων του κλάδου των Παράκτιων Αλιέων.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Χλωμός, κάτοικος Ιεράπετρας, ζητεί το διακανονισμό οφειλών δανείου του προς την ΑΤΕ.
11) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Σωματείο Συνταξιούχων ΔΕΗ Δυτικής Μακεδονίας ζητεί την ικανοποίηση οικονομικών και ασφαλιστικών αιτημάτων των συνταξιούχων.
12) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Μαντινειακός Σύνδεσμος Τριπόλεως ζητεί να του παραχωρηθεί η εκμετάλλευση του τουριστικού περιπτέρου Μαντινείας.
13) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Συντονιστικό Συμβούλιο Ενώσεων Απόστρατων Αξιωματικών Στρατού - Ναυτικού - Αεροπορίας ζητεί να αποσυρθεί το νέο συνταξιοδοτικό νομοσχέδιο.
14) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί την επίλυση συνταξιοδοτικού προβλήματος των συνταξιούχων στρατιωτικών.
15) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Φαλαισίας Αρκαδίας διαμαρτύρεται για την κατάργηση του κριτηρίου εντοπιότητας στις προσλήψεις της ΔΕΗ.
16) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Αρκαδίας ζητεί την ικανοποίηση συνταξιοδοτικών αιτημάτων των μελών του.
17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Εταιρεία Θρησκευτικών και Λαογραφικών Μελετών "Παναγία η Χρυσοβιτσιώτισσα" ζητεί να εγκριθεί άδεια ανέγερσης ναϋδρίου προς τιμήν της Παναγίας της Χρυσοβιτσιώτισσας στην Κάτω Χρυσοβίτσα Τριχωνίδας Αιτωλ/νίας.
18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Νικ. Νικολόπουλος, υποβάλλει προτάσεις του σχετικές με την εκμετάλλευση της βαμβακοπαραγωγής του Νομού Αιτωλ/νίας.
19) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Ένωση Συνταξιούχων Αστυνομικών Αγρινίου ζητεί την επίλυση συνταξιοδοτικού προβλήματος των μελών της.
20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Θέρμου Αιτωλ/νίας ζητεί την αναμόρφωση του αρδευτικού δικτύου ΤΟΕΒ Παμφίας.
21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Νικ. Παναγόπουλος υποβάλλει προτάσεις για την ανάπτυξη του αγροτικού τομέα.
22) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμαρχος Περάματος Πειραιά ζητεί την επισκευή και ανακαίνιση του Δημοτικού Καταστήματος Περάματος.
23) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί την ολοκλήρωση των εργασιών κατασκευής του κολυμβητηρίου Περάματος.
24) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμαρχος Περάματος Πειραιά ζητεί την αναμόρφωση της πλατείας Ηρώων στο Πέραμα.
25) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία το Σωματείο Εργαζομένων "ΣΥΚΙΚΗ ΣυνΠΕ" ζητεί τη λήψη μέτρων στήριξης των συκοπαραγωγών του Νομού Μεσσηνίας.
26) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία Μεταταχθέντες στη Νομαρχιακή Αυτοδιοίκηση Μαγνησίας πρώην υπάλληλοι του Υπουργείου Ανάπτυξης ζητούν την αναπροσαρμογή επιδόματος.
27) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο κ. Φώτης Κουτζαγιώτης ζητεί το διορισμό του από τη λίστα επιτυχόντων μουσικών του ΑΣΕΠ.
28) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Οικονομικών Επιθεωρητών Θεσσαλίας διαμαρτύρεται για προωθούμενο νομοσχέδιο με το οποίο καταργούνται Περιφερειακές Διευθύνσεις Οικονομικής Επιθεώρησης.
29) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί την ικανοποίηση συνταξιοδοτικών αιτημάτων των μελών του.
30) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Δήμος Βιτσίου Καστοριάς ζητεί την αποζημίωση των μηλοπαραγωγών για τις ζημιές που υπέστησαν από την κακοκαιρία.
31) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύλλογος Φίλων του Περιβάλλοντος Καστοριάς ζητεί την απομάκρυνση κεραιών από το Βουνό "Αι Θανάσης" της πόλης Καστοριάς.
32) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Νομαρχιακή Αυτοδιοίκηση Καστοριάς ζητεί την ένταξη του Νομού Καστοριάς στις περιοχές Ειδικών Κινήτρων στα πλαίσια της τροποποίησης του Αναπτυξιακού Νόμου.
33) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Μακρυνείας Αιτωλ/νίας ζητεί να επιτραπεί η απόληψη αδρανών υλικών για τις άμεσες ανάγκες βελτίωσης και βατότητας του οδικού δικτύου.
34) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Θέρμου Αιτωλ/νίας ζητεί την αναβάθμιση του Πυροσβεστικού Κλιμακίου Θέρμου.
35) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την επαγγελματική υποστήριξη των πολύτεκνων εκπαιδευτικών.
36) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Θέρμου Αιτωλ/νίας ζητεί την ολοκλήρωση διάνοιξης δασικού οδικού κυκλώματος.
37) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Πανελλήνιος Φαρμακευτικός Σύλλογος ζητεί αναμόρφωση στον τρόπο χορήγησης κινολονών και κεφαλοσπορινών γ' γενεάς.
38) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια ΔΑΚΕ Νοσηλευτικών Ιδρυμάτων διαμαρτύρεται για τη σύνθεση του Υπηρεσιακού Συμβουλίου του Νοσοκομείου Παίδων "Αγία Σοφία".
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2090/9.10.02 ερώτηση δόθηκε με το υπ' αριθμ. 642/30.10.02 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 2090/09.10.2002 ερώτηση του Βουλευτή κ. Θανάση Κατσιγιάννη, σας γνωρίζουμε τα εξής:
Σχετικά με τους Ιερούς Ναούς Αγ. Ιωάννη του Προδρόμου και Αγ. Θεοδώρων στις Αχαρνές, έχουν κατατεθεί Τεχνικά Δελτία Έργου στο ΠΕΠ Αττικής -σε συνεννόηση με την Περιφέρεια Αττικής- των παρακάτω έργων:
Στερέωση και αποκατάσταση σεισμοπλήκτων βυζαντινών και μεταβυζαντινών μνημείων Δυτικής Αττικής (Iερού Ναού. Αγ. Τριάδας Πάρνηθας. Ιερού Ναού Ιωάννου Προδρόμου και Αγ. Θεοδώρων στις Αχαρνές, Κοιμητηριακός ναός Αγ. Θεοδώρων στη Μεταμόρφωση Αττικής), Φ.Υ.: ΔΑΒΜΜ και 1η ΕΒΑ Προϋπολογισμός 1.085,840 Ευρώ. Το έργο βρίσκεται στη διαδικασία του Συντονισμού.
Σωστικά μέτρα και συντήρηση τοιχογραφιών σεισμοπλήκτων μνημείων Δυτικής Αττικής (Κοιμητηριακός ναός Αγ. Θεοδώρων στη Μεταμόρφωση Αττικής, Αγ. Τριάδα και Αγ. Νικόλαος Πάρνηθας, Αγ. Νικόλαος Πέτρας, Ι Ν. Αγ. Ιωάννου Προδρόμου και Αγ. Θεοδώρων στις Αχαρνές) - Φ.Υ.: Δ.Σ.Α προϋπολογισμός 211.299 Ευρώ.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
2. Στην με αριθμό 2094/9.10.02 ερώτηση δόθηκε με το υπ' αριθμ. 3130/17.10.02 έγγραφο από τον Υπουργό Εθνικής Άμυνας η ακόλουθη απάντηση:
"Σε απάντηση της με αριθμό 2094/9.10.02 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα την ίδρυση του "Balkan Air Control Center" στη Θεσσαλονίκη, σας γνωρίζουμε ότι το ζήτημα αποτελεί αρμοδιότητα της Υπηρεσίας Πολιτικής Αεροπορίας (ΥΠΑ), η οποία ανήκει στο συνερωτώμενο Υπουργείο Μεταφορών & Επικοινωνιών.
Το Γενικό Επιτελείο Αεροπορίας (ΓΕΑ) στα πλαίσια συνεργασίας και χάραξης κοινής εξωτερικής πολιτικής, έχει ήδη διατυπώσει εγγράφως τις απόψεις του προς τα συνερωτώμενα Υπουργεία, προκειμένου να ληφθούν υπόψη κατά το χειρισμό του θέματος, ώστε να εξασφαλίζονται τομείς αρμοδιότητάς του και να καλυφθούν πάγιες εθνικές θέσεις (αεράμυνα, ασφάλεια χώρας, κτλ.).
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
3.Στην με αριθμό 2106/10.10.02 ερώτηση δόθηκε με το υπ' αριθμ. 254/4.11.02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση με αριθμό 2106/10.10.02 που κατέθεσε στη Βουλή ο Βουλευτής κ. Στέφανος Μάνος παρακαλούμε να πληροφορήσετε τον κύριο Βουλευτή, σύμφωνα με τα στοιχεία της ΕΥΔΕ/ΕΣΕΑ, τα εξής:
1. Η Υπουργός ΠΕΧΩΔΕ έδωσε εντολή ανασχεδιασμού του τρόπου υλοποίησης των έργων της τελικής φάσης διευθέτησης του Κηφισού, στα τρία πρώτα χιλιόμετρα από την εκβολή του, προκειμένου να αντιμετωπιστεί ο κίνδυνος εκδήλωσης πλημμυρικών φαινομένων ανάλογων με αυτά που σημειώθηκαν πρόσφατα στους παρακηφίσιους Δήμους του Μοσχάτου, του Αγίου Ιωάννη Ρέντη και του Νέου Φαλήρου.
Οι αρμόδιες Υπηρεσίες του ΥΠΕΧΩΔΕ, σε συνεργασία με τους αναδόχους των τριών εργολαβιών των έργων του Κηφισού και σε συνεννόηση με τους Δήμους της περιοχής, κατήρτισαν ένα βραχυπρόθεσμο και ένα μεσοπρόθεσμο σχέδιο αντιμετώπισης των προβλημάτων.
Με τον ανασχεδιασμό των έργων πρόκειται να αποδεσμευτεί το υδραυλικό έργο από το οδικό, να καταργηθούν τα μεσόβαθρα όλων των γεφυρών κατά μήκος του Κηφισού και όλες οι κάθετες γέφυρες, καθώς και ο οδικός άξονας θα εδράζονται μόνο στα ακρόβαθρα. Με τον τρόπο αυτό υπερδιπλασιάζεται η κοίτη του Κηφισού και απομακρύνεται ο κίνδυνος εκδήλωσης πλημμυρικών φαινομένων, έως την ολοκλήρωση του έργου που θα επιλύσει οριστικά το πρόβλημα.
Τα βασικά σημεία του ανασχεδιασμού του έργου είναι τα εξής:
Σε όλο το μήκος της προβλεπόμενης υπερυψωμένης οδικής αρτηρίας, από την χ.θ. 0+000 μέχρι την χ.θ. 1+500, πρόκειται να καταργηθούν τα βάθρα των γεφυρών που βρίσκονται εντός της κοίτης του ποταμού και θα κατασκευασθεί νέος σύμμεικτος φορέας από χάλυβα και beton, ο οποίος θα εδράζεται στα ήδη κατασκευασμένα ακρόβαθρα της αρχικής λύσης. Με τον τρόπο αυτό επιτυγχάνεται η ανεξαρτητοποίηση του οδικού έργου από το υδραυλικό, ενώ διατηρούνται όλα τα λειτουργικά και περιβαλλοντικά χαρακτηριστικά της αρχικής λύσης.
Πρόκειται να γίνει αλλαγή του τρόπου κατασκευής και στήριξης των ισόπεδων γεφυρών που είναι κάθετες στο ποτάμι και συγκεκριμένα των γεφυρών της Λάμπρου Κατσώνη, του ΗΣΑΠ, της οδού Πειραιώς και της οδού αναστροφής της Λαχαναγοράς. Συγκεκριμένα θα καταργηθεί το μεσόβαθρο και οι νέες γέφυρες θα είναι σύμμεικτης κατασκευής από beton και χάλυβα και θα στηρίζονται μόνο στα ακρόβαθρα.
Πρόκειται να τροποποιηθεί η μέθοδος της εκβάθυνση ς της κοίτης και της κατασκευής των επενδύσεών της. Έτσι, αντί της εκσκαφής με μηχανήματα οδοποιίας όπως τσάπες, φορτωτές, αυτοκίνητα θα γίνει αυτή με μηχανήματα λιμενικών έργων (πλωτά μέσα). Με τον τρόπο αυτό περιορίζεται στο ελάχιστο ο κίνδυνος υπερχείλισης κατά την φάση κατασκευής, ενώ περιορίζονται και οι οχλήσεις στις όμορες περιοχές.
Με τον ανασχεδιασμό αυτό και με χρήση προσωρινών γεφυρώσεων τύπου ΒΕLLΕΥ, παρέχεται η δυνατότητα επίσπευσης της καθαίρεσης των γεφυρών που υπάρχουν στην οδό Πειραιώς, καθώς και της γέφυρας του ΗΣΑΠ που αποτελούν τα μοναδικά αίτια των υπερχειλίσεων που παρατηρήθηκαν στον Κηφισό. Συγκεκριμένα:
α) Η καθαίρεση της γέφυρας Αγ. Άννας ολοκληρώνεται εντός των ημερών.
β) Η καθαίρεση της υφιστάμενης γέφυρας Λ. Κατσώνη πρόκειται να ολοκληρωθεί έως το τέλος Οκτωβρίου του τρέχοντος έτους. Η κατασκευή της νέας οριστικής γέφυρας θα έχει ολοκληρωθεί σε διάστημα περίπου τριών (3) μηνών. Στο διάστημα αυτό η κυκλοφορία θα διενεργείται σύμφωνα με μελέτη που έχει ήδη εκπονηθεί.
γ) Η τοποθέτηση νέας προσωρινής γέφυρας τύπου ΒΕLLΕΥ, θα έχει ολοκληρωθεί στο τέλος του Νοεμβρίου του τρέχοντος έτους, οπότε και θα καθαιρεθεί η υπάρχουσα γέφυρα ΗΣΑΠ. Η οριστική γέφυρα θα ολοκληρωθεί τον Μάρτιο του 2003.
δ) Το ΥΠΕΧΩΔΕ θα ενοικιάσει δύο γέφυρες τύπου ΒΕLLΕΥ, δύο λωρίδων κυκλοφορίας ανά κατεύθυνση, από εξειδικευμένο οίκο του εξωτερικού. Μετά την εγκατάσταση και παράδοση τους στην κυκλοφορία, θα καθαιρεθεί η υφισταμένη γέφυρα Πειραιώς. Η καθαίρεση θα γίνει περί τα μέσα Δεκεμβρίου του 2002. Η οριστική γεφύρωση στην οδό Πειραιώς θα ολοκληρωθεί τον Απρίλιο του 2003.
ε) Η οριστική γέφυρα "Αναστροφής Λαχαναγοράς" θα έχει ολοκληρωθεί το Μάρτιο του 2003, οπότε και θα καθαιρεθεί η υφισταμένη γέφυρα του Αγ. Ιωάννη Ρέντη.
στ) Βρίσκεται σε εξέλιξη η κατασκευή της νέας οριστικής γέφυρας ΟΣΕ. Με την ολοκλήρωση της κατασκευής του νότιου κλάδου και μετάθεση της κυκλοφορίας των τραίνων σ' αυτόν, θα καθαιρεθούν οι υφιστάμενες γεφυρώσεις στο τέλος Απριλίου του 2003.
Μετά τον προαναφερόμενο ανασχεδιασμό το χρονοδιάγραμμα ολοκλήρωσης του συνόλου του έργου παραμένει το ίδιο, δηλαδή το έργο θα έχει ολοκληρωθεί τον Απρίλιο του 2004.
2. Από την εγκεκριμένη από την ΕΥΔΑΠ (ετών 1988 και 1991) οριστική υδραυλική μελέτη του ποταμού Κηφισού προβλεπόταν η κατασκευή μεσοβάθρου στον ποταμό αυτό από την χ.θ. 0+000 μέχρι τη χ.θ. 1+512. Η μελέτη αυτή εφαρμόσθηκε στις μελέτες τεχνικών έργων αναδιευθέτησης του ποταμού Κηφισού που εκπονήθηκαν στα πλαίσια του συνδυασμένου οδικού / υδραυλικού έργου από την χ.θ. 0+000 μέχρι την χ.θ. 3+060.
Επίσης η προγενέστερη μελέτη που είχε εκπονηθεί το 1990 για το συνδυασμένο οδικό υδραυλικό έργο στο τμήμα από την Παραλιακή Λεωφόρο (χ.θ. 0+000) μέχρι και τον Ανισόπεδο Κόμβο με την οδό Πειραιώς (χ.θ. -1 +400) είχε βασιστεί στην παραπάνω μελέτη της ΕΥΔΑΠ, που προέβλεπε την κατασκευή μεσοβάθρου και την κατασκευή υπερυψωμένης λεωφόρου, με δύο λωρίδες και μία λωρίδα έκτακτης ανάγκης ανά κατεύθυνση, η οποία εδραζόταν στο προβλεπόμενο μεσόβαθρο του ποταμού Κηφισού.
Η Υπουργός
ΒΑΣΩ ΠΑΠΑΝΔΡΕΟΥ"
4. Στην με αριθμό 2107/10.10.02 ερώτηση δόθηκε με το υπ' αριθμ. 643/1.11.02 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 2107/10.10.02 ερώτηση του Βουλευτή κ. Ηλία Καλλιώρα, σας γνωρίζουμε τα εξής:
Α. Η μέριμνα του Υπουργείου Πολιτισμού για τις αρχαιότητες της Κρήτης και ειδικά για τις αρχαιότητες Κνωσού είναι συνεχής και αδιάλειπτη. Το έργο προστασίας και ανάδειξής του εντάχθηκε μετά το Β΄ ΚΠΣ εκ νέου στο Γ΄ ΚΠΣ, υπό την εποπτεία της Επιστημονικής Επιτροπής Κνωσού (μέλη της έχουν οριστεί υψηλόβαθμα στελέχη του Υπουργείου Πολιτισμού και έγκριτοι επιστήμονες), προκειμένου ο χώρος να αποκτήσει την μορφή και την υποδομή που προσιδιάζει τόσο στην ιστορική, όσο και τουριστική του σημασία και προοπτική.
Εκτός των εγκεκριμένων έργων που αφορούν στη συντήρηση και αναστήλωση τμημάτων του Ανακτόρου και αρκετά από τα οποία έχουν ήδη ολοκληρωθεί, κατά την τελευταία Συνεδρίαση του Κεντρικού Αρχαιολογικού Συμβουλίου, εγκρίθηκε η μελέτη χωροθέτησης και διαμόρφωσης νέου χώρου στάθμευσης Ι.Χ. αυτοκινήτων και λεωφορείων πλησίον του περιφραγμένου χώρου. Το έργο αυτό αναμένεται να συμβάλει αποτελεσματικά στην αντιμετώπιση του οξέος προβλήματος κυκλοφορίας και στάθμευσης πέριξ του κυρίως αρχαιολογικού χώρου.
Β. Σε ό,τι αφορά στον χώρο του λεγόμενου "Μικρού Ανακτόρου Κνωσού", σημειώνεται ότι λόγω της ευπάθειας των υλικών δόμησής του, ουδέποτε υπήρξε επισκέψιμο για το ευρύ κοινό, ωστόσο η δυνατότητα επίσκεψής του δίνεται σε μεμονωμένους επισκέπτες και επιστημονικές ομάδες, με την συνοδεία φυλάκων και κατόπιν συνεννόησης με την αρμόδια Εφορεία, δεδομένου ότι στον χώρο διεξάγεται ανασκαφική έρευνα από τη Βρετανική Αρχαιολογική Σχολή στην Κνωσό.
Γ. Η επάρκεια φυλακτικού προσωπικού στον αρχαιολογικό χώρο κρίνεται ικανοποιητική με βάση της υπάρχουσες ανάγκες, δεδομένου ότι, ιδίως κατά τους μήνες τουριστικής αιχμής. πέραν του μονίμου προσωπικού ενισχύεται με την πρόσληψη εποχικών υπαλλήλων. Το προσωπικό αυτό δεν υστερεί σε επάρκεια έναντι άλλου, ούτε έχουν υπάρξει παράπονα από επισκέπτη για τυχόν έλλειψη γλωσσομάθειας των αρχαιοφυλάκων. Άλλωστε ήδη από πενταετίας (1998) για την πρόσληψη είτε μονίμων είτε ωρομισθίων αρχαιοφυλάκων με το ν. 2190/97 και διαδικασία μέσω AEΠ, απαιτείται απολυτήριο Λυκείου και τίτλος σπουδών μιας ξένης γλώσσας.
Στο Χώρο και την περιοχή Κνωσού προβλέπονται δώδεκα οργανικές θέσεις του Κλάδου ΔΕ22 Φύλαξης-Πληροφόρησης και υπηρετούν είκοσι ένας υπάλληλοι εκ των οποίων οι εννέα υπηρετούν σε προσωρινές θέσεις. Σ τον Κλάδο ΔΕ23 Νυκτοφυλάκων προβλέπονται δύο οργανικές θέσεις και υπηρετούν δύο υπάλληλοι.
Με το άρθρο 19 παρ. 9 του ν. 2947/01 "Θέματα Ολυμπιακής Φιλοξενίας, Έργων Ολυμπιακής Υποδομής και άλλες διατάξεις". συστάθηκαν μεταξύ των άλλων διακόσιες ενενήντα θέσεις του Κλάδου ΔΕ22 Φύλαξης-Πληροφόρησης και εκατό του Κλάδου ΔΕ23 Νυκτοφυλάκων. Με την αριθ. ΥΠ.ΠΟ./ΔΙΟΙΚΙΑ/24088/25.4.02, ΦΕΚ 542/Γ'/1.5.2002 απόφαση του Υπουργού Πολιτισμού κατανεμήθηκαν, από τις ανωτέρω θέσεις, στο Χώρο και περιοχή Κνωσού πέντε θέσεις του Κλάδου ΔΕ22 Φύλαξης-Πληροφόρησης και μία θέση του Κλάδου ΔΕ23 Νυκτοφυλάκων.
Στο πλαίσιο του τριετούς προγραμματισμού προσλήψεων προσωπικού ζητήθηκε με το αριθ. ΥΠ.ΠΟ./ΔΙΟΙΚ/Α/11.2.02 έγγραφο του Υπουργού Πολιτισμού, έγκριση από το Υπουργείο Εσωτερικών, Δημόσιας Διοίκησης και Αποκέντρωσης για την πλήρωση θέσεων μόνιμου προσωπικού, μεταξύ των οποίων περιλαμβάνονται και τριακόσιες τριάντα θέσεις του Κλάδου ΔΕ22 Φύλαξης-Πληροφόρησης και διακόσιες σαράντα τρεις θέσεις του κλάδου ΔΕ23 Νυκτοφυλάκων για το έτος 2003.
Ο Υπουργός
ΕΛΕΥΘΕΡΙΟΣ ΒΕΝΙΖΕΛΟΣ"
5. Στην με αριθμό 2115/10.10.02 ερώτηση δόθηκε με το υπ' αριθμ. 15811/4.11.02 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της υπ' αριθμ. 2115/10.10.02 ερώτησης που κατατέθηκε στη Βουλή από το Βουλευτή κ. Μ. Κεφαλογιάννη, σας διαβιβάζουμε συνημμένα, το υπ' αριθμ. Γ.ΔΝΣ/3664/4.11.02 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
Α. ΤΣΟΧΑΤΖΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
6. Στην με αριθμό 2117/10.10.02 ερώτηση δόθηκε με το υπ' αριθμ. 2002/1.11.02 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 2117/10-10-02 που κατέθεσαν στη Βουλή οι Βουλευτές κύριοι Κ. Κιλτίδης, Ν. Αγγελόπουλος και Ν. Κακλαμάνης σχετικά με τη λειτουργία της θυγατρικής εταιρείας των ΕΛ. ΤΑ. με την επωνυμία "Ταχυμεταφορές ΕΛ.ΤΑ. Α.Ε.", και σύμφωνα με το υπ' αριθμ. πρωτ. 24/2783/31-10-02 σχετικό έγγραφο των Ελληνικών Ταχυδρομείων, σας πληροφορούμε τα παρακάτω:
1. Προκειμένου να αξιοποιηθούν οι ευκαιρίες που παρουσιάζονται από τον γρήγορα αναπτυσσόμενο τομέα των express και logistics και να αντιμετωπιστεί ο έντονος ανταγωνισμός, ο ΕΛ Τ Α μετέφερε όλες τις δραστηριότητες των ταχυμεταφορών (ΠΟΡΤΑ-ΠΟΡΤΑ, EMS, SPM) στη θυγατρική του εταιρεία, την ΤΑΧΥΜΕΤΑΦΟΡΕΣ ΕΛΤΑ ΑΕ.
Η Εταιρεία ΤΑΧΥΜΕΤΑΦΟΡΕΣ ΕΛΤΑ ΑΕ ιδρύθηκε το 2000, με μετοχικό κεφάλαιο 681.000.000 δρχ. και άρχισε τη λειτουργία της τον Ιανουάριο του 2001, με σκοπό την παροχή υπηρεσιών ταχυμεταφοράς σε όλη την Ελλάδα και τον κόσμο, με ποιοτικά χαρακτηριστικά, τόσο με αυτόνομη παρουσία, όσο και με τη χρήση του δικτύου του ΕΛ Τ Α.
Η Εταιρία λειτουργεί με βάση το καταστατικό της, που βασίζεται στην ισχύουσα νομοθεσία περί Ανωνύμων Εταιριών και διέπεται επίσης από διατάξεις που απορρέουν από το θεσμικό, νομοθετικό και κανονιστικό πλαίσιο της μητρικής εταιρίας, δηλαδή του ΕΛΤΑ.
Η Εταιρία διοικείται από Διοικητικό Συμβούλιο, το οποίο εκλέγεται από τη Γενική Συνέλευση των μετόχων (ΕΛ Τ Α και Πανελλήνια Ομοσπονδία Σωματείων Ταχυδρομικών) και λειτουργεί σύμφωνα με τον κανονισμό λειτουργίας του.
Επισημαίνεται ότι στον εν λόγω κανονισμό ορίζεται ρητά η υποχρέωση τήρησης και επικύρωσης πρακτικών των συνεδριάσεων του Διοικητικού Συμβουλίου, που εφαρμόζονται πλήρως από τη σύσταση της Εταιρίας.
2. Οι στρατηγικοί άξονες - στόχοι της Εταιρίας συνοψίζονται ως ακολούθως:
Δημιουργία της απαραίτητης υποδομής.
Βελτιστοποίηση της λειτουργικότητας και παραγωγικής διαδικασίας.
Αξιοποίηση του ανθρώπινου δυναμικού.
Επίτευξη θετικού οικονομικού αποτελέσματος.
Ειδικότερα:
Η Εταιρία, προκειμένου να είναι σε θέση να αντεπεξέλθει στις προκλήσεις της ταχυδρομικής αγοράς, προχώρησε:
Στη βελτίωση της κτιριακής της υποδομής με την υλοποίηση του προγράμματος μεταστέγασης των υπηρεσιών.
Στη δημιουργία κεντρικού συστήματος εξυπηρέτησης των πελατών (παραγγελιοληψία, πληροφορίες και αναζητήσεις) για όλη τη χώρα, με τη λειτουργία νέου τηλεφωνικού κέντρου.
Στην αναδιοργάνωση της παραγωγικής διαδικασίας, με την καθιέρωση 	συστήματος παραλαβής, διαλογής, διαβίβασης και διανομής αντικειμένων ταχυμεταφοράς. 
Στην εγκατάσταση και εφαρμογή ηλεκτρονικού συστήματος 	παρακολούθησης του στόλου των μηχανοκίνητων μέσων της εταιρείας (αυτοκίνητα, βέσπες).
Στην εγκατάσταση και εφαρμογή συγχρόνου Πληροφοριακού 	Συστήματος για την υποστήριξη των Οικονομικών Υπηρεσιών της Εταιρείας. 
Στην εγκατάσταση και εφαρμογή ηλεκτρονικού συστήματος εντοπισμού και ανίχνευσης (Track and Trace) όλων των αντικειμένων για τη δυνατότητα άμεσης ενημέρωσης του πελάτη.
3. Στα πλαίσια υλοποίησης και εφαρμογής των ανωτέρω, διαπιστώθηκε η ανάγκη ορισμένων τροποποιήσεων και μεταβολών στην οργανωτική δομή της εταιρίας, για την αποτελεσματικότερη λειτουργία της και κατ' επέκταση στην ευχερέστερη υλοποίηση του Στρατηγικού και Επιχειρησιακού Σχεδιασμού. Οι ανωτέρω οργανωτικές μεταβολές είχαν ως συνέπεια και αλλαγές στο διοικητικό σχήμα της εταιρίας.
4. Σε ότι αφορά το λειτουργικό μέρος και για την επίτευξη οικονομιών κλίμακος και της βέλτιστης αξιοποίησης υπαρχόντων πόρων, σχεδιάστηκαν και υλοποιούνται νέες διαδικασίες παραλαβής, διαλογής, διαβίβασης και επίδοσης αντικειμένων Ταχυμεταφοράς και με τη χρήση του δικτύου του ΕΛΤΑ, στο πλαίσιο της υφισταμένης σύμβασης.
5. Όπως προαναφέρθηκε ένας από τους βασικούς στόχους της εταιρίας είναι η επίτευξη θετικού οικονομικού αποτελέσματος, και ως εκ τούτου όλες οι ενέργειες και οι δράσεις είναι σταθερά προσανατολισμένες στον εν λόγω στόχο. Αυτό άλλωστε προκύπτει και από το οικονομικό αποτέλεσμα της πρώτης χρήσης του έτους 2001, που τα κέρδη προ φόρων ανήλθαν σε 302,17 εκατ. δρχ (886.780 €).
Για την είσπραξη των οφειλομένων τελών από τους πελάτες υπάρχει συγκεκριμένο σύστημα με προκαθορισμένες διαδικασίες παρακολούθησης των συμβάσεων και εξόφλησης των τιμολογίων εντός των προκαθορισμένων χρονικών ορίων.
Για τις προμήθειες υλικών και τη λήψη υπηρεσιών από τρίτους, τονίζεται ιδιαίτερα ότι η Εταιρία διέπεται από τους αντίστοιχους κανονισμούς Προμηθειών και Υπηρεσιών του ΕΛΤΑ, που έχουν εγκριθεί βάσει της ισχύουσας νομοθεσίας με αποφάσεις του Υπουργού Μεταφορών και Επικοινωνιών, και εφαρμόζονται σε κάθε περίπτωση.
Όλα τα ανωτέρω, ελέγχονται τόσο από τους εσωτερικούς ελεγκτές της εταιρίας, όσο και από τους ορκωτούς ελεγκτές. Εξάλλου τα στοιχεία που έχουν σχέση με τα οικονομικά μεγέθη, διαδικασίες κλπ της Εταιρίας έχουν ελεγχθεί και κατά τη διαδικασία της εξεύρεσης Στρατηγικού Επενδυτή.
6. Τέλος σε ότι αφορά τις αποδοχές του πρώην Διευθύνοντος Συμβούλου της Εταιρίας, σας πληροφορούμε ότι αυτές ανέρχονται στο 1 εκατ. δρχ. μηνιαίως και μετά την επάνοδο του στον ΕΛΤΑ αμείβεται με βάση τα όσα ορίζονται στην ισχύουσα Ε.Σ.Σ.Ε. μεταξύ ΕΛΤΑ και ΠΟΣΤ.
Ο Υφυπουργός
Ε. Σ. ΣΤΡΑΤΑΚΗΣ"
7. Στην με αριθμό 2120/10.10.02 ερώτηση δόθηκε με το υπ' αριθμ. 4162/4.11.02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην με αριθμό 2120/2002 ερώτηση, που κατατέθηκε στη Βουλή από το Βουλευτή κ. Π. Λαφαζάνη, για τα θιγόμενα σ' αυτή θέματα, σας πληροφορούμε τα εξής:
Η έρευνα που υλοποιήθηκε από το Σώμα Επιθεωρητών Εργασίας (Σ.ΕΠ.Ε.) και αφορούσε τους εργαζόμενους δικυκλιστές σε εταιρείες ταχυμεταφορών και διανομής φαγητού είχε σαν στόχο την αποτύπωση της κατάστασης στον συγκεκριμένο κλάδο, ώστε να χαραχθεί, σε συνεργασία με τα συναρμόδια Υπουργεία, η κατάλληλη στρατηγική που θα οδηγήσει στην πρόληψη των ατυχημάτων του κλάδου αυτού, δεδομένου ότι πολλά εξ αυτών έχουν το χαρακτήρα του "τροχαίου" ατυχήματος.
Μετά την ολοκλήρωση της έρευνας του Σ.ΕΠ.Ε. όπου διαπιστώθηκε η υψηλή επικινδυνότητα του εν λόγω επαγγέλματος, ο Υπουργός Εργασίας και Κοινωνικών Ασφαλίσεων έδωσε αυστηρές οδηγίες για εντατικότερους ελέγχους, καθώς και για διερεύνηση σε βάθος των συνθηκών εργασίας των απασχολουμένων σε αυτές τις επαγγελματικές δραστηριότητες και να προωθηθεί πρόγραμμα ενημέρωσης και ευαισθητοποίησης των εργοδοτών.
Το Σ.ΕΠ.Ε. σε συνέχεια των παραπάνω προχώρησε ήδη στις ακόλουθες ενέργειες:
Διενέργεια ελέγχων στις συγκεκριμένες κατηγορίες επιχειρήσεων από κλιμάκιο Ειδικών Επιθεωρητών Εργασίας.
Ενημέρωση του Υπουργείου Δημόσιας Τάξης για τα αποτελέσματα της έρευνας προς εντατικοποίηση των ελέγχων από την Τροχαία.
Παράλληλα, οι υπηρεσίες του Σ.ΕΠ.Ε. θα συνεχίσουν τους εντατικούς ελέγχους σε αυτές τις επιχειρήσεις στα πλαίσια των αρμοδιοτήτων τους, προκειμένου να περιοριστούν οι κίνδυνοι των επαγγελματιών δικυκλιστών και στις περιπτώσεις που θα διαπιστώνεται ότι οι εργοδότες δεν συμμορφώνονται με τις επιταγές του νόμου, θα επιβάλλονται οι προβλεπόμενες από την εργατική νομοθεσία περί υγιεινής και ασφάλειας των εργαζομένων κυρώσεις.
Σύμφωνα με το άρθρο 7 του π. δ. 17/96 ο εργοδότης υποχρεούται να εξασφαλίζει την ασφάλεια και την υγεία των εργαζομένων ως προς όλες τις πτυχές της εργασίας, και να λαμβάνει μέτρα που να εξασφαλίζουν την υγεία και ασφάλεια των τρίτων.
Στα πλαίσια των ευθυνών του, ο εργοδότης λαμβάνει τα αναγκαία μέτρα για την προστασία της ασφάλειας και της υγείας των εργαζομένων, συμπεριλαμβανομένων των δραστηριοτήτων πρόληψης των επαγγελματικών κινδύνων, της ενημέρωσης των εργαζομένων για τους κινδύνους κατά την διάρκεια της εργασίας, καθώς και της δημιουργίας της απαραίτητης οργάνωσης και της παροχής των αναγκαίων μέσων. Συγκεκριμένα, ο εργοδότης υποχρεούται να εξασφαλίζει σε κάθε εργαζόμενο κατάλληλη και επαρκή ενημέρωση στον τομέα της ασφάλειας και της υγιεινής. Η ενημέρωση αυτή πρέπει να προσαρμόζεται στην εξέλιξη των υφιστάμενων κινδύνων και στην εμφάνιση νέων. Επιπλέον, αν αυτό απαιτείται, η ενημέρωση πρέπει να επαναλαμβάνεται σε τακτά χρονικά διαστήματα.
Παράλληλα, σύμφωνα με το ίδιο Π.Δ., ο εργοδότης οφείλει να παρέχει στον εργαζόμενο τις απαραίτητες πληροφορίες όσον αφορά την ισχύουσα νομοθεσία για την υγιεινή και την ασφάλεια της εργασίας καθώς και για τους υφιστάμενους εργασιακούς κινδύνους. Αλλά και ο ίδιος ο εργαζόμενος έχει την υποχρέωση να εφαρμόζει τους κανόνες υγιεινής και ασφάλειας. και να χρησιμοποιεί το ατομικό προστατευτικό εξοπλισμό, που τίθεται στη διάθεσή του, θέμα που στη συγκεκριμένη περίπτωση των δικυκλιστών, εμπίπτει στις διατάξεις του Κώδικα Οδικής Κυκλοφορίας (ΚΟΚ.) και ελέγχεται από τις αρμόδιες υπηρεσίες του Υπουργείου Δημόσιας Τάξης.
Σχετικά με το θέμα πρόσληψης επαρκούς προσωπικού από τις εταιρείες που χρησιμοποιούν δικυκλιστές, το Σ.ΕΠ.Ε δεν έχει δυνατότητα παρέμβασης, καθώς το συγκεκριμένο θέμα δεν εμπίπτει στις αρμοδιότητές του.
Είναι όμως στις αρμοδιότητές του να ελέγχει την εντατικοποίηση της απασχόλησης και κύρια της ύπαρξης υπερωριακής εργασίας.
Σας επισυνάπτουμε το από 1-10-2002 Δελτίο Τύπου του Υπουργείου Εργασίας και Κοινωνικών Ασφαλίσεων, σχετικά με τα αποτελέσματα της έρευνας του Σ.ΕΠ.Ε. για τους εργαζόμενους δικυκλιστές.
Ο Υπουργός
ΔΗΜΗΤΡΙΟΣ ΡΕΠΠΑΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
8. Στην με αριθμό 2122/10.10.02 ερώτηση που δόθηκε με το υπ' αριθμ. 5399/25.10.02 έγγραφο από τον Υπουργό Εθνικής Άμυνας η ακόλουθη απάντηση:
"Σε απάντηση της 2122/10.10.02 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα την προμήθεια ασυρμάτων εντοπισμού και επικοινωνίας (PLB) πληρωμάτων αεροσκαφών και ελικοπτέρων, σας γνωρίζουμε τα εξής:
Η απόφαση για την προμήθεια 520 Ασυρμάτων Επικοινωνίας για σκοπούς Έρευνας και Διάσωσης και 12 Συσκευών Επικοινωνιών-Εντοπισμού Ιπταμένων ελήφθη τον Ιούνιο του 1998 με την υπ' αριθμ. 70/01-06-1998 Απόφαση του Ανωτάτου Αεροπορικού Συμβουλίου (ΑΑΣ).
Ο σχετικός με την ανωτέρω προμήθεια φάκελος "Έγκρισης Αναγκαιότητας-Σκοπιμότητα" προωθήθηκε από το Γενικό Επιτελείο Αεροπορίας (ΓΕΑ) στη Γενική Διεύθυνση Εξοπλισμών (ΓΔΕ) στις 28 Ιανουαρίου 2000.
Την 30η Ιουνίου 2000 προκηρύχθηκε ο υπ' αριθμ. 02/2000 διαγωνισμός για την προμήθεια των παραπάνω υλικών. Για τους όρους του διαγωνισμού έλαβαν γνώση 41 εταιρείες, εκ των οποίων, μόνο μία κατέθεσε προσφορά.
Κατά το ενδιάμεσο διάστημα το ΓΕΑ ενημέρωσε τη ΓΔΕ, ότι βρίσκεται ήδη σε εξέλιξη διαδικασία έγκρισης προμήθειας επιπλέον ποσοτήτων των εν λόγω υλικών. Kατόπιν των ανωτέρω αποφασίσθηκε από τον ΥΕΘΑ η ακύρωση του υπ' αριθμ. 02/2000 διαγωνισμού, διότι δεν επετεύχθη ευρεία συμμετοχή σ' αυτόν και δόθηκε η εντολή στη ΓΔΕ να προβεί στην έναρξη των διαδικασιών για επαναπροκήρυξη του διαγωνισμού μετά τη γνωστοποίηση των νέων απαιτήσεων του ΓΕΑ.
Τον Απρίλιο του 2001 προωθήθηκε από το ΓΕΑ στη ΓΔΕ ο νέος φάκελος Αναγκαιότητας-Σκοπιμότητας της προμήθειας και τον Αύγουστο του 2001 επαναπροκηρύχθηκε ο υπ' αριθμ. 26/2001 διαγωνισμός, για την προμήθεια 650 Ασυρμάτων Επικοινωνίας για σκοπούς Έρευνας και Διάσωσης και 24 Συσκευών Επικοινωνιών-Εντοπισμού Ιπταμένων. Για τους όρους του νέου διαγωνισμού έλαβαν γνώση 43 εταιρείες και κατατέθηκαν 3 προσφορές.
Με απόφαση του ΥΕΘΑ, τον Ιούνιο του 2002, ακυρώθηκε ο υπ' αριθμ. 26/2001 διαγωνισμός, διότι κατά τη φάση της Τεχνικής Αξιολόγησης των προσφορών διαπιστώθηκε, ότι όλες οι προσφορές δεν πληρούσαν μεγάλο αριθμό των Απαράβατων Όρων της Τεχνικής Περιγραφής των προς προμήθεια υλικών και δόθηκε η εντολή επανεξέτασης, με μέριμνα του ΓΕΑ, των κριτηρίων της Τεχνικής Περιγραφής.
Ο προσδιορισμός των υλικών και για τους δύο διαγωνισμούς έγινε με βάση την Παράγραφο γ΄ του άρθρου 5 του ΠΔ 284/89 (Τεχνική Περιγραφή της Υπηρεσίας), ενώ κατά την φάση της Τεχνικής Αξιολόγησης του δεύτερου διαγωνισμού οι προμηθεύτριες εταιρείες επέδειξαν στην Επιτροπή και δείγματα των προσφερομένων Ασυρμάτων.
Μετά την ακύρωση και του δεύτερου διαγωνισμού δόθηκε εντολή στη ΓΔΑΕ, να προβεί στην έναρξη των διαδικασιών προκήρυξης νέου διαγωνισμού, μετά την υποβολή από το ΓΕΑ της νέας τεχνικής περιγραφής των προς προμήθεια υλικών. Σε εκτέλεση της ανωτέρω εντολής, προωθήθηκε εισήγηση στο ΑΑΣ (15-10-2002) με σκοπό την έγκριση των νέων τεχνικοεπιχειρησιακών κριτηρίων και των αντίστοιχων συντελεστών βαρύτητας για την προμήθεια των υλικών θέματος. Στη συνέχεια η απόφαση του ΑΑΣ θα γνωστοποιηθεί στη Γ ΔΑΕ, ώστε να προβεί στην εκ νέου προκήρυξη του Διαγωνισμού και να καλυφθεί η ζωτική αυτή ανάγκη της ΠΑ.
Περαιτέρω, όσον αφορά το δεύτερο ερώτημα, επισημαίνεται ότι στην τεχνική περιγραφή των PLBs και συγκεκριμένα στο υπ' αριθμ. 4 Βασικό κριτήριο προβλέπονται τα ακόλουθα: 'Να παρέχεται δυνατότητα στην Π.Α. δοκιμής του συστήματος PLB και AIG8, για επιχειρησιακή του δοκιμή στην πράξη κατά τη διαδικασία αξιολόγησης των προσφορών με βάση πρόγραμμα δοκιμών που θα παρουσιάσει η εταιρεία και των κριτηρίων του παρόντος, χωρίς οικονομική επιβάρυνση για την Π.Α. Συνεπώς, υπάρχει αντίστοιχη πρόβλεψη στην τεχνική περιγραφή των PLBs, για αξιολόγηση στην πράξη των υποψηφίων συστημάτων θέματος.
Η επιλογή και η διαδικασία προμήθειας του εν λόγω συστήματος γίνεται με κύριο γνώμονα την απόλυτη κάλυψη των επιχειρησιακών αναγκών των Ενόπλων Δυνάμεων για τη συγκεκριμένη περίπτωση, με διαφάνεια, προσήλωση στην τήρηση των νόμιμων διαδικασιών και ακρίβεια για τη διασφάλιση των συμφερόντων του ΥΠΕΘΑ.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
9. Στην με αριθμό 2123/10.10.02 ερώτηση δόθηκε με το υπ' αριθμ. 5400/25.10.02 έγγραφο από τον Υπουργό Εθνικής Άμυνας η ακόλουθη απάντηση:
"Σε απάντηση της ερώτησης με αριθμό 2123/10.10.02, που κατέθεσε ο Βουλευτής κ. Σπήλιος Σπηλιωτόπουλος, με θέμα τη διάθεση του Αμφιθεάτρου του Πολεμικού Μουσείου σε Σωματείο, σας γνωρίζουμε τα εξής:
Ο Σύλλογος "Γυναίκες στον αγώνα κατά των ναρκωτικών και του κοινωνικού αποκλεισμού" ζήτησε να του διατεθεί το Αμφιθέατρο του Πολεμικού Μουσείου, προκειμένου να διοργανώσει ημερίδα με θέμα "Κοινωνικός αποκλεισμός και Ένοπλες Δυνάμεις" την 8η Οκτωβρίου 2002, με ομιλητές (1) τον κ. Υπουργό Εθνικής Άμυνας κ. Γ. Παπαντωνίου και (2) τον πρόεδρο της Πανελλήνιας Ομοσπονδίας Εργαζομένων στο ΥΕΘΑ κ. Σ. Πόκα.
Το Επιτελείο του Υπουργού Εθνικής Άμυνας (ΕΠΥΕΘΑ) ζήτησε από το Πολεμικό Μουσείο την δωρεάν διάθεση του Αμφιθεάτρου στον εν λόγω σύλλογο με βάση την πάγια και διαρκή πολιτική του Υπουργείου να στηρίζει εκδηλώσεις κοινωνικού χαρακτήρα.
Το Πολεμικό Μουσείο, έχοντας τη σχετική αρμοδιότητα (άρθρο 9 παρ. 16 β.δ.215/72), απεφάσισε τη δωρεάν διάθεση του Αμφιθεάτρου, διότι πράγματι το θέμα της ημερίδας είχε αντικείμενο το καίριο πρόβλημα που απασχολεί την ελληνική νεολαία (στρατεύσιμη και μη) και αφορά την καταπολέμηση των ναρκωτικών.
Το Γενικό Επιτελείο Στρατού (ΓΕΣ) αποφάσισε αυτοβούλως και όχι καθ' υποβολή, τη συμμετοχή μικρής αντιπροσωπείας Αξιωματικών στην εν λόγω ημερίδα, διότι η υπόψη εκδήλωση τελούσε υπό την αιγίδα του ΥΠΕΘΑ με κύριο ομ1λητή τον κ. ΥΕΘΑ και θέμα κοινωνικού ενδιαφέροντος για το σύνολο των στελεχών.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
10. Στην με αριθμό 2124/1010.02 ερώτηση δόθηκε με το υπ' αριθμ. 524/1.11.02 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης με αριθμό 2124/1010.02 του Βουλευτή κ. Σπήλιου Σπηλιωτόπουλου και σε ό,τι αφορά, σας γνωρίζουμε τα εξής:
Η διανομή των NOTAMs από την ΥΠΑ στα πληρώματα των αεροσκαφών της πολιτικής αεροπορίας, οι οποίες αποτελούν Αγγελίες διεθνούς διανομής, είναι ζήτημα που διέπεται από τους κανόνες του ICAO, πραγματοποιείται με τη χρήση εξειδικευμένου τεχνικού συστήματος του αεροδρομίου των Σπάτων και εμπίπτει στην αρμοδιότητα της Υπηρεσίας Πολιτικής Αεροπορίας, η οποία ενεργεί υπό την εποπτεία του Υπουργείου Μεταφορών και Επικοινωνιών.
Πέρα από το θέμα της διανομής των συγκεκριμένων ΝΟΤAMs, για το οποίο θα σας ενημερώσει το συνερωτώμενο Υπουργείο Μεταφορών και Επικοινωνιών, το Υπουργείο Εξωτερικών θεωρεί σκόπιμό να υπενθυμίσει ότι, σε κάθε περίπτωση, καταχρηστικές Αγγελίες που εκδίδει η Τουρκία για να προβάλει παράνομες καταστάσεις ή ανεδαφικούς ισχυρισμούς, έχουν πάντοτε την δέουσα άμεση απάντηση προς όλους, εκ μέρους της ΥΠΑ, που ενεργεί σε συντονισμό με τα Υπουργεία Εξωτερικών και Άμυνας.
Ο Υπουργός
ΓΕΩΡΓΙΟΣ Α. ΠΑΠΑΝΔΡΕΟΥ"
11. Στην με αριθμό 2124/10.10.02 ερώτηση δόθηκε με το υπ' αριθμ. 3133/17.10.02 έγγραφο από τον Υπουργό Εθνικής Άμυνας η ακόλουθη απάντηση:
"Σε απάντηση της 2124/10-10-2002 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα τα Ελληνικά ΝΟΤAM, σας γνωρίζουμε ότι το συγκεκριμένο θέμα εκφεύγει της αρμοδιότητας του Υπουργείου Εθνικής Άμυνας, καθόσον η λειτουργία του Reporting Office του ΑΔ "Ελ. Βενιζέλος" εμπίπτει στις αρμοδιότητες της Υπηρεσίας Πολιτικής Αεροπορίας (ΥΠΑ) που ανήκει στο συνερωτώμενο Υπουργείο Μεταφορών και Επικοινωνιών.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
12. Στην με αριθμό 2126/11.10.02 ερώτηση δόθηκε με το υπ' αριθμ. 1972/1.11.02 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμ. πρωτ. 2126 / 11-10-02 που κατέθεσε στη Βουλή ο Βουλευτής κ. Σπήλιος Σπηλιωτόπουλος, κατά λόγο αρμοδιότητας του Υπουργείου Μεταφορών και Επικοινωνιών σύμφωνα και με το ΔI13/AI41401/1923/24.10.2002 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
Δεν τίθεται θέμα μη αποδοχής εκ μέρους του Διεθνούς Οργανισμού Πολιτικής Αεροπορίας -International Civil Aviation Organization (ICAO) της Περιοχής Πληροφοριών Πτήσεων ( Flight Information Region -FIR ) Αθηνών ως περιοχής Έρευνας-Διάσωσης (SAR). Υπάρχει ήδη σχετική καταχώρηση στο έντυπο του Οργανισμού DOC7754 (ΑΝΡ), στους χάρτες Έρευνας και Διάσωσης και εμφανίζεται η περιοχή ευθύνης της Ελλάδας, η οποία είναι αυτή που περιγράφει η Περιοχή Πληροφοριών Πτήσεων ( FIR ) Αθηνών.
Η Υπηρεσία Πολιτικής Αεροπορίας, ύστερα από σχετική αίτηση που της υπεβλήθη από το Γενικό Επιτελείο Αεροπορίας, κατέθεσε στον ICAO, σύμφωνα με τις ισχύουσες διαδικασίες, Πρόταση για Τροποποίηση του Κεφαλαίου Έρευνας -Διάσωσης ( SAR) του DOC 7754 του Οργανισμού την 18.11.96. Η τροποποίηση αυτή αναφερόταν στην αύξηση των σωστικών μέσων και της χωροθέτησης των σωστικών μονάδων, σε σχέση με το υφιστάμενο, μέχρι εκείνη την στιγμή, καταχωρημένο κείμενο στο εν λόγω κεφάλαιο. Στην συνέχεια, ο Διεθνής Οργανισμός Πολιτικής Αεροπορίας, με έγγραφό του της 26.3.1997, βάσει της προβλεπόμενης διαδικασίας, ζήτησε την επιβεβαίωση των στοιχείων που απεστάλησαν, προκειμένου να προβεί στην κοινοποίηση της Ελληνικής Πρότασης για Τροποποίηση στα ενδιαφερόμενα κράτη, με την παρατήρηση ότι δεν προβλέπεται να αναγράφεται στο ΑΝΡ του Οργανισμού ο αριθμός σωστικών μέσων.
Η Υπηρεσία Πολιτικής Αεροπορίας, μετά από συνεργασία με το Γενικό Επιτελείο Αεροπορίας, απέστειλε την 20η.6.1997 έγγραφο, επιμένοντας να αναγράφεται ο αριθμός των σωστικών μέσων. Ο ICAO την 25η.5.1998 με έγγραφό του γνωστοποίησε στην ΥΠΑ, ότι προτίθετο να κυκλοφορήσει την πρόταση της Ελλάδας για έγκριση, όπως προβλέπεται από την σχετική διαδικασία του Οργανισμού, χωρίς τον αριθμό των σωστικών μέσων, αφού αυτό, όπως ανέφερε χαρακτηριστικά, δεν είναι σύμφωνο με την πρακτική του Οργανισμού.
Επιπλέον, την 10η.8.1999 ο ICAO διεβίβασε στην ΥΠΑ έγγραφο στο οποίο γνωστοποίησε ότι υπάρχει αντίρρηση στην σχετική πρόταση και πρότεινε την απαλειφή μίας παραγράφου από το κείμενο που περιελάμβανε τον όρο "armed forces".
Στις 25.10.2000 υπεβλήθη από το Γενικό Επιτελείο Αεροπορίας στην ΥΠΑ πρόταση για τροποποίηση του DOC7754, την οποία η ΥΠΑ διαβίβασε στον ICAO την 08.12.2000. Λόγω καθυστέρησης του ICAO στην προώθηση της διαδικασίας; η ΥΠΑ επανήλθε σε συνέχεια τηλεφωνικών και ρηματικών επικοινωνιών και απέστειλε νέα υπενθύμιση στις 30.08.2002. O ICAO, με έγγραφό του στις 5.9.2002, γνώρισε στην ΥΠΑ ότι θα επανακυκλοφορήσει την πρόταση τροποποίησης με αριθμό σειράς ίδιο με αυτόν του 1996 για λόγους διατήρησης της συνέχειας της Ελληνικής πρότασης, με προτεινόμενες διορθώσεις στο κείμενο, όπως μη αναγραφή του όρου "armed forces" και του JRCC, που δεν χρησιμοποιείται σε επίσημα έγγραφα του ICAO. Επί της πρότασης του ICAO, η Ελληνική θέση πρόκειται να διαμορφωθεί ύστερα από σχετική σύσκεψη ΥΠΑ-ΓΕΑ-ΥΠΕΞ στο πλαίσιο εργασιών της ΕΑΝΕΧ (Επιτροπή Αεροναυτιλίας και Εναερίου. Χώρου). γεγονός που καταδεικνύει την στενή συνεργασία των συναρμοδίων υπηρεσιών με στόχο την διασφάλιση των εθνικών συμφερόντων.
Ο Υπουργός
ΧΡΙΣΤΟΣ ΒΕΡΕΛΗΣ")

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 18 Απριλίου 2003. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 και 3 Καν. Βουλής)
1. Η με αριθμό 573/15.4.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη χρηματοδότηση των Δήμων Αγίου Νικολάου και Ιεράπετρας Κρήτης για την αποκατάσταση ζημιών από την κακοκαιρία.
2. Η με αριθμό 572/15.4.2003 επίκαιρη ερώτηση του Βουλευτή της Νέας Δημοκρατίας κ. Σωτηρίου Χατζηγάκη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του στεγαστικού προβλήματος του Μουσικού Σχολείου Τρικάλων.
3. Η με αριθμό 576/15.4.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αναγνώριση πτυχίων της Οδοντιατρικής από Πανεπιστήμια χωρών της Ανατολικής Ευρώπης.
4. Η με αριθμό 569/15.4.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικώς με την αύξηση της τιμής πώλησης του νερού προς τους Οργανισμούς Τοπικής Αυτοδιοίκησης.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.2 και 3 Καν. Βουλής)
1. Η με αριθμό 570/15.4.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Στρατηλάτη προς τον Υπουργό Εργασίας και Κοινωνικών Ασφαλίσεων, σχετικώς με την αντιμετώπιση ασφαλιστικών προβλημάτων συνταξιούχων του Οργανισμού Γεωργικών Ασφαλίσεων.
2. Η με αριθμό 574/15.4.2003 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Υγείας και Πρόνοιας, σχετικώς με την υποβάθμιση της Παιδιατρικής Κλινικής του Τζάνειου Νοσοκομείου. 
3. Η με αριθμό 575/15.4.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Δημόσιας Τάξης, σχετικώς με το πρόσφατο τραγικό ατύχημα στα Τέμπη κ.λπ.
4. Η με αριθμό 571/15.4.2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τους Υπουργούς Δημόσιας Τάξης, Περιβάλλοντος, Χωροταξίας και Δημοσίων Έργων,  σχετικώς με το πρόσφατο τραγικό ατύχημα στα Τέμπη κ.λπ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, θα ήθελα, αν επιτρέπετε, το λόγο επί του Κανονισμού.
ΠΡΟΕΔΡΕΥΩΝ (Κωνσταντίνος Γείτονας): Το λόγο επί του Κανονισμού, όπως γνωρίζετε, τον παίρνετε με άλλη διαδικασία. Εσείς είσθε πολύ έμπειρος κοινοβουλευτικός.
Ορίστε, έχετε το λόγο, για ένα λεπτό.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, αυτήν τη στιγμή που συνεδριάζει η Ολομέλεια, συνεδριάζουν τρεις επιτροπές. Η Επιτροπή Θεσμών και  Διαφάνειας, η Επιτροπή Οικονομικών Υποθέσεων και η Επιτροπή Παραγωγής και Εμπορίου. Νομίζω ότι αυτό, αν μη τι άλλο, είναι άκομψο. Δεν μπορεί να τριχοτομηθούν οι συνάδελφοι. Ή την Ολομέλεια θα παρακολουθούν ή θα κάνουν τη δουλειά τους στις επιτροπές.
Επανέρχομαι, κύριε Πρόεδρε, στην παλιά μου πρόταση.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Με συγχωρείτε, να ολοκληρώσω την πρότασή μου. 
ΠΡΟΕΔΡΕΥΩΝ (Κωνσταντίνος Γείτονας): Μα, δεν είναι επί του Κανονισμού αυτό το θέμα.
ΙΩΑΝΝΗΣ ΒΑΡΒΙΤΣΙΩΤΗΣ: Εγώ νομίζω ότι θα πρέπει μια φορά την εβδομάδα να μη συνεδριάζει η Ολομέλεια και να συνεδριάζουν οι επιτροπές ή μια ολόκληρη εβδομάδα κάθε μήνα. Μόνο έτσι θα λυθεί το πρόβλημα αυτό, το οποίο έχει γίνει αγχώδες για τους συναδέλφους. Και όχι μόνο αυτό, αλλά καταρρακώνει και το κύρος της Ολομέλειας.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Βαρβιτσιώτη. Αυτό δεν είναι θέμα του Κανονισμού. Είναι ένα θέμα, το οποίο έχει συζητηθεί στην Αίθουσα. Ο Πρόεδρος της Βουλής έχει λάβει μέτρα, έτσι ώστε πραγματικά να αποφεύγονται παράλληλα συνεδριάσεις και να διευκολύνονται οι συνάδελφοι για τη συμμετοχή τους και στην Ολομέλεια και στις επιτροπές.
Υπάρχουν, όμως, μερικές φορές -και το ξέρετε- ανάγκες και στον κοινοβουλευτικό έλεγχο και στο νομοθετικό έργο που επιβάλλουν παράλληλες συνεδριάσεις ολομέλεια και επιτροπών.
Επίκαιρες ερωτήσεις πρώτου κύκλου:
Η με αριθμό 565/14.4.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Ανάπτυξης, σχετικώς με το κλείσιμο του σταθμού παραγωγής ηλεκτρικού ρεύματος στην Άνδρο κ.λπ., διαγράφεται λόγω κωλύματος του Υπουργού.
Θα συζητηθεί τώρα η με αριθμό 560/14.4.2003 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικώς με τις καταγγελίες για παραβίαση των ανθρωπίνων δικαιωμάτων της Ελληνικής Μειονότητας στην Αλβανία κ.λπ.
Η επίκαιρη ερώτηση του κυρίου συναδέλφου έχει ως εξής:
"Η παραβίαση των ανθρωπίνων δικαιωμάτων της ελληνικής μειονότητας στην Αλβανία έχει πολλές φορές καταγγελθεί. 
Πρόσφατα, εκπρόσωποι των Βορειοηπειρωτικών Οργανώσεων σε συνέντευξη τύπου στο Ευρωπαϊκό Κοινοβούλιο, περιγράφοντας τη θλιβερή κατάσταση που επικρατεί, τόνισαν μεταξύ άλλων και τα εξής: Σχολεία χωρίς κτίρια και δασκάλους, απαγόρευση ίδρυσης ελληνικών σχολείων εκεί όπου ζουν μέλη της ελληνικής μειονότητας, τρομοκρατία και διώξεις. Ακόμη, καταγγέλθηκε η καταπάτηση των εθνικών και ανθρωπίνων δικαιωμάτων (αποκλεισμός από τη δημόσια διοίκηση, στρατό, αστυνομία, απαγόρευση ύψωσης της ελληνικής σημασίας, απαγόρευση ανάρτηση πινακίδων στα ελληνικά, απαγόρευση χρήσης της ελληνικής γλώσσας σε δημόσιες υπηρεσίες και δικαστήρια) καθώς και των πολιτικών δικαιωμάτων της μειονότητας (νοθεία στις εκλογές, τοπική αυτοδιοίκηση υπό κηδεμονία, αλλαγή των εκλογικών ζωνών για την αποδυνάμωση της κοινοβουλευτικής εκπροσώπησης της μειονότητας).
Και σαν μην έφταναν τα παραπάνω, προσφάτως η αλβανική κυβέρνηση απαγόρευσε την αναγραφή στις ταυτότητες και στις ληξιαρχικές πράξεις γέννησης της εθνικότητας για να μην είναι δυνατός ο προσδιορισμός της ελληνικής μειονότητας! Φαίνεται όμως ότι η ελληνική Κυβέρνηση αδιαφορεί πλήρως για τα προβλήματα αυτά και συν τοις άλλοις ενισχύει οικονομικά την κατασκευή ναυστάθμου στο Δυρράχιο τη στιγμή μάλιστα που η Τουρκία προχωρεί με γρήγορους ρυθμούς στην κατασκευή ναυστάθμου στον Αυλώνα ...
Παρακαλείται ο κύριος Υπουργός Εξωτερικών να πάρει θέση για τα παραπάνω κρίσιμα ζητήματα που απασχολούν και επηρεάζουν άμεσα -θέτοντας παράλληλα σε κίνδυνο- τη βιωσιμότητα της ελληνικής μειονότητας. 
Θα απαντήσει ο Υφυπουργός Εξωτερικών, ο κ. Λοβέρδος.
Ορίστε, κύριε Υπουργέ, έχετε το λόγο.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Ευχαριστώ πολύ, κύριε Πρόεδρε.
Ο Υπουργός, ο κ. Βαρβιτσιώτης, έχει πράγματι δίκιο, όταν αναφέρεται σε παραβιάσεις δικαιωμάτων των ανθρώπων που ανήκουν στην ελληνική μειονότητα. Δεν υπάρχει αντίρρηση ως προς αυτό. Είναι μία κατάσταση που εδώ και πάρα πολλά χρόνια υπάρχει και την αναγνωρίζουμε. Το ζητούμενο είναι για τον καθένα μας τι κάνει, για να αντιμετωπίσει αυτές τις δυσάρεστες καταστάσεις.
Κύριε Βουλευτά, η ελληνική Κυβέρνηση είναι στην ευχάριστη θέση να μπορεί να υπογραμμίσει μία σειρά από μέτρα που έχει λάβει στην κατεύθυνση αξίωσης προστασίας των δικαιωμάτων των Ελλήνων μειονοτικών στην Αλβανία. 
Υπογραμμίζω κατ' αρχάς, και έχει πάρα πολύ μεγάλη σημασία αυτό, μία πρόσφατη τροπολογία, την οποία έχει κάνει δεκτή η Βουλή της Αλβανίας και η οποία ήδη εφαρμόζεται, βάσει της οποίας επαναφέρεται η αναγραφή της εθνικότητος στις ληξιαρχικές πράξεις. 
Κύριε Βουλευτά, αυτή η τροπολογία ψηφίστηκε στις 13 Μαρτίου του τρέχοντος έτους. Εσείς μας ερωτάτε αργότερα γι' αυτό το θέμα. Στις 14 Απριλίου. Προφανώς δεν είχατε υπόψη σας αυτή τη νομοθετική εξέλιξη στην Αλβανία. Την υπογραμμίζουμε, γιατί έχει πάρα πολύ μεγάλη σημασία. Ήταν μία τροπολογία του κ. Ντούλε, ο πολιτικός σχηματισμός του οποίου, με τη συγκεκριμένη αναφορά που όλοι γνωρίζουμε, όπως είναι γνωστό μετέχει στον υπάρχοντα σήμερα κυβερνητικό συνασπισμό στην Αλβανία. 
Άρα γι' αυτό καθαυτό το ζήτημα της επίκαιρης ερώτησής σας υπάρχει η απάντηση από τα αλβανικά νομοθετικά δεδομένα, που έχει συμπεριλάβει η εκεί νομοθετική εξέλιξη το για μας ζητούμενο, το ζητούμενο δηλαδή της αναγραφής της εθνικότητας στις ληξιαρχικές πράξεις, επειδή το εκλαμβάνουμε ως ένα πολύ σημαντικό στοιχείο που σχετίζεται με το σεβασμό των ανθρωπίνων δικαιωμάτων.
Δεύτερον, η ίδρυση νηπιαγωγείου και οκταταξίου σχολείου στην Κορυτσά πρέπει να εγγραφεί οπωσδήποτε στα πολύ θετικά, στην πολύ θετική εξέλιξη που έχει υπάρξει στην Αλβανία σε σχέση με την προστασία των δικαιωμάτων της ελληνικής μειονότητας.
Τέλος θέλω να αναφέρω δύο συγκεκριμένες ενέργειες. Η πρώτη έχει να κάνει με τη μελέτη για τις επαγγελματικές ευκαιρίες στο νότο της Αλβανίας, η οποία εκπονείται αυτήν τη στιγμή υπό την αιγίδα του Υπουργείου Εξωτερικών. Το θεωρώ αυτό πάρα πολύ σημαντικό.
Επίσης, κύριε Βουλευτά, θέλω να αναφέρω ότι ανοίξαμε τον τρίτο μεθοριακό σταθμό στην Μέρτζιαν και τον εγκαινιάσαμε τον περασμένο Δεκέμβριο.
Τέλος, στο βαλκανικό πρόγραμμα θα συμπεριληφθεί, υπάρχει ήδη η σχετική πρόταση, τέταρτος μεθοριακός σταθμός στους Σαγιάδες. 
Κύριε Πρόεδρε, επιφυλάσσομαι στη δευτερολογία μου να συνεχίσω την απάντησή μου.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υφυπουργέ.
Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ο κύριος Υφυπουργός απομόνωσε ένα από τα θέματα της ερωτήσεώς μου -και είναι πολλά- για να θεμελιώσει τη θέση του ότι η ελληνική Κυβέρνηση πράττει το καθήκον της. Βέβαια θετικό είναι το ότι αναγνωρίστηκε με τροπολογία στην αλβανική Βουλή η δυνατότητα εγγραφής της εθνικότητας σε ληξιαρχικές πράξεις γεννήσεως. Αλλά δεν μας είπε τι γίνεται με τα σχολεία χωρίς δασκάλους; Τι γίνεται με την απαγόρευση ελληνικών σχολείων σε περιοχές όπου ζουν μέλη της ελληνικής μειονότητας; Τι γίνεται με την αστυνομική τρομοκρατία που ασκείται στους Έλληνες μειονοτικούς; Τι γίνεται με την απαγόρευση της χρήσεως της ελληνικής γλώσσας; Τι γίνεται με τη νοθεία στις εκλογές; Τι γίνεται με την αλλαγή των εκλογικών ζωνών για να αποδυναμωθεί η κοινοβουλευτική εκπροσώπηση της μειονότητας.
Επίσης δεν μας απάντησε τι γίνεται με τις περιουσίες των Ελλήνων της Χειμάρας και της αυτοκεφάλου ελληνικής Εκκλησίας; Είναι η τέταρτη, κύριε Πρόεδρε, αναφορά-ερώτηση που κάνω μέσα στους τελευταίους μήνες, για να καταγγείλω συγκεκριμένες ενέργειες της αλβανικής κυβερνήσεως. Είναι προφανές ότι η ελληνική Κυβέρνηση δεν αντιλαμβάνεται ότι η αλβανική κυβέρνηση με όλες αυτές τις ενέργειές της στοχεύει και επιδιώκει την εξαφάνιση πλήρως της ελληνικής μειονότητας. Και παρά ταύτα ενισχύει την αλβανική κυβέρνηση παντοιοτρόπως.
Πρόσφατη ερώτηση στο Ευρωπαϊκό Κοινοβούλιο αναφέρει ότι δύο προγράμματα της Ευρωπαϊκής Ενώσεως προς την Αλβανία, το INTEREG 2 και το INTEREG 3, τα οποία αφορούν ανάπτυξη της νοτίου Αλβανίας δεν προχωρούν, διότι εκεί διαβιοί η ελληνική μειονότητα.
Κύριε Πρόεδρε, επιτέλους πρέπει η ελληνική Κυβέρνηση να αφυπνισθεί. Να αντιληφθεί ότι οι ενέργειες της αλβανικής κυβερνήσεως στρέφονται ευθέως εναντίον της ελληνικής μειονότητας και με αυστηρότητα να μιλήσει στην αλβανική κυβέρνηση ώστε να πάψουν αυτά τα δυσμενή μέτρα εις βάρος της ελληνικής μειονότητας. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Πράγματι ως προς την πρώτη μου τοποθέτηση ο κύριος Υπουργός έχει δίκιο. Έμεινα μόνο στο ένα από τα θέματα που έθεσε με την επίκαιρη ερώτησή του. Δεν είχα περισσότερο χρόνο. Έχω το δίλεπτό μου για να απαντήσω, κύριε Βαρβιτσιώτη, όσον αφορά το δεύτερο σκέλος της ερώτησής σας, όπου αναφέρεσθε στη ναυτική βάση στο Δυρράχιο. Αναφέρεσθε  με έναν τρόπο που δεν μπορούμε να καταλάβουμε προς τα πού είναι η κοινοβουλευτική σας αιχμή. Εμείς εκεί έχουμε συνεχίσει μία πολιτική που έχετε εσείς ξεκινήσει, ως Υπουργός Εθνικής Αμύνης, στις αρχές της δεκαετίας του 1990, να επιδιώκετε τις συμφωνίες φιλίας και συνεργασίας με τις βαλκανικές χώρες. Αυτή την πολιτική την έχουμε εξελίξει στο πλαίσιο αυτής της πολιτικής. Ναι, πράγματι στο Δυρράχιο από το 1999 ο κ. Τσοχατζόπουλος είχε εκκινήσει τις διαδικασίες και τις ολοκλήρωσε ο κ. Παπαντωνίου.
Κύριε Πρόεδρε, αναπτύσσουμε μία δράση για τη βελτίωση των εγκαταστάσεων και τον εκσυγχρονισμό του ναυστάθμου εκεί. Είναι μια δράση 5,5 εκατομμυρίων ευρώ, οι όροι της οποίας έχουν καταγραφεί κατά τον κοινοβουλευτικό διάλογο με χαρακτηριστικό τρόπο, κύριε Βαρβιτσιώτη, στην αλβανική Βουλή. Δεν χρειάζεται να το σχολιάσω καθόλου εγώ. Οι όροι αυτοί είναι όροι συνεργασίας, όροι συγκρίσιμοι με την άλλη περίπτωση στην οποία αναφέρεσθε, όροι που αξιολογούνται απολύτως θετικά από τη δική μας πλευρά και θα σεβαστούμε τη συνεργασία μας με την αλβανική πλευρά στον τομέα αυτόν. Είναι μία συνεργασία επωφελής και για τις δύο χώρες και σε καμία περίπτωση δεν μειώνει τη δική μας πολιτική, όσον αφορά τα θέματα των Ενόπλων Δυνάμεων σε σχέση με άλλες χώρες στις οποίες αναφέρεσθε. 
Θέλω όμως ακόμη να πω και με αυτό να ολοκληρώσω ότι όλα τα θέματα στα οποία ο κ. Βαρβιτσιώτης με την επίκαιρη ερώτησή του αναφέρεται, συγκροτούν το ζήτημα που λέγεται προστασία δικαιωμάτων του ανθρώπου, όσον αφορά την εθνική ελληνική μειονότητα στην Αλβανία. Θέλω να υπογραμμίσω ότι όλα αυτά τα θέματα ο κ. Παπανδρέου τώρα που ξεκίνησε η συζήτηση -ευρωπαϊκής τρόικα και του αλβανικού κράτους- για τη σύναψη κάποια στιγμή της συμφωνίας σταθεροποίησης και σύνδεσης Ευρωπαϊκής Ένωσης-Αλβανίας, τα έχει θέσει ως όρο αυτής της εξέλιξης.
Ή θα σεβαστούν τα θεμελιώδη δικαιώματα ή η όλη διαδικασία της σύνδεσής τους δι' αυτού του πολύ σημαντικού συμβατικού κειμένου με την Ευρωπαϊκή Ένωση θα έχει τα προβλήματα που η Ευρωπαϊκή Ένωση υπογραμμίζει πως πρέπει να έχει.
Συνεπώς όχι μόνο δεν παρακολουθούμε τη λογική που αναφέρει η επίκαιρη ερώτηση, αλλά ακριβώς το αντίθετο και προωθούμε σε διμερές επίπεδο την προστασία των δικαιωμάτων της μειονότητας εκεί και από την άλλη πλευρά τα έχουμε συνδέσει με τη διαδικασία της σύναψης της σύμβασης σταθεροποίησης και σύνδεσης Ευρωπαϊκής Ένωσης και Αλβανίας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Πολύ περισσότερο, όταν στην Ελλάδα χιλιάδες Αλβανοί πολίτες απολαμβάνουν όλα και τα ίδια με τους Έλληνες πλεονεκτήματα του κράτους δικαίου.
ΙΩΑΝΝΗΣ ΒΑΡΒΙΤΣΙΩΤΗΣ: Αυτά να τα πείτε στην Κυβέρνηση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η Κυβέρνηση σας απάντησε, κύριε Βαρβιτσιώτη. Αυτό είναι δικό μου σχόλιο προς την ίδια κατεύθυνση.
ΙΩΑΝΝΗΣ ΒΑΡΒΙΤΣΙΩΤΗΣ: Όχι. Χαίρομαι για την παρατήρηση και προσυπογράφω, αλλά...
ΑΝΔΡΕΑΣ ΛΟΒΕΡΔΟΣ (Υφυπουργός Εξωτερικών): Είναι στο ίδιο πλαίσιο ο υπαινιγμός του κυρίου Προέδρου.
ΠΡΟΕΔΡΕΥΩΝ (Κωνσταντίνος Γείτονας): Ακριβώς.
Θα συζητηθεί η τρίτη με αριθμό 567/14.4.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εργασίας και Κοινωνικών Ασφαλίσεων, σχετικώς με την επιμήκυνση του χρόνου καταβολής της επιδότησης στους μακροχρόνια ανέργους κ.λπ.
Η ερώτηση του κ. Σκυλλάκου έχει ως εξής:
"Η αντεργατική πολιτική της Κυβέρνησης έχει οδηγήσει στην ανεργία πάνω από 550.000 εργαζόμενους, οι περισσότεροι από τους οποίους ανήκουν στους μακροχρόνια ανέργους.
Οι προϋποθέσεις για την επιδότηση είναι απαγορευτικές για τη μεγάλη πλειοψηφία των ανέργων. Η διάρκεια της επιδότησης ανεπαρκέστατη και το ύψος του επιδόματος σε απαράδεκτα χαμηλά επίπεδα.
Επιβάλλεται η Κυβέρνηση να πάρει επιτέλους άμεσα μέτρα προστασίας των ανέργων, με την καταβολή εισοδημάτων στο ύψος του 80% του ημερομισθίου ανειδίκευτου εργάτη για όλο το διάστημα που βρίσκονται στην ανεργία κι ενόψει του Πάσχα, καταβολή έκτακτου επιδόματος χωρίς προϋποθέσεις σε όλους τους ανέργους ύψους 600 ευρώ.
Ερωτάται ο κύριος Υπουργός:
Αν προτίθεται η Κυβέρνηση να προχωρήσει στην υλοποίηση των παραπάνω μέτρων".
Ο Υφυπουργός Εργασίας και Κοινωνικών Ασφαλίσεων κ. Τζιόλας έχει το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Κατ' αρχάς θέλω να διευκρινίσω ότι οι άνεργοι δεν είναι πεντακόσιες πενήντα χιλιάδες. Συνηθίζεται να χρησιμοποιείται με υπερβολικό τρόπο το νούμερο των ανέργων στην Ελλάδα για λόγους εντυπωσιασμού. Οι άνεργοι είναι κάτω από τετρακόσιες είκοσι χιλιάδες στην Ελλάδα.
Έρχομαι τώρα στα θέματα τα οποία θίγει η ερώτηση. Πρέπει να ενημερώσω το συνάδελφο και τους υπόλοιπους συναδέλφους Βουλευτές ότι το επίδομα ανεργίας το 2003 αυξήθηκε κατά 7% και σ' αυτό το επίδομα προστίθεται 10% για κάθε προστατευόμενο μέλος της οικογένειας του ανέργου που υποστηρίζεται με την οικονομική ενίσχυση του επιδόματος ανεργίας.
Επίσης, σε ορισμένες περιπτώσεις κλάδων και κατηγοριών που πλήττονται λόγω εποχικότητας του επαγγέλματος, όπως παραδείγματος χάρη, είναι οι οικοδόμοι και οι λατόμοι, αλλά και άλλες κατηγορίες εργαζομένων, όπως οι δασεργάτες, οι ηθοποιοί, οι καπνεργάτες, οι ξενοδοχοϋπάλληλοι, οι χειριστές σκαπτικών μηχανημάτων κ.λπ., σε αυτές τις κατηγορίες, που ενδεικτικά ανέφερα για να δώσω το φάσμα των ειδικών κατηγοριών, υπάρχει το εποχιακό επίδομα ανεργίας ή αλλιώς, όπως αυτό έχει θεσπιστεί από τον ν. 1836, το ειδικό εποχιακό βοήθημα. 
Τέλος, για ορισμένες περιπτώσεις, όπως παραδείγματος χάρη η ναυπηγοεπισκευαστική ζώνη του Περάματος -δηλαδή, περιπτώσεις με υψηλή ανεργία- υπάρχουν ετήσιες έκτακτες οικονομικές ενισχύσεις.
Επίσης πρέπει να ξέρετε ότι από το δίκτυο κατά της φτώχειας, το οποίο με τελευταία κοινή υπουργική απόφαση, η οποία εκδόθηκε πριν από μία εβδομάδα περίπου, υπάρχει οικονομική στήριξη των μακροχρόνια ανέργων και τέθηκε ως εισοδηματικό όριο για τους δικαιούχους αυτής της οικονομικής στήριξης, αντί των 3.000 ευρώ, που ίσχυαν μέχρι τώρα, τα 5.000 ευρώ και μηνιαία οικονομική ενίσχυση από 150 ευρώ, που ίσχυαν μέχρι τώρα, στα 200 ευρώ.
Με αυτόν τον τρόπο διευρύνεται και ο κύκλος των δικαιούχων των μακροχρόνια ανέργων που πρόκειται εντασσόμενοι στα ευεργετικά αυτά μέτρα να στηριχθούν οικονομικά. 
Αυτό το φάσμα των τεσσάρων μέτρων που είναι το επίδομα ανεργίας, το ειδικό εποχιακό βοήθημα, οι έκτακτες οικονομικές ενισχύσεις και η οικονομική στήριξη των μακροχρόνια ανέργων είναι τέσσερις παρεμβάσεις που επιδοματικά προσπαθούν να στηρίξουν τους ανέργους, κατά τη φάση που αυτοί οι συμπολίτες μας βρίσκονται εκτός του οικονομικού, παραγωγικού κύκλου.
Επίσης, με τον τελευταίο νόμο, που ψηφίσαμε στις 10 τρέχοντος μηνός στη Βουλή, καλύπτονται ιατροφαρμακευτικά όλοι οι άνεργοι και με αυτόν τον τρόπο υπάρχει και απ' αυτήν την πλευρά κάλυψη για θέματα υγείας, ασθενειών κ.λπ.
Η απάντηση, λοιπόν, είναι πως υπάρχουν ήδη επαρκή μέτρα. Μάλιστα τα μέτρα αυτά έχουν βελτιωθεί και από τις νομοθετικές πρωτοβουλίες μας και με νέες αποφάσεις που έχουμε λάβει. Δεν νομίζουμε ότι χρειάζεται στο επίπεδο αυτό των επιδοματικών πολιτικών άλλη κίνηση. 
Οι ενεργητικές πολιτικές είναι εκείνες που απαντούν θετικά, αποτελεσματικά και μεσο-μακροπρόθεσμα στα προβλήματα της ανεργίας. Αυτές σχετίζονται με την αναπτυξιακή συνολική πολιτική της Κυβέρνησης και τη δυναμική της ελληνικής οικονομίας, καθώς επίσης, και με ειδικά προγράμματα που αναφέρονται στο Ευρωπαϊκό Κοινωνικό Ταμείο ή άλλα ειδικά προγράμματα που εκτελεί ο ΟΑΕΔ, ενισχύονται επιχειρήσεις για τις δημιουργούμενες νέες θέσεις εργασίας και ενισχύοντας τους ανέργους, για να ενταχθούν στον οικονομικό παραγωγικό κύκλο δημιουργώντας τις δικές τους επιχειρήσεις. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σκυλλάκος. 
ΑΝΤΩΝΗΣ ΣΚΥΛΛΑΚΟΣ: Κατ' αρχάς, οι άνεργοι, κύριε Υπουργέ και κύριε Πρόεδρε, είναι πολύ περισσότεροι και από τις πεντακόσιες πενήντα χιλιάδες που αναφέρουμε, διότι άλλα τα στοιχεία που "μαγειρεύονται" από τις υπηρεσίες σας και άλλη είναι η πραγματικότητα. Τα στοιχεία αυτά που έχουμε εμείς είναι και από τις στατιστικές υπηρεσίες. Όμως, το βλέπουμε και στη ζωή. Σε κάθε πόλη τα ποσοστά είναι πολύ μεγαλύτερα απ' αυτά που εμφανίζονται. 
Δεύτερον, δείχνετε ότι είστε πλήρως ικανοποιημένοι από το πώς αντιμετωπίζετε τους ανέργους και λέτε ότι δεν χρειάζονται πρόσθετα μέτρα. Όταν το κατώτατο μεροκάματο είναι τόσο χαμηλό και δίνετε το 50% στον άνεργο και έρχεστε και μας λέτε ότι παίρνουν και μια αύξηση 7% -δηλαδή το 50% γίνεται 57%- όταν το πάγιο αίτημα του συνδικαλιστικού κινήματος είναι 80% σ' ένα πολύ μεγαλύτερο μεροκάματο απ' αυτό που είναι, τότε δεν καταλαβαίνω πού βρίσκεται η ικανοποίησή σας. 
Άλλο θέμα. Επικαλεστήκατε κάποια εποχιακά επιδόματα που δίνονται σε ορισμένες κατηγορίες. Αυτό δεν είναι καινούριο. Δεν έγινε τώρα τελευταία. Η επιδοματική πολιτική γι' αυτές τις κατηγορίες υπάρχει πάρα πολλά χρόνια και από τη δική σας και από προηγούμενες κυβερνήσεις. Δεν προστέθηκε κάτι. 
Αναφερθήκατε μάλιστα και στο θέμα της βελτίωσης των προϋποθέσεων, ώστε να παίρνουν κάτι παραπάνω οι μακροχρόνια άνεργοι. Πόσους καλύπτουν αυτές οι ρυθμίσεις, όταν ένας στους τέσσερις ανέργους δεν έχει επίδομα ανεργίας; Δηλαδή όταν τριακόσιες πενήντα χιλιάδες τουλάχιστον άνεργοι δεν έχουν επίδομα; Δεν παίρνουν τίποτα. Είναι επί ξύλου κρεμάμενοι. Αυτό που λέτε για τους μακροχρόνια άνεργους αφορά το πολύ-πολύ τριάντα χιλιάδες άτομα. Με αυτές τις αλλαγές που κάνατε άντε να είναι γύρω στις σαράντα χιλιάδες από τις τριακόσιες πενήντα χιλιάδες. Αν βάλουμε και τους οικοδόμους και κάποιες άλλες κατηγορίες, τότε γύρω στις διακόσιες πενήντα χιλιάδες άνεργοι δεν παίρνουν επίδομα. Το άμεσο πρόβλημα στο οποίο πρέπει να μου απαντήσετε είναι γιατί σ' αυτές τις διακόσιες πενήντα χιλιάδες ανέργους δεν δίνετε τουλάχιστον το Πάσχα ένα επίδομα 600 ευρώ; Τουλάχιστον αυτό, αφού δεν θέλετε να αντιμετωπίσετε τα άλλα ζητήματα, σύμφωνα με αυτό που ζητούμε εμείς και τα συνδικάτα. Δεν δικαιούνται αυτοί οι 250 χιλιάδες άνεργοι κάποια βοήθεια; 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ. 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τα πράγματα δεν είναι έτσι και θέλω να το ξεκαθαρίσω αυτό. Μου δίνεται αυτή η ευκαιρία και πρέπει να μιλήσουμε καθαρά. 
Άνεργοι οι οποίοι βρίσκονται σε ανεργία επί δωδεκάμηνο έχουν την τακτική επιδότηση ανεργίας. Ειδικές περιπτώσεις ανέργων, όπως είναι οι οικοδόμοι, οι λατόμοι, οι καπνεργάτες, οι δασεργάτες, οι ηθοποιοί, οι χειριστές εκσκαπτικών μηχανημάτων, λόγω της εποχικότητας της επαγγελματικής τους δράσης έχουν το ειδικό εποχικό βοήθημα που προβλέπεται από το νόμο 1836. 
ΑΝΤΩΝΗΣ ΣΚΥΛΛΑΚΟΣ: Πόσοι είναι αυτοί; 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σας παρακαλώ. 
Υπάρχουν οι περιπτώσεις των μακροχρονίως ανέργων που πριν θεσμοθετηθεί το δίκτυο κατά της φτώχειας και η ειδική δράση που αφορά τους μακροχρόνια άνεργους είχαν αδυναμία στο σημείο αυτό οικονομικής στήριξής τους. Αυτή η περίπτωση δεν υπάρχει πλέον. Γιατί με το νόμο που έχει διαμορφώσει πλέγμα υποστήριξης σε πολλές κατηγορίες, μεταξύ των οποίων και η κατηγορία των μακροχρονίως ανέργων, και με τη βελτίωση που έχει γίνει με την τελευταία κοινή υπουργική απόφαση, για την οποία είπα ότι εκδόθηκε πριν από μια εβδομάδα περίπου, οι μακροχρόνια άνεργοι, δηλαδή αυτοί που είναι άνεργοι πάνω από δώδεκα μήνες -για τους δώδεκα μήνες ισχύει το τακτικό επίδομα ανεργίας- μπορούν τώρα να στηρίζονται από το δίκτυο κατά της φτώχειας με τις προϋποθέσεις που ανέφερα και το μηνιαίο οικονομικό βοήθημα των 200 ευρώ.
Πόσοι περίπου αναμένεται -ρωτάει σωστά ο συνάδελφος- να καλυφθούν από αυτές τις περιπτώσεις; Η εκτίμησή μας είναι ότι θα καλυφθεί ένα πάρα πολύ μεγάλο μέρος. Στοχεύουμε να καλυφθεί ολόκληρο το μέρος. Οι μακροχρόνια άνεργοι δε δεν είναι της τάξεως που υπολογίζει ο συνάδελφος, στις διακόσιες πενήντα χιλιάδες. Κυμαίνεται, βεβαίως, αυτό το ποσοστό, ανάλογα με τη δυναμική που εμφανίζει η οικονομία και η αγορά εργασίας, είναι όμως κάτω από ογδόντα χιλιάδες. Με την επιλογή που κάνουμε για το οικονομικό βοήθημα προς τους μακροχρόνια άνεργους, θα υπάρξει στήριξη και γι' αυτές τις περιπτώσεις.
Και τέλος, θέλω να πω για το 80% των αμοιβών του ανειδίκευτου επίδομα ανεργίας. Πρέπει το επίδομα ανεργίας να μη διαμορφωθεί σε τέτοιο ύψος, ώστε να λειτουργεί ως αντικίνητρο για την επάνοδο του άνεργου συμπολίτη μας στον οικονομικό και παραγωγικό κύκλο. Πρέπει το επίδομα ανεργίας να αποτελεί μια οικονομική στήριξη κατά την περίοδο που μαστίζεται ο συμπολίτης μας από ανεργία, αλλά να μην είναι αντικίνητρο, ώστε να μην επιθυμεί να επανέλθει σε εργασία, στον παραγωγικό και οικονομικό κύκλο ενεργείας. Τώρα, το επίδομα ανεργίας δεν διαμορφώνεται στο 50%, που λέτε. Διαμορφώνεται περίπου στο 60%, αν συνυπολογιστούν και τα υπόλοιπα οικογενειακά βάρη.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 568/14-4-2003 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Δημόσιας Τάξης, σχετικώς με τη γνωστοποίηση ποινικών δικογραφιών συλληφθέντων στις αντιπολεμικές διαδηλώσεις στην ΙΝΤΕΡΠΟΛ κ.λπ.
Η επίκαιρη ερώτηση του κυρίου συναδέλφου έχει ως εξής:
"Στη διάρκεια των αντιπολεμικών συλλαλητηρίων που έγιναν στην Αθήνα στις 21-3-2003 και 3-4-2003 συνελήφθησαν από αστυνομικούς Έλληνες και αλλοδαποί πολίτες και οδηγήθηκαν στην Υποδιεύθυνση Κρατικής Ασφάλειας της Γενικής Αστυνομικής Διεύθυνσης Αττικής. Μεταξύ των συλληφθέντων ήσαν ανήλικοι και άτομα μετεφηβικής ηλικίας.
Μετά τη διενέργεια σχετικής προανάκρισης, οι συλληφθέντες οδηγήθηκαν στον αρμόδιο Εισαγγελέα με την ταυτόχρονη υποβολή σ' αυτόν την σχετικής δικογραφίας που σχηματίσθηκε σε βάρος των προαναφερόμενων πολιτών.
Το σχετικό διαβιβαστικό έγγραφο προς τον Εισαγγελέα, στο οποίο αναφέρονται τα πλήρη στοιχεία των συλληφθέντων και οι πράξεις για τις οποίες κατηγορούνται, κοινοποιήθηκε σε διάφορες Αστυνομικές Υπηρεσίες και στην ΙΝΤΕΡΠΟΛ.
Ερωτάται ο αρμόδιος Υπουργός:
α) με ποια διάταξη νόμου και για ποιο σκοπό γίνεται η γνωστοποίηση στοιχείων ποινικής δικογραφίας πολιτών στην ΙΝΤΕΡΠΟΛ, με δεδομένο εξ άλλου και το χαρακτήρα των πράξεων για τις οποίες κατηγορούνται;
β) ποια διάταξη νόμου και ποια πολιτική και κοινωνική ευαισθησία επιτρέπει τη γνωστοποίηση στοιχείων ανηλίκων στην ΙΝΤΕΡΠΟΛ;
γ) πώς επεξεργάζονται και πού διαβιβάζονται τα κοινοποιούμενα στην ΙΝΤΕΡΠΟΛ στοιχεία αυτών των ποινικών δικογραφιών;"
Θα απαντήσει ο Υπουργός Δημόσιας Τάξης κ. Χρυσοχοΐδης.
Ορίστε, κύριε Υπουργέ, έχετε το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
Όπως είναι γνωστό, η Ελλάδα εδώ και πολλά χρόνια έχει υπογράψει σύμβαση με το διεθνή οργανισμό ΙΝΤΕΡΠΟΛ στο πλαίσιο της διεθνούς αστυνομικής συνεργασίας για την αντιμετώπιση και πάταξη του εγκλήματος, μια σύμβαση, η οποία, όπως είναι γνωστό, έχει κυρωθεί και από τη Βουλή. Επίσης, στο εσωτερικό μας δίκαιο υπάρχει το προεδρικό διάταγμα 14/2001, το οποίο έχει εκδοθεί σε εκτέλεση του νόμου για το Αρχηγείο της Ελληνικής Αστυνομίας, που διέπει ουσιαστικά τη λειτουργία της Ελληνικής Αστυνομίας.
Ο κ. Κουβέλης αναφέρεται στην επίκαιρη ερώτησή σε δύο πορείες οι οποίες έγιναν και στις οποίες υπήρξαν συλλήψεις. Θέλω να διευκρινίσω τα εξής πράγματα:
Πρώτον, η ενημέρωση του Τμήματος Διεθνούς Αστυνομικής Συνεργασίας, δηλαδή της ΙΝΤΕΡΠΟΛ Ελλάδος, έγινε μόνο σε μία περίπτωση, στις 21-3-2003 και όχι στις 3-4, διότι στις 3-4 δεν συνελήφθη κανένας αλλοδαπός. Συμπέρασμα, λοιπόν, πρώτο είναι ότι μόνο σε περίπτωση αλλοδαπών υπάρχει η ενημέρωση στην ΙΝΤΕΡΠΟΛ Ελλάδος. Μόνο τότε διαβιβάζονται τα στοιχεία της ποινικής δικογραφίας στην ΙΝΤΕΡΠΟΛ Ελλάδος.
Το δεύτερο που θέλω να τονίσω, κύριε Πρόεδρε, είναι ότι η γνωστοποίηση αυτή για τους αλλοδαπούς γίνεται για έναν και μοναδικό λόγο: να διαπιστωθεί αν υπάρχουν αδικήματα αλλοδαπών, τα οποία έχουν διαπραχθεί στις χώρες καταγωγής τους ή οπουδήποτε αλλού, έτσι ώστε να εξακριβωθεί αν υπάρχει διεθνές διωκτικό έγγραφο σε βάρος του κατηγορουμένου και να γίνει η εξακρίβωση και των πραγματικών του στοιχείων.
Ειδικότερα για τους ανήλικους αλλοδαπούς υπάρχει μία ιδιαίτερη ευαισθησία, γιατί, όπως αντιλαμβάνεστε, υπάρχουν πάρα πολλοί κίνδυνοι. Αυτός ο συγκεκριμένος αλλοδαπός ανήλικος να είναι στη χώρα μας μετά από κίνηση δουλεμπόρων, ενδεχομένως για σεξουαλική εκμετάλλευση ή να αναζητείται διεθνώς ως εξαφανισθείς. Κατ' αυτήν την έννοια, λοιπόν, για τη συγκέντρωση και για τις συλλήψεις της 21ης Μαρτίου 2003 έγιναν ενέργειες για έναν Αλβανό, δύο Σύριους και εννέα Ιρακινούς με αρνητικά αποτελέσματα. Δεν υπήρχε τίποτα δηλαδή. Κατόπιν αυτού,  δεν εστάλησαν τα ονόματα των συγκεκριμένων αλλοδαπών προς τις χώρες προέλευσής τους, τις ιδιαίτερες πατρίδες τους, ούτε στην κεντρική  ΙΝΤΕΡΠΟΛ.
Θέλω επίσης να διευκρινίσω ότι δεν αναφερόμαστε στην ΙΝΤΕΡΠΟΛ, στο Διεθνή Οργανισμό Εγκληματολογικής Αστυνομίας, αναφερόμαστε στο Τμήμα Διεθνούς  Αστυνομικής  Συνεργασίας, ακριβώς για τους σκοπούς τους οποίους ανέφερα.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας):  Ο κ. Φώτης Κουβέλης έχει το λόγο.
ΦΩΤΗΣ ΚΟΥΒΕΛΗΣ:  Κύριε Πρόεδρε, δεν είναι ακριβή αυτά που είπε ο κύριος Υπουργός, διότι στην ΙΝΤΕΡΠΟΛ διαβιβάστηκε το σύνολο των στοιχείων όλων των συλληφθέντων αλλοδαπών και ημεδαπών και μεταξύ αυτών διαβιβάστηκαν στην ΙΝΤΕΡΠΟΛ στοιχεία που αφορούν σε ανηλίκους Έλληνες πολίτες. Και νομίζω η στοιχειώδης ευαισθησία σας επιβάλλει να πείτε ότι κανένα προεδρικό διάταγμα και καμία σύμβαση για την αστυνομική συνεργασία δεν υποχρεώνει ευθέως και δεν παρέχει το δικαίωμα να διαβιβάζετε στοιχεία ανηλίκων Ελλήνων και αλλοδαπών πολιτών στην ΙΝΤΕΡΠΟΛ. Αν εσείς πιστεύετε ότι αυτή είναι η ερμηνεία, κρατείστε την ερμηνεία αυτή, αλλά ταυτόχρονα δεχθείτε ότι με τον τρόπου που ενεργείτε προσβάλλετε βάναυσα την ανηλικότητα, για την οποία είστε υποχρεωμένος εσείς, ως πολιτική ηγεσία του Υπουργείου να παίρνετε συγκεκριμένα μέτρα, για να προστατεύετε τους ανηλίκους και όχι να εκθέτετε προσωπικά δεδομένα με έντονο και συγκεκριμένο χαρακτήρα, με το δεδομένο μάλιστα ότι αναφέρονται σε συγκεκριμένες πράξεις, οι οποίες και αυτές με τη σειρά τους έχουν αυτόν το χαρακτήρα.
Έχω τα έγγραφα μπροστά μου, κύριε Υπουργέ. Φακελώνετε ανήλικους Έλληνες πολίτες, αν θέλετε για να περιορίσω εκεί την αναφορά μου, στην ΙΝΤΕΡΠΟΛ. Και βρισκόμαστε, κύριοι συνάδελφοι, μπροστά σε μια εφιαλτική κατάσταση, αν συνεχιστεί αυτή η υπόθεση και αυτή η ιστορία, σ' ένα διεθνές φακέλωμα, όπου πια και τα ανήλικα παιδιά θα είναι μέσα, αυτά τα παιδιά που πήραν απόφαση -θα κρίνει η δικαιοσύνη αν έχουν κάνει άδικες πράξεις- να κατέβουν στους δρόμους και να διαδηλώσουν εναντίον του πολέμου και υπέρ της ειρήνης.
Κύριε Υπουργέ, είστε εκτεθειμένοι. Μ' αυτήν τη συγκεκριμένη πράξη, επαναλαμβάνω, προσάλλετε την ανηλικότητα, την ώρα που έχετε υποχρέωση να την προστατεύετε.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Δημόσιας Τάξης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
Θα διαφωνήσω πλήρως και πάλι με τον κύριο συνάδελφο. Δεν κρατούνται στοιχεία. Τα έγγραφα εστάλησαν προφανώς όλα μαζί, αναφερόμενα στους ημεδαπούς και αλλοδαπούς. Η ΙΝΤΕΡΠΟΛ -το επαναλαμβάνω με κατηγορηματικό τρόπο- δεν ασχολείται με Έλληνες πολίτες. Και είναι αυτονόητο να μην ασχολείται με Έλληνες πολίτες, γιατί αυτή είναι η αποστολή της. Δεν αποστέλλονται στοιχεία, κύριε συνάδελφε....
ΦΩΤΗΣ ΚΟΥΒΕΛΗΣ: Εδώ έχω τα έγγραφα, κύριε Υπουργέ.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεν αποστέλλονται στοιχεία πολιτών στην ΙΝΤΕΡΠΟΛ, σε οποιαδήποτε ΙΝΤΕΡΠΟΛ είτε εθνική είτε τη διεθνή ΙΝΤΕΡΠΟΛ. Αυτό πρέπει να σας το διαβεβαιώσω κατηγορηματικά. Πέρα από το γεγονός των ανηλίκων και την ιδιαίτερη ευαισθησία την οποία πρέπει να επιδεικνύουμε κάθε φορά και να μη φακελώνουμε τους Έλληνες πολίτες, υπάρχουν απόλυτες εγγυήσεις διασφάλισης των προσωπικών δεδομένων των Ελλήνων πολιτών και όταν υπάρχει ανάγκη διαβίβασης στοιχείων, υπάρχει η αρχή, η οποία είναι υπεύθυνη για να διαβιβάσει αυτά τα στοιχεία.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των επικαίρων ερωτήσεων δευτέρου κύκλου.
Η πρώτη με αριθμό 564/14-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Ανάπτυξης, σχετικώς με τον έλεγχο και την τήρηση των κανόνων ανταγωνισμού και της ελεύθερης διακίνησης του Τύπου στο Νομό Ηρακλείου κ.λπ., διαγράφεται λόγω κωλύματος του ερωτώμενου Υπουργού. 
Δεύτερη είναι η με αριθμό 562/14-4-2003 επίκαιρη ερώτηση του Βουλευτή της Νέας Δημοκρατίας κ. Μιχάλη Χαλκίδη προς τον Υπουργό Εθνικής Παιδείας και Θρησκευμάτων, σχετικώς με τις μεταθέσεις καθηγητών της Δευτεροβάθμιας Εκπαίδευσης στο Νομό Ημαθίας κ.λπ.
Η επίκαιρη ερώτηση του κυρίου συναδέλφου έχει ως εξής: 
"Απίστευτο αλαλούμ φαίνεται πως επικρατεί στις μεταθέσεις των καθηγητών Δευτεροβάθμιας Εκπαίδευσης που έγιναν πρόσφατα. Ενδεικτικό παράδειγμα αποτελεί η περίπτωση των μεταθέσεων που έγιναν στην Δ΄ Εκπαιδευτική Περιφέρεια Ημαθίας (Ριζώματα), όπου μετατέθηκαν συνολικά εικοσιένας (21) εκπαιδευτικοί διαφόρων ειδικοτήτων, για να προστεθούν στους ήδη υπάρχοντες δεκαπέντε (15) συναδέλφους τους, τη στιγμή που συνολικά στο Γυμνάσιο και το Λύκειο Ριζωμάτων είναι εγγεγραμμένοι ογδόντα επτά (87) μαθητές. Με άλλα λόγια το Υπουργείο Παιδείας "φρόντισε" να αναλογούν περίπου ένας καθηγητής για κάθε δύο μαθητές. 
Επιπλέον εφέτος μετατέθηκε και εκπαιδευτικός με ειδικότητα τη Γαλλική Φιλολογία, τη στιγμή που δεν υπάρχει αντίστοιχο τμήμα καθώς διδάσκεται μόνο η Αγγλική. 
Στα ίδια σχολεία μετατέθηκαν εφέτος 9 φιλόλογοι καθηγητές (από τους 4 που ήδη υπηρετούν μετατέθηκαν 2 και συνολικά στο Γυμνάσιο και στο Λύκειο Ριζωμάτων υπάρχουν πλέον 7 φιλόλογοι καθηγητές που είναι όχι απλά υπεράριθμοι αλλά είναι εντελώς άγνωστο το πού και το πώς θα μπορέσουν να απασχοληθούν. 
Ανάλογη περίπτωση είναι και αυτή της Β΄ Εκπαιδευτικής Περιφέρειας Ημαθίας (Αλεξάνδρεια) όπου ενώ δεν υπήρχαν κενά της ειδικότητας του κλάδου Π.Ε. 11 Φυσικής Αγωγής μετατέθηκαν εφέτος άλλοι πέντε καθηγητές της ίδιας ειδικότητας. 
Και τέλος σε ό,τι αφορά στο σύνολο του Νομού Ημαθίας, το Υπουργείο Παιδείας αποφάσισε να μεταθέσει εφέτος στο Νομό άλλους 17 καθηγητές φυσικής αγωγής τη στιγμή που υπάρχει ήδη μεγάλη υπεραριθμία αυτής της ειδικότητας. 
Μετά από αυτά ο αρμόδιος Υπουργός ερωτάται: Ποια είναι τελικά τα κριτήρια με τα οποία έγιναν αυτού του είδους οι μεταθέσεις και ποιες είναι οι πραγματικές ανάγκες που εξυπηρετούν; Γιατί η πολιτική ηγεσία του Υπουργείου Παιδείας εμπλέκει τους εκπαιδευτικούς εν αγνοία τους σε παιχνίδια πολιτικών σκοπιμοτήτων και εντυπώσεων, όπως έγινε με τις πρόσφατες μεταθέσεις;"
Μέχρι τώρα οι ερωτήσεις ήταν για κενά, σήμερα είναι για υπεράριθμους. 
Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
Ορίστε, κύριε Υπουργέ, έχετε το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, πριν από τη συζήτηση και την απάντησή μου, θα μου επιτρέψετε να εκφράσω μέσα στην Αίθουσα της Εθνικής Αντιπροσωπείας τη βαθιά μου οδύνη και λύπη για το τραγικό γεγονός του χαμού είκοσι ενός παιδιών στο σχολείο του Μακροχωρίου. 
Θέλω, λοιπόν, να εκφράσω τα συλλυπητήρια μου στους γονείς των παιδιών αυτών, στους συμμαθητές τους, στους εκπαιδευτικούς του σχολείου και γενικότερα σε όλη την εκπαιδευτική κοινότητα του σχολείου και της ευρύτερης περιοχής. 
Όσον αφορά την ερώτηση του κυρίου συναδέλφου, θέλω να πω κατ' αρχήν ότι οι μεταθέσεις γίνονται μηχανογραφικά, με μοριοδοτημένο σύστημα και ως εκ τούτου καμία απολύτως σκοπιμότητα δεν μπορεί να ισχύει στη διαδικασία αυτή. Σε κάθε περίπτωση μετατίθονται οι πρώτοι σε μόρια εκπαιδευτικοί, χωρίς να υπεισέρχεται κανένα άλλο κριτήριο. 
Δεύτερον, όσον αφορά την εμπλοκή των εκπαιδευτικών εν αγνοία τους σε παιχνίδια πολιτικών σκοπιμοτήτων και εντυπώσεων, αυτό μόνο σε ελλιπή ενημέρωση του κυρίου συναδέλφου ως προς το ισχύον σύστημα των μεταθέσεων μπορεί να αποδοθεί. Επισημαίνω ότι το ισχύον σύστημα των μεταθέσεων εφαρμόζεται επί σειρά ετών και ουδέποτε επικρίθηκε. Μάλιστα τυχαίνει της καθολικής αποδοχής των ενδιαφερομένων, εξαιτίας της αντικειμενικότητας και της αμεροληψίας που το χαρακτηρίζουν εδώ και πολλά χρόνια. 
Τρίτον, κανένα αλαλούμ δεν επικρατεί στις φετινές μεταθέσεις των καθηγητών, αντίθετα εντάσσονται στο γενικότερο σχεδιασμό -που έχει κάνει το Υπουργείο Παιδείας και υλοποιεί- που αφορά το πρόγραμμα και πρόσθετες δραστηριότητες των σχολείων, καθώς και όλο το φάσμα των μετακινήσεων του προσωπικού. 
Εδώ θέλω να επισημάνω ότι έχουμε μεταθέσεις, βελτιώσεις, αποσπάσεις από νομό σε νομό, οι οποίες θα συνεχιστούν, έχουμε εκπαιδευτικές άδειες, αποσπάσεις στα πανεπιστήμια, στο Παιδαγωγικό Ινστιτούτο, στις διευθύνσεις. Μετακινούμε εκπαιδευτικούς στην πρωτοβάθμια εκπαίδευση για το ολοήμερο σχολείο. Άρα, λοιπόν, έπεται η συνέχεια. 
Είναι γνωστό ότι εντός του Μαΐου θα ακολουθήσουν οι χορηγήσεις των εκπαιδευτικών αδειών, όπως ανέφερα. Όλα αυτά θα αλλάξουν το τοπίο. Αυτές οι μετακινήσεις και οι διαδικασίες θα προκαλέσουν πραγματικά κενά σε όλες τις διευθύνσεις όλων των νομών και σε καμιά περίπτωση δεν πρόκειται να παραμείνουν υπεράριθμοι και πολύ περισσότερο δεν θα συμβεί το ίδιο στα Ριζώματα. 
Θέλω να επισημάνω, επιπλέον των προαναφερθέντων, ότι ακολουθεί η διαδικασία όπου θα γίνει η τακτοποίηση όλων των υπολοίπων εκπαιδευτικών που υπάρχουν, όχι μόνο στο νομό αυτό, αλλά ευρύτερα.
Συνεπώς θα μπορούν να βγουν τα συμπεράσματα όταν θα έχει ολοκληρωθεί όλη η διαδικασία διαχείρισης του εκπαιδευτικού προσωπικού. Έτσι, λοιπόν, μέσω αυτών των διαδικασιών, θα ολοκληρωθεί και θα τακτοποιηθεί το προσωπικό και θα καλύψει όπου υπάρχουν κενά, όχι μόνο στο νομό αυτό, αλλά και ευρύτερα στην περιοχή.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χαλκίδης έχει το λόγο.
ΜΙΧΑΛΗΣ ΧΑΛΚΙΔΗΣ: Κύριε Πρόεδρε, σαφής ήταν η επισήμανσή σας ότι μόνο για κενά μιλούσαμε μέχρι τώρα. Φαίνεται όμως ότι πήγαμε στην άλλη άκρη του νήματος και μάλιστα σε πολύ ακραία περίπτωση. Κύριε Υπουργέ, μάλλον λάθος κάνετε, σε ποιον απευθύνεστε; Απευθύνεστε σ' έναν συνάδελφο Βουλευτή, ο οποίος υπηρέτησε τη δημόσια εκπαίδευση επί είκοσι ολόκληρα χρόνια και ξέρει πάρα πολύ καλά τι του γίνεται και σαφέστατα είναι πάρα πολύ καλή η ενημέρωσή του. Δεν μιλήσατε όμως καθόλου για την ταμπακέρα και διαπιστώνω ότι βρήκατε να λέτε φθηνές δικαιολογίες για αναρρωτικές άδειες, για εκπαιδευτικές κ.λπ.
Όμως σήμερα, κύριε Πρόεδρε, είναι για μένα προσωπικά μια πολύ δύσκολη ημέρα, γιατί είναι αλήθεια ότι έρχομαι να μιλήσω για την κατάσταση που επικρατεί στα σχολεία του Νομού Ημαθίας, του νομού του δικού μου του συγκεκριμένου, που δυστυχώς βυθίστηκε τελευταία σε πένθος, μαζί με την εκπαιδευτική κοινότητα, λόγω του χαμού των νεαρών παιδιών μας. Ωστόσο, αν κι ο νους μας είναι στα αδικοχαμένα παιδιά μας και στις οικογένειες τους, χρέος μας είναι να φροντίζουμε πάντα για την καλύτερη παρεχόμενη εκπαίδευση.
Όμως, κύριε Υπουργέ, μόνο με τη λέξη "αλαλούμ" μπορεί να χαρακτηρίσει κανείς την κατάσταση που επικρατεί στις πρόσφατες μεταθέσεις των καθηγητών δευτεροβάθμιας εκπαίδευσης. Και είμαι συγκεκριμένος, με δύο παραδείγματα: Στο σχολείο των Ριζωμάτων υπηρετούν σήμερα δεκατρείς συνάδελφοι εκπαιδευτικοί. Οι επτά έχουν πλήρες ωράριο. Εδώ είναι και το αναλυτικό ωράριο, το πρόγραμμά τους. Οι έξι δεν έχουν συμπληρωμένο ωράριο και το συμπληρώνουν σε άλλα σχολεία. Και μεταθέσατε, κύριε Υπουργέ, είκοσι έναν εκπαιδευτικούς. Να τους κάνετε τι; Μεταθέσατε εννιά φιλολόγους, ενώ υπηρετούσαν τέσσερις. Μεταθέσατε δύο καθηγητές αγγλικών, ενώ υπηρετούσε ένας και αυτός δεν είχε πλήρες ωράριο. Μεταθέσατε καθηγητή γαλλικών, χωρίς να διδάσκεται η γλώσσα των γαλλικών. Μεταθέσατε δύο οικονομολόγους, ενώ έχει έναν οικονομολόγο κι αυτόν με μειωμένο ωράριο. Μεταθέσατε πέντε ΠΕ φυσικής αγωγής, γυμναστές, χωρίς να υπάρχουν κενά γυμναστών. Μεταθέσατε στην Β΄ Περιφέρεια της Αλεξάνδρειας πέντε συναδέλφους ΠΕ 11 φυσικής αγωγής, χωρίς να υπάρχουν ούτε ένα κενό ούτε σας δόθηκε κενό. Μεταθέσατε άλλους πέντε θεολόγους, ενώ είναι υπεράριθμοι οι θεολόγοι.
Δώστε μας συγκεκριμένες απαντήσεις γι' αυτά τα ερωτήματα, κύριε Υπουργέ, κι αφήστε αυτές τις φθηνές δικαιολογίες για αναρρωτικές άδειες κ.λπ. Εγώ σας ομολογώ ότι εσείς προσωπικά που αναλάβατε τον τομέα της πρωτοβάθμιας και δευτεροβάθμιας εκπαίδευσης -και σας το λέω ως εκπαιδευτικός κι όχι απλά σαν συνάδελφος Βουλευτής- κάνατε πράγματι κάποια βήματα μπροστά στην εκπαίδευση. Όμως για το αλαλούμ και τις σκοπιμότητες που επικράτησαν στις μεταθέσεις, γι' αυτές θέλουμε να μας απαντήσετε εδώ. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας):  Κύριε Υπουργέ, έχετε το λόγο. Δώστε τις απαντήσεις, γιατί νομίζω ότι δεν χρειάζεται αντιδικία και μάλιστα ακριβώς αυτήν την περίοδο που ο νομός πενθεί και όλοι συμμεριζόμαστε αυτό το πένθος.
ΜΙΧΑΛΗΣ ΧΑΛΚΙΔΗΣ: Ναι, κύριε Πρόεδρε, μα, σ' ένα σχολείο με ογδόντα επτά μαθητές μετατέθηκαν τριάντα τέσσερις καθηγητές...
ΠΡΟΕΔΡΕΥΩΝ (Κωνσταντίνος Γείτονας): Αφήστε να απαντήσει ο κύριος Υπουργός και να μας δώσει τα στοιχεία. 
Ορίστε, κύριε Υπουργέ.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων):  Θα πω ότι ίσως δεν πρόσεξε ο κύριος συνάδελφος ό,τι ανέφερα νωρίτερα. Κάναμε το πρώτο βήμα που ήταν οι μεταθέσεις, οι οποίες έγιναν φέτος στις 21 Μαρτίου -δεν υπάρχει προηγούμενο- και έγιναν δώδεκα χιλιάδες μεταθέσεις. Και είναι θετικότατο αυτό για την εκπαιδευτική κοινότητα και για το ελληνικό σχολείο. Είπα νωρίτερα ότι μετά τις μεταθέσεις θα ακολουθήσουν οι βελτιώσεις που γίνονται στο επίπεδο του νομού, και οι οποίες γίνονται μέσα από τα υπηρεσιακά συμβούλια.
ΜΙΧΑΛΗΣ ΧΑΛΚΙΔΗΣ: Μα, κύριε Υπουργέ,...
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Σας παρακαλώ, κύριε συνάδελφε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Παρακολουθούμε όλοι τη συζήτηση, δεν είστε μόνο οι δυο σας. Χρειάζεται να ενημερωθούν όλοι οι συνάδελφοι.
Παρακαλώ, να ακούσουμε.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Είπα μετά ότι θα ακολουθήσουν οι αποσπάσεις από νομό σε νομό των εκπαιδευτικών. Είπα επίσης ότι θα συνεχιστούν και θα δοθούν άδειες εκπαιδευτικές, που θα λείψουν εκπαιδευτικοί από όλα αυτά, θα μετακινηθούν. Μετά θα έχουμε αποσπάσεις στα πανεπιστήμια, στα ΤΕΙ, στο Παιδαγωγικό Ινστιτούτο, στις Διευθύνσεις Εκπαίδευσης εκπαιδευτικών που θα μετακινηθούν πάλι. Και μετακινούνται εκπαιδευτικοί στην πρωτοβάθμια εκπαίδευση ορισμένων ειδικοτήτων, όπως είναι γυμναστές, εκπαιδευτικοί των καλλιτεχνικών μαθημάτων, καθώς και ξένων γλωσσών.
Άρα, λοιπόν, θα έχετε δίκιο να έλθετε εδώ στην Εθνική Αντιπροσωπεία να το πείτε, όταν ολοκληρωθεί όλη η μεταβολή της διαχείρισης του εκπαιδευτικού προσωπικού που κάνουμε και διαπιστωθεί ότι υπάρχει πλεονάζον. Τότε πράγματι θα έχετε δίκιο. Αυτήν τη στιγμή είμαστε στο πρώτο στάδιο. Επεσήμανα ότι αυτές οι μεταβολές στις μεταθέσεις γίνονται μοριοδοτούμενες - γίνονται με μόρια- και δεν μπορεί κανείς να παρέμβει, άρα δεν μπορεί να εξυπηρετήσει καμία σκοπιμότητα. 
Όμως με αυτήν την ευκαιρία θέλω να σας επισημάνω...
ΜΙΧΑΛΗΣ ΧΑΛΚΙΔΗΣ: Σας παρακαλώ, κύριε Υπουργέ!
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, λίγη ηρεμία!
Κύριε Υπουργέ, μου επιτρέπετε;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Παρακαλώ.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, κάνατε μία ερώτηση, η οποία πράγματι δεν σας κρύβω ότι ως προς ένα στοιχείο της ήταν εντυπωσιακή. Είπατε ότι σ' ένα σχολείο ογδόντα επτά μαθητών υπάρχουν δέκα πέντε καθηγητές και μετατίθενται άλλοι είκοσι ένας. Αφήστε, λοιπόν, τον κύριο Υπουργό να ενημερώσει και εσάς και το Σώμα και μέσω του Σώματος τον ελληνικό λαό για το τι πράγματι συμβαίνει με αυτό το ζήτημα.
Ορίστε, κύριε Υπουργέ.
ΜΙΧΑΛΗΣ ΧΑΛΚΙΔΗΣ: Δεν υποστηρίζει, όμως, ότι είναι διαβλητό το σύστημα των μεταθέσεων!
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Παρακαλώ πολύ.
Εκείνο που θέλω να τονίσω είναι ότι θα υπάρχει πληρότητα εκπαιδευτικού προσωπικού όχι μόνο σ' αυτό το σχολείο, αλλά και σε όλα τα σχολεία και όποιο περίσσευμα θα διαπιστωθεί υπάρχουν οι μηχανισμοί και οι δυνατότητες μέσα από τη βελτίωση, μέσα από τις αποστάσεις, μέσα από τις μετακινήσεις που κάνουν τα υπηρεσιακά συμβούλια να διατεθεί το εκπαιδευτικό προσωπικό όπου είναι χρήσιμο και απαραίτητο, για να εξυπηρετήσει το ελληνικό σχολείο.
Επιπλέον, κύριε Πρόεδρε, θα ήθελα να επισημάνω το εξής, ότι στο Νομό Ημαθίας, που ανέφερε ο κύριος συνάδελφος, που θα έπρεπε να χαίρεται κιόλας που υπάρχει αυτή η πληρότητα εκπαιδευτικού προσωπικού, πέρυσι που έλεγε ότι είχε πληρότητα, είχε ελλείμματα και έγιναν μετακινήσεις εκπαιδευτικών. Εκεί, σε αυτόν το νομό, έγινε πρόσληψη τεσσάρων φιλολόγων, έξι φυσικών, ενός γυμναστή και δύο μαθηματικών ως αναπληρωτών. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Τελειώνω, κύριε Πρόεδρε.
Άρα, λοιπόν, στο νομό αυτό υπήρχαν ελλείψεις και καλύπτονται. Επομένως λέμε ότι έγιναν οι μεταθέσεις και ακολουθεί όλη η υπόλοιπη διαχείριση, η οποία θα φέρει στα μέτρα, στις ανάγκες και στην πληρότητα που θέλουμε να έχουν αυτά τα σχολεία.
Όσον αφορά τον καθηγητή των γαλλικών, θα ήθελα να πω, για να μη μείνει έτσι αυτό το θέμα, ότι θα πρέπει κανείς να επισημάνει μέσα στις δώδεκα χιλιάδες μία αστοχία, η οποία είναι υπηρεσιακή και η οποία -για να μην υπάρχει πλέον αυτό το θέμα- έχει ανακληθεί.
Ευχαριστώ πολύ
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 566/14-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικόλαου Γκατζή προς τον Υπουργό Εργασίας και Κοινωνικών Ασφαλίσεων, σχετικά με την καταβολή των δεδουλευμένων στους εργαζόμενους της επιχείρησης "ΙΠΠΟΚΑΜΠΟΣ" στο Κορωπί κ.λπ..
Η επίκαιρη ερώτηση του κυρίου συναδέλφου έχει ως εξής:
"Στα όρια της εξαθλίωσης βρίσκονται οι τριακόσιοι εργαζόμενοι στο ναυπηγοξυλουργείο "ΙΠΠΟΚΑΜΠΟΣ" στο Κορωπί, καθώς παραμένουν απλήρωτοι το τελευταίο δίμηνο, ενώ η εργοδοσία τους χρωστάει υπόλοιπα μισθών και δώρων από τον Απρίλη του 2002, που για τον κάθε εργαζόμενο φτάνουν στα 5.000 ευρώ, δηλαδή πάνω από 1.700.000 δραχμές. Συνολικά, δηλαδή, η εργοδοσία χρωστά τους εργαζόμενους πάνω από 1.500.000 ευρώ (πάνω από μισό δισεκατομμύριο δραχμές). Μετά από ένα μήνα επίσχεσης εργασίας, την περασμένη Τετάρτη, προχώρησαν σε κατάληψη των εγκαταστάσεων της επιχείρησης.
Να σημειωθεί ότι ανάμεσα στους 300 εργαζόμενους συγκαταλέγονται και είκοσι τέσσερις Έλληνες ναυπηγοξυλουργοί, τους οποίους η εταιρεία "ΙΠΠΟΚΑΜΠΟΣ", που συνεργάζεται με τα ναυπηγεία της Saint-Nazaire Γαλλίας, απασχολεί στα γαλλικά ναυπηγεία και εδώ και δύο περίπου μήνες αρνείται να καταβάλει τα δεδουλευμένα τους.
Μετά από αυτά, ερωτάται ο κ. Υπουργός, εάν θα πάρει μέτρα, ώστε η εταιρεία "ΙΠΠΟΚΑΜΠΟΣ" να καταβάλει άμεσα το σύνολο των δεδουλευμένων στους εργαζόμενούς της και να συνεχίσει τη λειτουργία της η επιχείρηση."
Θα απαντήσει ο Υφυπουργός Εργασίας και Κοινωνικών Ασφαλίσεων, κ. Ελευθέριος Τζιόλας.
Κύριε Υπουργέ, έχετε το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Η εταιρεία "ΙΠΠΟΚΑΜΠΟΣ", πράγματι, διέρχεται μια κρίση. Αυτή η κρίση ανάγεται στις συνθήκες, οι οποίες έχουν σχέση με τη δραστηριότητα στις ναυπηγοεπισκευαστικές ζώνες όχι μόνο στην Ελλάδα αλλά και ευρύτερα στην Ευρώπη. 
Για τα προβλήματα που είχε αυτή η επιχείρηση πραγματοποιήσαμε στο Υπουργείο Εργασίας με την προεδρία του ομιλούντος τρεις τριμερείς συσκέψεις. Παρακολουθήσαμε από την πρώτη στιγμή το πρόβλημα τόσο γιατί αυτή η εταιρεία τα προηγούμενα χρόνια είχε εμφανίσει μια θετική πορεία, όσο και γιατί υπάρχει ένας μεγάλος αριθμός εργαζομένων με υψηλή εξειδίκευση και σημαντικές ικανότητες. Επίσης πρέπει να υπογραμμίσω ότι το συνδικαλιστικό όργανο που τους εκπροσωπεί, δηλαδή το σωματείο, κινείται με υψηλό αίσθημα ευθύνης και συνέπειας και απέναντι στους εργαζόμενους, αλλά και απέναντι στο μεγάλο ζήτημα, της διασφάλισης των θέσεων εργασίας και της συνέχισης της απασχόλησης.
Με τις τρεις αυτές τριμερείς συσκέψεις είχαμε την ικανοποίηση ενός μέρους των αιτημάτων των εργαζομένων. Η κρίση όμως συνεχίζεται και η εταιρεία έχει σοβαρά οικονομικά και παραγωγικά προβλήματα. 
Το Σώμα Επιθεωρητών Εργασίας πραγματοποίησε πριν από λίγο καιρό επιθεώρηση, έλεγχο, αυτοψία στην επιχείρηση και με βάση την αυτοψία αυτή έχει καταγράψει τις υποχρεώσεις της επιχείρησης σε επίπεδο αμοιβών, δεδουλευμένων αποδοχών προς τους εργαζόμενους. Από την άποψη αυτή η υποχρέωση αυτής της επιχείρησης δεν μπορεί να παραγραφεί ούτε να παραγκωνιστεί. Είναι μία υποχρέωση η οποία μετά μάλιστα από τη διακρίβωση, την πιστοποίηση που έκανε το Σώμα Επιθεωρητών Εργασίας, είναι κατοχυρωμένο δικαίωμα των εργαζομένων και θα πρέπει να αποδοθεί κάποια στιγμή.
Το πρόβλημα βέβαια είναι αν σ' αυτήν την περίπτωση οδηγήσουμε την επιχείρηση με αυτόφωρο διαδικασία σε παύση λειτουργίας ή αν θα πρέπει να συντείνουμε τις προσπάθειες, ώστε να εξέλθει η επιχείρηση από την κρίση και στα πλαίσια της οικονομικής της ανάκαμψης να αποδώσει ταχύτατα τα δεδουλευμένα στους εργαζόμενους.
Η δεύτερη γραμμή είναι η γραμμή προς την οποία κινούμαστε. Η κατάληψη η οποία πραγματοποιείται τις μέρες αυτές στις εγκαταστάσεις, δεν είναι κατάληψη, η οποία έχει σχέση μόνο με το αίτημα των δεδουλευμένων το οποίο βεβαίως υπάρχει και είναι σοβαρό. Θα έλεγα ότι περισσότερο είναι μια ενέργεια-δείγμα της ευθύνης των εργαζομένων- για την προστασία της περιουσίας από πιθανές άλλες δικαστικές παρεμβάσεις στο εσωτερικό της επιχείρησης. Γι' αυτό ορισμένες φορές αυτά τα μέτρα, αυτές τις δράσεις των εργαζομένων ας μην τα χρησιμοποιούμε με δημαγωγικό τρόπο. 
Και ένα τελευταίο. Πρέπει να προσέχουμε πολύ στις περιπτώσεις αυτές, γιατί στα πλαίσια του σκληρού ανταγωνισμού, όταν εμείς οι ίδιοι, στελέχη κοινοβουλευτικά ή συνδικαλιστικά, εμφανίζουμε τις συγκυριακές αδυναμίες ορισμένων ελληνικών επιχειρήσεων προς τα έξω, πρέπει να ξέρουμε ότι τις αδυναμίες αυτές ο διεθνής ανταγωνισμός και ορισμένες ξένες επιχειρήσεις μπορούν να τις χρησιμοποιήσουν στρέφοντάς τες απέναντι στις επιχειρήσεις, αφαιρώντας από τις ελληνικές επιχειρήσεις συμβόλαια που έχουν υπογράψει, εργασίες οι οποίες είχαν αναληφθεί, οι οποίες είχαν συμφωνηθεί.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Οδηγούμε δηλαδή, αν δεν είμαστε προσεκτικοί, τις ελληνικές επιχειρήσεις αυτές βαθύτερα στην κρίση, παρά στην έξοδό τους από την κρίση και κατ' αυτόν τον τρόπο δεν διασφαλίζουμε βέβαια ούτε τις θέσεις εργασίας ούτε τις προοπτικές των εργαζομένων. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής Α΄ Αθηνών κ.Στέφανος Μάνος ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια. 
Το λόγο έχει ο κ. Γκατζής.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
Κύριε Υφυπουργέ, δεν μας είπατε όμως τίποτα γι' αυτά τα βασικά ερωτήματα, τα οποία θέτουμε στην ερώτησή μας. Η κατάσταση είναι όπως την περιγράψατε. Φυσικά με το δικό σας πνεύμα και με τη δική σας έκφραση πολιτικής σταχυολογείτε τα θέματα. 
Την κατάληψη, κύριε Υφυπουργέ, εμείς δεν τη χρησιμοποιούμε δημαγωγικά, αλλά ούτε  γίνεται, όπως είπατε εσείς, για να περιφρουρήσουν οι εργαζόμενοι μόνο το εργοστάσιο. Είναι ένδειξη διαμαρτυρίας. Κάνουν επίσχεση εργασίας. Δεν αφήνουν να γίνει καμία παρέμβαση εξωτερικών θεσμικών παραγόντων, για να πάρουν μηχανήματα ή παραγωγικά προϊόντα, τα οποία έχει η επιχείρηση.
Επιπλέον δεν μας είπατε, κύριε Υφυπουργέ, τι θα γίνει με αυτούς τους εργαζόμενους και τα δεδουλευμένα. Βάζετε σε δίλημμα τους εργαζόμενους: αν θα κλείσει η επιχείρηση ή αν θα κάνουμε προσπάθειες να συνεχίσει, χωρίς να παίρνετε κανένα μέτρο; 
Τι θα γίνουν αυτοί οι άνθρωποι, κύριε Πρόεδρε; Πάσχα έρχεται και δεν έχουν να πάρουν ένα αυγό, ένα δωράκι, μία καραμέλα στο παιδί τους κι εσείς μου μιλάτε τώρα ότι δημαγωγούμε και ότι θα πάνε οι ανταγωνιστές να κτυπήσουν την επιχείρηση; Χειρότερα από αυτά που έχει η επιχείρηση, τι άλλο μπορεί να προκύψει, κύριε Υφυπουργέ, από την πολιτική σας που είναι συνυπεύθυνη 100% για το πού οδηγούνται αυτές οι επιχειρήσεις, όπως και η ζώνη;
Θα πρέπει να τα σταματήσετε αυτά. Το ότι είναι κατοχυρωμένα τα δικαιώματά τους, αυτό σας απαλλάσσει από την ευθύνη να πληρωθούν οι άνθρωποι; Κατοχυρωμένα στο διηνεκές με μία αμφιβολία των εργαζομένων: τι θα γίνει η επιχείρηση, αν θα ανοίξει, δεν θα ανοίξει, θα κλείσει, δεν θα κλείσει, θα πάρουν τα λεφτά τους κ.λπ.; Τρέχουν γιατί αύριο εκδικάζονται τα ασφαλιστικά μέτρα κι εσείς μου λέτε τώρα ότι θα επωφεληθούν οι ανταγωνιστές της επιχείρησης αυτής;
Οι άνθρωποι έχουν να πληρωθούν δύο χρόνια. Από 1.700.000 δραχμές χρωστάνε σε κάθε εργαζόμενο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Έχει χρηματοδοτήσει ο εργαζόμενος την επιχείρηση μέχρι σήμερα και εσείς μου λέτε ότι πρέπει να κοιτάξουμε πώς δεν θα εκμεταλλευτούν οι ανταγωνιστές;
Κύριε Πρόεδρε, είναι ξεκάθαρο. Δύο θέματα θέλουμε. Τι γίνεται μ' αυτούς τους εργαζόμενους;
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Γκατζή.
ΝΙΚΟΛΑΟΣ ΓΚΑΤΖΗΣ: Πότε θα πάρουν τα λεφτά τους; Γιατί και απ' αυτές τις τέσσερις επιδοματικές πολιτικές, στις οποίες αναφερθήκατε σε προηγούμενη ερώτηση, κύριε Υπουργέ, δεν παίρνετε να δώσετε ένα βοήθημα για το Πάσχα σ' αυτούς τους ανέργους που δεν έχουν τίποτα; 
Τι θα γίνει τελικά με την επιχείρηση; Ποια είναι τα μέτρα που εσείς νομίζετε ότι θα επιβάλετε, για να λειτουργήσει;
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Γκατζή. Είναι σαφή τα ερωτήματά σας και από το γραπτό κείμενο, μην τα επαναλαμβάνετε.
Κύριε Υπουργέ, έχετε το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σχετικά με τα θέματα της προηγούμενης ερώτησης για την επιδοματική πολιτική, θα ήθελα να σας ρωτήσω, συνάδελφε κύριε Γκατζή, το εξής: Θέλετε να απολυθούν οι εργαζόμενοι από την επιχείρηση, για να μετατραπούν δι' αυτού του τρόπου σε άνεργους, για να ενταχθούν στη συνέχεια στα επιδόματα τακτικής ανεργίας ή στα επιδόματα εκτάκτων ενισχύσεων που προσφέρει ο ΟΑΕΔ;
ΝΙΚΟΛΑΟΣ ΓΚΑΤΖΗΣ: Ούτε απολυμένοι είναι σήμερα ούτε εργαζόμενοι!
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αν λοιπόν θέλετε να απολυθούν, για να μετατραπούν σε ανέργους...
ΝΙΚΟΛΑΟΣ ΓΚΑΤΖΗΣ: Θέλουμε να κάνουν Πάσχα, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Αφήστε τον Υπουργό να απαντήσει, κύριε Γκατζή.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): ... τότε θα περάσουν στην επιδοματική πολιτική του ΟΑΕΔ. Εμείς δεν θέλουμε αυτό το πράγμα. Δεν επιθυμούμε μια τέτοια εξέλιξη. Θέλουμε η επιχείρηση να συνεχίσει να λειτουργεί και προς αυτή την κατεύθυνση πήραμε πρωτοβουλίες. 
Για την κατοχύρωση δε των δεδουλευμένων αποδοχών των εργαζομένων, η Επιθεώρηση Εργασίας έκανε έλεγχο, καταχώρισε και πιστοποίησε το γεγονός αυτό, δηλαδή την υποχρέωση της επιχείρησης απέναντι στους εργαζόμενους. Είπα και εκεί ότι έχουμε δύο επιλογές, εκ των οποίων η μία είναι αυτόφωρη δικαστική διαδικασία, έτσι ώστε να αποδοθούν μέσω αυτής τα δεδουλευμένα στους εργαζόμενους -και αν θέλετε αυτό, τότε να μας το πείτε- και ο άλλος δρόμος είναι με τη βοήθεια και την υποστήριξή μας η επιχείρηση να ανακάμψει. 
Εμείς προβήκαμε σε μία σειρά συσκέψεων γι' αυτό το θέμα στο Υπουργείο Εργασίας,
ΝΙΚΟΛΑΟΣ ΓΚΑΤΖΗΣ: Ποιες συσκέψεις κάνατε;
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Μ' αυτές τις συσκέψεις κατορθώσαμε ορισμένα πράγματα. Παρενέβημεν, επίσης, προς τους τραπεζικούς οργανισμούς ζητώντας τη στήριξη που επιθυμούσε και επιδίωκε η επιχείρηση και έγιναν συναντήσεις γι' αυτό. Η Κυβέρνηση δεν είναι επιχειρηματίας ούτε τραπεζικός οργανισμός, για να αντιμετωπίσει τα ζητήματα αυτά. Η επιχείρηση πρέπει να δει και να οργανώσει και τις δικές της προσπάθειες προς αυτήν την κατεύθυνση. Εμείς υποστηρίξαμε μια τέτοια κατεύθυνση.
Για τους εργαζόμενους, πρέπει να σας πω ότι με έγγραφο που οι ίδιοι εργαζόμενοι στέλνουν στα αρμόδια όργανα της πολιτείας και στον ίδιο τον Πρόεδρο της Δημοκρατίας, αναγνωρίζουν όλες αυτές τις προσπάθειες που έχουμε κάνει και αναφέρονται, μάλιστα -και τους ευχαριστώ δημόσια- ονομαστικά στον ομιλούντα για τις προσπάθειες που καταλάβαμε, για να στηρίξουμε την επιχείρηση και τις θέσεις εργασίας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Απ' αυτήν τη άποψη, λοιπόν, πρέπει να σας πω και πάλι ότι είμαστε κοντά στο θέμα και το παρακολουθούμε. Τα δεδουλευμένα είναι κατοχυρωμένα, μπορούν να αποδοθούν με το κλείσιμο της εταιρείας, αλλά και με την ανάκαμψη της εταιρείας. Η προσπάθεια που κάνουμε είναι να ανακάμψει η εταιρεία.
ΝΙΚΟΛΑΟΣ ΓΚΑΤΖΗΣ: Τι να ανακάμψει, κύριε Υπουργέ, αφού έχετε "κάψει" όλη τη ζώνη.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θέλετε να οδηγήσετε και την επιχείρηση αυτή στην αδιέξοδη κρίση της ζώνης; Αυτό θέλετε να κάνετε:
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι. Κύριε Γκατζή, αυτά να τα συζητήσετε με τον κύριο Υπουργό εκτός αιθούσης, αν θέλετε. Μπορεί έτσι να διευκολύνετε προς κάποια λύση.
Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.





ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, τοων άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Οργάνωση και άσκηση του εκλογικού δικαιώματος των ετεροδημοτών και άλλες διατάξεις".
Ενημερώνω τους κυρίους συναδέλφους ότι η Διάσκεψη των Προέδρων αποφάσισε στη συνεδρίασή της στις 10 Απριλίου τη συζήτηση αυτού του νομοσχεδίου σε δύο συνεδριάσεις.
Για τη συζήτηση του νομοσχεδίου, από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Αθηνών κ. Βύρων Πολύδωρας.
Το λόγο έχει ο εισηγητής της Πλειοψηφίας κ. Ιωάννης Βαϊνάς.
ΙΩΑΝΝΗΣ ΒΑΙΝΑΣ: Κυρία και κύριοι συνάδελφοι, το συζητούμενο νομοσχέδιο "Οργάνωση και άσκηση του εκλογικού δικαιώματος των ετεροδημοτών και άλλες διατάξεις" επιδιώκει να βελτιώσει τα ισχύοντα για την άσκηση του εκλογικού δικαιώματος των ετεροδημοτών και με τις άλλες διατάξεις να αντιμετωπίσει προβλήματα, κύρια της αυτοδιοίκησης, ώστε η λειτουργία της να γίνει πιο εύρυθμη και πιο αποτελεσματική. 
Στην Ελλάδα, η διατήρηση του εκλογικού δικαιώματος στον τόπο καταγωγής υπήρχε και υπάρχει ακόμη σε ευρύτατη κλίμακα, γιατί ο κάθε Έλληνας διατηρεί έντονους συναισθηματικούς δεσμούς με την πόλη ή το χωριό, όπου γεννήθηκε και μεγάλωσε.
Μέχρι τις τελευταίες εθνικές εκλογές, παρατηρείτο το φαινόμενο να είναι κάποιος εγγεγραμμένος στα δημοτολόγια του δήμου στον οποίο κατοικούσε, ενώ παράλληλα το εκλογικό του δικαίωμα να το διατηρεί στο δήμο της γενέτειράς του. Έτσι κάθε φορά που γίνονταν εκλογές η μετακίνηση των ετεροδημοτών ήταν τόσο εκτεταμένη, ώστε και εντάσεις δημιουργούσε, αλλά και το κόστος ήταν τεράστιο που σε μεγάλο ποσοστό καλύπτονταν από τα κόμματα ή αν επρόκειτο για δημοτικές και νομαρχιακές εκλογές από τους υποψήφιους δημάρχους ή νομάρχες ή τις παρατάξεις αυτών. 
Σε πολλές περιπτώσεις ιδιαίτερα στην περίπτωση των τοπικών εκλογών το αποτέλεσμα κρίνονταν από τη δυνατότητα την οικονομική και οργανωτική των κομμάτων ή των παρατάξεων να μετακινήσουν περισσότερους ετεροδημότες. Αυτό το φαινόμενο που δεν μας τιμούσε σαν χώρα, η Κυβέρνηση του ΠΑΣΟΚ ήρθε να το αντιμετωπίσει το 1998 με το νόμο 2623. Με το νόμο αυτό, κάθε πολίτης ασκεί το εκλογικό του δικαίωμα στο δήμο, στα δημοτολόγια του οποίου είναι γραμμένος. Έτσι οι ετεροδημότες περιορίζονται. Και αν πολλοί απ' αυτούς δεν επαναμεταγραφόνταν στα δημοτολόγια του δήμου της γενέτειράς τους για συναισθηματικούς λόγους προφανώς ή για να τους δίνεται η ευκαιρία έστω στις εκλογές να επισκέπτονται το χωριό τους, το ποσοστό των ετεροδημοτών θα ήταν ακόμη χαμηλότερο.
Για να απαλειφθεί αυτό το φαινόμενο της μετακίνησης των εκλογέων, αλλά και να δοθεί η δυνατότητα και σ' αυτούς που δεν μπορούν να μετακινηθούν, με τον ίδιο νόμο τον 2623 προβλέπεται η σύσταση ειδικών εκλογικών τμημάτων ετεροδημοτών, ώστε να μπορούν να ψηφίζουν στον τόπο κατοικίας τους τα ψηφοδέλτια των νομών στους εκλογικούς καταλόγους των οποίων είναι εγγεγραμμένοι. Είναι δηλαδή μια διάταξη η οποία διευρύνει τη δημοκρατία γιατί διευκολύνει τον κάθε εκλογέα να συμμετάσχει στην εκλογική διαδικασία. 
Μέχρι σήμερα δεν εφαρμόστηκε η διάταξη αυτή, γιατί προηγουμένως έπρεπε να ανασυνταχθούν οι εκλογικοί κατάλογοι με βάση την εγγραφή των εκλογέων στα δημοτολόγια, δηλαδή με την εφαρμογή της ταύτισης της εκλογικότητας με τη δημοτικότητα. Η ανασύνταξη αυτή ολοκληρώθηκε στις προηγούμενες δημοτικές και νομαρχιακές εκλογές και με αυτούς τους ανασυνταγμένους εκλογικούς καταλόγους διεξήχθησαν οι εκλογές αυτές. Για να είμαι όμως ακριβής η ολοκλήρωση των εκλογικών καταλόγων επιτεύχθηκε ουσιαστικά μετά τις εκλογές, όταν από τη Βουλή εγκρίθηκε η πράξη νομοθετικού περιεχομένου της 8ης Οκτωβρίου με την οποία δόθηκε η δυνατότητα στους παραληφθέντες για τον α΄ ή β΄ λόγο από τους εκλογικούς καταλόγους να ψηφίσουν καταθέτοντας στην εφορευτική επιτροπή σχετικό πιστοποιητικό του δήμου, ύστερα από αίτησή τους.
Έτσι σήμερα, που με ολοκληρωμένους τους εκλογικούς καταλόγους, μπορεί να υλοποιηθεί η δυνατότητα άσκησης του εκλογικού δικαιώματος των ετεροδημοτών στον τόπο διαμονής τους, έρχεται η Κυβέρνηση με το παρόν σχέδιο νόμου να βελτιώσει τις σχετικές διατάξεις. Η βελτίωση αυτή στοχεύει κύρια ώστε, α) η σύνταξη και αναθεώρηση των ειδικών εκλογικών καταλόγων των ετεροδημοτών να γίνεται ανά δίμηνο με τον ενιαίο τρόπο των γενικών εκλογικών καταλόγων γιατί με την ισχύουσα νομοθεσία την ευθύνη κατάρτισης και σύνταξης των ειδικών αυτών εκλογικών καταλόγων την έχουν οι οργανισμοί της τοπικής αυτοδιοίκησης αποκλειστικά, ενώ με την προτεινόμενη ρύθμιση την ευθύνη της τελικής οριστικοποίησης θα την έχει το Υπουργείο Εσωτερικών προκειμένου να υπάρχει αξιόπιστη συνολική εικόνα και να αποφεύγεται η δυνατότητα διπλοεγγραφής και β) τα εκλογικά αποτελέσματα και από τα αμιγή και από τα μικτά εκλογικά τμήματα των ετεροδημοτών να εκδίδονται συγχρόνως με τα κοινά εκλογικά τμήματα και έτσι να μην έχουμε καθυστέρηση στην έκδοση των τελικών αποτελεσμάτων, γιατί είναι γνωστό ότι πολλές φορές το αποτέλεσμα κρίνεται από μικρό αριθμό ψήφων. 
Στα αμιγή εκλογικά τμήματα των ετεροδημοτών γίνεται άμεση καταμέτρηση των ψηφοδελτίων και των σταυρών προτίμησης από την οικεία εφορευτική επιτροπή η οποία αποστέλλει το αποτέλεσμα με τηλεγράφημα στο νομάρχη της βασικής εκλογικής περιφέρειας και στους λοιπούς κατά τη νομοθεσία αποδέκτες. 
Για τα μικτά εκλογικά τμήματα η καταμέτρηση των ψηφοδελτίων και των σταυρών προτίμησης γίνεται στην έδρα του εφετείου, στην περιφέρεια του οποίου ανήκει το ειδικό εκλογικό τμήμα, ανά βασική εκλογική περιφέρεια κύρια για την κατοχύρωση της μυστικότητας της ψήφου των ετεροδημοτών γιατί ο αριθμός αυτών ανά νομό είναι μικρός.
Γι' αυτό προϋπόθεση σύστασης μεικτών εκλογικών τμημάτων σε επίπεδο εφετειακής περιφέρειας είναι η εγγραφή σαράντα τουλάχιστον εκλογέων ανά βασική εκλογική περιφέρεια.
Παράλληλα οι προτεινόμενες τροποποιήσεις περιλαμβάνουν και τη δυνατότητα στα πλαίσια των δίμηνων αναθεωρήσεων των εκλογικών καταλόγων να αποστέλλουν οι δήμοι και οι κοινότητες στο Υπουργείο Εσωτερικών και τυχόν μεταβολή της διεύθυνσης κατοικίας των εκλογέων, ώστε όπου απαιτείται, να γίνεται και ένταξή τους στο αντίστοιχο με την κατοικία τους εκλογικό διαμέρισμα. 
Για το σκοπό αυτό, κάθε αίτηση που υποβάλλεται σε υπηρεσίες των οργανισμών τοπικής αυτοδιοίκησης ή στα κέντρα εξυπηρέτησης πολιτών, θα πρέπει να γράφει υποχρεωτικώς τη διεύθυνση κατοικίας του αιτούντος, με την επισήμανση τυχόν ύπαρξης μεταβολής κατά την τελευταία διετία. Στην περίπτωση ύπαρξης τέτοιας μεταβολής, τα κέντρα αυτά ενημερώνουν την αρμόδια υπηρεσία του δήμου ή της κοινότητας. 
Επίσης, στοιχεία πολιτών που συναλλάσσονται με φορείς του δημοσίου ή οργανισμούς κοινής ωφελείας, και που αφορούν τη διεύθυνση κατοικίας τους και τα οποία τηρούνται σε βάση δεδομένων, με την επιφύλαξη πάντα των διατάξεων περί φορολογικού απορρήτου, μπορεί να διατίθενται στη διεύθυνση εκλογών του Υπουργείου Εσωτερικών, ύστερα από κοινή απόφαση του Υπουργού Εσωτερικών και του κατά περίπτωση αρμόδιου Υπουργού, προκειμένου να κινηθεί από τους οικείους οργανισμούς τοπικής αυτοδιοίκησης η διαδικασία κατάταξης των εκλογέων στα αντίστοιχα με την κατοικία τους εκλογικά διαμερίσματα.
Επίσης με το παρόν σχέδιο νόμου ολοκληρώνονται οι τροποποιήσεις που έγιναν στον Κώδικα Διοικητικής Δικονομίας, ώστε οι διαφορές που αναφέρονται κατά την εκλογική διαδικασία στους ΟΤΑ να μην είναι μέρος μέσο στο δημόσιο. Και τούτο, διότι ο Υπουργός Εσωτερικών δεν νοείται να μετέχει σε διαδικασία κατά την οποία αμφισβητείται από τους υποψηφίους το κύρος της εκλογής, ενώ κατά το Σύνταγμα ο ρόλος του εξαντλείται στην οργάνωση διεξαγωγής των εκλογών και στην εγγύηση ομαλής διεξαγωγής τους.
Με σχετικό άρθρο ρυθμίζονται λειτουργικά θέματα του Γενικού Επιθεωρητού Δημόσιας Διοίκησης για τη διασφάλιση της ευρυθμίας και της αποτελεσματικότητάς του. 
Επίσης με άλλο άρθρο ρυθμίζονται θέματα προσωπικού των ΟΤΑ, με τα οποία αίρονται ανισότητες υπαλλήλων ή συντελούν στην αποτελεσματική λειτουργία των υπηρεσιών της αυτοδιοίκησης.
Προτείνεται ομοίως μια αναγκαία ρύθμιση για την ολοκλήρωση των στεγαστικών προγραμμάτων των αθιγγάνων και των παλιννοστούντων από την τέως Σοβιετική Ένωση, με τη δωρεάν παραχώρηση δημοτικών και κοινοτικών εκτάσεων, όταν τα προγράμματα αυτά χρηματοδοτούνται από το κράτος ή έχει παρασχεθεί η εγγύηση του ελληνικού δημοσίου. 
Με άλλη διάταξη θεσμοθετείται η δυνατότητα σύναψης συμβάσεων χρηματοδοτικής μίσθωσης κινητών ή ακινήτων από τους οργανισμούς τοπικής αυτοδιοίκησης Α΄ και Β΄ βαθμού, τους συνδέσμους και τα νομικά πρόσωπα δημοσίου ή ιδιωτικού δικαίου αυτών. Είναι μια σημαντική καινοτομία η οποία μπορεί να δώσει λύση σε πολλά προβλήματα που αντιμετωπίζει σήμερα η αυτοδιοίκηση, όσον αφορά κύρια τη χρησιμοποίηση με το σύστημα αυτό ακινήτων απαραίτητων για την ομαλή λειτουργία μιας πόλης ή ενός νομού ακόμα.
Επίσης, με άλλο άρθρο επιχειρείται αφ' ενός η συμπλήρωση των διατάξεων της ισχύουσας νομοθεσίας και η απλοποίηση της διαδικασίας για την ανανέωση των αδειών παραμονής των αλλοδαπών και αφ' ετέρου η αποσαφήνιση διατάξεων για την ορθή εφαρμογή τους, καθώς επίσης και η διαδικασία λήψης άδειας παραμονής και εργασίας των μελών ξένων αρχαιολογικών σχολών.
Κύριοι συνάδελφοι, ο εκσυγχρονισμός της οργάνωσης και της λειτουργίας των δήμων και κοινοτήτων με το νέο ρόλο που συνεχώς η πολιτεία προσδίδει σ' αυτούς, απαιτεί ένα νέο, σύγχρονο και αποτελεσματικό Κώδικα Δήμων και Κοινοτήτων.
Γι' αυτό το λόγο, με το παρόν σχέδιο νόμου συνιστάται στο Υπουργείο των Εσωτερικών επιτροπή για τη σύνταξη του Κώδικα αυτού, ο οποίος θα ψηφιστεί από τη Βουλή με τη διαδικασία του άρθρου 76 παράγραφος 6 του Συντάγματος.
Στα πλαίσια του διαλόγου που θα πραγματοποιηθεί για τα σχετικά με την καταστατική θέση των αιρετών οργάνων της πρωτοβάθμιας αυτοδιοίκησης, ενόψει της σύνταξης του νέου Κώδικα, θα αντιμετωπιστεί συνολικά και το θέμα του καθορισμού των εξόδων παράστασης των αιρετών. 
Γι' αυτό το λόγο προτείνεται παράταση για ένα έτος της έναρξης ισχύος της διάταξης που προβλέπει ότι οι δήμαρχοι, αντιδήμαρχοι και πρόεδροι κοινοτήτων υποχρεούνται από τη νέα δημοτική και κοινοτική περίοδο, (αυτή που άρχισε την 1.1.2003), να επιλέξουν τις αποδοχές της θέσης από την οποία προέρχονται ή τα έξοδα παράστασης της θέσης στην οποία υπηρετούν.
Επίσης με άλλη διάταξη ρυθμίζονται θέματα στελέχωσης των ενιαίων νομαρχιακών αυτοδιοικήσεων, με ειδικό προσωπικό, με ειδικούς συμβούλους, με επιστημονικούς και ειδικούς συνεργάτες, αλλά και με μετακλητούς υπαλλήλους, καθώς και θέματα, που αφορούν τις αρμοδιότητες αυτών. 
Τέλος, ρυθμίζει θέματα σχετικά με την καταστατική θέση των αιρετών της Νομαρχιακής αυτοδιοίκησης.
Επίσης, ρυθμίζονται θέματα, που αφορούν το ζήτημα των προσλήψεων προσωπικού από φορείς του δημόσιου τομέα. 
Προτείνεται ακόμα η παράταση για δύο ακόμη χρόνια, μέχρι τις 31.12.2004, του προγράμματος "Βοήθεια στο σπίτι", με το ίδιο προσωπικό που απασχολείται σήμερα σε αυτό. Ορίζεται ότι οι δαπάνες λειτουργίας και μισθοδοσίας του προσωπικού των δημοτικών και κοινοτικών προσώπων, "Κέντρα Φροντίδας Οικογένειας", θα καλύπτονται από τις πιστώσεις του άρθρου 25 του ν.1828/1989 του προϋπολογισμού του Υπουργείου Εσωτερικών, πλην του έτους που θα γίνει η μεταβίβαση στους δήμους, όπου τα προαναφερόμενα έξοδα θα καλυφθούν από τις πιστώσεις που έχουν προβλεφθεί στον προϋπολογισμό του Υπουργείου Υγείας και Πρόνοιας. 
Τέλος για την προστασία της Τοπικής Αυτοδιοίκησης από φαινόμενα κακοδιαχείρισης, το Υπουργείο Εσωτερικών εκπόνησε και υλοποιεί ένα ολοκληρωμένο πρόγραμμα δράσης για την επιτάχυνση εφαρμογής του κλαδικού λογιστικού συστήματος στους Οργανισμούς Τοπικής Αυτοδιοίκησης Α΄ βαθμού.
Ένας από τους βασικούς άξονες του προγράμματος είναι η τροποποίηση του σημερινού οικονομικού διαχειριστικού συστήματος. Η εφαρμογή της διπλογραφικής λογιστικής μεθόδου, η εισαγωγή της πληροφορικής, αλλά και οι σημερινές απαιτήσεις των δήμων και κοινοτήτων, καθιστούν επιτακτική την ανάγκη εκσυγχρονισμού του συστήματος και την προσαρμογή του στα νέα δεδομένα. 
Προκειμένου να καταστεί δυνατή η έγκαιρη προετοιμασία των απαραίτητων κανονιστικών ρυθμίσεων για τον εκσυγχρονισμό του διαχειριστικού λογιστικού συστήματος των Οργανισμών Τοπικής Αυτοδιοίκησης, όπως επίσης και να ρυθμιστούν άμεσα προβλήματα που έχουν παρουσιαστεί στην εφαρμογή του διπλογραφικού συστήματος, κρίνεται αναγκαία η προώθηση ρυθμίσεων με το παρόν σχέδιο νόμου.
Συγκεκριμένα αυτές οι ρυθμίσεις αφορούν την εξουσιοδότηση για την έκδοση νέου προεδρικού διατάγματος για την οικονομική διαχείριση των δήμων και κοινοτήτων και τις ευθύνες των προσώπων που εμπλέκονται σε αυτήν, το σαφή καθορισμό των πλαισίων του ελέγχου που ασκούν οι ορκωτοί ελεγκτές-λογιστές στον ισολογισμό και τα αποτελέσματα χρήσης των δήμων, καθώς επίσης και την κάλυψη του νομοθετικού κενού που υπάρχει στον τρόπο ανάθεσης λογιστικών και άλλων σχετικών υπηρεσιών στους Οργανισμούς Τοπικής Αυτοδιοίκησης σε τρίτους.
Κύριε Πρόεδρε, τελειώνοντας εισηγούμαι την ψήφιση του παρόντος σχεδίου νόμου.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής της Νέας Δημοκρατίας, ο κ. Λαμπρόπουλος.
ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κύριε Πρόεδρε. 
Κύριε Πρόεδρε, κυρίες και κύριοι συνάδελφοι, συζητάμε σήμερα το σχέδιο νόμου για την ψήφο των ετεροδημοτών που, κατά κοινή πεποίθηση, θα έπρεπε όχι μόνο να είναι νόμος του κράτους μας εδώ και αρκετά χρόνια, αλλά να έχει ισχύσει και σε περασμένες εκλογές. 
Η Νέα Δημοκρατία από το 1993, επί υπουργίας Κεφαλογιάννη, είχε ετοιμάσει σχετικό νομοσχέδιο που, όμως, δεν πρόφθασε να ψηφιστεί λόγω της πτώσης της κυβέρνησης. Αυτό το νομοσχέδιο ξαναήρθε στη Βουλή ως πρόταση νόμου, αλλά απερρίφθη από την Κυβέρνηση. Έκτοτε με ερωτήσεις μας, ακόμη και πριν από λίγους μήνες, ζητούσαμε την καθιέρωση της ψήφου των ετεροδημοτών στον τόπο διαμονής τους, αλλά το Υπουργείο Εσωτερικών εκώφευε. 
Πρέπει να τονίσω σε αυτό σημείο ότι τούτο προβλέφθηκε για πρώτη φορά με το ν.2623/1998. Ο νόμος αυτός έμεινε ανεφάρμοστος από το 1998, αν και όλοι τον είχαμε ψηφίσει, γιατί δεν εκδόθηκε το προεδρικό διάταγμα εφαρμογής του. Αυτό μεν δεν τιμά την Κυβέρνηση, αλλά υποβαθμίζει και το κύρος της Εθνικής Αντιπροσωπείας.
Κύριε Υπουργέ, παρά το γεγονός ότι καθυστερήσατε να φέρετε αυτόν το νόμο και ο νόμος αυτός έρχεται να πληρώσει ένα κενό που εσείς δημιουργήσατε με το να μην εφαρμόσετε έναν προηγούμενο νόμο -και πρέπει να μας δώσετε κάποιες εξηγήσεις για αυτό-, πιστεύουμε πραγματικά πως η θέσπιση και η εφαρμογή αυτού του νόμου θα διευκολύνει τους πολίτες στην άσκηση του εκλογικού τους δικαιώματος. Γι' αυτόν το λόγο είμαστε υπέρ της αρχής αυτού του νομοσχεδίου.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Ήταν απαράδεκτο την ημέρα των εκλογών χιλιάδες ψηφοφόροι να είναι αναγκασμένοι να ταξιδεύουν για πολλές ώρες σε δύσκολες συνθήκες μεγάλης κυκλοφορίας -πολλά έξοδα-  για να ασκήσουν το εκλογικό τους δικαίωμα, ενώ πολλοί λόγω αυτών των προβλημάτων δεν ψήφιζαν. Το φαινόμενο αυτό της μετακίνησης έδινε στη χώρα μας μια εικόνα τριτοκοσμική, η οποία δεν ήταν δυνατόν να γίνει άλλο ανεκτή.
Πολλές φορές παρατηρήθηκε κατά τη διάρκεια των εκλογών μια τέτοια μετακίνηση, η οποία και εντάσεις δημιούργησε, αλλά και έδωσε την αίσθηση ότι το εκλογικό αποτέλεσμα κρινόταν όχι με βάση την ίδια τη λαική ετυμηγορία, αλλά τη δυνατότητα των κομμάτων, οικονομική και οργανωτική, να μετακινήσουν τους ετεροδημότες τους. 
Είναι γνωστή άλλωστε, κύριε Υπουργέ, η συμπεριφορά του κόμματός σας, που κάνοντας χρήση της εξουσίας, δέσμευε το σύνολο των εισιτηρίων της Ολυμπιακής, του ΟΣΕ, των πλοίων και διέθετε, άφθονο χρήμα για τη μεταφορά των ψηφοφόρων του, ακόμη και από το εξωτερικό. Θεωρούμε, λοιπόν, θετικό γεγονός την κατάθεση στη Βουλή αυτού του νομοσχεδίου, το οποίο όμως θα έπρεπε να έχει σαφείς διατάξεις και να μην είναι γραφειοκρατικό. Δύσκαμπτο το χαρακτηρίζει άλλωστε και η έκθεση του Επιστημονικού Συμβουλίου της Βουλής.
 Με το υπό ψήφιση νομοσχέδιο οι εκλογείς που διαμένουν σε δήμο ή κοινότητα άλλης εκλογικής περιφέρειας από εκείνης στους εκλογικούς καταλόγους, της οποίας είναι εγγεγραμμένοι, μπορούν να ασκούν το εκλογικό τους δικαίωμα στις βουλευτικές εκλογές, τις εκλογές για την ανάδειξη αντιπροσώπων στο Ευρωπαϊκό Κοινοβούλιο και τα δημοψηφίσματα στον τόπο διαμονής τους. 
Οι ετεροδημότες που επιθυμούν να ψηφίζουν στον τόπο διαμονής τους, υποβάλλουν στον οικείο δήμαρχο ή στον πρόεδρο κοινότητας της περιφέρειας διαμονής τους έντυπη αίτηση -υπεύθυνη δήλωση. Οι αιτήσεις για την εγγραφή και τη διαγραφή στους ειδικούς εκλογικούς καταλόγους των ετεροδημοτών υποβάλλονται καθ΄ όλη τη διάρκεια του έτους. Όσοι εκλογείς υποβάλλουν αιτήσεις εγγραφής, μετά την τελευταία πριν από τις εκλογές αναθεώρηση των εκλογικών καταλόγων από το Υπουργείο Εσωτερικών, δεν ψηφίζουν ως ετεροδημότες. Οι ετεροδημότες ψηφίζουν τους συνδυασμούς και τους υποψηφίους της εκλογικής περιφέρειας στους βασικούς εκλογικούς καταλόγους, της οποίας είναι εγγεγραμμένοι σε ειδικά αμιγή ή μικτά εκλογικά τμήματα και καταστήματα ψηφοφορίας ετεροδημοτών, που δημιουργούνται μόνο στις πρωτεύουσες των νομών, με εξαίρεση του Νομούς Αττικής και Θεσσαλονίκης, που μάλλον θα στηθούν εκλογικά τμήματα και σε άλλους δήμους.
Ιδιαίτερο προβληματισμό μας δημιουργούν οι διατάξεις που αναφέρονται στα μικτά εκλογικά τμήματα ετεροδημοτών. Εδώ πιστεύουμε πως η μεταφορά των ψηφοδελτίων για διαλογή από το νομό στο εφετείο, που πιθανόν να είναι σε άλλο νομό, δημιουργεί ανασφάλεια και χρονική επιβάρυνση στην έκδοση των αποτελεσμάτων.
Εμείς προτείνουμε, αφού υπάρχει κατοχύρωση της μυστικότητας της ψηφοφορίας, η διαλογή να γίνεται στο νομό αμέσως ή οι κάλπες να στήνονται μόνο στις έδρες των εφετείων για τους ετεροδημότες, αφού οι αποστάσεις είναι μικρές. Εάν επιμείνετε στη σημερινή διατύπωση, τότε θα πρέπει να υπάρξει κάθε είδους κατοχύρωση, συμπεριλαμβανομένης αυτής του να συνοδεύεται το εκλογικό υλικό και από εκπροσώπους των κομμάτων. Ανάλογες ρυθμίσεις, κύριε Υπουργέ, που δεν περιέχονται σήμερα στο νομοσχέδιο, θα πρέπει να δούμε και για τις νησιωτικές περιοχές της χώρας μας.
Κύριε Υπουργέ, ο χρόνος μέχρι τις εκλογές είναι λίγος. Το ερώτημα είναι: Από ποιο χρονικό διάστημα θα μπορεί να τύχει εφαρμογής αυτός ο νόμος; Δηλαδή, αν π.χ. γίνουν εκλογές το Σεπτέμβρη θα είναι έτοιμοι οι κατάλογοι των ετεροδημοτών; Θα ψηφίσουν οι ετεροδημότες στον τόπο διαμονής τους; Θα υπάρξει η κατάλληλη ενημέρωση των ετεροδημοτών από πλευράς Υπουργείου, ώστε να εγγραφούν εγκαίρως στους ειδικούς εκλογικούς καταλόγους και να ψηφίσουν στον τόπο διαμονής τους; Είναι οργανωμένες οι υπηρεσίες του Υπουργείου Εσωτερικών, έτσι ώστε να προχωρήσουν γρήγορα στη σύνταξη των καταλόγων; Θα ανταποκριθούν οι δήμαρχοι και οι πρόεδροι κοινοτήτων, ώστε να αποστέλλουν έγκαιρα τα ονόματα των ετεροδημοτών στο Υπουργείο;
Είναι χρήσιμο να προσδιοριστεί με σαφήνεια το νομικό περιεχόμενο της ρήτρας περί προσωπικής ευθύνης των δημάρχων και προέδρων κοινοτήτων, όπως σωστά επισημαίνει και η Επιστημονική Υπηρεσία της Βουλής.
Κύριε Υπουργέ, επειδή πρέπει να εξασφαλίσουμε την απρόσκοπτη διεξαγωγή των εκλογών και να απαλείψουμε και την παραμικρή πιθανή αμφισβήτηση της όλης εκλογικής διαδικασίας, είναι αναγκαίο να είναι δυνατός και συνεχής κάθε έλεγχος από τα κόμματα. Ακόμα και η σύνταξη των εκλογικών καταλόγων, η τοποθέτηση του "Ε" δίπλα από το όνομα του ψηφοφόρου και γενικά όλα αυτά πρέπει να είναι στη διάθεση των κομμάτων. 
Με δύο λόγια η διακομματική επιτροπή θα πρέπει να βλέπει και να έχει στα χέρια της τα πάντα. Απαιτούμε να δεσμευθείτε σ' αυτό. Έτσι πιστεύω πως θα διευκολυνθεί και η όλη εκλογική διαδικασία. 
Κύριε Πρόεδρε, σ΄ αυτό το νομοσχέδιο, που πραγματικά είναι σημαντικό και θα έπρεπε να περιέχονται μόνο οι διατάξεις για την ψήφο των ετεροδημοτών, η Κυβέρνηση συνεχίζει την ίδια τακτική κατά παράβαση του Συντάγματος, να περιλαμβάνει και άλλες άσχετες διατάξεις που θα έπρεπε να αποτελέσουν ξεχωριστό νομοσχέδιο. Και δεν είναι μόνο αυτό. Κατατέθηκαν από την Κυβέρνηση και μια σωρεία τροπολογιών που επίσης θα μπορούσαν η κάθε μια να είναι ξεχωριστό νομοσχέδιο.
Εμείς για λόγους συνταγματικής τάξεως, αλλά και της εύρυθμης νομοθετικής λειτουργίας, αρνούμαστε να συμπράξουμε και καταγγέλλουμε για άλλη μια φορά αυτήν την πρακτική. Σε μερικές απ' αυτές τις διατάξεις, είμαστε σύμφωνοι, σε κάποιες άλλες όχι, όπως για παράδειγμα, στα θέματα αλλοδαπών και πολιτογράφησης, γιατί πιστεύουμε πως η χώρα μας έχει κατακλυστεί από οικονομικούς μετανάστες. Δεν χωράει άλλους. Κατά συνέπεια θα ήταν επικίνδυνο πλέον να διευκολύνουμε καταστάσεις και να ανοίγουμε πόρτες. Αυτά τα θέματα, πρέπει να τα αντιμετωπίσουμε συνολικά και με υπευθυνότητα και όχι αποσπασματικά και πρόχειρα, όπως γίνεται τώρα.
Σας ευχαριστώ.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σκυλλάκος εκ μέρους του Κ.Κ.Ε.
ΑΝΤΩΝΗΣ ΣΚΥΛΛΑΚΟΣ: Εμείς θα συμφωνήσουμε όσον αφορά το σκέλος που αφορά τις εκλογικές διαδικασίες, όπου γίνονται τροποποιήσεις στο ισχύον μέχρι σήμερα καθεστώς. Επίσης έχουμε συμφωνήσει και στη διακομματική επιτροπή που επανειλημμένα συνεδρίασε στο Υπουργείο Εσωτερικών. Και εκεί και σήμερα επαναφέρουμε ένα ζήτημα: Να υπάρχουν περισσότερες εγγυήσεις ότι δεν θα γίνει κάποια λαθροχειρία που μπορεί να επηρεάσει και το αποτέλεσμα των εκλογών, ιδιαίτερα εάν τα κόμματα βρίσκονται κοντά-κοντά στο αποτέλεσμα.
Πού βρίσκεται το πρόβλημα;
Ενώ σε όλα τα εκλογικά τμήματα ανοίγουν οι κάλπες, γίνεται η καταμέτρηση και βγαίνουν τα αποτελέσματα σε κάθε τμήμα ενώπιον των εφορευτικών επιτροπών και των εκπροσώπων των κομμάτων, χωρίς να υπάρχει ένα ενδιάμεσο κενό που να μπορεί να θέσει σε αμφισβήτηση ότι κάτι συνέβη με την κάλπη και τα ψηφοδέλτια, με την ανάγκη να ψηφίζουν οι ετεροδημότες  -και καλώς κάνουμε να τους διευκολύνουμε να ψηφίζουν- ιδιαίτερα στις περιφέρειες όπου θα έχουμε τα μικτά εκλογικά τμήματα και θα αναγκάζονται οι εφορευτικές επιτροπές δια του αντιπροσώπου της δικαστικής αρχής να μεταφέρουν τον εκλογικό σάκο, χωρίς να έχουν εκδώσει τα αποτελέσματα, δηλαδή να τα κάνουν πακέτο και να τα πηγαίνουν στην έδρα του εφετείου, υπάρχει  ένα ζήτημα. 
Είπαμε, λοιπόν, και στη διακομματική επιτροπή -και περιμέναμε να υπάρχει κάτι σ' αυτό στο νομοσχέδιο- ότι πρέπει να βρεθεί μια λύση. Ειπώθηκαν διάφορες σκέψεις. Μια απ' αυτές είναι ότι οι φάκελοι των μικτών εκλογικών τμημάτων που οι σάκοι τους θα μεταφερθούν, χωρίς να έχουν δοθεί τα αποτελέσματα, οι φάκελοι αυτοί που θα τυλιχθούν σ' ένα δέμα κατά ειδικό εκλογικό τμήμα και κατά νομό -Ευρυτανίας, Λαρίσης, Τρικάλων κλπ- εκτός από τη μονογραφή του δικαστικού να έχουν και τη μονογραφή των υπολοίπων μελών της εφορευτικής επιτροπής, ώστε στη διαδρομή να μην υπάρξει κανένα περιθώριο παρέμβασης. Δεν ξέρω αν υπάρχουν και άλλοι τρόποι.
Βλέπω ότι το Υπουργείο το αφήνει να λυθεί με υπουργική απόφαση στηριγμένο στην παράγραφο 8 του Γ4, η οποία λέει τα εξής: "Με απόφαση του Υπουργού Εσωτερικών Δημόσιας Διοίκησης και Αποκέντρωσης ρυθμίζονται θέματα τεχνικού, λεπτομερειακού ή διαδικαστικού εν γένει χαρακτήρα". Αν σ' αυτή τη διάταξη πηγαίνει να στηριχθεί το Υπουργείο, φοβάμαι ότι δεν έχει τέτοια εξουσιοδότηση. Διότι η εξουσιοδότηση που δίνεται αφορά θέματα τεχνικού λεπτομερειακού ή διαδικαστικού εν γένει χαρακτήρα. Φοβάμαι μήπως δεν λύνεται έτσι το θέμα και πρέπει να το λύσουμε εδώ. 
Έχουμε αντιρρήσεις σε μια σειρά από τις υπόλοιπες διατάξεις. Μια και τέτοιο είναι το νομοσχέδιο, θα αναγκαστώ επί της αρχής να μιλήσω και γι' αυτές τις διατάξεις, ιδιαίτερα για αυτές με τις οποίες είμαστε αντίθετοι.
Κατ' αρχάς στο άρθρο 5, όπου γίνεται λόγος για τον γενικό επιθεωρητή, η αντίθεσή μας δεν είναι τόσο με το περιεχόμενο αυτής της διάταξης όσο με το γενικό επιθεωρητή. Είχαμε καταψηφίσει στο νομοσχέδιο αυτούς τους επιπρόσθετους  ελεγκτικούς μηχανισμούς που δημιουργούνται κάθε τόσο, οπότε γι' αυτόν το λόγο δεν θα συμφωνήσουμε μ' αυτήν τη διάταξη. 
Στο άρθρο 6 όπου γίνεται λόγος για επίδομα ειδικής απασχόλησης, έχουμε μια συνέχιση της επιδοματικής πολιτικής που δεν είναι ό,τι καλύτερο. Είμαστε αντίθετοι με την επιδοματική πολιτική. Δεν θα αναφέρω τους λόγους. Ανεξάρτητα όμως απ' αυτό, επειδή αυτά τα χρήματα τα δικαιούνται οι εργαζόμενοι, θα την ψηφίσουμε εμμένοντας στην παρατήρηση που είπα. 
Με το άρθρο 7 δεν είμαστε αντίθετοι. Προκύπτουν, όμως, δύο ζητήματα. Το ένα είναι: Γιατί μόνο οι αθίγγανοι και οι ομογενείς παλιννοστούντες της πρώην Σοβιετική Ένωσης; Θα έπρεπε να είναι γενικευμένο και να αφορά όλους τους παλιννοστούντες και όχι μόνο όσους προέρχονται από την πρώην Σοβιετική Ένωση. 
Η δεύτερη παρατήρηση μου είναι η εξής: Είναι σοβαρά τα ζητήματα για το πώς θα παραχωρούνται τα οικόπεδα στους παλιννοστούντες και τους αθίγγανους.
ΑΡΙΣΤΟΤΕΛΗΣ ΠΑΥΛΙΔΗΣ: Πάλι οικόπεδα θα μοιραστούν;
ΑΝΤΩΝΗΣ ΣΚΥΛΛΑΚΟΣ: Ναι, είναι δημοτικά. 
ΑΡΙΣΤΟΤΕΛΗΣ ΠΑΥΛΙΔΗΣ: Τέταρτη, πέμπτη φορά είναι που τα μοιράζουν. 
ΑΝΤΩΝΗΣ ΣΚΥΛΛΑΚΟΣ: Εμείς δεν είμαστε αντίθετοι με το να βρει στέγη ο φτωχός κόσμος. Όμως, αναρωτιόμαστε αν τα κριτήρια παραχώρησης θα είναι με βάση νόμο ή με βάση υπουργική απόφαση.
Για τέτοια ζητήματα τουλάχιστον οι βασικές κατευθύνσεις της υπουργικής απόφασης θα πρέπει να καθορίζονται από το νόμο και όχι να δίνεται μια γενική εξουσιοδότηση.
Για το θέμα του άρθρου 8 σε σχέση με την πολιτογράφηση, προκύπτουν δύο ζητήματα. Επιτρέπεται η άδεια παραμονής για ένα έτος με κάποιες προϋποθέσεις. Για λόγους ανθρωπιστικούς, επιτρεπόταν στον Υπουργό, ακόμη και εάν δεν υπήρχαν αυτές οι προϋποθέσεις, να δώσει την άδεια παραμονής. Τώρα στενεύει η Κυβέρνηση αυτήν τη δυνατότητα και λέει ότι ο Υπουργός δεν θα μπορεί για ανθρωπιστικούς λόγους να επιτρέψει σε κάποιον να παραμείνει στη χώρα μας, όταν αυτός έχει μπει παράνομα ή για τουρισμό. Δεν ξέρω τι απομένει. Διότι αυτή τη στιγμή, κάποιος που δεν έχει τις προϋποθέσεις του άρθρου 8 και για λόγους ανθρωπιστικούς ζητάει την άδεια παραμονής, στις περισσότερες περιπτώσεις δεν θα έχει μπει νομίμως στη χώρα μας ή θα έχει έρθει για τουρισμό και θα παρέμεινε. Αυτές είναι οι περισσότερες περιπτώσεις.
Τα λέω αυτά, διότι με τον πόλεμο στο Ιράκ και με τις διεθνείς εξελίξεις, το ανθρωπιστικό πρόβλημα είναι ακόμη μεγαλύτερο. Ας διατηρήσει ο Υπουργός το δικαίωμα. Εξάλλου δική του απόφαση θα είναι, σε κάθε περίπτωση, είτε κάποιος μπήκε νόμιμα είτε παράνομα. Το ανθρωπιστικό στοιχείο πρέπει να κυριαρχεί. Δεν πρέπει να βάλουμε τέτοιους κανόνες που να το ανατρέπουν στην πράξη.
Η δεύτερη παρατήρηση έχει σχέση με το παράβολο. Είναι υπέρογκο το ποσό που ζητάμε για την πολιτογράφηση. Υπάρχουν αλλοδαποί, οι οποίοι ήρθαν εδώ, εργάζονται πολλά χρόνια, θέλουν να γίνουν Έλληνες, έχουν αφομοιωθεί. Οι ουσιαστικές προϋποθέσεις, δηλαδή, υπάρχουν. Ζητάμε τώρα από τον αλλοδαπό και για κάθε μέλος της οικογένειάς του -υπολογίστε να έχει και τρία-τέσσερα παιδιά- από 500 χιλιάδες για το κάθε άτομο. Είναι εκατομμύρια. Και αν δεν γίνει δεκτή η αίτηση -γιατί κάποιες φορές δεν γίνεται αμέσως δεκτή- ζητάτε το 50% του ποσού, δηλαδή από 250 χιλιάδες. Είναι υπέρογκα τα χρηματικά ποσά γι' αυτούς. Και οι υπηρεσίες κάνουν τη δουλειά τους. Εξετάζουν αν έχει αφομοιωθεί, αν πρέπει να γίνει Έλληνας. Για ποιο λόγο αυτό το υπέρογκο χρηματικό ποσό;
Η δικιά μας άποψη είναι ότι θα έπρεπε το ποσό των 500 χιλιάδων, που ισχύει μέχρι τώρα, να περιοριστεί στις 200 χιλιάδες και όταν απορρίπτεται και επανέρχεται η αίτηση, να μην πληρώνει δεύτερη φορά. Δεν είναι σωστό. Για ανθρώπους φτωχούς μιλάμε.
Στο άρθρο 9, για τη σύνταξη του νέου Δημοτικού Κώδικα, η παρατήρησή μας είναι ότι υπάρχουν πάρα πολλοί, οι οποίοι είναι υπάλληλοι του κράτους, γενικοί διευθυντές διαφόρων διευθύνσεων και ένας μόνο εκπρόσωπος της ΚΕΔΚΕ. Εμείς ως ΚΚΕ δεν έχουμε κανέναν στην ΚΕΔΚΕ. Δεν είναι το πρόβλημά μας να μπει ένας από τη δικιά μας παράταξη. Δεν είναι όμως σωστό. Θα έπρεπε να υπάρχουν τουλάχιστον τρία άτομα από την ΚΕΔΚΕ, να διασφαλίζεται η συμμετοχή αυτών που είναι άμεσα ενδιαφερόμενοι. Να συμμετέχουν περισσότεροι εκπρόσωποι της Τοπικής Αυτοδιοίκησης στην επιτροπή που θα ετοιμάσει το σχέδιο του νέου Δημοτικού Κώδικα. Γιατί, απ' ό,τι καταλαβαίνω, πρόκειται για σύνταξη και όχι μόνο για κωδικοποίηση.
Υπάρχει, τώρα, το ζήτημα για τους νομάρχες και τους δημάρχους, για το εάν θα παίρνουν και το μισθό του δημόσιου υπαλλήλου και την αποζημίωση, τα έξοδα παράστασης. Ισχύει νόμος, ο οποίος, τουλάχιστον για τους δημάρχους, λέει ότι θα πρέπει να διαλέξουν, να παίρνουν το ένα από τα δύο. Δίνεται μία παράταση τώρα για ένα χρονικό διάστημα μέχρι το τέλος του έτους. Φαίνεται ότι το ξανασκέφτεστε. Εμείς θεωρούμε ότι η λογική ήταν σωστή. Και το λέω αυτό, διότι εάν μόνο για τους δημάρχους και τους νομάρχες επιτρέπουμε δύο μισθούς, για λόγους ισότητας θα πρέπει να δούμε και άλλες περιπτώσεις. Ανοίγουμε, δηλαδή, μια τέτοια περίπτωση και στο χώρο της Τοπικής Αυτοδιοίκησης και γενικότερα, όπου είναι αμειβόμενοι.
	Και ερωτώ: Ένας που είναι στον ιδιωτικό τομέα εγκαταλείπει την εργασία του και περιορίζεται στα έξοδα παράστασης. Μήπως θα έπρεπε, αν δεν τον πληρώνει ο εργοδότης, να πούμε ότι θα τα πληρώνει το δημόσιο; Επεκτείνω τη σκέψη μου. Εμείς είμαστε της άποψης ότι θα πρέπει να διαλέγει το ένα από τα δύο. Και αν θεωρούμε ότι δεν είναι επαρκή τα έξοδα παράστασης και οι αποζημιώσεις, είναι προτιμότερο να αυξήσουμε εκείνα τα ποσά και όχι να επιτρέπουμε στο δημόσιο υπάλληλο να διεκδικεί θέση δημάρχου ή νομάρχη και να είναι ένα κίνητρο διεκδίκησης το ότι θα έχει εισοδήματα από δύο πλευρές. Ενώ ο άλλος του ιδιωτικού τομέα σου λέει "γιατί να πάω να γίνω δήμαρχος αν χάσω τη δουλειά μου;". 
	Υπάρχει το ζήτημα -γιατί δεν ξέρω τι ακριβώς ισχύει για τους νομάρχες- ότι ενώ βάζετε προσωρινή λύση για τους δημάρχους, για τους νομάρχες δεν φαίνεται αν θα είναι προσωρινή. Αν για τους νομάρχες είναι προσωρινή ή διαρκής, αφήνετε τους αντινομάρχες απέξω και μπαίνει το ζήτημα ότι δεν έχουν δικαίωμα επιλογής. Γιατί δεν έχουν δικαίωμα επιλογής ή τον ένα μισθό ή την αποζημίωση; Διότι έχει διευρυνθεί η ιδιωτικοποίηση του δημόσιου τομέα και έρχονται οι τράπεζες, η Εθνική Τράπεζα και ο ΟΤΕ αύριο-μεθαύριο και λένε "εμείς είμαστε ιδιωτικός τομέας, άρα δεν σου δίνω το μισθό". Αν διατηρήσετε για ένα διάστημα να παίρνουν και το μισθό είτε πρόκειται για δημάρχους είτε για νομάρχες -και για την ισότητα σ' αυτό το διάστημα θα πρέπει να είναι και οι αντινομάρχες- όταν θα τελειώσει αυτή η περίοδος να έχουν το δικαίωμα να επιλέγουν ή το μισθό ή την αποζημίωση, αλλά θεωρώντας δημόσιο όλο τον ευρύτερο δημόσιο τομέα. Αυτή είναι η θέση μας για τη λύση του ζητήματος. 
	Στο άρθρο 12 ήταν σωστή η διάταξη που έλεγε ότι στις προσλήψεις ένα 35% θα προσλαμβάνεται χωρίς να έχουν εμπειρία, για να μπορεί να μπαίνει και νέος κόσμος στο δημόσιο τομέα και όχι μόνο αυτοί που έχουν κάποια προϋπηρεσία. Τώρα αυτό περιορίζεται σε εκείνες τις προκηρύξεις που θα απαιτείται η εμπειρία. Δεν συμφωνούμε με αυτό. Έπρεπε να παραμείνει ως έχει. 
	Σε ό,τι αφορά το άρθρο 13 να παραταθεί η βοήθεια στο σπίτι για δύο χρόνια, αλλά το θέμα είναι τι θα γίνει παραπέρα και αν θα πρέπει τα προγράμματα αυτά να καλύπτουν όσους έχουν ανάγκη και όχι υπό την αίρεση των δύο χρόνων. Δεν ξέρω αν αυτό οφείλεται στη μη εξασφάλιση χρηματοδότησης. Αλλά ακόμα και να μην υπάρχει τέτοια εξασφάλιση από κοινοτικούς πόρους, θα πρέπει για κοινωνικούς λόγους να το επεκτείνουμε σταθερά και όχι με χρονικούς περιορισμούς για όσους έχουν ανάγκη. Εμείς ψηφίζουμε αυτήν τη διάταξη. 
	Για τις δαπάνες λειτουργίας των ΚΕΦΟ, αυτών των οργανισμών που δόθηκαν στην Τοπική Αυτοδιοίκηση και αφορούν την οικογένεια κ.λπ. Χρηματοδοτούνταν από το Υπουργείο, τα φορτώθηκε η Τοπική Αυτοδιοίκηση και λέτε "σας δίνω και πόρους". Δεν τους δίνετε πόρους από τον κρατικό προϋπολογισμό. Τους δίνετε από εκείνο το ταμείο που είναι χρήματα που έτσι κι αλλιώς θα τα έπαιρνε η Τοπική Αυτοδιοίκηση. Είναι πόροι εξασφαλισμένοι για την Τοπική Αυτοδιοίκηση. Ουσιαστικά είναι πόροι που θα τους πληρώνουν οι δήμοι από τα χρήματα που θα έπαιρναν.
Αυτή είναι η ουσία. Αυτό το ταμείο του άρθρου 25 του ν. 1828 του 1989 είναι το ταμείο πόρων που έχει εξασφαλίσει η ίδια η Τοπική Αυτοδιοίκηση. Από εκεί θα πληρώνονται και τα ΚΕΦΟ, τα οποία με το ζόρι τα δώσατε στην Τοπική Αυτοδιοίκηση. Δεν συμφωνούμε με αυτά. Αυτές είναι οι παρατηρήσεις μας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κουβέλης, εκ μέρους του Συνασπισμού της Αριστεράς και της Προόδου. 
ΦΩΤΗΣ ΚΟΥΒΕΛΗΣ: Κυρία Πρόεδρε, νομίζω ότι όλοι οι συνάδελφοι θα αισθάνονται δυσκολία να διακρίνουν ποια είναι η αρχή αυτού του νομοσχεδίου. Με το δεδομένο ότι δεν έχει συγκεκριμένη αρχή, έχει διάφορες διάσπαρτες διατάξεις για μια σειρά από ζητήματα και κατά συνέπεια δικαιολογημένα δημιουργείται το δίλημμα σε κάποιον, ο οποίος αναγνωρίζει την ύπαρξη θετικών διατάξεων, αλλά και αρνητικών, να πει ψηφίζω ή καταψηφίζω το νομοσχέδιο επί της αρχής. 
Εν πάση περιπτώσει, κυρία Πρόεδρε, εγώ σπεύδω να πω ότι η οργάνωση και άσκηση του εκλογικού δικαιώματος των ετεροδημοτών -και όπως προβλέπεται με το παρόν νομοσχέδιο- είναι μια ορθή ρύθμιση, μια ρύθμιση η οποία θα εξυπηρετήσει την άσκηση του εκλογικού τους δικαιώματος. 
Με την ευκαιρία όμως που συζητάμε αυτό, πρέπει, κύριοι συνάδελφοι, να θυμηθούμε τι έγινε με την ανασύνταξη των εκλογικών καταλόγων, ενόψει τότε των αυτοδιοικητικών εκλογών. Η επισήμανση γίνεται προκειμένου να ενεργοποιηθούν όλες εκείνες οι διαδικασίες και οι μηχανισμοί που προβλέπονται από το σχέδιο νόμου έγκαιρα και αποφασιστικά, έτσι ώστε για τις επερχόμενες εκλογές -όποτε αυτές γίνουν- να μη συναντηθεί ο ελληνικός λαός και η δημόσια διοίκηση με παρόμοια προβλήματα. 
Πράγματι υπάρχουν διατάξεις που επιχειρούν να απομακρύνουν το ενδεχόμενο τέτοιων κινδύνων σαν εκείνους που κατεγράφησαν στις πρόσφατες αυτοδιοικητικές εκλογές. Κύριε Υφυπουργέ, είναι αναγκαίο να τονίσουμε και να συμφωνήσουμε όλοι μας ότι πρέπει και η αυτοδιοίκηση συστηματικά -αποφεύγω το ρήμα ελέγχεται- να προτρέπεται και να παρακολουθείται από το Υπουργείο Εσωτερικών για να ανταποκριθεί στις υποχρεώσεις που προβλέπει το νομοθέτημα, αλλά και το Υπουργείο Εσωτερικών να μην οδηγηθεί σε αβελτηρίες και καθυστερήσεις που είναι δυνατό να δημιουργήσουν τεράστια προβλήματα.
Με βάση αυτές τις σκέψεις, κυρία Πρόεδρε, όλες τις διατάξεις που αναφέρονται στην οργάνωση και την άσκηση του εκλογικού δικαιώματος των ετεροδημοτών, εμείς θα τις ψηφίσουμε. Βεβαίως έχουμε αντιρρήσεις και επιφυλάξεις για τις άλλες διατάξεις, οι οποίες δεν έχουν καμιά σχέση με την αρχή του συζητουμένου νομοσχεδίου και για την έλλειψη αυτής της σχέσης, διαμαρτυρήθηκα έντονα, κυρία Πρόεδρε, στη Διαρκή Επιτροπή. 
Είπα ότι δεν είναι δυνατόν να μη γίνεται σεβαστό το Σύνταγμα το οποίο επιτάσσει ότι γίνονται τροπολογίες ή εισάγονται ρυθμίσεις που πρέπει να βρίσκονται σε μια συνάφεια, σε μια σχέση με την αρχή του συζητουμένου κάθε φορά νομοσχεδίου. Εν πάση περιπτώσει είναι ένα ζήτημα για το οποίο και το Προεδρείο της Βουλής θα λάβει τα μέτρα τα οποία θα οδηγήσουν στο να γίνεται σεβαστή η συνταγματική επιταγή, αναφορικά με τα συζητούμενα σχέδια νόμου. 
Σε ό,τι αφορά το άρθρο 5 -και αναγκάζομαι να κάνω αναφορά, κυρία Πρόεδρε, στο άρθρο 5 με τη συγκεκριμένη αρίθμηση διότι, δυστυχώς, πρέπει να πορευθεί κανείς έτσι, αφού δεν έχει μια αρχή- δήλωσα στη Διαρκή Επιτροπή, δηλώνω και σήμερα ότι ο Συνασπισμός δεν θα ψηφίσει αυτήν τη διάταξη και με δεδομένη τη διαφωνία που είχε για τη θεσμοθέτηση Γενικού Επιθεωρητή Δημόσιας Διοίκησης, αλλά και για λόγους που αναφέρονται στη γιγάντωση αυτού του θεσμού του Γενικού Επιθεωρητή Δημόσιας Διοίκησης, μια γιγάντωση η οποία αρχίζει να προκύπτει με τη συζητούμενη ρύθμιση του άρθρου 5.
Συνεπώς, ας επισημάνουμε ότι η Δημόσια Διοίκηση μπορεί να λειτουργεί αποτελεσματικά από την ώρα που λειτουργεί συντεταγμένα.
Διότι αυτή η παρεμβολή ελεγκτικών δήθεν μηχανισμών, επιθεωρητών Δημόσιας Διοίκησης,  ελεγκτών Δημόσιας Διοίκησης, πρέπει να κατανοήσουμε όλοι ότι δεν έχει οδηγήσει σε αποτελέσματα τα οποία θα καθιστούσαν την διοίκηση αποτελεσματική και εύρυθμη. Αντιθέτως η εμφάνιση όλων αυτών των επιθεωρητών, των διαφόρων ελεγκτικών, δήθεν, μηχανισμών κι όχι μόνο στο χώρο της Δημόσιας Διοίκησης αλλά και σε άλλους χώρους, έχει οδηγήσει τα πράγματα σε δαιδαλώδεις καταστάσεις και βεβαίως, πάλι με εισπραττόμενο το τελικό αποτέλεσμα μηδενικό.
Για τα θέματα του προσωπικού των Ο.Τ.Α. εμείς θα ψηφίσουμε τη σχετική διάταξη με την οποία χορηγούνται επιδόματα στους υπαλλήλους των Ο.Τ.Α., παρά το γεγονός ότι είναι εξαιρετικά καίρια η επισήμανση ότι επιτέλους οφείλει το ελληνικό δημόσιο να εγκαταλείψει την λεγόμενη "επιδοματική πολιτική" και να αναζητήσει εκείνο το μισθολόγιο, το οποίο θα ανταποκρίνεται στα πράγματα και δεν θα μας φέρνει στο σημείο κάθε φορά να ψάχνουμε να βρούμε ποια επιδόματα μπορούν να προστεθούν, έτσι ώστε να βελτιωθούν οι αποδοχές των εργαζομένων. Πολύ δε περισσότερο, από τη στιγμή που με την επιδοματική πολιτική -νομίζω ότι είναι κοινός τόπος και το γνωρίζουν οι πάντες- ουσιαστικά δημιουργείται τεράστιο πρόβλημα για τον εργαζόμενο όταν εξέρχεται από την εργασία του, όταν καθίσταται συνταξιούχος και η σύνταξή του καθορίζεται στη βάση του βασικού μισθού κι όχι στη βάση του συνόλου των αποδοχών κι όπως αυτές διαμορφώνονται κάθε φορά με τα διδόμενα επιδόματα.
Σε ό,τι αφορά το άρθρο 7 είμαστε απόλυτα σύμφωνοι σε ό,τι αφορά την παραχώρηση σε αθιγγάνους και σε συμπατριώτες μας που προέρχονται από την τέως Σοβιετική Ένωση στεγαστικής αποκατάστασης. 
Διαφωνούμε με το άρθρο 8 που αναφέρεται σε θέματα αλλοδαπών και πολιτογράφησης. Και πάλι η επισήμανση είναι οφειλόμενη, κυρία Πρόεδρε. Η Κυβέρνηση έχει πει και εντός και εκτός της Βουλής ότι τα συνολικότερα ζητήματα που αφορούν στους μετανάστες, στην πολιτογράφηση, θα τα αντιμετωπίσει μ' έναν ενιαίο όσο και συστηματικό τρόπο, αξιοποιώντας και εμπειρίες, οι οποίες έχουν προκύψει κατά το πρόσφατο τουλάχιστον παρελθόν. Νομίζω ότι με τον τρόπο που αντιμετωπίζεται το θέμα δεν υπηρετείται η συνολική όσο και αποτελεσματική ρύθμιση του ζητήματος και καλείται σήμερα η Βουλή να κάνει μια αποσπασματική, μια έπ' ευκαιρία ρύθμιση, η οποία δεν μπορεί να συνυπολογιστεί ως αποφασιστικό στοιχείο και μέγεθος σε μία, επαναλαμβάνω, συνολική ρύθμιση και μάλιστα καλώς σχεδιασμένη για το συγκεκριμένο ζήτημα.
Για το άρθρο 9 και ειδικότερα για τη σύσταση επιτροπής για τη σύνταξη νέου Δημοτικού και Κοινοτικού Κώδικα, πρέπει να πω ότι κανένας δεν μπορεί να έχει αντίρρηση γι' αυτή τη ρύθμιση. Πράγματι είναι ανάγκη να συνταχθεί ένας νέος Δημοτικός και Κοινοτικός Κώδικας, σύγχρονος και κυρίως ικανός να αντιμετωπίσει τα καινούρια προβλήματα και όπως αυτά καταγράφονται στην ζωή της Αυτοδιοίκησης. Βεβαίως, κύριε Υπουργέ, νομίζω ότι πρέπει να υιοθετήσετε την πρόταση που έχει γίνει, όχι μόνον από τον ομιλούντα,  αλλά και από άλλους συναδέλφους, να διευρύνετε αυτήν την επιτροπή, έτσι ώστε να μετέχουν και άλλοι, πέρα από τα προβλεπόμενα πρόσωπα, για να εξασφαλιστεί, αν θέλετε, και η αναγκαία πολυφωνία και να απομακρυνθεί και η υποψία -ή και η βεβαιότητα για κάποιους- ότι θέλετε να νομοθετήσετε μ' έναν τρόπο ο οποίος θα αντιστοιχεί σε συγκεκριμένη πλευρά απόψεων. Δεν έχει να χάσει τίποτα η Κυβέρνηση, αντίθετα θα ωφεληθεί η Τοπική Αυτοδιοίκηση, αν πολυφωνικά αντιμετωπιστούν τα ζητήματα που πρέπει να ρυθμίσει ο νέος Δημοτικός και Κοινοτικός Κώδικας.
Σε ό,τι αφορά το άρθρο 10, κύριε Υφυπουργέ, θα επιμείνω σε αυτά που έλεγα στη Διαρκή Επιτροπή. Υπάρχει θέμα αποζημίωσης των δημάρχων, υπάρχει θέμα αποζημίωσης των νομαρχών, αλλά δεν είναι δυνατόν με αυτόν τον επίσης αποσπασματικό τρόπο να ρυθμίζουμε ένα ζήτημα για το οποίο υποχρεούστε να φέρετε ένα νομοθέτημα, για να δούμε όλα τα ζητήματα με τον τρόπο που αναλογεί στη σοβαρότητα του συγκεκριμένου θέματος. Έχετε δύο λογικές: Μία λογική -κι ελέγχω τη συγκεκριμένη διάταξη, κυρία Πρόεδρε- για τους δημάρχους και την αποζημίωσή τους και μια τελείως διαφορετική λογική για τους νομάρχες.
Δεν είναι δυνατό να συζητάμε με αυτό τον τρόπο για ένα ζήτημα, το οποίο αφορά στην Τοπική Αυτοδιοίκηση -στους δημάρχους, στους νομάρχες- και μάλιστα να συζητάμε για μία νομοθετική ρύθμιση, η οποία δημιουργεί τα προβλήματα, τα οποία λίγο πριν οι προλαλήσαντες συνάδελφοι έθεσαν. Άλλη ρύθμιση για την αποζημίωση του νομάρχη-δημοσίου υπαλλήλου, άλλη ρύθμιση για το νομάρχη-υπάλληλο του ιδιωτικού τομέα!
Κατά συνέπεια εμείς δεν θα ψηφίσουμε αυτήν τη ρύθμιση, διότι θεωρούμε ότι δεν αντιμετωπίζει το όλο θέμα με τη σοβαρότητα, αλλά και τη μεθοδικότητα που επιβάλλεται. 
Με αυτές τις σκέψεις έχω ολοκληρώσει, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Α' Αντιπρόεδρος της Βουλής κ. Κωνσταντίνος Γείτονας.
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κυρία Πρόεδρε, κυρίες και κύριοι συνάδελφοι, με το συζητούμενο νομοσχέδιο αναφέρομαι στα πρώτα του άρθρα, θα έλθω στη συνέχεια στις άλλες διατάξεις- βασικά τροποποιούνται διατάξεις του ν. 2623/1998, για να μπορέσουμε στην πράξη να προχωρήσουμε σ' αυτό που είχαμε αποφασίσει, τη νέα εκλογική διαδικασία για τους ετεροδημότες. Η καθιέρωση αυτής της διαδικασίας ήταν ένα ώριμο αίτημα της κοινωνίας, ένα κοινό αίτημα, και πιστεύω ότι πραγματικά αποτελεί ένα εκσυγχρονιστικό και προς τα μπρος βήμα στην εκλογική διαδικασία.
Η μαζική μετακίνηση των ετεροδημοτών που όλοι έχουμε ζήσει και ως πολίτες και ως πολιτικοί, ήταν κάποτε ένα "πανηγύρι", στη συνέχεια κατέληξε ένας στείρος και αδιέξοδος ανταγωνισμός μεταξύ των κομμάτων -ιδιαίτερα των μεγάλων κομμάτων- για να κερδίσουν -δήθεν- το προεκλογικό κλίμα. 
Εν πάση περιπτώσει, με όλα αυτά, με όλες αυτές τις ψευδαισθήσεις ή και τις ψεύτικες εντυπώσεις, δεν επιτυγχάναμε τίποτα άλλο, παρά να μη διευκολύνουμε όλους να ψηφίσουν και να ταλαιπωρούμε τους ψηφοφόρους. Πιστεύω δε ότι το πολιτικό αποτέλεσμα που δήθεν προέκυπτε στα κόμματα ήταν μηδέν εις το πηλίκον εννοώ δεν προσέδιδε τίποτα. Όφελος ή εις βάρος κάποιου κόμματος. 
Τουναντίον, όπως είπα, εφόσον θα προχωρήσουμε με τη νέα διαδικασία, θα διευκολύνουμε σίγουρα τους ψηφοφόρους -δηλαδή, θα ενισχύσουμε τη συμμετοχή. Θα πάψουμε να ταλαιπωρούμε συμπολίτες μας, πολύ δε περισσότερο -και δεν πρέπει να το αγνοήσουμε- θα μειώσουμε όχι μόνο τις εκλογικές δαπάνες των κομμάτων αλλά θα εξοικονομήσουμε και πολιτική ενέργεια, που καταναλώνουν τα κόμματα σε μία αδιέξοδη ουσιαστικά διαδικασία. 
Άρα πιστεύω ότι είναι κοινός τόπος πως το νομοσχέδιο αποτελεί βήμα προόδου. Δεν πήρα το λόγο για να επιβεβαιώσω αυτό, αλλά γιατί επιθυμώ να κάνω τρεις επισημάνσεις. Ειδικά την πρώτη θα ήθελα να την προσέξουν ιδιαίτερα οι συνάδελφοι από τη Νέα Δημοκρατία και ο Κοινοβουλευτικός Εκπρόσωπός τους που είναι εδώ. 
Πρώτη επισήμανση, που έχει σχέση με τα κόμματα αλλά και το Υπουργείο: Φοβούμαι ότι τα κόμματα δεν θα απαλλαγούν από αταβισμούς -για να μη χρησιμοποιήσω άλλη λέξη- και θα συνεχίσουν να επιχειρούν μετακινήσεις ετεροδημοτών και μετά αυτόν το νόμο, για να κερδίσουν -δήθεν- το προεκλογικό κλίμα και για τη δημιουργία εντυπώσεων. 
Θα ήταν, λοιπόν, χρήσιμη, κυρία Πρόεδρε, από όλα τα κόμματα -και από το κυβερνητικό και από τη Νέα Δημοκρατία και από τα άλλα κόμματα- να υπάρξει μέσα στην Ολομέλεια ρητή δέσμευση ότι αυτό θα το αποφύγουμε, ότι δεν θα το πράξουμε.
ΒΥΡΩΝ ΠΟΛΥΔΩΡΑΣ: Δηλαδή, να ενισχύσουμε το νόμο!
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Προτείνω, σε κάθε περίπτωση, να απαγορευθεί -δεν ξέρω εάν θα προστεθεί τώρα ή να φέρουμε άλλη διάταξη- στα κόμματα οποιαδήποτε διαφήμιση για την μετακίνηση των ετεροδημοτών και να απαγορευτούν δαπάνες γι' αυτό.
Επίσης προτείνω στο Υπουργείο να αναλάβει από τώρα καμπάνια, ώστε να ενημερωθούν οι πολίτες να αρχίσουν να συνειδητοποιούν ότι είναι προς όφελός τους, προς όφελος της δημοκρατίας να ψηφίσουν στους τόπους διαμονής τους. Αυτό θέλει μια πάρα πολύ προσεκτική δουλειά, την οποία θα πρέπει να αναλάβει το Υπουργείο και θα πρέπει να στηρίξουμε όλα τα κόμματα. Γιατί φοβάμαι ότι ούτε στο στόχο του εκσυγχρονισμού, που συμφωνούμε όλοι ούτε στο στόχο της αποφυγής οποιασδήποτε, υπόνοιας αλλοίωσης του πολιτικού κλίματος ούτε στο στόχο μείωσης δαπανών -το είχαμε συζητήσει και κατά την ψήφιση του τελευταίου νόμου περί χρηματοδότησης των κομμάτων- θα έχουμε ορατά αποτελέσματα.
Αν, λοιπόν, δεν θέλουμε να μας θεωρήσουν για άλλη μια φορά οι πολίτες όλους εδώ υποκριτές, πρέπει σε προχωρήσουμε με συγκεκριμένες δεσμεύσεις. Είναι θέμα αξιοπιστίας του πολιτικού κόσμου. Αυτή ήταν η πρώτη μου επισήμανση. κυρία Πρόεδρε, και γι' αυτό κυρίως πήρα το λόγο. 
Μία δεύτερη τώρα επισήμανση. Το νομοσχέδιο δίνει βάρος -και πολύ σωστά- στην διασφάλιση της μυστικότητας, της ψήφου μέσα απ' όλη αυτήν τη διαδικασία. Και η διάταξη εκείνη για τους κατ' ελάχιστο σαράντα εκλογείς για να συγκροτηθούν μικτά εκλογικά τμήματα πιστεύω ότι επαληθεύει του λόγου μου το αληθές. Εκφράστηκαν, κύριε Υπουργέ -διάβασα και τα Πρακτικά της Επιτροπής- κάποιες επιφυλάξεις για την επάρκεια των εγγυήσεων, ιδίως όσον αφορά την ασφαλή μεταφορά των σάκων. Και επίσης, για το ενδεχόμενο δυσλειτουργιών και καθυστέρησης στην έκδοση των αποτελεσμάτων. Εγώ θα έλεγα, κύριοι συνάδελφοι, ότι θα μπορούσε να εξετάσει ενδεχομένως το Υπουργείο, μέσα από τις υπό έκδοση κανονιστικές του νόμου αποφάσεις, οποιεσδήποτε προτάσεις ευελιξίας που θα κατατεθούν τώρα, όμως χωρίς να θιγούν οποιεσδήποτε εγγυήσεις μυστικότητας ψήφου. Είναι στο χέρι σας και με βάση τις προτάσεις, κύριε Υπουργέ, κατά τη διατύπωση των κανονιστικών αποφάσεων να επιτύχετε με βάση τις επισημάνσεις το μέγιστο βαθμό ευελιξίας.
Το τρίτο που θέλω να επισημάνω έχει σχέση και με την κριτική που άκουσα, γιατί δεν εφαρμόσαμε το νόμο πριν. Πιστεύω ότι πρέπει από τώρα να σχεδιαστεί -άλλωστε το νομοσχέδιο κάνει το νόμο 2623 λειτουργικό και πρακτικά εφαρμόσιμο- η απρόσκοπτη και σωστά εφαρμογή του νόμου στις προσεχείς εκλογές. Άρα, χρειάζεται πρώτα χρονοδιάγραμμα. Έχουμε την εμπειρία, την πρόσφατη -και είναι θετικό που παίρνει την ευθύνη για τους εκλογικούς καταλόγους επάνω του το Υπουργείο Εσωτερικών- με τις ολιγωρίες των δήμων που παραλίγο να μας οδηγήσουν στις δημοτικές εκλογές σε αδιέξοδα. Κι ευτυχώς με αποτελεσματικές παρεμβάσεις, τότε, έστω την ύστατη στιγμή από το Υπουργείο Εσωτερικών δεν είχαμε αξεπέραστα προβλήματα.
Τώρα, λοιπόν, υπάρχει ένας χρόνος ενόψει των εκλογών του 2004, ώστε να κινηθείτε με συγκεκριμένο χρονοδιάγραμμα προετοιμασίας.  Κι εγώ θα έλεγα, κύριε Υπουργέ, να τολμήσετε και "ασκήσεις", όπως κάνουμε, σε άλλες περιπτώσεις πειραματικές εικονικές εφαρμογές, για να φανούν τα προβλήματα σε σχέση με δυσλειτουργίες. Ούτως ώστε στις επόμενες εκλογές να εφαρμοσθεί το σύστημα χωρίς κανένα πρόβλημα.
Αυτές τις τρεις επισημάνσεις ήθελα να κάνω και τελειώνω, κυρία Πρόεδρε, με δύο επισημάνσεις όσον αφορά τις άλλες διατάξεις, του νομοσχεδίου πολλές από τις οποίες θεωρώ θετικές. Δεν μπορώ να σταθώ σε όλες και θα σταθώ μόνο σε δύο: πρώτα στο πρόγραμμα βοήθειας στο σπίτι -το δικαιούμαι, άλλωστε γιατί είχα και την τιμή ως Υπουργός Υγείας και Πρόνοιας να ξεκινήσω αυτό το πρόγραμμα- που είναι ένα σημαντικό πρόγραμμα. Η παράταση κατά δύο έτη του προγράμματος είναι αναγκαία και απαραίτητη, αλλά, κύριε Υπουργέ, θα πρέπει στο μεταξύ να λυθεί οριστικά το ζήτημα. Είμαι από εκείνους -άκουσα και άλλες φωνές από άλλες πτέρυγες- που πιστεύουν ότι πρέπει να αντιμετωπιστεί οριστικά το ζήτημα, γιατί το πρόγραμμα αυτό και όσον αφορά- χρηματοδότηση και δράσεις αλλά και σε σχέση με το status των εργαζομένων, δεν μπορεί να μείνει μετέωρο. Είναι ένα εθνικό πρόγραμμα, δεν είναι ευκαιριακό και αποτελεί, πιστεύω, βασικό πρόγραμμα στην ανάπτυξη του σύγχρονου κοινωνικού κράτους.
Και τελειώνω, κύρια Πρόεδρε, με την επισήμανση για το άρθρο 15. Εισάγει πιο νέους μηχανισμούς, μέτρα, ρυθμίσεις για την οικονομική διαχείριση των δήμων και των κοινοτήτων. Πιστεύω ότι συμβάλλει αποφασιστικά στον εκσυγχρονισμό και στη διαφάνεια. Έχω ξαναπεί, κύριε Υπουργέ, ότι είναι επιτακτική ανάγκη η συνεχής αποκέντρωση αρμοδιοτήτων και πόρων προς τους ΟΤΑ -που σωστά προωθείται- να γίνεται με ταυτόχρονη θωράκιση των μηχανισμών διαχείρισης και διαφάνειας, για να αποτρέψουμε εκφυλιστικά φαινόμενα τα οποία, δυστυχώς, παρουσιάζονται. Είναι φαινόμενα εκείνα κακοδιοίκησης, σπατάλης και διαφθοράς που απαξιώνουν στους πολίτες τους ΟΤΑ και το κράτος, κάτι που δεν το θέλουμε και είναι σε βάρος της αξιοπιστίας του πολιτικού συστήματος.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ.Παυλόπουλος. 
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κυρία Πρόεδρε.
Το προκείμενο σχέδιο νόμου, αποδεικνύει ποιο είναι και το μεγαλύτερο πρόβλημα ή η Αχίλλειος πτέρνα της Κυβέρνησης, γιατί η Κυβέρνηση έχει τεράστια προβλήματα. Ακόμη και όταν φέρνει ένα σωστό θέμα, το φέρνει με λάθος τρόπο και αποδεικνύει παλιές αμαρτίες της. Ισχύει, κύριε Υπουργέ, αυτό που λέγεται για τους πολιτικούς ηγέτες και που ισχύει και για τις κυβερνήσεις. Το παραφράζω: Οι μεγάλες κυβερνήσεις καταξιώνονται ακόμα και από τις αρετές των ελαττωμάτων τους, ενώ εσείς παρακμάζετε κάτω από τα ελαττώματα των ίδιων των αρετών σας, όσες φυσικά και αν έχετε, αν έχετε. 
Πρώτα-πρώτα, το προκείμενο σχέδιο νόμου είναι εκτελεστικός νόμος του Συντάγματος κατά βάση. Δεν αφορά το εκλογικό σύστημα και για τούτο δεν τίθεται θέμα αυξημένης πλειοψηφίας. Αφορά όμως την άσκηση του εκλογικού δικαιώματος. Το πώς ασκείται το εκλογικό δικαίωμα, όταν τούτο ρυθμίζεται με νόμο, συνιστά εκτελεστικό του Συντάγματος νόμο. Και τέτοιος είναι ο νόμος αυτός, τον οποίο έχουμε προ οφθαλμών αυτήν τη στιγμή και έτσι τον συζητούμε. Αλλά -τονίζω- επειδή αφορά την άσκηση του εκλογικού δικαιώματος και όχι το εκλογικό συστήμα, γι' αυτό συζητείται με την κανονική διαδικασία και ψηφίζεται με την συνήθη πλειοψηφία.
Ενώ λέμε ναι κατά βάση, στην ουσία αυτού του σχεδίου νόμου, δεδομένου ότι αφορά ένα θέμα, εκσυγχρονισμού του εκλογικού δικαιώματος, το θέμα της ψήφου των ετεροδημοτών, αυτό το σχέδιο νόμου εμφανίζει δύο εγγενείς αδυναμίες. 
Η πρώτη έγκειται στο ότι ο νόμος αυτός μπορούσε και έπρεπε να εφαρμόζεται ήδη από το 1998, όταν είχε πρωτοψηφισθεί αντίστοιχη διάταξη και δεν εκδόθηκε ποτέ το προεδρικό διάταγμα εφαρμογής. Και ας μην πει κανείς σ' αυτήν την Αίθουσα ότι το προεδρικό διάταγμα δεν βγήκε γιατί δεν γνώριζε η Κυβέρνηση ή δεν είχε τον καιρό να το εκδώσει. Δεν εκδόθηκε γιατί η Κυβέρνηση δεν θέλησε ποτέ να εκδώσει αυτό το προεδρικό διάταγμα. Γιατί δεν θέλησε ποτέ να εφαρμόσει το νόμο, ώστε να μη μεταφέρονται οι ετεροδημότες. Γιατί ήθελε να εκμεταλλευθεί περισσότερο αυτήν την τριτοκοσμική, αναχρονιστική εικόνα των εποχούμενων ετεροδημοτών, όπου η ψήφος τους εξαρτάται όχι από το αν θέλουν ή όχι να ψηφίσουν, αλλά από το αν το κάθε κόμμα έχει τα οικονομικά μέσα και το μηχανισμό να τους μεταφέρει. Προτίμησε η Κυβέρνηση να γίνουν οι εκλογές του 2000 με τέτοιου είδους συστήματα, μόνο και μόνο γιατί ήξερε ότι όντας στην Κυβέρνηση και έχοντας καλύτερη οργάνωση στο σημείο αυτό, μπορούσε να μεταφέρει -όπως και πράγματι έγινε- περισσότερους ετεροδημότες. 
Το ότι το φέρνετε σήμερα και συρόμενοι αυτό το σχέδιο νόμου, σημαίνει ότι ομολογείτε χωρίς να υπάρχει καμία αμφιβολία, το γιατί από το 1998 ο εκσυγχρονισμός σας ήταν ελλειμματικός. 
Και το δεύτερο στοιχείο το οποίο αμαυρώνει την εικόνα αυτού του νομοσχεδίου, την αρχή του οποίου όπως σας είπα ψηφίζουμε, έγκειται στο ότι ούτε αυτή τη φορά, κύριε Υπουργέ, όπως τόνισα και στην επιτροπή, καταφέρατε να ξεφύγετε από το μέγα ελάττωμα, το οποίο διατρέχει την Κυβέρνηση, ιδίως όμως το Υπουργείο σας. Δηλαδή ένα σωστό νόμο στην ουσία του τον γεμίσατε με άλλες άσχετες διατάξεις, πολλές από τις οποίες είναι προβληματικές. Δηλαδή, μας ξαναφέρατε, καίτοι είχατε ένα σημαντικό αντικείμενο, στο οποίο όλοι συμφωνούσαμε, άλλον ένα νόμο "φρουτιέρα", ο οποίος μάλιστα νόμος "φρουτιέρα" τούτη την ώρα -το ξαναλέω για δεύτερη φορά, όπως το τόνισα στην επιτροπή- έρχεται αφού έχουμε συζητήσει το νόμο για την κωδικοποίηση. Και είχαμε πει τότε ότι πρέπει να αποφεύγουμε τους νόμους με άσχετα αντικείμενα μεταξύ τους, γιατί η κωδικοποίηση των νόμων στη συνέχεια, είναι δυσχερέστατη. Δηλαδή γίνεται η αναθεώρηση του Συντάγματος και μιλάμε στην περίπτωση αυτή για ρητή διάταξη, μέσα από την οποία προκύπτει ότι δεν μπορούν οι νόμοι να περιέχουν άσχετες διατάξεις. Φέρνουμε νόμο για την κωδικοποίηση και καταδικάζουμε το φαινόμενο των άσχετων διατάξεων. Το πρώτο δείγμα γραφής που δείχνει το Υπουργείο Εσωτερικών αμέσως μετά την ψήφιση του νόμου για την κωδικοποίηση, είναι ένας νόμος που έχει σωστό κεντρικό αντικείμενο και μια σειρά από άλλες διατάξεις, οι οποίες δεν έχουν καμία σχέση με το αντικείμενο του σχεδίου νόμου, αλλά και δεν είναι ορθές. Όταν μάλιστα, κύριε Υπουργέ, άλλοι συνάδελφοί σας -και αναφέρομαι στον Υπουργό Δικαιοσύνης- τον τελευταίο καιρό, ανταποκρινόμενοι σ' αυτό το κοινό αίτημα μέσα στη Βουλή αλλά και στη βούληση του συνταγματικού νομοθέτη έφεραν σχέδια νόμου που ήταν αμιγή, εκτελεστικούς νόμους που ήταν αμιγείς. Και παρατηρήθηκε το φαινόμενο σ' αυτήν τη Βουλή να ψηφιστούν ομοφώνως, απ' όλες τις πτέρυγες.
Δεν σας έκανε εντύπωση αυτό; Φέρτε μία μέρα, αν θέλετε, ένα άλλο νομοσχέδιο, το οποίο να έχει διάφορες διατάξεις του Υπουργείου σας, αλλά μη γεμίζετε έναν εκτελεστικό νόμο του Συντάγματος με τέτοιου είδους ρυθμίσεις, γιατί είναι κρίμα.
Από εκεί και πέρα, λέω το εξής: Ψηφίζουμε επί της αρχής το σχέδιο νόμου σε ό,τι αφορά τις διατάξεις, οι οποίες ρυθμίζουν το θέμα της ψήφου των ετεροδημοτών. Βεβαίως σας εκφράσαμε τις αντιρρήσεις που έχουμε σχετικά με συγκεκριμένα θέματα. Το έκανε ο εισηγητής μας θα το κάνει και ο κ. Πολύδωρας ως Κοινοβουλευτικός Εκπρόσωπος, στη συνέχεια. Νομίζω όμως ότι πρέπει να ξαναδείτε, ως αύριο, το ζήτημα της ψήφου στην εφετειακή έδρα, για να μην υπάρχει ο κίνδυνος της μεταφοράς των σάκων και ό,τι αυτό συνεπάγεται. 
Επίσης πρέπει να δείτε και το ζήτημα του "Ε" και των εγγυήσεων που μπαίνουν, ώστε να αποφευχθούν οι διπλοψηφίες. Τουλάχιστον, αναλάβατε την υποχρέωση στην Επιτροπή, ας την αναλάβετε και στην Ολομέλεια, ώστε να ενημερώνονται τα κόμματα κατά τρόπο έγκαιρο και πλήρη. Για να μπορούν να κάνουν έλεγχο εάν το "Ε" υπάρχει και αν με τον τρόπο αυτόν η διπλοψηφία μπορεί ν' αποφευχθεί.
Σε ό,τι αφορά τις διατάξεις αυτού του νόμου, πρέπει να σας πω ευθέως και το εξής: Πρέπει να δεσμευθείτε εδώ στη Βουλή σχετικά με το πότε θα εκδοθούν οι κανονιστικές πράξεις εφαρμογής του νόμου -και αν δεν είναι οι πράξεις, τότε είναι οι επιμέρους ενέργειες- για να μπορούμε να είμαστε απολύτως έτοιμοι να εφαρμοσθεί αυτός ο νόμος. Αυτό το λέω γιατί εσείς μπορεί, κύριε Υπουργέ, να θεωρείτε ότι οι εκλογές θα γίνουν στο τέλος της τετραετίας. Δικαίωμά σας είναι να το λέτε. Το έχετε πει το 1996, το έχετε πει και το 2000 και δεν το τηρήσατε.
Όμως, επειδή εμείς πιστεύουμε ότι οι εκλογές πρέπει και μάλλον θα γίνουν νωρίτερα και μπορεί να γίνουν και το Σεπτέμβριο που μας έρχεται, το ερώτημα είναι εδώ μέσα σε αυτήν την Αίθουσα αν δεσμεύεστε ως Υπουργείο ότι οι σχετικές ρυθμίσεις του νόμου θα εφαρμοσθούν εγκαίρως, ώστε οψέποτε γίνουν εκλογές -ακόμη και αν γίνουν νωρίτερα- να είμαστε έτοιμοι να εφαρμοσθεί ο νόμος.
Αυτό σας το λέω, γιατί από τη στιγμή που ψηφίζουμε αυτόν το νόμο θέλουμε να μην ξαναζήσουμε το φαινόμενο όλων αυτών των μεταφερόμενων ετεροδημοτών. Δεν μπορεί για δεύτερη φορά να γίνουν εκλογές με νόμο, που είναι ανενεργός. 
Επειδή, λοιπόν, νομίζω ότι ως το τέλος του Μαΐου όλα είναι δυνατόν να έχουν ρυθμισθεί, σας παρακαλώ πολύ να διαβεβαιώσετε τη Βουλή ότι ο νόμος αυτός θα εφαρμοσθεί για τις επόμενες εκλογές όποτε και αν γίνουν. Είτε γίνουν κανονικά, όπως εσείς ισχυρίζεσθε ή αν γίνουν νωρίτερα, όπως εμείς πιστεύουμε ότι μάλλον θα γίνουν.
Σε ό,τι αφορά το ζήτημα στο οποίο αναφέρθηκε ο κ. Γείτονας, έρχομαι όχι απλώς να συμφωνήσω μαζί του, αλλά να υπερκεράσω αυτό το οποίο είπε. Είπε ο κ. Γείτονας να μην ξαναζήσουμε αυτό το φαινόμενο και τα κόμματα να μην ευνοήσουν την ύπαρξη ετεροδημοτών, δηλαδή να εφαρμοσθεί ο νόμος. Μα, εμείς σας ζητάμε κάτι πολύ περισσότερο. Να λάβετε τα μέτρα, ώστε να εφαρμοστεί ο νόμος αμέσως. 
Εμείς δεσμευόμαστε και θα το κάνουμε αυτό -και μένουν τα Πρακτικά εδώ γιατί ο κ. Γείτονας είναι ο Α΄ Αντιπρόεδρος της Βουλής και υποθέτω ότι έχει ένα βαρύνοντα ρόλο αυτό το οποίο είπε- περιμένουμε δε την αντίστοιχη δέσμευση του ΠΑ.ΣΟ.Κ. Δεσμευόμαστε μέσα σε αυτήν την Αίθουσα ότι εφόσον και ο νόμος είναι έτοιμος, τότε από εκεί και πέρα τα κόμματα δεν θα ευνοήσουν την ύπαρξη των ετεροδημοτών. Αντιθέτως θα ευνοήσουν την εφαρμογή του νόμου, γιατί σκοπός μας είναι να εφαρμόσουμε το νόμο και να διευκολύνουμε τον πολίτη και όχι να τον ποδηγετήσουμε και να κρίνουμε τη δύναμη των κομμάτων όχι από τη λαϊκή ετυμηγορία, αλλά από τη δυνατότητά τους να μεταφέρουν ετεροδημότες.
Κατά τα άλλα, επί των άρθρων θα μιλήσουμε για συγκεκριμένα πράγματα. Πρώτα-πρώτα -τα σταχυολογώ απλώς και μόνο- είναι κρίμα, κύριε Υπουργέ -και δείχνει τον τρόπο με τον οποίον νομοθετείτε- να τροποποιείτε χθες με τέτοιους ρυθμούς το νόμο για το Γενικό Επιθεωρητή Δημόσιας Διοίκησης. Δεν πρόλαβε να ψηφισθεί ο νόμος αυτός και φέρνετε και τροποποιήσεις. Ήσσονος σημασίας, αλλά τις φέρνετε και σε ένα άσχετο νομοσχέδιο.
Ύστερα είναι τα άλλα δύο ζητήματα, τα οποία αφορούν την παραχώρηση ακινήτων στις συγκεκριμένες κατηγορίες. Και εκεί τίθεται το ζήτημα του πώς και ποιος καταρτίζει το σχετικό εθνικό πρόγραμμα. Πολύ περισσότερο όμως, είναι μείζον το ζήτημα για μας, και υπάρχει τεράστια αντίρρηση, σε ό,τι αφορά την άδεια παραμονής με ίδιους πόρους διαβίωσης, όπως το έχετε στο άρθρο 8. Είναι μία διάταξη η οποία είναι αόριστη. Μπορεί να δημιουργήσει τεράστια προβλήματα και μπορούμε να δούμε φαινόμενα τα οποία πιστεύαμε ότι μάλλον έχουμε αποφύγει. 
Εκεί σας το λέω ξανά, θα υπάρξει πολύ σημαντική αντίρρηση και αντίδραση από την πλευρά της Νέας Δημοκρατίας. Ως αύριο, έχετε τη δυνατότητα να ξεκαθαρίσετε ορισμένα θέματα σχετικά με το ότι οι προξενικές αρχές ιδίως -το λέω από τώρα για να είστε έτοιμοι αύριο- δεν είναι έτοιμες για να μπορούν να εκδίδουν τέτοια πιστοποιητικά και να κάνουν τους αντίστοιχους ελέγχους. 
Το κυριότερο απ' όλα, η έννοια του ποιος πληροί τους όρους αυτοδύναμης διαβίωσης στην Ελλάδα, είναι εντελώς αόριστη. Στην πραγματικότητα ξανανοίγουμε τις πόρτες και τα παράθυρα για να μπαίνουν και να παραμένουν όχι μόνο ένα, αλλά πολύ περισσότερα χρόνια άνθρωποι, οι οποίοι δεν ξέρουμε ούτε τι κάνουν στην Ελλάδα ούτε πώς πορεύονται. Απλώς και μόνο δημιουργούν μεγαλύτερα προβλήματα σε ό,τι αφορά το μείζον ζήτημα της ανεργίας -και όχι μόνο- το οποίο αποτελεί μία από τις μεγαλύτερες μάστιγες της ελληνικής πολιτικής ζωής.
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ: Κυρία Πρόεδρε, θα ήθελα να επισημάνω ορισμένα στοιχεία του νομοσχεδίου, που κατά την άποψή μου πρέπει να προσεχθούν.
Κατ' αρχήν, ας μου επιτραπεί να επισημάνω και την άλλη πλευρά, σε σχέση με ορισμένους από τους ισχυρισμούς του κ. Παυλόπουλου για καθυστέρηση καθιέρωσης του δικαιώματος των ετεροδημοτών να ψηφίζουν στον τόπο της διαμονής τους.
Είχαμε την ευκαιρία να το επισημάνουμε αυτό και στην επιτροπή -θα το επαναλάβω και τώρα- ότι για να προηγηθεί η ψήφιση αυτού του νόμου και η καθιέρωση του δικαιώματος των ετεροδημοτών να ψηφίζουν στον τόπο της διαμονής τους έπρεπε -αυτό το λέει άλλωστε και η ίδια η λογική- να προηγηθεί η καθιέρωση των δημοτολογίων ως εκλογικών καταλόγων. Τούτο επετεύχθη λίγο καιρό πριν από τις δημοτικές εκλογές που προηγήθηκαν.
Επομένως μετά την καθιέρωση των δημοτολογίων, ως εκλογικών καταλόγων, μέτρο το οποίο, όπως αποδείχθηκε κατά τις πρόσφατες δημοτικές εκλογές, απέδωσε ιδιαιτέρως, παρά τις ανησυχίες που είχαν διατυπωθεί πριν, αυτό γίνεται. Πριν, λοιπόν, από την καθιέρωση αυτής της δυνατότητας και της χρήσης των δημοτολογίων ως εκλογικών καταλόγων δεν ήταν δυνατό να περάσουμε στο αμέσως επόμενο βήμα, δηλαδή στην καθιέρωση της δυνατότητας των ετεροδημοτών να ψηφίζουν στον τόπο διαμονής τους.
Είναι πολύ απλό και θα έλεγε κανείς ότι είναι απολύτως συμβατό και προς τη λογική να μπορεί ο ετεροδημότης να ψηφίζει στον τόπο της διαμονής του. Επίσης είναι λογικό, αν η ηθική του σχέση με τον τόπο της καταγωγής του τον έλκει, ώστε να μεταβαίνει στον τόπο αυτό, όπου φρόντισε να παραμένουν τα εκλογικά του δικαιώματα -διότι αν ήθελε να τα μεταφέρει, μπορούσε να τα μεταφέρει όντας ετεροδημότης για κάμποσα χρόνια- να μπορεί να το κάνει. Πρέπει να του δίνεται η δυνατότητα να πηγαίνει ή στον ένα ή στον άλλο τόπο για να ασκεί το  εκλογικό του δικαίωμα.
Βεβαίως θα συμφωνήσω και εγώ με τις παρατηρήσεις του κ. Γείτονα ότι, επειδή σκοπός του μέτρου είναι, αφ' ενός μεν η διευκόλυνση του ψηφοφόρου ετεροδημότη να ψηφίζει στον τόπο της διαμονής του και αφ' ετέρου η ενίσχυση της συμμετοχής των πολιτών στην εκλογική διαδικασία και η μείωση της αποχής, πρέπει να προηγηθεί κάποια διαφημιστική εκστρατεία, που αποτελεί αντικείμενο αποκλειστικά του Υπουργείου Εσωτερικών και όχι των κομμάτων, τα οποία κόμματα στη συγκεκριμένη περίπτωση θα θελήσουν να χρησιμοποιήσουν το μέτρο το καθένα για τους δικούς του σκοπούς.
Η πρώτη, λοιπόν, επισήμανση είναι αυτή. Πρέπει να ξεκινήσει διαφημιστική εκστρατεία σε εύλογο χρόνο για την προβολή αυτής της δυνατότητας. Ο κόσμος πρέπει να μάθει αυτήν τη δυνατότητα, πριν φθάσουμε στις εκλογές του επόμενου Απριλίου.
Από το σύνολο, λοιπόν, των διατάξεων που αναφέρονται σ' αυτό το θέμα, στην ψήφο των ετεροδημοτών, θα ήθελα να μου επιτραπούν πολύ λίγες παρατηρήσεις.
Μια απ' αυτές αφορά τη διάταξη του άρθρου 2, στο σημείο που τροποποιεί το άρθρο 3 του ν. 2623/98 και ιδιαίτερα την παράγραφο 3, η οποία ορίζει ότι ο εφοδιασμός των εκλογικών τμημάτων, μέσω των οικείων νομαρχών, με τον επαρκή αριθμό ψηφοδελτίων γίνεται με φροντίδα των κομμάτων ή των μεμονωμένων υποψηφίων. Στη συνέχεια αναφέρει ότι τούτο γίνεται έξι τουλάχιστον μέρες πριν από την ψηφοφορία. 
Θα είναι ευχής έργο να φθάσουμε στο σημείο κάποια μέρα -πρέπει να έρθει αυτή η μέρα-  ώστε να ψηφοδέλτια να βρίσκονται μόνο στα εκλογικά τμήματα και να μην αποτελούν αντικείμενο διακίνησης πριν τις εκλογές. Γιατί η εμπειρία μας μάς έχει διδάξει όλους ότι εκεί συνήθως γίνεται μια μορφή πελατειακής σχέσεις που καλό είναι, σταδιακά τουλάχιστον, να εκλείψει.
Η δεύτερη παρατήρηση αφορά την πρόβλεψη του νόμου να γίνεται ο εφοδιασμός με φροντίδα των κομμάτων ή των μεμονωμένων υποψηφίων. Νομίζω ότι η ευθύνη διεξαγωγής των εκλογών είναι ευθύνη της πολιτείας, είναι ευθύνη του οργανωμένου κράτους. Τα κόμματα είναι εργαλεία στη λειτουργία του πολιτεύματος, αλλά η διεξαγωγή των εκλογών βαρύνει κατά το Σύνταγμα την πολιτεία. Επομένως το Υπουργείο Εσωτερικών κατά τη γνώμη μου πρέπει να έχει τη φροντίδα αποστολής των ψηφοδελτίων των κομμάτων και των μεμονωμένων υποψηφίων στα εκλογικά τμήματα, μέσω των  νομαρχών και όχι τα κόμματα ή και οι αδύναμοι υποψήφιοι οι οποίοι, αδιαφόρως του ότι είναι θεσμός υποβαθμισμένος σε σχέση με τα κόμματα, δεν παύουν να είναι και αυτοί ένας θεσμός της εκλογικής διαδικασίας. 
Επίσης, θα ήθελα να διευκρινιστεί, -γιατί ο κ. Παυλόπουλος επαναφέρει το θέμα- το εξής: Θα ισχύσει ο νόμος ή δεν θα εκδοθούν οι κανονιστικές πράξεις, που προβλέπει. Αναφέρεται στην κανονιστική πράξη της παραγράφου 8 του άρθρου 2. Θα ισχύσει ο νόμος, δίχως την έκδοση οποιασδήποτε κανονιστικής απόφασης, αν δημοσιευθεί στην Εφημερίδα της Κυβερνήσεως; Άρα, είναι δεσμευτικό για την ίδια τη Δημόσια Διοίκηση να εφαρμοστεί ο θεσμός κατά τις επόμενες εκλογές ή πρέπει κατ' ανάγκην να προηγηθούν οι προβλεπόμενες κανονιστικές πράξεις;
 Έχω την αίσθηση ότι οι κανονιστικές πράξεις της παραγράφου 8 του άρθρου 2, που προβλέπονται από το νόμο, δεν είναι διαπλαστικές του δικαιώματος. Το δικαίωμα ισχύει από τη δημοσίευση αυτού του νόμου. Έτσι, το αντιλαμβάνομαι εγώ και αυτήν την εξήγηση έδωσε ο αρμόδιος Υπουργός κατά τη συζήτηση στην επιτροπή. Καλό είναι να διευκρινιστεί, για να μη φθάσουμε στο σημείο μη εφαρμογής του θεσμού εξαιτίας πιθανής μη έκδοσης των προβλεπόμενων κανονιστικών πράξεων. 
Θα ήθελα να κάνω ορισμένες σύντομες παρατηρήσεις για τα υπόλοιπα άρθρα. Η μία παρατήρησή μου αφορά το άρθρο 6, που αναφέρεται σε θέματα προσωπικού των ΟΤΑ. Χαίρομαι, γιατί το Υπουργείο Εσωτερικών είναι από εκείνα που σέβονται το θεσμό των συλλογικών διαπραγματεύσεων. Είχα την τιμή να υπηρετήσω για δύο χρόνια και να πιστέψω -από λίγους που τον πίστεψαν- το θεσμό των συλλογικών διαπραγματεύσεων. Πιστεύω ότι είναι ένας θεσμός που, αν αξιοποιηθεί σωστά και αν καθιερωθεί ανά διετία και όχι κάθε χρόνο, σε συνδυασμό με το γεγονός ότι πλέον είναι και συνταγματικά κατοχυρωμένος θεσμός, μπορούμε να ελπίζουμε ότι θα φθάσουμε σε εργασιακή ειρήνη μεταξύ των δημοσιοϋπαλληλικών οργανώσεων και του δημοσίου, ώστε όποια οικονομικά αιτήματα έχουν οι δημόσιοι υπάλληλοι να τα προβάλλουν μία φορά στη διετία, όταν είναι οι συλλογικές διαπραγματεύσεις και όχι κάθε μέρα έξω από τα γραφεία του καθ' ύλην αρμοδίου Υπουργού που συχνά, μη μπορώντας να αντέξει πιέσεις, ενδίδει έξω από τη διαδικασία των συλλογικών διαπραγματεύσεων.
Επίσης, πρέπει να εκφράσω την ικανοποίησή μου και για το περιεχόμενο του άρθρου 7, που προβλέπει δυνατότητα παραχώρησης κατά κυριότητα δημοτικών ή κοινοτικών ακινήτων σε παλιννοστούντες ομογενείς και αθιγγάνους. Θέλω να παρατηρήσω ότι πρέπει να επισπευσθεί η διαδικασία προώθησης των προγραμμάτων καταπολέμησης του κοινωνικού αποκλεισμού. Είναι σπουδαία αυτά τα προγράμματα που βρίσκονται σε εξέλιξη υπό την αιγίδα του Υπουργείου Εσωτερικών. Γίνονται σπουδαία πράγματα και θα πρέπει κάποια στιγμή το Υπουργείο Εσωτερικών να τα προβάλλει, για μην υπάρχει η κατηγορία ότι δεν υπάρχει τίποτα. Παρ' όλα αυτά, χρειάζονται πιο γρήγοροι ρυθμοί σε αυτό το θέμα.
Θα ήθελα να δώσω μία πολύ σύντομη απάντηση, διότι ομολογώ ότι δεν κατάλαβα αυτό που είπε ο κ. Παυλόπουλος σε σχέση με το άρθρο 8. Ο τίτλος αυτής της διάταξης είναι "Θέματα αλλοδαπών και πολιτογράφηση". 
Η διάταξη αυτού του νόμου δεν είναι ελαστική. Η διάταξη αυτού του άρθρου αυστηροποιεί τις προϋποθέσεις και περιορίζει τις περιπτώσεις παροχής αδείας παραμονής για ανθρωπιστικούς λόγους. Τούτο γίνεται, γιατί μέχρι τώρα "σχοινί-μαλλί" -επιτρέψτε μου την έκφραση- οι δήμαρχοι δέχονταν αιτήσεις και τις διαβίβαζαν στο Υπουργείο Εσωτερικών για άδεια παραμονής για ανθρωπιστικούς λόγους, που ήταν συνήθεις περιπτώσεις άδειας παραμονής. Είχαμε συζητήσει τότε, κατά την ψήφιση του νόμου για τους αλλοδαπούς ότι, η άδεια παραμονής για ανθρωπιστικούς λόγους αφορούσε εξαιρετικές και ακραίες περιπτώσεις, όταν ο αλλοδαπός δεν μπορούσε να φύγει, διότι στη χώρα του γινόταν πόλεμο, όταν έπασχε από βαριά νόσο. Αυτές τις περιπτώσεις αφορά και διευκρινίζεται στη διάταξη. Άρα, δεν πρόκειται για ελαστική διάταξη.
Βλέπουμε με ικανοποίηση ότι συνίσταται επιτροπή για τη σύνταξη νέου δημοτικού και κοινοτικού κώδικα. Θα πρέπει, όμως, κάθε κωδικοποιητική δουλειά πλέον, από εδώ και πέρα, να ευθυγραμμίζεται με την Κεντρική Επιτροπή Κωδικοποίησης, νόμο που ψηφίσαμε μόλις πρόσφατα και που αποσκοπεί στον καθολικό έλεγχο της κωδικοποιητικής διαδικασίας.
Τελειώνω με ένα αίτημα που είχα υποβάλλει στην επιτροπή και θα ήθελα να το ξαναδεί ο κύριος Υπουργός. Αυτό αφορά το άρθρο 11. Είχα ζητήσει για τους ολυμπιακούς δήμους να δοθεί η δυνατότητα ενός επιπλέον ειδικού συμβούλου και συνεργάτη. Ο κύριος Υπουργός είχε την καλοσύνη να μου απαντήσει ότι αυτό μπορεί να καλυφθεί με την έγκριση μίας επιπλέον σύμβασης έργου. Άλλο, όμως, είναι αυτό και άλλο ο ειδικός σύμβουλος ή συνεργάτης, που είναι επιστημονικός συνεργάτης και που οι ολυμπιακοί δήμοι τους χρειάζονται.
Το επιχείρημα ότι ενδεχομένως είναι ορισμένος ο χρόνος από τώρα μέχρι τους Ολυμπιακούς Αγώνες, είναι απολύτως συμβατό. Θα έλεγα ότι δεν ανατρέπει τη λογική του ειδικού συμβούλου ή συνεργάτη, γιατί ούτως ή άλλως ο ειδικός σύμβουλος ή συνεργάτης έχει μια προσωποπαγή σχέση με το δήμαρχο που λήγει με τη λήξη της θητείας του δημάρχου. Θα ήθελα να παρακαλέσω τον κύριο Υπουργό να το ξαναδεί.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Ιωάννης Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κυρία Πρόεδρε, κυρίες και κύριοι συνάδελφοι, ο κύριος Υπουργός στη συζήτηση της Διαρκούς Επιτροπής υποστήριξε ότι το νομοσχέδιο για την ψήφο των ετεροδημοτών είναι προσφορά στη δημοκρατία. Αλλά παρέλειψε να αναφέρει ότι την πατρότητα για την ψήφο των ετεροδημοτών την έχει ο ομιλών, διότι ως Υπουργός Εσωτερικών το 1993 συνέταξα το νόμο παροχής ψήφων στους ετεροδημότες, ώστε να μπορούν να ψηφίζουν τους υποψηφίους της περιφέρειας στους εκλογικούς καταλόγους της οποίας είναι εγγεγραμμένοι.
Το νομοσχέδιο αυτό δεν ψηφίστηκε γιατί ακολούθησε η πτώση της κυβέρνησής μας. Είχα όμως την πρωτοβουλία να φέρω το νομοσχέδιο αυτό, ως πρόταση νόμου το 1994, η οποία πρόταση νόμου συζητήθηκε στην Ολομέλεια της Βουλής το 1996 και η Κυβέρνηση, παρά το ότι είδε την ορθότητα και την αναγκαιότητα του νομοσχεδίου αυτού, την απέρριψε από πείσμα και από δογματισμό, με αποτέλεσμα επί τόσα έτη να έχουν στερηθεί αυτού του δικαιώματος οι ετεροδημότες να ψηφίζουν στον τόπο της διαμονής τους, τους υποψηφίους Βουλευτές της περιφέρειας στους εκλογικούς καταλόγους των οποίων είναι εγγεγραμμένοι.
Κυρία Πρόεδρε, ειλικρινά μου κάνει εντύπωση και αναρωτιέμαι γιατί δεν ψηφίστηκε το νομοσχέδιο αυτό τότε από τη Βουλή. Τα νομοσχέδια βέβαια τα οποία επακολούθησαν αυτής της πρωτοβουλίας την οποία είχε η Νέα Δημοκρατία δι' εμού ως Υπουργού των Εσωτερικών είναι αντίγραφα του νομοσχεδίου της Νέας Δημοκρατίας και αυτό που ακολούθησε εν συνεχεία και που το κατέθεσε η Κυβέρνηση το 1998. Ψήφισε το ν. 2326 του 1998 ο οποίος ουδέποτε εφαρμόστηκε, διότι δεν εξεδόθησαν τα ανάλογα προεδρικά διατάγματα. 
Ο νόμος, τον οποίον είχα καταθέσει στη Βουλή έχει μια βασική διαφορά από το νομοσχέδιο του 1998, αλλά και από το νομοσχέδιο το οποίο συζητούμε σήμερα. Και απορώ, γιατί δεν δέχεσθε την άποψη, η οποία υποστηριζόταν στο νομοσχέδιο το δικό μου, το οποίο σας επαναλαμβάνω ότι είχε κατατεθεί στη Βουλή στις 14 Ιανουαρίου του 1994, και με το νομοσχέδιο αυτό συνίσταντο μόνο ειδικά εκλογικά τμήματα και όχι ειδικοί εκλογικοί κατάλογοι όπως προβλέπουν τα νομοσχέδια τα δικά σας. 
Με τον τρόπο αυτό οι ετεροδημότες υφίστανται μία μεγάλη ταλαιπωρία, υφίστανται μία γραφειοκρατική διαδικασία. Είναι όπως είπε και η Επιστημονική Επιτροπή της Βουλής δύσκαμπτο το νομοσχέδιο και η απορία μου είναι γιατί δεν δέχεσθε αυτήω την άποψη την οποία διατυπώνει το νομοσχέδιο της Νέας Δημοκρατίας. Δεν είναι ανάγκη να υφίστανται την ταλαιπωρία της διαδικασίας της εγγραφής τους σε ειδικούς εκλογικούς καταλόγους οι ετεροδημότες.
Με τη σύσταση ειδικών εκλογικών τμημάτων στο Λεκανοπέδιο της Αττικής είναι σαν να είναι αυτά τα εκλογικά τμήματα προέκταση των εκλογικών τμημάτων στις περιφέρειες στις οποίες ανήκουν οι ετεροδημότες. Έτσι ο εκλογέας, ο ετεροδημότης θα έχει την ελευθερία, εάν μεν θέλει να ψηφίσει στον τόπο της διαμονής του να μπορεί να ψηφίσει επί τη βάση των εκλογικών καταλόγων, της εκλογικής του Περιφέρειας εάν δεν θέλει, μπορεί να ψηφίσει στα ειδικά εκλογικά τμήματα τα οποία θα συσταθούν.
Πώς θα καθορίσουμε αυτά τα ειδικά εκλογικά τμήματα; Είναι γνωστό ότι οι ετεροδημότες από τους διάφορους νομούς που διαμένουν στο Λεκανοπέδιο της Αττικής ή στην ευρεία περιφέρεια της Θεσσαλονίκης, είναι περίπου γνωστοί. Εάν παραδείγματος χάρη οι ετεροδημότες Ρεθύμνου υπολογιστούν σε πέντε χιλιάδες στην Αθήνα θα πρέπει το Υπουργείο να θεσπίσει δέκα ειδικά εκλογικά τμήματα. Σε αυτά τα ειδικά εκλογικά τμήματα τα οποία μπορούν να στηθούν σε συνοικίες όπου κατοικούν πολλοί Κρήτες σε μεγάλη πλειοψηφία θα μπορούσαν να εξυπηρετηθούν σε αυτά άνετα.
Εσείς προτιμήσατε τους ειδικούς εκλογικούς καταλόγους, οι οποίοι τώρα θα συντάσσονται με ευθύνη του Υπουργείου Εσωτερικών. Λέτε μάλιστα εδώ ότι η σύνταξη των καταστάσεων των ετεροδημοτών γίνεται ανά ημερολογιακό δίμηνο, υποβάλλονται δε άμεσα στο πρώτο δεκαήμερο του επόμενου μήνα στο Υπουργείο Εσωτερικών, Δημόσιας Διοίκησης και Αποκέντρωσης, για να ενημερωθεί μετά από προηγούμενο έλεγχο ή τηρουμένη βάσει δεδομένων του εκλογικού σώματος. Τι πάει να πει, κύριε Υπουργέ "μετά από προηγούμενο έλεγχο;" Πώς είναι δυνατόν από τη δική μας την πλευρά να είμαστε διασφαλισμένοι ότι αυτοί οι ειδικοί εκλογικοί κατάλογοι οι οποίοι συντάσσονται με ευθύνη του Υπουργείου Εσωτερικών δεν θα υποστούν τις οποιεσδήποτε αλλοιώσεις; Και ποια εγγύηση έχουν τα κόμματα ότι αυτοί οι ειδικοί εκλογικοί κατάλογοι που συντάσσετε εσείς είναι πράγματι αντικειμενικοί και μπορούμε να είμαστε βέβαιοι ότι δε θα υπάρξει αλλοίωση σε αυτούς τους ειδικούς εκλογικούς καταλόγους;
Κύριε Υπουργέ, θα καταθέσω το νομοσχέδιο το δικό μου στα Πρακτικά της Βουλής για να υπάρχει, διότι προσωπικά πιστεύω ότι όπως το δικό μου νομοσχέδιο και το νομοσχέδιο το οποίο ψηφίζεται σήμερα εδώ, δεν πρόκειται να εφαρμοστεί. 
Θα ήθελα να υπάρξει μια δική σας διαβεβαίωση, στη Βουλή -διότι εγώ προβλέπω ότι θα έχουμε πρόωρες εκλογές, κατά τη δική μου την εκτίμηση μάλλον το Σεπτέμβριο- ότι θα έχει λειτουργήσει το νομοσχέδιο όπως το φέρνετε σήμερα και ότι πράγματι, με το νομοσχέδιο αυτό θα είναι βέβαιο ότι αν γίνουν εκλογές το φθινόπωρο, θα μπορούν οι ετεροδημότες με τον τρόπο που θεσπίζετε εσείς να επιτελέσουν το εκλογικό τους δικαίωμα. 
Τελειώνω με μία φράση, κυρία Πρόεδρε. Το νομοσχέδιο για τους ετεροδημότες που φέρνετε σήμερα, αναφέρεται στους ετεροδημότες μόνο με δύο άρθρα. Το νομοσχέδιο το οποίο είχε κατατεθεί από τη δική μου πλευρά είχε έντεκα άρθρα. Το νομοσχέδιο το οποίο θα ψηφίσει η Βουλή σήμερα έχει δεκαοκτώ άρθρα. Τα υπόλοιπα δεκαέξι είναι έξω από το αντικείμενο του νομοσχεδίου που φέρνετε προς ψήφιση. Είναι μία απαράδεκτη τακτική την οποία ακολουθεί η Κυβέρνηση, παρά ρητή διάταξη του Συντάγματος, παρά την απαγόρευση την οποία έχετε από το Σύνταγμα να μη φέρνετε άσχετες διατάξεις με το βασικό νομοσχέδιο που ψηφίζεται.
Εντούτοις, εσείς όχι μόνο δε σέβεστε το Σύνταγμα και ως εκ τούτου τον Κανονισμό της Βουλής, αλλά -σας επαναλαμβάνω- ένα νομοσχέδιο που αναφέρεται στους ετεροδημότες και που θα έπρεπε να έχει τα δύο άρθρα που αναφέρονται σ' αυτούς, τελικά έχει δεκαοκτώ άρθρα. Νομίζω μάλιστα ότι σήμερα καταθέσατε και μια τελευταία τροπολογία που αυξάνει τον αριθμό των άρθρων, που ευτελίζει εν τελευταία αναλύσει τη διαδικασία ψήφισης νόμων στη Βουλή κατά παράβαση του Συντάγματος. Αυτή είναι μια νοοτροπία δική σας, που χαρακτηρίζει τον αυταρχισμό και τον αντιδημοκρατικό αντικοινοβουλευτικό τρόπο με τον οποίο θέλετε να νομοθετείτε. 
(Στο σημείο αυτό ο Βουλευτής κ. Ιωάννης Κεφαλογιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο συνάδελφος κ. Τσούρνος έχει το λόγο.
ΓΕΩΡΓΙΟΣ ΤΣΟΥΡΝΟΣ: Κυρίες και κύριοι συνάδελφοι, συζητούμε επί της αρχής το σχέδιο νόμου που φέρει τον τίτλο: "Οργάνωση και άσκηση του εκλογικού δικαιώματος των ετεροδημοτών και άλλες διατάξεις". Αυτές οι άλλες διατάξεις που υπάρχουν σχεδόν σε όλα τα νομοσχέδια είναι οι γνωστές άσχετες διατάξεις, διότι πράγματι είναι άσχετες με τον τίτλο του νομοσχεδίου, για το περιεχόμενο του οποίου έχω να παρατηρήσω το εξής:
Πρώτον, εισάγονται -κατά παράβαση του Συντάγματος, το οποίο στο άρθρο 74 παράγραφος 5 απαγορεύονται να ψηφίζονται διατάξεις άσχετες με το θέμα του νομοσχεδίου- και διερωτώμαι γιατί ο αρμόδιος Υπουργός παραβιάζει τις διατάξεις του πρόσφατα μάλιστα αναθεωρηθέντος Συντάγματος. Αν το Σύνταγμα παραβιάζεται από τους Υπουργούς, πώς θα γίνει σεβαστό από τους πολίτες; 
Οι άσχετες αυτές διατάξεις θα δυσκολέψουν άλλωστε σε πολύ μεγάλο βαθμό την επιτροπή, που, όπως ψηφίζαμε πρόσφατα σε άλλο νομοσχέδιο, θα αναλάβει την κωδικοποίηση των διατάξεων των νομοσχεδίων, όταν θα υπάρχει αυτή η μεγάλης έκτασης διασπορά των διατάξεων ενός νομοσχεδίου σε άσχετες με αυτές νομοσχέδια. 
	Πιο συγκεκριμένα, ενώ το παρόν νομοσχέδιο αναφέρεται στην οργάνωση και άσκηση του εκλογικού δικαιώματος των ετεροδημοτών, το άρθρο 5 ρυθμίζει θέματα Γενικού Επιθεωρητού Δημόσιας Διοίκησης, το άρθρο 6 ρυθμίζει θέματα προσωπικού των ΟΤΑ, το δε άρθρο 8 ρυθμίζει θέματα αλλοδαπών και πολιτογράφησης. 
	Τέλος, σε αυτές τις άλλες διατάξεις γίνονται τροποποιήσεις παλαιοτέρων, χωρίς να αναγράφονται οι ισχύουσες διατάξεις, ώστε να έχουμε μια σαφή εικόνα των νέων. Θα ήταν μια θαρραλέα πολιτική πράξη, κύριε Υπουργέ, η απόσυρση των διατάξεων αυτών, έστω και την παρούσα στιγμή.
Ένα άλλο θέμα, το οποίο χρήζει επισήμανση είναι το γεγονός ότι στη συζήτηση του νομοσχεδίου στην αρμόδια επιτροπή διαμοιράστηκαν βροχή από τροποποιήσεις, γεγονός που υποδηλώνει την προχειρότητα με την οποία είχε συνταχθεί ένα τόσο σημαντικό νομοσχέδιο που αφορά το θέμα της ψηφοφορίας των ετεροδημοτών. 
Άλλωστε στη λογική αυτή υπάγεται και μια νέα τροπολογία που μόλις τώρα μας διαμοιράστηκε, η οποία αυξάνει τον αριθμό των μελών του ΑΣΕΠ από δεκαοκτώ σε είκοσι ένα. Φαίνεται, λοιπόν, ότι κάποιοι είχαν μείνει εκτός νυμφώνος και ότι πρέπει να βολέψουμε άλλα τρία άτομα. Για το λόγο αυτό αυξήσαμε τον αριθμό των μελών με το όχι και τόσο ευκαταφρόνητο ποσό αποζημιώσεως, αφού, όπως είδα εις την έκθεση της επιτροπής, κάθε σύμβουλος του ΑΣΕΠ αμείβεται με το ποσό των 20 εκατομμυρίων ετησίως! 
Ελπίζω η προχειρότητα αυτή να μην υποκρύπτει ιδιοτελή κομματική σκοπιμότητα. Κατά τα λοιπά, ενώ βλέπουν θετικά την αρχή του νομοσχεδίου, δηλαδή, τη δυνατότητα που θα έχουν οι ετεροδημότες να ψηφίζουν στον τόπο διαμονής και όχι στο δήμο στους εκλογικούς καταλόγους του οποίου είναι εγγεγραμμένοι, στις επιμέρους διατάξεις παρατηρούμε τα εξής: 
Στο άρθρο 9 της υποβληθείσης τροπολογίας για τη σύνταξη του νέου δημοτικού και κοινοτικού κώδικα όλα τα μέλη είναι κυβερνητικά. Μετά δε τα πρόσφατα αποτελέσματα στην ΚΕΔΚΕ προσφέρατε και σ' αυτήν έναν εκπρόσωπο. 
Σε άλλη τροπολογία μετατίθεται κατά ένα έτος, ήτοι από 1-1-2004, η εφαρμογή της διάταξης που προβλέπει ότι δήμαρχοι, αντιδήμαρχοι κ.λπ., οι οποίοι είναι δημόσιοι υπάλληλοι, θα λαμβάνουν και τους δύο μισθούς.
Είσθε ιδιαίτερα γαλαντόμοι όταν μοιράζετε λεφτά του προϋπολογισμού και μάλιστα σε μια περίοδο κατά την οποία η οικονομική κατάσταση διαρκώς επιδεινούται. Στο δε άρθρο 6, παράγραφος 1 και 2, συνεχίζετε και υποθάλπετε μια επιδοματική πολιτική για το προσωπικό των ΟΤΑ, ανοίγοντας την όρεξη και σε άλλες κατηγορίες δημοσίων υπαλλήλων, αφού όλη αυτή η επιδοματική πολιτική στο συγκεκριμένο άρθρο επιβαρύνει, όπως αναφέρει η σχετική έκθεση, τον κρατικό προϋπολογισμό ετησίως με το ποσό των 21 εκατομμυρίων ευρώ, δηλαδή, 7 δισεκατομμύρια δραχμές το χρόνο.
Κύριε Υπουργέ, δεν βλέπω να είσθε ανάλογα γαλαντόμοι με τους ΟΤΑ που έχουν να καλύψουν άλλες δαπάνες, να καλύψουν δρόμους, που ιδίως μετά τις πρόσφατες καταστροφές έχουν τεράστια προβλήματα στα θέματα αποκαταστάσεως του οδικού δικτύου.
Σύμφωνα με το άρθρο 9 η ισχύς του παρόντος νομοσχεδίου αρχίζει από τη δημοσίευσή του στην Εφημερίδα της Κυβερνήσεως. Οι προσεχείς εκλογές, δηλαδή, θα γίνουν σύμφωνα με τις διατάξεις του παρόντος νομοσχεδίου. Εκφράζω τις ανησυχίες μου, έχοντας υπόψη το ρυθμό με τον οποίο κινείται η Δημόσια Διοίκηση, αν στο εναπομένον μέχρι τις εκλογές διάστημα θα εξασφαλιστεί η σύνταξη με την απαιτούμενη διαφάνεια των εκλογικών καταλόγων. Θυμόμαστε όλοι τα όσα συνέβησαν στις τελευταίες εκλογές με τους "ελληνοποιηθέντες", τους διπλοεγγεγραμμένους κ.λπ.
Βέβαια, ο κύριος Υπουργός υποσχέθηκε ότι οι εκλογικοί κατάλογοι θα είναι στη διάθεση των κομμάτων. Ποιος όμως μας εγγυάται ότι η Κυβέρνηση θα τηρήσει την υπόσχεση αυτή, όταν ο δείκτης αξιοπιστίας έχει αρνητικό πρόσημο; Θυμόμαστε ότι αρνήθηκε στη Βουλή τη σύσταση εξεταστικής επιτροπής για το σκάνδαλο των παρανόμως "ελληνοποιηθέντων", καθώς και για το μέγα σκάνδαλο του χρηματιστηρίου και για τόσα άλλα.
Τελειώνοντας, θέλω να επισημάνω την έντονη ανησυχία μου για τις διατάξεις του άρθρου 8, που αναφέρεται σε θέματα αλλοδαπών και πολιτογράφησης. Οι διατάξεις αυτές, με την ασάφειά τους -που ελπίζω να μην είναι σκόπιμη- θα φέρουν ένα νέο κύμα μεταναστών στη χώρα μας, όταν όλοι δεχόμαστε ότι η Ελλάδα είναι ήδη κεκορεσμένη.
Για του λόγου το αληθές διαβάζω την παράγραφο 1 του άρθρου 8, η οποία έχει ως εξής: "Επιτρέπεται να χορηγείται άδεια παραμονής για ένα έτος σε αλλοδαπό που διαθέτει πόρους για την κάλυψη των δαπανών διαβίωσης, η οποία μπορεί να ανανεώνεται για ίσο χρόνο, εφόσον έχει λάβει ειδική θεώρηση εισόδου για το σκοπό αυτό". Τα σχόλια δικά σας. Εκείνο που απομένει είναι να προστεθεί μια διάταξη που να δίνει το δικαίωμα στους αλλοδαπούς να ψηφίζουν με την επίδειξη της "πράσινης κάρτας" παραμονής τους.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Παυλίδης.
ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, επιτέλους το μεγάλο θέμα του πού θα ψηφίζουν οι ετεροδημότες αποτελεί αντικείμενο συζητήσεως στο Κοινοβούλιο επ' ευκαιρία αυτού του νομοσχεδίου.
Δεν έχω κανένα δισταγμό να πω ότι γίνεται κάποιο βήμα, κύριε Υπουργέ. Κανένα δισταγμό! Το πρόβλημα είναι -γιατί υπάρχει ακόμη πρόβλημα- πώς γίνεται το βήμα αυτό. Και έχουμε ειδικό λόγο εμείς οι οποίοι επί χρόνια υφιστάμεθα την περιπέτεια του να διευκολυνθούν οι συμπατριώτες μας ετεροδημότες να ασκήσουν το ύψιστο δικαίωμα που έχουν, το εκλογικό τους δικαίωμα. Η μέχρι σήμερα διαδικασία ήταν παρεμπόδιση της ασκήσεως του δικαιώματος. Τώρα, ναι, ανοίγει η πόρτα της διευκολύνσεως. Πρέπει όμως να ανοίξει πλήρως και άπλετα, κύριε Υπουργέ.
Το νομοσχέδιο προβλέπει άσκηση δικαιώματος στον τόπο κατοικίας. Αυτό όμως προσφέρεται σε όσους είναι εγκατεστημένοι σε ηπειρωτικές περιοχές. Θα διαφωνήσω απόλυτα μαζί σας με την υπογράμμιση που κάνετε στην εισηγητική έκθεση και ειδικώς στο άρθρο το αναφερόμενο στις νησιωτικές περιοχές, ότι και εκεί δηλαδή θα στήνεται κάλπη μόνο στην πρωτεύουσα των νησιωτικών νομών.
Λάθος! Είσθε από τη Λαμία, κύριε Υπουργέ. Κάποιος για να ασκήσει το εκλογικό του δικαίωμα από την Λάρδο στη Λαμία, θα κατέβει στη Ρόδο, θα πάρει το αεροπλάνο, θα έρθει στο αεροδρόμιο "ΕΛΕΥΘΕΡΙΟΣ ΒΕΝΙΖΕΛΟΣ" και σε δύο ώρες είναι στη Λαμία. Μία η αεροπορική διαδρομή και δύο η οδική, σύνολο τρεις ώρες. Από την Πάτμο για να κατέβει στη Ρόδο είναι περιπέτεια και εξαρτάται από το πότε διεξάγονται οι εκλογές. Μετά τη χθεσινή υπογραφή της Συμφωνίας Διευρύνσεως της Ευρωπαϊκής Ένωσης -και ήταν μεγαλειώδης η τελετή, κυρία Πρόεδρε, η οποία μας αναγκάζει να θυμηθούμε τον Κωνσταντίνο Καραμανλή- επίκειται η προεκλογική προπαρασκευή για εκλογές το μήνα Ιούλιο, το πρώτο σενάριο και το δεύτερο σενάριο τον Οκτώβριο. Αν τον Οκτώβριο οι καιροί, οι άνεμοι, οι θάλασσες δεν βοηθούν τη μετακίνηση; 
Αφού, λοιπόν, επιχειρούμε να ανοίξουμε την πόρτα της διευκολύνσεως, εισηγούμαι σε κάθε επαρχείο, αφού ακόμη το Υπουργείο σας διατηρεί τη διοικητική διαίρεση της επαρχίας, να στήνεται κάλπη! Σε κάθε επαρχείο. Πόσα είναι τα επαρχεία στην Ελλάδα; Τα νησιωτικά επαρχεία είναι τρία της Δωδεκανήσου, άλλα τρία στο Νομό Κυκλάδων, ένα στη Λήμνο. Μιλάμε για έξι, επτά κάλπες. Αν θέλετε να διευκολύνετε, παρακαλώ αποδεχθείτε το. Διαφορετικά είναι ημίμετρα, τα οποία θα προσφέρουν μια υπηρεσία σε όσους είναι εγκατεστημένοι εδώ, σε ηπειρωτικές περιοχές. Αν δεν αποδεχθείτε την πρότασή μου, αυτόματα εισάγετε την ανισότητα.
Το Σύνταγμα που ψηφίσαμε προ καιρού καθορίζει στο άρθρο 101, εν είδει ερμηνευτικής δηλώσεως, ότι οσάκις εμείς νομοθετούμε κι εσείς η εκτελεστική εξουσία υπογράφετε, πρέπει να λαμβάνουμε υπόψη την ιδιαιτερότητα της νησιωτικής Ελλάδας. Εδώ τη λαμβάνετε υπόψη; Θα μας πείτε πώς τη λαμβάνετε. Εγώ λέω ότι δεν τη λαμβάνετε. Περιέγραψα το τι συμβαίνει και γίνεται απόλυτα σαφής ο ισχυρισμός μου.
Εδώ θέλω να εξυμνήσω αυτό που κάνετε, διότι αφενός μεν παραχωρείτε την ευκολία της ασκήσεως δικαιώματος ψήφου, αφετέρου τα κόμματα δεν αναγκάζονται είτε στη συλλογική δραστηριότητα είτε στην ατομική δραστηριότητα, δηλαδή, των μελών τους να υφίστανται τις υψηλές δαπάνες μετακινήσεως των ετεροδημοτών μας. Το κόμμα σας είναι ο μεγαλύτερος οφειλέτης της Ολυμπιακής Αεροπορίας από τη μετακίνηση των ετεροδημοτών στις εκλογές. Μετά ακολουθούν τα άλλα κόμματα. Κι εσείς έχετε την άμεση δυνατότητα παρεμβάσεως στην Ολυμπιακή, η οποία με τα τεχνάσματα που την εξαναγκάζατε να κάμει, παρεμπόδιζε -το λέω με γνώση λόγου, κυρία Πρόεδρε- και ψηφοφόρους άλλων κομμάτων να ασκήσουν το δικαίωμά τους. Αυτά υποθέτω ότι τώρα θα εξαλειφθούν. Όμως για να είναι πλήρης η εξάλειψη, θα πρέπει να περιοριστούν και οι ενδονομαρχιακές στους νησιωτικούς νομούς μετακινήσεις.
Βγήκε από την τελευταία απογραφή ότι στη Νομαρχία Αθηνών οι ετεροδημότες είναι οκτακόσιοι εξήντα επτά χιλιάδες εννιακόσιοι πέντε κοντά ένα εκατομμύριο. Στη μικρή και ταλαιπωρημένη Νομαρχία Δωδεκανήσου είναι τριάντα πέντε χιλιάδες οκτακόσιοι ογδόντα ένας, λαός δηλαδή. Δεν είναι ασήμαντα τα νούμερα. Αν θέλετε να κάμετε διευκόλυνση, θα οργανώσουμε σύστημα το οποίο πρώτον, θα διευκολύνει όλους ισοτίμως δεύτερον, θα είναι διαφανές.
Θέματα του νομοσχεδίου σας. Ακίνητα, τα οποία οι δήμαρχοι θα δώσουν σε παλιννοστούντες από την πρώην Σοβιετική Ένωση. Ήταν ένα χαρτί στον προεκλογικό αγώνα των Δημοτικών Εκλογών. Συμπατριώτης  μου δήμαρχος, διατελέσας Υφυπουργός Εσωτερικών, μοίρασε ανύπαρκτα οικόπεδα. Εμείς δεν έχουμε δημοτικά οικόπεδα, ανήκουν στο δημόσιο και κτηματογραφημένα, μάλιστα!
Προσέξτε τι κάνετε τώρα. Πρέπει κάποια δικλείδα να βάλετε, διότι είναι προεκλογικό τέχνασμα η διανομή οικοπέδων, αν υπάρχουν μάλιστα. Προχωρούμε τώρα στην πολιτογράφηση. 
Λυπούμαι, γιατί στο Υπουργείο σας προΐσταται συμπατριώτης μου, μέχρι προ ολίγου καιρού Βουλευτής Δωδεκανήσου, τώρα Α΄ Αθηνών. Φαίνεται ότι είναι πιο βολική η Α΄ Αθηνών. Τι λέτε εσείς οι Αθηναίοι, κύριε Βαρβιτσιώτη; Πού να τα αντέξουν τα Δωδεκάνησα; Αντέχουν; 
Κυρία Πρόεδρε, Δωδεκανήσιοι -από της ενσωματώσεως- δεν μπορούν να πάρουν ιθαγένεια, ελλείψει τυπικών στοιχείων τα οποία να βεβαιώνουν κατά τον ισχύοντα νόμο το στοιχείο της ιθαγένειας. Έχουμε δώσει ιθαγένεια, να μην κατονομάσω σε ποιους. Μερικές φορές καλά κάνετε. Μα, στους Δωδεκανησίους; Και με Υπουργό Δωδεκανήσιο; 
Γεννώνται τώρα και φοβερά κληρονομικά προβλήματα. Ουδείς αμφισβητεί την ιδιοκτησία τους, αλλά όταν πρόκειται να γίνει μεταβίβαση μπαίνουν στη μέση ούτε ξέρω και εγώ πόσα προβλήματα. Αποφασίστε να λύσετε το πρόβλημα. Είναι η πολλοστή φορά που το λέγω στο Κοινοβούλιο. Ενδιαφέρεσθε για τους ερχόμενους από την πρώην Σοβιετική Ένωση, έχετε ειδική αγωνία για κάποιους ποδοσφαιριστές, για κάποιους άλλους που κάθε λίγο και λιγάκι τους βρίσκουμε στα κάτεργα, στον Κορυδαλλό. Ενδιαφέρεσθε για κάτι περίεργους γκάνκστερς. Δεν ξέρω πώς συγκινείσθε από αυτούς. Δεν συγκινείσθε με τους Δωδεκανησίους, όμως!
Τι θα κάμετε; Είναι λαμπρά ευκαιρία, μέχρι να τελειώσει η συζήτηση, να έρθει ο κύριος Υπουργός των Εσωτερικών εδώ για να συζητήσουμε, τουλάχιστον, το ζήτημα. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Έχετε άδικο σε αυτό. Έχουμε μιλήσει για αυτό μαζί. 
ΑΡΙΣΤΟΤΕΛΗΣ ΠΑΥΛΙΔΗΣ: Ναι, έχουμε μιλήσει μαζί, αλλά δεν έχω άδικο διότι λύση δεν δώσατε!
Μου λέγει ο κύριος Υφυπουργός των Εσωτερικών -και το επαναλαμβάνω για να γραφεί στα Πρακτικά- ότι έχω άδικο. Για να μου λέει ότι έχω άδικο και ότι το έχουμε συζητήσει, σημαίνει πως είναι γνώστης. Τι εκάματε, όμως, από τότε μέχρι τώρα! Τίποτε απολύτως!
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Και τι σχέση έχει αυτό με το άρθρο που συζητούμε;
ΑΡΙΣΤΟΤΕΛΗΣ ΠΑΥΛΙΔΗΣ: Έχετε άρθρο που αναφέρεται σε ιθαγένεια, σε πολιτογράφηση. Τι θα κάμετε; Αγωνιάτε για αυτούς που έχουν πρόβλημα. Με γεια σας, με χαρά σας!
Εδώ είναι πολιτικό το θέμα. Εμείς εκπροσωπούμε περιφέρειες. Θα τα ξανακούσετε. Λυπούμαι που απουσιάζει ο αρμόδιος Υπουργός. Όχι ότι μου είσθε λίγος εσείς, προς Θεού! Εγώ χαίρομαι να συζητώ μαζί σας και μάλιστα η κατανόησή σας είναι εντυπωσιακή. Αλλά μείνατε μόνο στην κατανόηση. Το πρόβλημα δεν έχει λυθεί.
Θεωρώ λοιπόν υποχρέωσή μου, ως Δωδεκανήσιος Βουλευτής, να το ξαναπώ. Όλα τα κράτη θέλουν το έθνος να μεγαλώνει. Οι μόνοι που δε θέλουμε με τον ίσιο δρόμο να γίνεται αυτό είμαστε εμείς. Πού θα πάει αυτή η ιστορία; Θέτω λοιπόν το ζήτημα και παρακαλώ να έχω την τελική άποψή σας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των πρώτων έξι εγγεγραμμένων Βουλευτών. 
Κύριε Υφυπουργέ, έχετε το λόγο, αν θέλετε. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κυρία Πρόεδρε. 
Κύριοι συνάδελφοι, το νομοσχέδιο που ψηφίζουμε σήμερα είναι ένα νομοσχέδιο με διατάξεις που βελτιώνουν το θεσμικό πλαίσιο που υπάρχει. Δεν είναι ένας καινούριος νόμος αυτός που αφορά την ψήφο των ετεροδημοτών. Υπάρχει νόμος που έχει ψηφιστεί το 1998, είναι ο ν. 2623. 
Αυτό το κομμάτι λοιπόν που σήμερα έρχεται, αντικαθιστά όλες τις εξουσιοδοτικές διατάξεις που εκείνος ο νόμος έβαζε σαν προϋπόθεση ενεργοποίησής του. Πρώτον αυτό και δεύτερον, βελτιώνει ορισμένες διατάξεις του ν. 2623, που κρίθηκε από την διακομματική επιτροπή ότι θα δημιουργούσαν πρόβλημα, τόσο στην διαδικασία της σύνταξης των εκλογικών καταλόγων, όσο και στην διαδικασία της ψηφοφορίας.
Και με την ευκαιρία, θα ήθελα να ευχαριστήσω από το Βήμα της Βουλής όλα τα μέλη της Διακομματικής Επιτροπής για τη σημαντικότατη βοήθεια που προσέφεραν με την παρουσία τους. Θα έλεγα ότι όλα αυτά τα θεσμικά πλαίσια που πέρασαν και που αφορούν τον εκσυγχρονισμό της εκλογικής διαδικασίας ήταν αποτέλεσμα κοινής προσπάθειας όλων των κομμάτων. Ιδιαίτερα όμως ευχαριστώ τους εκπροσώπους των κομμάτων που μετείχαν στην Διακομματική Επιτροπή, γιατί πραγματικά, με την ουσιαστική δουλειά που έκαναν, βοήθησαν στο να ελαχιστοποιήσουμε τις όποιες τυχόν παραλείψεις ή λάθη.
Να υπενθυμίσω ότι φθάσαμε στις δημοτικές εκλογές με νέους εκλογικούς καταλόγους που συντάχθηκαν εξαρχής, με βάση τη μεταφορά των δημοτολογίων στους εκλογικούς καταλόγους, μια φοβερά επίπονη προσπάθεια, με όλα τα προβλήματα που δημιούργησε σε όλους μας και που καταφέραμε όμως να τα ξεπεράσουμε. Και αυτοί οι εκλογικοί κατάλογοι σίγουρα είχαν αρκετές ατέλειες: είχαν διπλοεγγραφές, έλειπαν διευθύνσεις, υπάρχουν μέσα εγγεγραμμένοι τεθνεώτες προ δεκαετιών πιθανότατα, κύρια διαμένοντες στο εξωτερικό και έχουμε αποδυθεί όλοι μας σε μια τεράστια προσπάθεια, ώστε οι επόμενες εκλογές που θα είναι οι εθνικές εκλογές, να γίνουν με εκλογικούς καταλόγους που θα έχουν ελάχιστα τέτοια προβλήματα, εάν έχουν. Εάν έχουν, θα είναι ελάχιστα.
Ήδη θέλω να ενημερώσω το Σώμα ότι η Διεύθυνση Εκλογών, σε συνεργασία με τη Διεύθυνση Μηχανογράφησης, έχει ξεκαθαρίσει από τους εκλογικούς καταλόγους μέχρι στιγμής εξήντα δύο χιλιάδες διπλοεγγεγραμμένους. Έχει εντοπίσει όλες τις περιπτώσεις διπλοεγγραφών που αφορούσαν σε έγγαμες γυναίκες που διατηρούσαν και στην πατρική τους μερίδα, αλλά και στην μερίδα του συζύγου εγγραφή και σε συνεργασία με τους δήμους προχωράμε στις ανά δίμηνο αναθεωρήσεις σε εκκαθάριση και αυτών των περιπτώσεων. Και πιστεύω ότι θα φθάσουμε στις εθνικές εκλογές το Μάιο του 2004, χωρίς να έχουμε τέτοια προβλήματα ή έχοντας ελάχιστα τέτοια προβλήματα. Γιατί δεν μπορεί κανείς να εγγυηθεί προς το Σώμα ότι θα μπορέσουμε να εντοπίσουμε και να διαγράψουμε όλους αυτούς που έχουν πεθάνει εδώ και δεκαετίες στο εξωτερικό και που ποτέ δεν έφθασε η ληξιαρχική πράξη θανάτου στο τόπο γέννησής τους, για να διαγραφούν. Όμως, κάνουμε μια μεγάλη προσπάθεια και σ' αυτή την κατεύθυνση. 
Τώρα, ο νόμος -και μιλάω για το κομμάτι της ψήφου των ετεροδημοτών- που ψηφίζουμε σήμερα είναι πραγματικά, όπως είπαν και οι εισηγητές αλλά και πολλοί από τους συναδέλφους που μίλησαν, μια μεγάλη προσφορά στο δημοκρατικό μας πολίτευμα. Και είναι προσφορά στο δημοκρατικό μας πολίτευμα γιατί δίνουμε τη δυνατότητα σε έναν πολύ μεγάλο αριθμό Ελλήνων, που μέχρι σήμερα δεν είχαν τη δυνατότητα αυτή, να ασκήσουν το υπέρτατο συνταγματικό τους δικαίωμα, το δικαίωμα της ψήφου. Και δεν είχαν μέχρι σήμερα αυτή τη δυνατότητα. Το είπαν συνάδελφοι, είπε ο κ. Παυλίδης γι' αυτούς που κατάγονταν από νησάκια ή από νησιά μεγάλα και έμεναν στην Αθήνα. Εγώ θα προσθέσω σ' αυτούς και δεκάδες χιλιάδες ανθρώπους που είχαν προβλήματα στην οικογένειά τους με αναπήρους, που δεν μπορούσαν να τους εγκαταλείψουν και να φύγουν και να πάνε και στην ηπειρωτική Ελλάδα ακόμη, για να ψηφίσουν.
ΙΩΑΝΝΗΣ ΚΕΦΑΛΟΓΙΑΝΝΗΣ: Όλα αυτά αναφέρονται στο νομοσχέδιό μου, κύριε Υπουργέ, αλλά δεν το αναφέρατε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα πω και για το νομοσχέδιό σας, κύριε Κεφαλογιάννη. Μην αγωνιάτε. 
Είναι λοιπόν μια μεγάλη προσφορά στη δημοκρατία. Παράλληλα, βέβαια, είναι μια προσφορά στους ίδιους τους ψηφοφόρους, στους οποίους ελαχιστοποιείς την ταλαιπωρία που υφίσταντο, όσοι μπορούσαν να μετακινηθούν και ήθελαν να ασκήσουν το εκλογικό τους δικαίωμα. Τους δίνεις τώρα τη δυνατότητα να ασκήσουν αυτό το εκλογικό δικαίωμα, αν το επιλέξουν, στο τόπο διαμονής τους και να μη μετακινηθούν.
Είναι και μια προσφορά στα κόμματα τα οποία δε θα μπουν στην περιπέτεια των εξόδων της μετακίνησης, της κινητοποίησης ολόκληρων μηχανισμών για να εντοπίσουν και να μετακινήσουν ετεροδημότες. 
Βέβαια έγινε μια κριτική. Θα έλεγα ότι σ' αυτό το κομμάτι του νομοσχεδίου η κριτική ήταν μικρή εστιάστηκε σε δύο, τρία σημεία και θα αναφερθώ σ' αυτά. Το ένα ήταν πως θα διασφαλίσουμε ότι η μεταφορά των ψηφοδελτίων των μικτών τμημάτων από τα μικτά τμήματα στην έδρα του εφετείου και στο εφετείο θα γίνει χωρίς να υπάρξει καμιά υπόνοια ότι στη διαδρομή κάτι θα αλλοιωθεί. Εμείς έχουμε δεσμευθεί και δεν έχουμε καμιά αντίρρηση σ' αυτό με υπουργική απόφαση να καθορίσουμε ότι θα συνοδεύονται και από κάποιους εκπροσώπους για να μην πούμε από εκπροσώπους όλων των κομμάτων. Σκεφθείτε ότι μπορεί να μετέχουν δεκαπέντε κόμματα. Τι θα πούμε; Θα πούμε ότι δεκαπέντε εκπρόσωποι θα πηγαίνουν μαζί; Μπορούμε όμως να πούμε ότι θα αποφασίζουν εκεί ότι δύο-τρεις εκπρόσωποι κομμάτων θα πηγαίνουν μαζί με τον εκλογικό αντιπρόσωπο να παραδώσει το σάκο. Αυτό βέβαια εγώ θεωρώ ότι και μειώνει αρκετά τον δικαστικό αντιπρόσωπο, αλλά και δεν είναι απαραίτητο γιατί όλες οι άλλες ασφαλιστικές δικλείδες που έχουμε βάλει, κατοχυρώνουν πλήρως.
Τι λέει λοιπόν ο νόμος. Λέει ότι αφού θα γίνει η ψηφοφορία, θα ανοίξουν την κάλπη -την κάλπη στα μικτά εκλογικά τμήματα- θα χωρίσουν τους φακέλους ανά νομό, γιατί από έξω θα έχουν την ένδειξη του νομού και στους φακέλους αυτούς αφού θα αριθμηθούν, θα υπογράψει ο δικαστικός αντιπρόσωπος και όλη η εφορευτική επιτροπή.
ΑΝΤΩΝΗΣ ΣΚΥΛΛΑΚΟΣ: Δεν λέει μέσα όλη η εφορευτική επιτροπή.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Το λέει. Λέει όλη η εφορευτική επιτροπή το κάθε ψηφοδέλτιο. Αφού θα γίνει αυτό λοιπόν, θα συνταχθεί πρακτικό, θα αναφερθεί πόσα έγκυρα ψηφοδέλτια ήταν και πόσα άκυρα, γιατί μπορεί να βρεθεί και κάποιος φάκελος που μπορεί να είναι άκυρος που δεν γράφει το νομό κ.λπ. Αυτόν θα τον θεωρήσουμε άκυρο εξαρχής. Και μαζί με το πρακτικό, αυτό το κομμάτι που θα αφορά το νομό το συγκεκριμένο όπου ψήφισαν ...
ΒΥΡΩΝ ΠΟΛΥΔΩΡΑΣ: Στους φακέλους. Όχι στα ψηφοδέλτια που είπατε. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, θα υπογράψουν στους φακέλους. Όχι στα ψηφοδέλτια, στους φακέλους. 
Δεν υπάρχει λοιπόν, κανένας λόγος να είμαστε τόσο καχύποπτοι. Αλλά εγώ είμαι πρόθυμος ό,τι προτείνει η διακομματική επιτροπή να περιληφθεί στην υπουργική απόφαση η οποία κακώς θεωρεί ο κ. Παυλόπουλος που έβαλε το θέμα ότι είναι κανονιστική πράξη απαραίτητη για να ενεργοποιηθεί ο νόμος. Δεν είναι απαραίτητη κανονιστική πράξη για ενεργοποίηση του νόμου. Αυτή η υπουργική απόφαση μπορεί να μην εκδοθεί. Λέει ότι θα εκδοθεί για να ρυθμίσει κάποιες μικρολεπτομέρειες. Πιθανότατα η διακομματική επιτροπή να εντοπίσει και άλλες τέτοιες μικρολεπτομέρειες που θα έπρεπε να ρυθμιστούν και οι οποίες μας έχουν διαφύγει σε όλους και αυτές θα μπορούσαν να περιληφθούν μέσα στην υπουργική απόφαση. 
Έρχομαι τώρα να εξηγήσω γιατί επελέγη αυτός ο τρόπος και γιατί είπαμε να πηγαίνουν οι ψηφοφόροι και να ψηφίζουν στην έδρα του νομού. Διότι θα ήταν φοβερά δύσκολο και θα ήταν και φοβερή καθυστέρηση για την έκδοση των εκλογικών αποτελεσμάτων, αν στήναμε κάλπες σε όλους τους Οργανισμούς Τοπικής Αυτοδιοίκησης της χώρας. 
ΙΩΑΝΝΗΣ ΚΕΦΑΛΟΓΙΑΝΝΗΣ: Σωστό είναι αυτό. Δεν το συζητάμε αυτό.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Για να απαντήσω κύριε Κεφαλογιάννη σε σας με μια μόνο κουβέντα, θα σας πω το εξής, επειδή μιλάτε για πατρότητα του νομοσχεδίου. Εδώ δεν είμαστε κανένα εργαστήριο για να ψάξουμε το DNA και να δούμε την πατρότητα του οτιδήποτε κ.λπ.  Εξάλλου εσείς είπατε ότι καταθέσατε μετά σαν Αντιπολίτευση ένα νομοσχέδιο που το είχατε έτοιμο σαν κυβέρνηση αλλά δεν προλάβατε να το καταθέσετε. Δε μας απασχολεί η πατρότητα. Θέλετε να την έχετε την πατρότητα, να την έχετε. 
ΙΩΑΝΝΗΣ ΚΕΦΑΛΟΓΙΑΝΝΗΣ: Να την έχω, αν τη δικαιούμαι. Αν δεν την δικαιούμαι δεν την θέλω.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μας απασχολεί η ουσία. Και επειδή λέτε, γιατί δεν εφαρμόζουμε το δικό σας νομοσχέδιο κ.λπ. θα σας πω το εξής. Αν εφαρμοζόταν το δικό σας νομοσχέδιο, θα οδηγούσε σε εκλογικό πραξικόπημα. Δεν μπορώ να πω από ποιο κόμμα. Μπορεί από το δικό σας, μπορεί από το δικό μας. Το δικό σας νομοσχέδιο, οδηγούσε με μαθηματική βεβαιότητα σε εκλογικό πραξικόπημα. 
ΙΩΑΝΝΗΣ ΚΕΦΑΛΟΓΙΑΝΝΗΣ: Αυτό δεν ελέχθη ποτέ στη Βουλή.
(Στο σημείο αυτό την Προεδρική έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
ΒΥΡΩΝ ΠΟΛΥΔΩΡΑΣ: Με το εκλογικό βιβλιάριο, όχι! Με άλλες συνθήκες!
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Λέω σήμερα, χωρίς εκλογικό βιβλιάριο, κύριε Πολύδωρα! Και το ξέρετε! Χωρίς εκλογικό βιβλιάριο!
Εκείνο, λοιπόν, που θέλω να τονίσω είναι ότι εάν το δικό σας νομοσχέδιο η Νέα Δημοκρατία το θεωρεί ως το άριστο, δεν έχει παρά να μας το πει εδώ μέσα. Στη δευτερολογία που θα κάνουν να μας πουν: Εάν υιοθετείτε αυτό, τότε δεν θα λέγατε ότι υιοθετείτε τούτο που φέρνουμε εμείς. Κλείνω λοιπόν μ' αυτό.
Να μιλήσω για τις νησιωτικές περιοχές. Κανονίσαμε, λοιπόν, να πηγαίνουν στην έδρα του νομού. Απορρίπτω την πρόταση που έγινε να πηγαίνουν στην έδρα της εφετειακής περιφέρειας, διότι δεν έχουμε κανένα λόγο να βάλουμε όλο τον κόσμο σε ταλαιπωρία και να τον κουβαλάμε απ' όλους τους νομούς στην έδρα του νομού. 
Υπάρχει ένα πρόβλημα με τις  νησιωτικές περιοχές, το είχαμε εντοπίσει από την πρώτη στιγμή. Εκεί είχαμε τις εξής επιλογές: Ή να πούμε ότι σε κάθε νησί στήνουμε κάλπη ή ότι στήνουμε κάλπη -αν θέλετε- σε έδρα επαρχείου ή να φτάσουμε σ' αυτό που είναι το λιγότερο επώδυνο -θα εξηγήσω για ποιους λόγους- να πούμε, δηλαδή, ότι στις έδρες των νομών μόνο εκεί στήνουμε κάλπη. Γιατί; Διότι ξέρετε πολύ καλά ότι θα πρέπει από τις έδρες των νομών μετά να μεταφερθούν στο εφετείο, στην εφετειακή περιφέρεια. 
ΑΡΙΣΤΟΤΕΛΗΣ ΠΑΥΛΙΔΗΣ: Όμως, δεν είπα αυτό.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Είπατε μόνος σας ότι εάν οι καιρικές συνθήκες είναι ακατάλληλες, δεν μπορεί κανείς να μετακινηθεί από το ένα νησί στο άλλο. Σκέφτεστε λοιπόν πότε θα έβγαιναν τα αποτελέσματα, εάν θέλοντας να εξυπηρετήσουμε όλους τους κατοίκους του νησιωτικού συμπλέγματος βάζαμε κάλπη σε κάθε νησί και ήταν κακοκαιρία και επί τρεις μέρες υπήρχαν -όπως υπήρξαν πρόσφατα- τέτοιες καιρικές συνθήκες και δεν πετούσε τίποτα; Δεν θα μπορούσαν να μεταφερθούν τα ψηφοδέλτια. Θα καθυστερούσαν αποτελέσματα για τις εκλογές τρεις και τέσσερις και πέντε μέρες. 
ΣΩΤΗΡΙΟΣ ΚΟΥΒΕΛΑΣ: Έτσι και αλλιώς τα αποτελέσματα θα έβγαιναν από τα τηλεγραφήματα, κύριε Υπουργέ. Τα υπόλοιπα κάνουν δέκα μέρες. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Κούβελα, με συγχωρείτε, επειδή δεν έχετε δει το νόμο, μεταφέρονται στο εφετείο. Εκεί γίνεται η διαλογή των ψηφοδελτίων. 
ΣΩΤΗΡΙΟΣ ΚΟΥΒΕΛΑΣ: Το ξέρω αυτό πολύ καλά. Για τα αποτελέσματα λέω!
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπάρχουν, λοιπόν, αντικειμενικοί λόγοι που μας επέβαλαν να έχουμε την ίδια στάση για όλο τον ελλαδικό χώρο, χωρίς να κοιτάξουμε τις ιδιαιτερότητες του νησιωτικού. Κοιτάξαμε τις ιδιαιτερότητες του νησιωτικού χώρου από αυτή την πλευρά που λέω εγώ. Εσείς το λέτε από άλλη πλευρά. 
ΑΡΙΣΤΟΤΕΛΗΣ ΠΑΥΛΙΔΗΣ: Υπάρχει και η άλλη πλευρά.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αλλά, πιστεύω ότι και σεις αναγνωρίζετε ότι και αυτή η πλευρά -που το είδε η διακομματική επιτροπή- έχει πέρα για πέρα μια σημαντικότατη βάση ερμηνείας για σας, διότι δε θα έβγαιναν αποτελέσματα. 
Φτιάχνοντας το νομοσχέδιο μας ενδιέφερε, πρώτον, να δώσουμε τη δυνατότητα σε περισσότερους Έλληνες να ψηφίσουμε. Δεύτερον, αυτοί οι Έλληνες να ψηφίσουν χωρίς να ταλαιπωρηθούν, δηλαδή να επιλέξουν -αν θέλουν- να ψηφίσουν στον τόπο διαμονής. Τρίτον, να μπορέσουμε -αφού φτάνουμε σ' αυτή τη ρύθμιση- να ελαχιστοποιήσουμε το χρόνο έκδοσης αποτελεσμάτων από τα μεικτά τμήματα, να μην υπάρξει τεράστια καθυστέρηση, γι' αυτό επιλέξαμε να πάμε στις έδρες των νομών και όχι σ' όλους τους δήμους. 
Τέταρτον, έπρεπε να κατοχυρώσουμε τη συνταγματική επιταγή της μυστικότητας της ψήφου. Γι' αυτό είπαμε ότι εάν δεν εγγραφούν σε μια εφετειακή περιφέρεια, συνολικά δηλαδή σε όλους τους νομούς της, μέχρι σαράντα ψηφοφόροι -δηλαδή εάν είναι λιγότεροι από σαράντα- τότε δεν θα πούμε ότι οι ψηφοφόροι του συγκεκριμένου νομού, θα μπορέσουν να ψηφίσουν σε αυτή την περιφέρεια. 
Πέμπτον -συνδυάζοντας όλα αυτά που λέω- φτιάχνουμε εκλογικούς καταλόγους ετεροδημοτών άρτιους, έχοντας την ακριβή διεύθυνση του καθενός -γιατί οι ετεροδημότες έρχονται με αίτηση- με το τηλέφωνό του, για να μπορέσουν στην περίπτωση που δε θα ψηφίσουν, να ειδοποιηθούν έγκαιρα με ευθύνη του Υπουργείου Εσωτερικών ότι παρά το ότι ήλθες και ενεγράφης, δε θα ψηφίσεις, γιατί στην εφετειακή περιφέρεια δεν έχει φθάσει ο κρίσιμος αριθμός των σαράντα ψηφοφόρων.
Επομένως, αν θέλεις να ασκήσεις το εκλογικό σου δικαίωμα, θα πρέπει να πας εκεί που είσαι γραμμένος, στον εκλογικό κατάλογο του νομού, για να ψηφίσεις. 
ΒΥΡΩΝ ΠΟΛΥΔΩΡΑΣ: Πρέπει να οργανώσουμε ένα συνεργείο. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):Να οργανώσουμε συνεργείο, πολύ σωστά το λέτε. 
Βέβαια, έξω από όλα αυτά, έχουμε και μία διάταξη μέσα που στοχεύει στο να βελτιώσουμε τους εκλογικούς καταλόγους που έχουμε σήμερα, τους μόνιμους. Πέρα από την προσπάθεια που κάναμε στις δημοτικές εκλογές που αφορούσε τους τριάντα μεγάλους δήμους όπου έδινε ο κάθε ψηφοφόρος την ακριβή διεύθυνση και το τηλέφωνό του, αυτό το σύστημα τώρα προσπαθούμε να το επεκτείνουμε σε όλη τη χώρα, υποχρεώνοντας τους Οργανισμούς Τοπικής Αυτοδιοίκησης, τα Κέντρα Εξυπηρέτησης Πολιτών, όταν θα κάνει αίτηση ένας δημότης για οποιαδήποτε διοικητική του εξυπηρέτηση, στην αίτηση αυτή να αναγράφει την ακριβή διεύθυνση και το τηλέφωνό του. Ο ΟΤΑ θα πρέπει να ενημερώνει το Υπουργείο, αν υπήρξε αλλαγή διευθύνσεως σε κάποιους από αυτούς που έχει μέσα στο δημοτολόγιό του και βέβαια κάνουμε το ίδιο, δίνοντας τη δυνατότητα να παίρνουμε και από άλλους οργανισμούς τέτοια στοιχεία, για τη διεύθυνση, με αποκλειστικό στόχο όμως να χρησιμοποιούνται αυτά τα στοιχεία για τη σύνταξη των εκλογικών καταλόγων.
Μπήκε το θέμα πότε θα είμαστε έτοιμοι και πότε θα μπορούμε να ανταποκριθούμε στις εκλογές. Νομίζω ότι αυτό που μπαίνει είναι ψευτοδίλημμα γιατί η Κυβέρνηση έχει επανειλημμένα δηλώσει ότι οι εκλογές θα γίνουν του χρόνου το Μάιο. Αύριο μάλιστα θα δείτε και μία διάταξη που έχω συζητήσει με τα μέλη της διακομματικής επιτροπής ήδη, για να κατοχυρώσουμε ότι θα πάμε με τους ίδιους καταλόγους ετεροδημοτών και στις δύο εκλογές και στις εθνικές και στις ευρωεκλογές.
Όμως όσο περισσότερος χρόνος περάσει, τόσο περισσότεροι δημότες θα εγγραφούν. Γιατί το λέω αυτό; Διότι ο νόμος αυτός θα δημοσιευθεί γύρω στα μέσα Μαΐου. Μέχρι 5 Μαΐου θα είναι κλειστή η Βουλή, τότε θα ψηφισθεί στο σύνολό του, αμέσως μετά θα πάει στην Εφημερίδα της Κυβέρνησης και γύρω στις 15 Μαΐου θα έχει δημοσιευθεί. Η πρώτη δουλειά η δική μας είναι να ξεκινήσουμε μία καμπάνια ενημέρωσης όλου του ελληνικού λαού για την επιλεκτική δυνατότητα που θα έχει ο κάθε ψηφοφόρος να δηλώσει ότι θέλει να ψηφίσει στον τόπο διαμονής. Αυτή η καμπάνια δεν θα είναι ούτε μιας μέρας ούτε μιας εβδομάδας. Θα γίνεται συνεχώς. Και θα γίνεται συνεχώς, διότι μπαίνουμε στο καλοκαίρι και πάρα πολλοί θα λείψουν σε διακοπές. Πέραν αυτού όμως θα πρέπει να ενημερωθούν από όλα τα μέσα ενημέρωσης και από τους Οργανισμούς Τοπικής Αυτοδιοίκησης -τη συμβολή των οποίων την θεωρώ καθοριστική- και να ξεκινήσουν να εγγράφονται. Είναι επόμενο, λοιπόν, ότι οι πρώτοι εκλογικοί κατάλογοι ετεροδημοτών που θα συνταχθούν πιθανότατα τον Ιούλιο, γιατί τότε γίνονται οι αναθεωρήσεις...
ΒΥΡΩΝ ΠΟΛΥΔΩΡΑΣ: Τον Αύγουστο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μέχρι τέλος Ιουνίου θα στείλουν οι δήμοι και τον Ιούλιο κάνουμε την αναθεώρηση εμείς. Μετά τέλος Αυγούστου θα στείλουν οι δήμοι και το Σεπτέμβριο θα γίνει η αναθεώρηση από το Υπουργείο Εσωτερικών. Ανά δίμηνο θα γίνεται αυτό. Κάθε δίμηνο που θα περνάει, λοιπόν, θα αυξάνει ο αριθμός.
Εγώ εκτιμώ ότι είναι αρκετός ο χρόνος μέχρι τον επόμενο Φεβρουάριο που θα στείλουν οι δήμοι...
ΒΥΡΩΝ ΠΟΛΥΔΩΡΑΣ: Οπωσδήποτε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): ...ίσως για τελευταία φορά γιατί, όταν θα στείλουν τον Απρίλιο την επόμενη αναθεώρηση, δεν θα μπορεί πλέον να ενταχθούν αυτοί μέσα στους αναθεωρημένους καταλόγους. Έχουμε, λοιπόν, χρόνο και δεν υπάρχει πρόβλημα εκεί.
Έγινε κριτική γιατί το νομοσχέδιο αυτό να περιέχει εκτός από τις διατάξεις για την ψήφο των ετεροδημοτών και άλλες διατάξεις. Μα, εγώ τόνισα από την αρχή ότι όλο το νομοσχέδιο είναι λοιπές διατάξεις. Τονίζουμε μόνο την ψήφο των ετεροδημοτών.
Υπήρχε θεσμικό πλαίσιο και γι' αυτό, όπως υπήρχε και για τα άλλα. Εγώ δεν την καταλαβαίνω αυτή την κριτική. Θα το καταλάβαινα, αν ήταν ένα νομοσχέδιο που ερχόταν από την αρχή, χωρίς να υπάρχει θεσμικό πλαίσιο. Εδώ, έρχονται διατάξεις, οι οποίες βελτιώνουν θεσμικό πλαίσιο που προϋπήρχε σε όλους τους τομείς, δηλαδή, στο θέμα της εκλογικής διαδικασίας, στο θέμα του θεσμικού πλαισίου που υπάρχει για τους μετανάστες, σε θέματα των Οργανισμών Τοπικής Αυτοδιοίκησης και σε θέματα ανεξάρτητων αρχών.
Είναι, λοιπόν, ένα νομοσχέδιο "σκούπα". Πάρα πολλές φορές, η κάθε κυβέρνηση είναι υποχρεωμένη να φέρνει στη Βουλή τέτοια νομοσχέδια, διότι η πολιτική, αγαπητοί συνάδελφοι, έχει σχέση περισσότερο με την πρακτική εφαρμογή των νόμων. Η πρακτική εφαρμογή των νόμων αναδεικνύει πάρα πολλές φορές αδυναμίες, ελλείψεις. Η καθημερινότητα αναδεικνύει ανάγκες να συμπληρωθεί και να τροποποιηθεί αυτό το θεσμικό πλαίσιο. Αυτό έγινε και με αυτό το νομοσχέδιο.
Δεν θέλω να σας κουράσω περισσότερο και να μπω στα θέματα των άρθρων, γιατί αύριο θα μας δοθεί η ευκαιρία με διεξοδικότητα να δούμε το κάθε άρθρο.
Θα ήθελα να ευχαριστήσω και πάλι τους εισηγητές όλων των κομμάτων γι' αυτό το θέμα, πάνω στο οποίο τώρα τοποθετήθηκα, γιατί δεν υπάρχει διαφωνία από κανένα κόμμα και πιστεύω ότι θα ψηφιστεί ομόφωνα. Αυτό είναι μία μεγάλη κατάκτηση για όλους μας, γιατί φθάνουμε με απόλυτη συναίνεση σε ένα θεσμικό πλαίσιο...
ΑΡΙΣΤΟΤΕΛΗΣ ΠΑΥΛΙΔΗΣ: Μη βιάζεστε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μπορείτε να διαφοροποιηθείτε, κύριε Παυλίδη, δεν βιάζομαι. Λέω ότι οι εισηγητές των κομμάτων είπαν ότι συμφωνούν απόλυτα μ' αυτό το κομμάτι του νομοσχεδίου. Ασφαλώς, υπάρχουν διαφωνίες παρακάτω, τις οποίες θα τις εντοπίσουμε αύριο, στη συζήτηση κατ' άρθρον.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κυρία και κύριοι συνάδελφοι, παρεμβαίνω στη συζήτηση για να στηρίξω το νομοσχέδιο που παρέχει τη δυνατότητα στους ετεροδημότες να ψηφίζουν στον τόπο της διαμονής τους.
Θέλω να σας πω ότι στη διακομματική γίνεται μία καλή δουλειά. Οργανώνουμε ή εκσυγχρονίζουμε την εκλογική διαδικασία. Θέλω να ανακοινώσω στην Εθνική Αντιπροσωπεία ότι και ως μέλος της διακομματικής επιτροπής, μαζί με τους άλλους συναδέλφους, αντιμετωπίζουμε τα θέματα της εκλογικής διαδικασίας με καλή προαίρεση και με την επιδίωξη να έχουμε το καλύτερο δημοκρατικό αποτέλεσμα. 
Τι εννοώ, λέγοντας το καλύτερο δημοκρατικό αποτέλεσμα; Εννοώ τη μεγάλη συμμετοχή των πολιτών, γιατί ο άδηλος εχθρός της δημοκρατίας είναι η αποχή. Θα πρέπει να γίνεται μία συνειδητή και συστηματική προσπάθεια από πλευράς διοικήσεως και των συντελεστών της πολιτείας -εν προκειμένω, Βουλής και κομμάτων- έτσι ώστε, για την άριστη εκδοχή, να μηδενίσουμε το ποσοστό της αποχής. Η δημοκρατία ενισχύεται, όταν μετέχουν οι πολίτες και με την ψήφο -το ελάχιστο, το minimum minimorum- αλλά και με τις συνακόλουθες κατά τα θέματα και κατά τις περιστάσεις δραστηριότητες. 
Έτσι, λοιπόν, η καλή μας προαίρεση εκδηλώνεται στη δουλειά της διακομματικής επιτροπής, στη συμμετοχή μας εκεί και στη θέση που λαμβάνουμε για την εκλογική διαδικασία εδώ στη Βουλή με το εισαγόμενο προς συζήτηση και ψήφιση νομοσχέδιο και με τα άλλα συναφή νομοσχέδια.
Η απαίτηση της δημοκρατικότητας ή της δημοκρατικής νομιμοποίησης που εκφράζεται με την ελαχιστοποίηση της αποχής, θεωρούμε ότι είναι ο πρώτος τρόπος. Ο δεύτερος τρόπος είναι η κατασφάλιση της μυστικότητας και οι εγγυήσεις για την τίμια διεξαγωγή του παιχνιδιού, δηλαδή το αδιάβλητο. 
Με αυτές τις δύο παραδοχές κάναμε τη συζήτησή μας στη διακομματική επιτροπή και διαπιστώσαμε ότι έρχεται προς συζήτηση ένα κατά το δυνατόν άψογο τεχνικώς νομοσχέδιο στην εκλογική διαδικασία που θέλουμε να εγκυροποιηθεί και να εκσυγχρονιστεί, να βελτιωθεί.
Για τη μικρή προϊστορία είναι χρήσιμο να αναφέρουμε ότι απαίτηση όλων των πολιτικών δυνάμεων ήταν η ψήφος των ετεροδημοτών στον τόπο της διαμονής τους και φυσικά εκφραστής αυθεντικός αυτής της προϊστορίας της ρυθμίσεως της εκλογικής διαδικασίας των ετεροδημοτών υπήρξε ο Γιάννης ο Κεφαλλογιάννης, με το σχετικό νομοσχέδιο.
Θέλω να πω ότι το κείμενο είναι κείμενο, είναι ιστορική μαρτυρία για το πώς από τη σκοπιά της η κυβέρνηση τότε και ο Υπουργός Εσωτερικών, ο Γιάννης ο Κεφαλογιάννης, πρότεινε με το νομοσχέδιο που ήταν έτοιμο, τη λύση-ρύθμιση της ψήφου των ετεροδημοτών.
Τα δεδομένα -απαντώ τώρα ευθέως στον αγαπητό συνάδελφο κ. Κεφαλογιάννη- της νομοθετικής προτάσεώς του τότε εστηρίζοντο στο κλειδί της εκλογικής διαδικασίας που εκαλείτο, ελέγετο εκλογικό βιβλιάριο. Έτσι απλή, ευκρινής, αποτελεσματική και έγκυρη ήταν η πρότασή του με τα τμήματα χωρίς εκλογικούς καταλόγους. Δηλαδή κάλπη στα τμήματα να υποδεχθώ τους ετεροδημότες της Ρεθύμνης -για να τιμήσουμε το συνάδελφο- ή των Ιωαννίνων ή της Δωδεκανήσου,  εκεί, χωρίς περισσότερες γραφειοκρατικές κατασφαλίσεις, διότι όλα περνούσαν από το εκλογικό βιβλιάριο. 
Αυτή η λύση δεν μπορεί να ισχύσει σήμερα. Σήμερα, με κλειδί τον εκλογικό κατάλογο, πρέπει αναγκαστικά να κάνουμε αυτή τη ρύθμιση που συζητούμε τώρα και εισάγουμε προς ψήφιση στη Βουλή. 
Θέλω να σημειώσω ότι η πρόταση για τα μικτά εκλογικά τμήματα ήταν αυτή που μας απασχόλησε περισσότερο. Εκεί θέσαμε και το όριο των σαράντα εγγεγραμμένων εκλογέων, το μίνιμουμ εγγεγραμμένων σε μια εκλογική περιφέρεια ετεροδημοτών, για να δύναται να σχηματιστεί το μικτό εκλογικό τμήμα.
Υπογραμμίζω την αξία της παρατηρήσεως ότι, αν έρθουν τριάντα εννέα και δεν συγκροτείται το μικτό εκλογικό τμήμα, αυτοί οι τριάντα εννέα πρέπει να ειδοποιηθούν παραχρήμα ή αμελλητί, τάχιστα, ώστε να ξέρουν ότι δε θα ευδοκιμήσει η επιθυμία τους να ψηφίσουν στον τόπο της διαμονής τους, γιατί δεν μπορεί να συγκροτηθεί το εκλογικό τμήμα.
ΝΙΚΟΛΑΟΣ ΚΑΤΣΑΡΟΣ: Δεν το ορίζει ο νόμος σαφώς αυτό. 
ΒΥΡΩΝ ΠΟΛΥΔΩΡΑΣ: Ναι, μπορεί να το περιλάβουμε και στο νόμο. Δηλαδή δεν είμαι τόσο αυστηρός, κύριε Κατσαρέ, κύριε Πρόεδρε, ώστε να επιμείνω για τη διάταξη αυτή να ενσωματωθεί, επειδή είναι εντελώς η διαδικασία επί της διαδικασίας, στο κείμενο του νόμου.
Μπορεί, επειδή το περισσότερο δεν βλάπτει, να προστεθεί ότι θα ειδοποιηθούν και ότι υποχρεούται η διοίκηση να ειδοποιήσει, αν δεν συγκροτηθεί μικτό τμήμα του ελάχιστου αριθμού των εκλογέων -δηλαδή σαράντα- από τους καταλόγους, ότι δεν ευδοκιμεί η επιθυμία τους να ψηφίσουν στον τόπο της διαμονής τους και πρέπει να πάνε στον τόπο που έχουν τη δημοτική μερίδα και το εκλογικό τους δικαίωμα, δηλαδή εκεί που είναι ο βασικός εκλογικός κατάλογος στον οποίο περιλαμβάνονται.
Το δεύτερο που θέλω να σημειώσω είναι η κατασφάλιση των μεταφερομένων υποσυνόλων φακέλων στην εφετειακή έδρα. Νομίζω ότι η λύση που θα προβλέπεται με τη ρυθμιστική εγκύκλιο, με την απόφαση του Υπουργού ότι μπορεί να συνοδεύεται ο σάκος αυτού του περιεχομένου στο εφετείο με μέλη των εκλογικών αντιπροσώπων των κομμάτων, θεραπεύει το θέμα.
Με ενδιαφέρει από την τελική ψήφιση του νομοσχεδίου να βγει μία ατμόσφαιρα -σας το λέω εν παρενθέσει- εμπιστοσύνης προς το σύστημα.
Δηλαδή, δεν βγαίνει τίποτα με το να επιστρατεύουμε τυφλές φιλυποψίες για το πώς θα λειτουργήσει. Θα λειτουργήσει και λειτουργεί. Το έχουμε μελετήσει, παρέχουμε τη δική μας ψήφο και ζητούμε την επιστράτευση της φαντασίας όλων των συναδέλφων στη διακομματική επιτροπή, αλλά προπαντός εδώ, που είμαστε στην τελική φάση της συζητήσεως, μήπως υπάρχει κανένα κενό.
 Μπορώ να πω ότι δεν υπάρχει πρόβλημα, για να προχωρήσουμε στην υλοποίηση αυτού του προγράμματος για τους ετεροδημότες, διότι έχουμε -ας πούμε- δύο αντιπάλους σε αυτήν τη διαδικασία. Έχουμε το νόμο της αδράνειας του παραδοσιακού ψηφοφόρου, ο οποίος θέλει να πάει οπωσδήποτε στον τόπο της γεννήσεώς του. Μπορεί, δηλαδή, να μείνουμε χωρίς πελάτες, κατά το δη λεγόμενον.
 Θα κάνει η διοίκηση εκλογική εκστρατεία, προσκαλώντας ή εκθέτοντας τους πολίτες, για την ευχέρεια ή τη δυνατότητα που έχουν. Θα πούμε και στα κόμματα ότι υπάρχει αυτή η δυνατότητα, διότι στο τέλος-τέλος είναι και υπόθεση στυλ. 
Ελέχθη από τον κ. Λαμπρόπουλο, τον εισηγητή μας, ότι εν πολλοίς είναι και τριτοκοσμική εικόνα με τα λάβαρα και τους εκδρομείς εισβολείς στον υπαιθριακό πληθυσμό του χωριού ή της κωμοπόλεως της επαρχίας. Ήρθαν οι Αθηναίοι και ήρθαν οι Θεσσαλονικείς για τις μετοικεσίες του Βορρά. Δεν είναι καλή αυτή η ατμόσφαιρα. Πρέπει να αποδεχθούμε την πολιτική αρετή των ήμερων πολιτικών ηθών και του ηπίου πολιτικού κλίματος. Έχουμε, άλλωστε, την Ευρώπη των είκοσι πέντε χωρών. Στο σκληρό πυρήνα της Ευρώπης βρίσκεται η Ελλάδα, ας πάμε λοιπόν στους ρυθμούς και στο ύφος, στο εκλογικό στυλ όχι το παλαιό, αλλά το καινούργιο, αυτό που λέμε σε έναν εκσυγχρονισμό και της εκλογικής διαδικασίας.
Εχθρός μας -τρόπος του λέγειν βέβαια- για αυτήν τη διαδικασία θα είναι ο παραδοσιακός άνθρωπος που θέλει να πάει στο χωριό του. 
Επίσης, υπάρχει μία έλλειψη ενημέρωσης, αν δεν προλάβουμε να τους πούμε να πάνε στο δήμο και να δηλώσουν ότι επιθυμούν να εγγραφούν στους ειδικούς εκλογικούς καταλόγους και να ψηφίζουν εδώ, βγάζοντας Βουλευτή στα Δωδεκάνησα, όπως λέει ο Αριστοτέλης Παυλίδης ή στον Έβρο. Είναι ένα δικαίωμα. Οικονομούμε τις ενέργειες, οικονομούμε τα κόστη, δηλαδή το εκλογικό κόστος με τη μεταφορά και οικονομούμε, καθώς ζούμε υπό το δράμα των Τεμπών και το κίνδυνο του ατυχήματος. Έχει πολλά πλεονεκτήματα και αρετές αυτό το νομοσχέδιο. Η τεχνική λύση να ψηφίζουν στον τόπο της διαμονής τους οι πολίτες.
Κύριε Υπουργέ, η τελευταία παρατήρησή μου έχει να κάνει, όπως μονότονα επικαλούμαι, εισηγούμαι και προτείνω, με καθαρούς εκλογικούς καταλόγους. Κάνατε καλή αναφορά εδώ στη Βουλή για τους τεθνεώτες. Δε φαντάζομαι να έχουμε στους καταλόγους πεθαμένους από τα εθνικά ληξιαρχεία. Θέλω να έρθει μία στιγμή με αυτοπεποίθηση η Κυβέρνηση και να μου πει "από τα εθνικά ληξιαρχεία δεν έχω πεθαμένους εγγεγραμμένους στους εκλογικούς καταλόγους". Γιατί λέω εθνικά ληξιαρχεία; Εννοώ τα ληξιαρχεία εντός της επικράτειας, γιατί στα άλλα αποδέχομαι ότι είναι δυσχερέστερο να συμβεί, μολονότι πρέπει να κάνω δράσεις με τα προξενεία, για να τους βρω και εκεί.
Δεύτερον, η υπόθεση του ονόματος της συζύγου, δηλαδή της υπάνδρου γυναικός, που έχει και το πατρικό και το συζυγικό της όνομα. Εδώ είναι καλή η πρόοδος που έχει γίνει από τη μηχανογραφική υπηρεσία και από τη διεύθυνση των εκλογών. Πρέπει, όμως, να φθάσουμε στο μέγιστο δυνατό αποτέλεσμα. 
Θυμίζω ακόμη την υπόθεση των παραφθορών στο όνομα, Πολύδωρας ή Πολύδωρος, ενώ όλα τα στοιχεία από τον τόπο και χρόνο γεννήσεων, το πατρώνυμο, το μητρώνυμο είναι τα ίδια. Πρέπει και αυτά να τα επεξεργαστούμε. Είναι απλή η υπόθεση για την ψηφιακή εποχή που ζούμε. 
Πρέπει να ξέρουμε για τους αδερφούς Ποντίους πόσοι είναι και πού είναι και με το παλαιό καθεστώς, δηλαδή προ του 2001 και με το νέο που δεν έχει διαπιστωτικές πράξεις κ.λπ. από το 2001 μέχρι σήμερα, έτσι ώστε να έχουμε τους πιο έγκυρους εκλογικούς καταλόγους. 
Στις δημοτικές εκλογές αποδείξαμε την καλή μας πρόθεση, εμείς και όλη η διακομματική επιτροπή -είναι εδώ και ο κ. Σκυλλάκος- ώστε να μην έχουμε ανθρώπους που δεν είναι εγγεγραμμένοι πουθενά μέχρι την πρώτη Κυριακή των εκλογών από τις δύο εκλογές που είχαμε στις δημοτικές.
Εκεί έχουμε πολύ σοβαρό πλεονέκτημα να αξιοποιήσουμε τα δεδομένα, δηλαδή έκανα μία επιλογή. Είχαμε περιπτώσεις που ήταν δύο εγγραφές, έκανα μία επιλογή. Οριστικοποιείται, πέφτει η μπάρα της τελεσίδικης εγγραφής σε έναν από τους δύο καταλόγους, που ήταν αυτός ο διπλοεγγεγραμμένος. Και για εκείνον που ήταν ο μη ανήκων πουθενά, έκανε την επιλογή του κι έχουμε καλά ευρήματα τελεσιδικουσών εγγραφών. Αυτή είναι η συζήτηση για τους εκλογικούς καταλόγους. Προκύπτει από τη συζήτηση ότι στους άρτιους μήνες -στους μήνες τους ζυγούς που λέμε- γίνεται κάθε δύο μήνες η αναθεώρηση των εκλογικών καταλόγων.
Σε σχέση με τις εκλογές αυτές, δηλαδή τις επικείμενες εκλογές, εάν είναι τον Ιούλιο -κάνω τις υποθέσεις έτσι τις αυθαίρετες- δε θα ισχύσουν οι ετεροδημότες. Εάν είναι τον Οκτώβριο, μπορεί να έχουν συνταγεί οι κατάλογοι, δηλαδή στο ζυγό μήνα να έχει εγκριθεί από το Υπουργείο Εσωτερικών. Δε βλέπω πολλές πιθανότητες, αλλά δυνατόν να έχουμε έτοιμους τους καταλόγους με το Ε΄ των ετεροδημοτών για Οκτώβριο. Οπωσδήποτε Δεκέμβριο και Φεβρουάριο. Στα άλλα δίμηνα είναι ασυγχώρητο να μην έχεις εκλογικούς καταλόγους ετεροδημοτών με το Ε΄.
Εννοείται ότι στο σωστό καιρό, δηλαδή το πρώτο δεκαήμερο φαντάζομαι -μόλις κλείνει η αναθεώρηση από το Υπουργείο Εσωτερικών- τα κόμματα λαμβάνουν τους ειδικούς καταλόγους με το Ε΄, για να κάνουμε τις όποιες διασταυρώσεις με το μηχανογραφικό τους σύστημα. Αυτά ήθελα να πω. Εννοείται ότι όλα ξεκινούν και παίρνει υπόσταση το νομοσχέδιο για την οικονομία της εκλογικής διαδικασίας γενικώς, από την ενημέρωση που θα κάνουμε στους ετεροδημότες, δηλαδή στους ανθρώπους εκλογής, που θέλουν να ψηφίσουν στον τόπο της διαμονής τους. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, δι΄ ολίγον. 
Κατ' αρχήν, χαίρω για τη δήλωση του Κοινοβουλευτικού Εκπροσώπου της Νέας Δημοκρατίας, ότι η διακομματική επιτροπή κινείται από αγαθή προαίρεση και πράγματι όλοι προσπαθούν για να επιτύχουν το καλύτερο δυνατό αποτέλεσμα στις εκλογικές διαδικασίες. 
Χαίρω επίσης για τη δήλωσή του ότι το νομοσχέδιο είναι αρτιότατο και διασφαλίζει και εγγυάται την τίμια διεξαγωγή των εκλογών. Κατόπιν αυτών, ο ρόλος μου είναι εξαιρετικά περιορισμένος αυτήν τη στιγμή. Δεν έχω να απαντήσω τίποτα ιδιαίτερο, αφής στιγμής υπάρχει καταφανέστατη συναίνεση στο νομοσχέδιο αυτό. Το μόνο που θα ήθελα να πω, είναι ότι ένας νόμος όσο καλός και αν είναι μπορεί να καταστεί ανενεργός, αν εμείς -εννοώ τα κόμματα- δεν θελήσουμε να τον ενεργοποιήσουμε. Αναρωτήθηκε προηγουμένως και ο κ. Πολύδωρας μήπως μείνει αυτή η ιστορία χωρίς πελάτες, όπως είπε χαρακτηριστικά. Είναι πολύ πιθανόν. Και είναι πολύ πιθανόν, διότι εμείς έχουμε συνηθίσει τον κόσμο -τους ετεροδημότες εν προκειμένω- να πηγαίνουν να ψηφίζουν στον τόπο της καταγωγής τους, να το θεωρούν και ολίγον εκδρομή, γιατί, αν θέλετε, το τζάμπα εκδρομή είναι δελεαστικό. 
Έτσι, λοιπόν, είχαμε αυτό το αίσχος στο παρελθόν, να διαγκωνίζονται τα κόμματα, ποιο κόμμα θα μεταφέρει περισσότερους ετεροδημότες, με τι θα τους μεταφέρει, αεροπλάνα κ.λπ., ποιος θα πάρει περισσότερες θέσεις, στα αεροπλάνα, στα πλοία, στα τρένα, στα ΚΤΕΛ κ.λπ. 
ΙΟΡΔΑΝΗΣ ΤΖΑΜΤΖΗΣ: Τα κλείνατε όλα, δεν προλαβαίναμε. 
ΑΛΕΞΑΝΔΡΟΣ ΑΚΡΙΒΑΚΗΣ: Όχι, δεν ήταν έτσι, αλλά εν πάση περιπτώσει. 
Θα ρωτούσα, λοιπόν, για να μη μακρηγορώ -δυο κουβέντες είπα ότι θα πω, δεν χρειάζεται να πω κάτι άλλο- αν εμείς τα κόμματα έχουμε αποφασίσει να ενεργοποιήσουμε αυτόν το νόμο;
Η απάντηση είναι απλούστατη. Θα πάρει απόφαση η διακομματική επιτροπή και θα πει στις όποιες εκλογές -όποτε γίνουν,  τον Οκτώβριο, τον Απρίλιο, τον Μάιο, δεν με ενδιαφέρει, όποτε γίνουν- ότι δεν κρίνονται και δεν μοιράζονται αεροπορικές θέσεις, θέσεις στα πλοία, τα τραίνα και να μην πηγαίνουν τα κόμματα με ένα τσουβάλι λεφτά να πληρώνουν τα μέσα μεταφοράς; Θα γίνει αυτό; 
Εάν δεν γίνει κύριε Πρόεδρε, θα μου επιτρέψετε να διακινδυνέψω την πρόβλεψη ότι πολύ μικρή ενεργοποίηση θα έχει αυτός ο νόμος τον οποίο ψηφίζουμε σήμερα. Είναι απλό το θέμα. Διότι όταν σε κάποιο ψηφοφόρο του δίνεται η δυνατότητα να κάνει ένα δωρεάν ταξίδι στη πατρίδα του, να πάει και να γυρίσει, θα το προτιμήσει. 
Γι' αυτό έθεσα από την αρχή το ερώτημα: Εμείς τα κόμματα έχουμε αποφασίσει να ενεργοποιήσουμε αυτό το νόμο ή τον ψηφίσαμε πανηγυρικά, ομόφωνα και θα μείνει στα χαρτιά; 
Γι' αυτό λοιπόν, μετά την ψήφιση αυτού του νόμου και οψέποτε συνεδριάσει η διακομματική επιτροπή, θα πρέπει να πάρει μια απόφαση να καταργήσει την παλιά τακτική να κλείνουν εισιτήρια στα αεροπλάνα, στα τραίνα, στα πλοία κ.λπ. τα κόμματα και να μην πηγαίνουν να πληρώσουν ομαδικά τα εισιτήρια τα οποία αγόρασαν. Αυτό είναι το θέμα. Θα γίνει; Δεν ξέρω. Εύχομαι να γίνει. Δεν έχω να πω τίποτε άλλο.
ΠΡΟΕΔΡΕΥΩΝ (Κωνσταντίνος Βρεττός):  Ο κ. Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία και κύριοι συνάδελφοι, δεν υπάρχει καμία αμφιβολία ότι η τάση που υπάρχει στον Έλληνα της διασποράς -να τον ονομάσω έτσι- να διατηρήσει έναν ελάχιστο δεσμό με τον τόπο της καταγωγής του, ήταν μια από τις αιτίες που δημιούργησαν αυτήν την κατάσταση των εκατοντάδων χιλιάδων ετεροδημοτών. Πολύ φοβάμαι ότι ίσως αυτή η τάση να είναι και μια από τις αιτίες που δεν θα επιτρέψουν να ενεργοποιηθεί απόλυτα ο νόμος ο οποίος θα προκύψει από τη συζήτηση του παρόντος νομοσχεδίου. Σε κάθε περίπτωση όμως εκτιμώ ότι έστω και αν παραμείνει πρόβλημα θα έχει αμβλυνθεί, δεν θα είναι στην έκταση που είναι σήμερα. 
Σήμερα έχουμε μια κατάσταση η οποία σαφώς δημιουργεί ένα αντιδημοκρατικό τοπίο διότι πάρα πολλοί συμπολίτες μας δεν μπορούν να ασκήσουν το εκλογικό τους δικαίωμα. Επιπλέον δε -ας μην κρυβόμαστε- τα κόμματα που ευνοούνται είναι συνήθως και κυρίως τα κόμματα τα οποία στηρίζουν την κυβέρνηση. Έχουν και το πεπόνι και το μαχαίρι, ελέγχουν τη Δημόσια Διοίκηση, ελέγχουν εν πολλοίς τα μέσα μαζικής μεταφοράς και κατά τη διαδικασία των εκλογών βρίσκονται αναμφισβήτητα σε πλεονεκτική θέση έναντι των άλλων κομμάτων. 
Θα πρέπει να ομολογήσει η Κυβέρνηση ότι η Νέα Δημοκρατία είχε κάνει πάρα πολλές προσπάθειες να ψηφιστεί ένα νομοσχέδιο με το περιεχόμενο περίπου του παρόντος ή εν πάση περιπτώσει να επιτελεί το σκοπό τον οποίο φαίνεται ότι θέλει να επιτελέσει ο νομοθέτης με το παρόν σχέδιο νόμου. Από τον κ. Κεφαλογιάννη με την κατάθεση προτάσεως νόμου, με ερωτήσεις προς τη Βουλή, με πιέσεις, συμβάλαμε αποφασιστικά, εκτιμώ, να έρθει επιτέλους αυτό το νομοσχέδιο.
Εμένα εκείνο που, κύριοι συνάδελφοι, με προβληματίζει είναι το εξής: οι λόγοι που επέβαλαν την ψήφιση ενός νομοσχεδίου, όπως το παρόν, προϋπήρχαν όπως είπα προηγουμένως. Το είπαμε όλοι εδώ. Και όμως, η Κυβέρνηση δεν ενέδιδε στην ψήφιση ενός τέτοιου νόμου. 
Όμως, εκτιμώ ότι τώρα το κάνετε, κύριε Υπουργέ, όχι από αβρότητα προς τα κόμματα ή από αγαθή προαίρεση. Εκτιμώ ότι βλέπετε πως οι ψηφοφόροι σας -εκείνοι που σας έχουν απομείνει- δεν είναι διατεθειμένοι να μπουν προς χάρη σας στον κόπο να μεταβούν στις εκλογικές τους περιφέρειες, για να σας ξαναψηφίσουν. Γι' αυτό προσπαθείτε να περισώσετε ό,τι μπορείτε, διευκολύνοντάς τους να ψηφίσουν στην εκλογική περιφέρεια στην οποία κατοικούν. Αυτό είναι μια πρόσθετη ομολογία ήττας. 
Κύριοι συνάδελφοι, αναμφισβήτητα το νομοσχέδιο κινείται προς τη θετική κατεύθυνση. Γι' αυτό η Νέα Δημοκρατία, όπως τονίστηκε και από τον εισηγητή αλλά και από τους υπόλοιπους συναδέλφους που μίλησαν, θα το ψηφίσει. Πρέπει, όμως, κύριε Υπουργέ, κάποιες αρχές να τις θεσμοθετήσουμε και προπάντων να τις τηρήσουμε σε αυτήν τη διαδικασία. Ποιες είναι αυτές; 
Πρώτα απ' όλα να υπάρξει το αδιάβλητο. Όχι μόνο να είναι αδιάβλητη η διαδικασία, αλλά και να φαίνεται πως είναι αδιάβλητη, όπως η γυναίκα του Καίσαρος που δεν θα έπρεπε να είναι μόνο τίμια, αλλά να φαίνεται και τίμια. Το λέω αυτό, διότι υπάρχουν δύο θέματα: Το ένα είναι να μην υπάρξει μπλέξιμο -αυτήν τη λέξη θα χρησιμοποιήσω- με το περίφημο "έψιλον" που θα μπει στους βασικούς εκλογικούς καταλόγους. Φοβάμαι δηλαδή μήπως δεν έχουμε απόλυτη εξασφάλιση έτσι που όσοι είναι εγγεγραμμένοι στους καταλόγους ετεροδημοτών να μην μπορούν να ψηφίσουν στην εκλογική τους περιφέρεια. Θα είναι δίπλα στο όνομα το "έψιλον", το οποίο θα το χαρακτηρίζει ως ετεροδημότη και θα είναι απαγορευτική η δυνατότητα ασκήσεως του εκλογικού δικαιώματος για δεύτερη φορά; 
Το άλλο πρόβλημα το οποίο υπάρχει είναι η διαδικασία της ψηφοφορίας στα μεικτά εκλογικά τμήματα, της διακίνησης του φακέλου, του εκλογικού σάκου, του ανοίγματος μια φορά στο Πρωτοδικείο, μια δεύτερη φορά στο Εφετείο και μια τρίτη φορά στην Ειδική Εφορευτική Εκλογική Επιτροπή του Εφετείου. Εκεί, χωρίς την παρουσία -και αυτό είναι το μόνο που μπορεί να καταστήσει αδιάβλητη τη διαδικασία- εκπροσώπων των κομμάτων. 
Μια δεύτερη αρχή, κύριε Υπουργέ, θα πρέπει να είναι η ταχύτητα και ταυτόχρονη έκδοση των εκλογικών αποτελεσμάτων. Έχουμε συνηθίσει στην Ελλάδα σχεδόν τα μεσάνυχτα να γνωρίζουμε ποια θα είναι κυβέρνηση και μέχρι τα ξημερώματα να γνωρίζουμε ποιοι θα είναι Βουλευτές. Πολύ φοβάμαι ότι με την καθιέρωση των μεικτών εκλογικών τμημάτων και προπάντων με τη διαδικασία που προβλέπεται για τη σύσταση, ψηφοφορία και διαλογή -για εκείνους που θα ψηφίσουν στα μεικτά εκλογικά τμήματα- θα έχουμε πρόβλημα. Αντιλαμβάνεστε πόσος χρόνος θα απαιτηθεί, για να στήσουμε σε κάθε Πρωτοδικείο ένα μεικτό εκλογικό τμήμα, να μεταφερθεί ο φάκελος στο Εφετείο, να πάει σε κάποια επιτροπή, η οποία θα κάνει την πρώτη διαλογή, στη συνέχεια να πάμε στη δεύτερη διαλογή, προπάντων όταν η απόσταση Πρωτοδικείου με Εφετείο είναι σημαντική. 
Όλα αυτά θα είχαν αποφευχθεί. Θα μπορέσουν να αποφευχθούν αν, αντί τα μεικτά εκλογικά τμήματα στηθούν στις έδρες των Πρωτοδικείων,  στηθούν, κύριε Υπουργέ, στις έδρες των Εφετείων. Και το αδιάβλητο θα ήταν περισσότερο κατοχυρωμένο, αλλά και η ταχύτητα θα ήταν δεδομένη. Ας μετακινηθεί ο ψηφοφόρος από την έδρα του Πρωτοδικείου ή από ένα νομό στην έδρα του Εφετείου, δεν χάλασε ο κόσμος. Εδώ ξεκινούσε από τη Μυτιλήνη να έρθει στην Κρήτη. Ξεκινούσε από τα Γιάννενα να έρθει στην Κρήτη. Αν πάει από την Πρέβεζα στα Γιάννενα να ψηφίσει ή από το Βόλο στη Λάρισα, δε χάλασε ο κόσμος. Θα το κάνει ευχαρίστως, διότι γνωρίζει ποια είναι η ταλαιπωρία την οποία υφίστατο μέχρι τώρα. Αυτό το οποίο θα υποστεί με τη διαδικασία που προτείνω εγώ αυτήν τη στιγμή, δηλαδή, τα μεικτά εκλογικά τμήματα να στηθούν στην έδρα του Εφετείου, θα είναι ελάχιστο. 
Ένα τρίτο είναι η μυστικότητα. Και διασφαλίζεται η μυστικότητα βάζοντας ένα μίνιμουμ ψηφοφόρων. Εγώ όμως θεωρώ ότι είναι μεγάλος ο αριθμός το σαράντα, κύρια Υπουργέ. Να το πάμε στο τριάντα, διότι σαράντα ψηφοφόρους ετεροδημότες σε μια εφετειακή περιφέρεια από ένα νομό μονοεδρικό ή δυεδρικό είναι πολύ δύσκολο να βρεθούν. Για να πω ένα παράδειγμα, η εκλογική περιφέρεια Σάμου πού θα τους βρει τους σαράντα ψηφοφόρους στην εφετειακή περιφέρεια Κέρκυρας ή στην εφετειακή περιφέρεια Ιωαννίνων; Είναι πάρα πολύ δύσκολο. Γι' αυτό, ας μειωθούν στους τριάντα, διότι έτσι θα ελαχιστοποιήσουμε την απαγόρευση της ασκήσεως του εκλογικού δικαιώματος.
Θα ήθελα τώρα να κάνω και κάποιες άλλες παρατηρήσεις, γιατί και ο χρόνος μου είναι ελάχιστος.
Τι θα γίνει, κύριε Υπουργέ, με τους στρατιωτικούς και τους δημόσιους υπαλλήλους; Μέχρι τώρα γνωρίζουμε ότι ψήφιζαν με καταστάσεις; Θα υπάρχουν τώρα οι καταστάσεις, αφού θα έχουν τη δυνατότητα να εγγραφούν ως ετεροδημότες; Ή σκέφτεστε να διατηρήσετε παράλληλα και τη δυνατότητα των καταστάσεων ή οτιδήποτε άλλο; Τις καταστάσεις όμως, αν τις διατηρήσετε, υπάρχει κίνδυνος ο ίδιος άνθρωπος να ψηφίσει και με τις καταστάσεις και στους ετεροδημότες. Αυτό είναι ένα πρόβλημα το οποίο δεν αντιμετωπίζετε με το νομοσχέδιο και πρέπει να το αντιμετωπίσετε.
Το δεύτερο είναι η καμπάνια την οποία πρέπει να κάνετε. Κύριε Υπουργέ, ασφαλώς θα πρέπει και τα κόμματα να λειτουργήσουν. Θα πρέπει να προσπαθήσουν, να πιέσουν, να παροτρύνουν, να συστήσουν στους ψηφοφόρους τους να γραφτούν στους καταλόγους των ετεροδημοτών, διότι δεν πρόκειται να δοθούν διευκολύνσεις, προκειμένου να μεταβούν στις εκλογικές τους περιφέρειες. Θα πρέπει όμως και η Κυβέρνηση, από την ώρα που ο νόμος θα δημοσιευτεί στο ΦΕΚ και διαρκώς, μέχρι και δύο μήνες πριν από τις εκλογές, να κάνει περιοδικά τη δέουσα καμπάνια, εφιστώντας προπάντων την προσοχή στο ότι τα διακόσια χιλιόμετρα, τα οποία ως απόσταση καθιέρωναν τις μη συνέπειες για τον ψηφοφόρο, δεν θα ισχύσει πλέον, αφού τώρα υπάρχει η δυνατότητα ψηφοφορίας στον τόπο κατοικίας.
Θα ήθελα να τελειώσω -κάποιες ιδιαίτερες παρατηρήσεις που έχω θα τις κάνω στα άρθρα- λέγοντας ότι αδικείτε το νομοσχέδιο με όλες αυτές τις άσχετες διατάξεις, τις οποίες μας έχετε φέρει. Προσπαθείτε να δικαιολογήσετε ότι αυτή καθαυτή η νομοθετική παρέμβαση που κάνετε για τους ετεροδημότες, είναι μια άλλη διάταξη. Τι θέλατε όλη αυτή την πανσπερμία των διατάξεων; Και προπάντων, τι θέλετε και βάζετε αυτά τα οικόπεδα για τους Αθίγγανους και τους Ρωσοπόντιους; Αν θέλατε να πουλήσετε εξυπηρέτηση σε αυτούς τους ανθρώπους, ας βρίσκατε, τέλος πάντων, ένα άλλο νομοσχέδιο και όχι αυτό, που αφορά την εκλογική διαδικασία. Έρχεστε τώρα και βάζετε το "κερασάκι" ότι εσείς φροντίζετε να δώσετε και ένα οικοπεδάκι. Συνδυάζοντας το πνεύμα της βασικής διάταξης που αφορά τη διαδικασία των εκλογών, θυμίζουμε ότι "το ΠΑΣΟΚ είναι εδώ και σας δίνει και ένα οικοπεδάκι".
Σε κάθε περίπτωση, παρά τις όποιες επιφυλάξεις και τις παρατηρήσεις που θα κάνω στη συνέχεια στα άρθρα, εγώ προσωπικά ψηφίζω το νομοσχέδιο επί της αρχής.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, προηγουμένως άκουσα τον Κοινοβουλευτικό Εκπρόσωπο του ΠΑΣΟΚ να αναφέρεται στις μετακινήσεις των ετεροδημοτών ψηφοφόρων. Βέβαια, όταν ρωτάγαμε κάποτε και καταγγέλλαμε το ΠΑΣΟΚ για το πού βρίσκει επιτέλους όλα αυτά τα τεράστια ποσά χρημάτων, για να μετακινεί αυτούς τους ψηφοφόρους, το ΠΑΣΟΚ έλεγε ότι δεν μετακινεί ψηφοφόρους, δεν είναι αλήθεια όλα αυτά. Σήμερα ο κ. Ακριβάκης παραδέχθηκε εδώ ότι το ΠΑΣΟΚ μετακινούσε ψηφοφόρους και φυσικά παραμένει το ερωτηματικό για το πού έβρισκε όλα αυτά τα χρήματα για να μετακινεί όλο αυτό τον κόσμο.
Πράγματι, αυτό το νομοσχέδιο το οποίο είχε φέρει η Νέα Δημοκρατία επί κυβερνήσεως Μητσοτάκη, με Υπουργό τότε τον κ. Κεφαλογιάννη, ο οποίος είναι παρών στην Αίθουσα, προσπαθεί να δώσει τη δυνατότητα να σταματήσει αυτή η ταλαιπωρία του κόσμου, να σταματήσει επιτέλους να ξοδεύεται ο κόσμος, να σταματήσει να γίνεται όλο αυτό το αλισβερίσι με τα λεωφορεία που θα κουβαλήσουν τον κόσμο σε κάθε νομό και βεβαίως μετά να τον επιστρέψουν στο σπίτι του.
Όμως εδώ θα πρέπει να πούμε ορισμένα πράγματα. Πρέπει να ξεκαθαρίσει το θέμα των εκλογικών καταλόγων, κύριε Υπουργέ. Και όταν λέω ότι πρέπει να ξεκαθαρίσει το θέμα των εκλογικών καταλόγων, δεν νοείται τελευταία στιγμή, σήμερα, λίγους μήνες από κάποιες πιθανές πρόωρες εκλογές, να φέρνετε αυτό το νομοσχέδιο, όταν είχατε τη δυνατότητα όλα αυτά τα χρόνια να έχετε λύσει αυτό το θέμα. Μέχρι πριν από λίγο καιρό, μέχρι πριν από λίγους μήνες, τριακόσιες εξήντα χιλιάδες ήταν οι διπλοεγγεγραμμένοι στους εκλογικούς καταλόγους. Είχαμε πεθαμένους από το 1840  -αν έχουμε το Θεό μας!- και από το 1830 και ήταν εγγεγραμμένοι στους εκλογικούς καταλόγους. Ευτυχώς, η επιτροπή δουλεύει. Το θέμα είναι ότι θα πρέπει να λυθούν κάποια σοβαρά προβλήματα που υπάρχουν ακόμα. 
Ίσως το σοβαρότερο πρόβλημα αυτή τη στιγμή είναι με τις γυναίκες, οι οποίες έχουν κρατήσει το πατρικό τους όνομα, έχουν εγγραφεί στους εκλογικούς καταλόγους άλλης περιοχής με το όνομα του συζύγου και έχουν τη δυνατότητα να διπλοψηφίσουν. Στη μια περίπτωση μ' ένα κρατικό έγγραφο, όπως είναι το δίπλωμα οδήγησης το οποίο έβγαλαν στην ηλικία των δεκαοκτώ ετών και στη συνέχεια, μπορεί να ψηφίσει κανονικά στο καινούργιο εκλογικό τμήμα στο οποίο έχει μεταγραφεί. Και η ουσία είναι ότι αυτή η δυνατότητα δίνεται επειδή ακριβώς καταργήθηκε το εκλογικό βιβλιάριο και δεν υπάρχει δυνατότητα να διασφαλιστεί ουσιαστικά η ψηφοφορία. 
Από κει και πέρα, πρέπει να σας πω και κάτι ακόμα. Τα λέμε όλα αυτά, κύριε Υπουργέ, διότι πραγματικά δεν σας εμπιστευόμαστε, γιατί δώσατε κακά δείγματα γραφής. Κάνατε μια απογραφή που στις περισσότερες περιπτώσεις έγινε απογραφή το 2001 με μολύβι. Σκεφθείτε να γράφει ο απογραφέας τον απογραφόμενο με μολύβι. Είναι δυνατόν να μη συμβαίνουν αυτά τα πράγματα! Δώσατε τη δυνατότητα σε οποιονδήποτε να σβήνει και να γράφει κάτι καινούργιο. 
Ένα δεύτερο σημείο είναι ότι αναθέσατε την επεξεργασία αυτών των στοιχείων της απογραφής στην εταιρεία "ΑΛΤΕΚ" του κ. Αθανασούλη. Τρεις υπάλληλοι της εταιρείας "ΑΛΤΕΚ" επεξεργάστηκαν τα στοιχεία. Και φθάσαμε στο σημείο, μέσα στην "ΕΣΥΕ" να παραιτηθεί διευθυντής, να παραγκωνισθεί υποδιευθυντής και να αναλάβουν όλη τη δουλειά τρία πρόσωπα τα οποία κανείς δεν γνωρίζει τι έπραξαν, με αποτέλεσμα να έχουμε φθάσει σήμερα σε νομούς όπου έχουμε αύξηση όπως είναι ο νομός Πέλλας, 4%, να χάνει ο νομός Πέλλας μια έδρα. Και φυσικά είναι πασιφανές, αν καθίσει κάποιος και ελέγξει τα στοιχεία, βλέπει ότι εκεί που η Νέα Δημοκρατία στην τρίτη κατανομή παίρνει έδρα, από κει, με την απογραφή και με το μαγείρεμα που έχετε κάνει, ουσιαστικά αφαιρούνται έδρες. Είναι πολύ σημαντικό αυτό, διότι δεν τηρήσατε ούτε καν αυτό που λέει το Σύνταγμα. Το Σύνταγμα αναφέρει για το νόμιμο πληθυσμό. Σας ρωτώ: Διασταυρώσατε τα στοιχεία της απογραφής με το νόμιμο πληθυσμό, που είναι οι εγγεγραμμένοι στα δημοτολόγια του κάθε δήμου τη δεδομένη στιγμή, την ημέρα της απογραφής; Δεν το έχετε κάνει. Γιατί δεν το έχετε κάνει; Πώς μιλάμε για νόμιμο πληθυσμό βάσει του οποίου γίνεται η κατανομή των εδρών; Δεν το έχετε πράξει. Τα στοιχεία είναι τα στοιχεία της απογραφής και έχετε μείνει ουσιαστικά στη δήλωση που έχει κάνει ο απογραφέας. 
Έρχομαι και στα υπόλοιπα άρθρα του νομοσχεδίου. 
Πρέπει να σας πω ότι μέσα στους εκλογικούς καταλόγους, υπάρχουν και ενδεικτικές εγγραφές. Πρέπει να ξεκαθαρίσει αυτό και να μας πείτε, κύριε Υπουργέ, τι σημαίνει "ενδεικτική" εγγραφή. Σας κατήγγειλα και με επίκαιρη ερώτηση εδώ στη Βουλή συγκεκριμένο όνομα: Εύα Μαριόλα Άνταμ Εούγκε Πόλοβτζικ . 
Ενδεικτικά εγγεγραμμένοι στους εκλογικούς καταλόγους, δίχως ταυτότητα, δίχως ελληνική υπηκοότητα, δίχως τίποτα. Τι σημαίνει ενδεικτική εγγραφή στους εκλογικούς καταλόγους; Αυτά πρέπει να τα προσέξετε πάρα πολύ, όπως πρέπει να προσέξετε όλους αυτούς που έχουν πεθάνει και πρέπει να βγουν επιτέλους από τους εκλογικούς καταλόγους. 
Στο άρθρο 7 μιλάτε για παραχωρήσεις. Το 2000 στις εκλογές ξέρουμε το αλισβερίσι που έγινε από την πλευρά της Κυβέρνησης σε σχέση με τους αθίγγανους, αλλά ιδιαίτερα με τους παλιννοστούντες. Κανείς δεν νομίζω ότι διαφωνεί να δοθούν τα οικόπεδα αυτά για να μπορέσουν να στεριώσουν αυτοί οι άνθρωποι. Πρώτος, σας το λέω ειλικρινά, το έκανα πράξη εγώ ως δήμαρχος. Προχώρησα τις διαδικασίες, παρά το γεγονός ότι έβρισκα δυσκολίες από την Κυβέρνηση, ώστε να μπορέσουμε να δώσουμε οικόπεδα στους παλιννοστούντες, στους νέο-πρόσφυγες για να μπορέσουν πλέον να στεριώσουν, να κάνουν ένα ξεκίνημα αυτοί οι άνθρωποι. 
Ήρθατε εσείς στις εκλογές του 2000, υποσχεθήκατε χίλια δύο πράγματα και φυσικά δεν τα τηρήσατε. Δεν πρέπει σε καμία περίπτωση να υπάρξει η ίδια αντιμετώπιση σε αυτούς τους ανθρώπους. Και το λέω αυτό, διότι το να δώσεις σε κάποιον ένα οικόπεδο απλά και μόνο, αυτό δεν λέει τίποτα, κύριε Υπουργέ. Θα πρέπει να ξεκαθαρίσουμε ότι όταν δίνουμε ένα οικόπεδο, δεν σημαίνει ότι παίρνεις ένα κομμάτι γης και τελείωσε, εκεί μπορείς να χτίσεις. Πώς θα πας; Έχεις πρόσβαση σε αυτό το χώρο; Έχεις τα απαραίτητα, νερό, ρεύμα; 
Θα πρέπει να υπάρξουν σχέδια πόλεως, θα πρέπει να υπάρξουν έργα υποδομής και όχι απλά να υπόσχεστε με μία διάταξη. Αυτά πρέπει να τα ρυθμίσετε ουσιαστικά. Και φυσικά οι δήμοι, όταν θα κάνουν παραχώρηση τέτοιων εκτάσεων, ταυτόχρονα θα πρέπει να προχωρούν και στα έργα υποδομής και στην σύνταξη σχεδίων πόλεως, γιατί δεν είναι για πέταμα αυτοί οι άνθρωποι. Πρέπει να αποκατασταθούν, αλλά θα πρέπει να αποκατασταθούν σωστά. 
Στο άρθρο 8 μιλάτε για τους αλλοδαπούς. Και μέσα στην επιτροπή σας τόνισα ένα θέμα: Δεν μπορεί να συμπεριφερόμαστε στους αλλοδαπούς με δύο τρόπους. Το ξεκαθαρίζω: Υπάρχει ένα σοβαρότατο θέμα με τους αλλοδαπούς, οι οποίοι έρχονται με μετάκληση για αγροτικές εργασίες. Υπάρχει το σοβαρό θέμα της μετάκλησης. Ζητάτε σήμερα από τους αγρότες να πληρώνουν για κάθε αλλοδαπό τον οποίο καλούν για εργασία στα κτήματα, 600 ευρώ. Μαζί με τα υπόλοιπα έξοδα, παράβολα, έξοδα τραπέζης κ.λπ. ξεπερνούν τα 750 ευρώ. 
Πού θα τα βρουν οι άνθρωποι τα χρήματα αυτά; Λέτε μέσα στο νομοσχέδιο ότι όταν καλεί κάποιος για έναν χρόνο αλλοδαπούς, πρέπει ο αλλοδαπός να έχει και τα χρήματα, να βρει και κατάλυμα, να τα βρει όλα. Από τον αγρότη όμως έρχεστε και ζητάτε να καλύψει ουσιαστικά αυτά τα έξοδα. Βεβαίως, αν ο αλλοδαπός σηκωθεί και φύγει -γιατί δεν τον έχει δεμένο στο σπίτι του ο αγρότης- τότε γίνεται και παρακράτηση του ποσού για να καλυφθούν κάποια έξοδα. 
Αυτό το μέτρο των 600 ευρώ για την μετάκληση των αλλοδαπών για αγροτικές εργασίες, πρέπει να το ρυθμίσετε. Επιβάλλεται να το ρυθμίσετε, κύριε Υπουργέ. Επιβάλλεται γιατί είναι απαράδεκτο και γιατί οι αγρότες δεν έχουν τα χρήματα αυτά. Σκεφθείτε σήμερα στην Πέλλα, όπου χτύπησε ο παγετός, όπου δεν έχουν οι αγρότες πάρει τα χρήματα των αποζημιώσεων άλλων προηγουμένων ετών, να τους λέτε "Θα πληρώσεις 6000 ευρώ για δέκα αλλοδαπούς που θα έρθουν στην δουλειά". 
Είναι πολύ σημαντικό και κάνω έκκληση πλέον να το λάβετε πολύ σοβαρά υπόψη σας και μέσα στις ρυθμίσεις αυτού του νομοσχεδίου, όπως ρυθμίζετε τα θέματα των αλλοδαπών που έρχονται για ένα χρόνο, που παίρνουν για ένα χρόνο άδεια παραμονής, το ίδιο να ρυθμιστεί και για την μετάκληση των αλλοδαπών για έξι μήνες. 
Κλείνοντας, κύριε Πρόεδρε, θέλω να αναφερθώ στο παράβολο που έχετε βάλει. Είναι νομίζω πολύ κακό, από τη στιγμή που για την πολιτογράφηση πρέπει ο αλλοδαπός να πληρώσει 500.000 δραχμές, εφόσον δεν προχωρήσει η πολιτογράφηση να πληρώνει 250.000 για κάθε νέα του αίτηση.
Για ποιο λόγο, κύριε Υπουργέ; Απλά δηλαδή συγκεντρώνουμε χρήματα; Tο ποσό το συγκεκριμένο που αναφέρεται θα πρέπει να είναι ένα ενδεικτικό ποσό κι όχι το μισό. Είναι πάρα πολύ υψηλό. Θα έπρεπε τουλάχιστον να κατέβει στο 10% του προηγούμενου ποσού, για να μην υπάρχει αυτή η αφαίμαξη, ουσιαστικά, από τους  αλλοδαπούς, οι οποίοι πάνε να κάνουν την  πολιτογράφηση.
Εγώ θα ήθελα να τονίσω σχετικά με το νομοσχέδιο ότι επί της αρχής το ψηφίζω, αλλά υπάρχουν ουσιαστικές ενστάσεις στα άρθρα του νομοσχεδίου, τις οποίες θα καταθέσουμε και αύριο.
(Χειροκροτήματα από την πτέρυγα της Νέας Δημοκρατίας)
 	ΠΡΟΕΔΡΕΥΩΝ (Κωνσταντίνος Βρεττός): Ο κ. Ιωάννης Βαρβιτσιώτης έχει το λόγο.
	ΙΩΑΝΝΗΣ ΒΑΡΒΙΤΣΙΩΤΗΣ: Ευχαριστώ, κύριε Πρόεδρε.
	Η Νέα Δημοκρατία με πλήρη σαφήνεια, δια του εισηγητή της, διετύπωσε τις θέσεις της για το μέτρο αυτό. Πράγματι, το μέτρο της δυνατότητας να ψηφίζουν οι ετεροδημότες στον τόπο που κατοικούν, είναι ένα ορθό μέτρο, διότι πρώτα από όλα απαλλάσσει τα κόμματα από τεράστιες δαπάνες και δεύτερον, διότι απαλλάσσει τους ετεροδημότες εκλογείς από μια ταλαιπωρία στην οποία υποβάλλοντο.
	Το ορθό όμως αυτό μέτρο καθίσταται δύσκαμπτο. Διερωτώμαι, κύριε Πρόεδρε, γιατί βάζουμε αυτή την Επιστημονική Επιτροπή να υποβάλλεται στον κόπο και στη μελέτη, για να μας υποβάλλει μια έκθεση. Τι νόημα έχει αυτή η έκθεση, όταν κανείς, μα κανείς από τους υπουργούς που φέρνει ένα νομοσχέδιο εδώ, δεν την λαμβάνει υπόψη του;
Και λέει σαφώς η έκθεση της Επιστημονικής Επιτροπής: "Το νομοσχέδιο επέλεξε ένα σχήμα πιο δύσκαμπτο" και αναλύει γιατί το σχήμα αυτό είναι δύσκαμπτο. Είναι δυνατόν αυτή η Επιστημονική Επιτροπή να καταθέτει μια έκθεση, η οποία να είναι απλό κουρελόχαρτο; Προς τι λοιπόν; Υποτίθεται ότι όταν δημιουργήθηκε ο θεσμός της Επιστημονικής Επιτροπής και της υποβολής σχετικής εκθέσεως, ότι αυτή θα βοηθούσε το νομοθετικό έργο της Κυβερνήσεως. Δεν θα διαφώτιζε μόνο τους Βουλευτές, αλλά θα επεσήμαινε με ένα τρίτο μάτι τα αδύνατα σημεία του νομοσχεδίου. 
	Λυπάμαι που θα το πω -είμαι από τους τακτικούς στην Αίθουσα αυτή- αλλά ποτέ, μα ποτέ, δεν είδα έναν υπουργό να λαμβάνει σοβαρώς υπόψη την έκθεση της Επιστημονικής Επιτροπής. Διερωτώμαι: μήπως εσείς, που παρακολουθείτε ως εκ της θέσεώς σας τις συνεδριάσεις, πρέπει να εισηγηθείτε στον Πρόεδρο της Βουλής να μην κατατίθενται αυτές οι εκθέσεις; Όχι μόνον διότι εκτίθενται επιστήμονες, αλλά και διότι κανείς δεν λαμβάνει σοβαρά υπόψη αυτά τα οποία γράφουν. Αυτή είναι η πρώτη μου παρατήρηση.
	 Η δεύτερη παρατήρηση αναφέρεται στα μικτά εκλογικά τμήματα. Τι λέει το νομοσχέδιο; Λέει ότι τα αποτελέσματα των μικτών εκλογικών τμημάτων θα μεταφερθούν στις έδρες των εφετείων. Δηλαδή πέντε Νομοί -Φλώρινα, Καστοριά, Γρεβενά και δεν ξέρω αν είναι και κανείς άλλος- θα μεταφέρουν τις κάλπες στο εφετείο Κοζάνης. Εκεί είναι η δυσκολία. Για φανταστείτε τι θα γίνει στα κατεσπαρμένα ελληνικά νησιά, που θα αναγκαστούν όλες οι Κυκλάδες π.χ. να στείλουν τα αποτελέσματα στο Εφετείο Σύρου ή όλη η Δωδεκάνησος στο Εφετείο Ρόδου. Είναι λογικό αυτό; Εγώ δεν νομίζω ότι είναι λογικό και νομίζω ότι πρέπει, έστω την ύστατη στιγμή, ο κύριος Υφυπουργός, ο οποίος προφανώς χειρίζεται το θέμα, να αναθεωρήσει τις απόψεις του. Προς τι, -εξηγήστε μου το λόγο για να πειστώ κι εγώ,  ο μη ειδικός,- γίνεται αυτή η μεταφορά στην έδρα του Εφετείου;
	Το άλλο το οποίο επισημαίνει η Επιστημονική Επιτροπή είναι για την -εντός εισαγωγικών- "ευθύνη" των δημάρχων, την οποία προβλέπει το νομοσχέδιο.
Ξέρετε τι λέει η έκθεση της Επιστημονικής Επιτροπής; Λέει ότι δεν είναι απολύτως σαφές το νομικό περιεχόμενο της ρήτρας περί προσωπικής ευθύνης των δημάρχων και προέδρων κοινοτήτων, που υπάρχει στην παράγραφο 6 του άρθρου 2, όπως αυτό τροποποιείται, του ν.2623/1998. Διότι, εάν πρόκειται περί ποινικής διατάξεως, αυτή είναι παντελώς ελλιπής. Εάν πρόκειται περί διοικητικών ευθυνών, είναι περιττή και δεν φαίνεται -όπως σημειώνει η Επιστημονική Επιτροπή- να θεμελιώνεται με την εν λόγω διάταξη κάποια ειδική μορφή αστικής ευθύνης. Γράφουμε νομοσχέδια "στο πόδι" και βάζουμε διατάξεις έτσι, για να μην μπορούν να εφαρμοστούν. Λέμε: "Θα έχει ευθύνη ο δήμαρχος"! Ποια ευθύνη θα έχει, κύριε Πρόεδρε; Καμία! Καμία ευθύνη! 
Θα ήθελα να συμπληρώσω αυτό, το οποίο έθιξε ο προλαλήσας συνάδελφος, ο κ. Τζαμτζής, στην πράγματι χειμαρρώδη του τοποθέτηση, όσον αφορά την κατανομή των εδρών. Τι λέει το Σύνταγμα, που ψηφίσαμε όλοι μας; Λέει ότι η κατανομή των βουλευτικών εδρών λαμβάνει ως βάση το νόμιμο πληθυσμό της χώρας, αυτός που είναι εγγεγραμμένος στα δημοτολόγια κατά την ημέρα της απογραφής. 
Είναι προφανές ότι το Υπουργείο έχει παρερμηνεύσει αυτή τη συνταγματική διάταξη, διότι αλλιώς δεν θα κατέληγε στα αποτελέσματα του πίνακα, όπως τον ενεφάνισε, για την κατανομή των νέων εδρών. Μπορεί να σας ενοχλεί που είστε Βουλευτής Υπολοίπου Αττικής ή τους Βουλευτές της Β΄ Αθηνών ή Β΄ Πειραιώς, αλλά τα αποτελέσματα -διότι οι έδρες αυξάνονται και κατά συνέπεια γίνεται πιο άνετη η εκλογή σας- έτσι όπως τα ενεφάνισε το Υπουργείο Εσωτερικών δεν είναι σωστά. Κι αυτό θα αποκαλυφθεί κάποια στιγμή και τότε δεν ξέρω τι συνέπειες θα έχει αυτή η αλλοπρόσαλλη ερμηνεία που έχει δώσει το Υπουργείο Εσωτερικών.
Θέλω, κύριε Πρόεδρε, να ρωτήσω το εξής. Υποτίθεται ότι μέσα στο πολιτικό παιχνίδι είναι και η διενέργεια εκλογών το Σεπτέμβρη ή και τον Ιούλιο. Θα είναι έτοιμη η υπηρεσία, για να εφαρμόσει αυτή τη διάταξη; Κι εδώ προκύπτει η εξής απορία: Γιατί περίμενε το Υπουργείο Εσωτερικών την ύστατη ώρα να φέρει αυτό το νομοσχέδιο; Μήπως είναι πάλι εκ του πονηρού, για να μην προλάβει να γίνει η διαδικασία, εάν γίνουν οι εκλογές τον Ιούλιο ή το Σεπτέμβριο και να πουν πάλι "να ψηφίσουν οι ετεροδημότες στον τόπο που είναι εγγεγραμμένοι, διότι δεν προλάβαμε"; Όμως αυτά είναι τερτίπια, τα οποία δεν αντέχουν ούτε στη βάσανο της λογικής ούτε στο πολιτικό κλίμα και ήθος, που πρέπει να διδάσκει η πολιτική ηγεσία του τόπου!
Δύο ειδικότερες παρατηρήσεις, κύριε Πρόεδρε. Γίνεται αναφορά περί παροχής οικοπέδων από τους δήμους σε διάφορες κατηγορίες. Ορθό το μέτρο, αλλά διερωτώμαι τι νόημα έχει τότε το Εθνικό -τονίζω τη λέξη "Εθνικό"- Πρόγραμμα Αποκαταστάσεως Προσφύγων και Παλιννοστούντων; Πού εντάσσεται αυτό; Στο Εθνικό Πρόγραμμα; Όχι! Αρμόδιοι είναι οι Οργανισμοί Τοπικής Αυτοδιοικήσεως πρώτου βαθμού. Τότε, τι μιλάμε για Εθνικό Πρόγραμμα; Όταν καταρτιζόταν αυτό το περίφημο "Εθνικό Πρόγραμμα", γιατί οι αρμόδιες υπηρεσίες δεν σκέφτηκαν ότι υπάρχουν και δημοτικά οικόπεδα, τα οποία θα πρέπει να ενταχθούν με εσωδημοτική διαδικασία στο πρόγραμμα της αποκατάστασης των προσφύγων και των παλιννοστούντων; Και βέβαια είμαι τελείως αντίθετος με αυτή τη διαδικασία πολιτογραφήσεως των αλλοδαπών!
Φαίνεται ότι η Κυβέρνηση δεν γνωρίζει τι δηλώνει ο ένας Υπουργός και τι πράττει ο άλλος! Διότι εδώ προχθές ακούσαμε τον κ. Χρυσοχοΐδη, αρμόδιο Υπουργό της Δημοσίας Τάξεως -ευτυχώς δεν ακούσαμε τον κ. Μαλέσιο, αλλά ακούσαμε τον κ. Χρυσοχοΐδη-  ο οποίος μας είπε ότι το κύμα των προσφύγων είναι τεράστιο και δεν αντέχουμε άλλους! Η Κυβέρνηση το είπε! Και σήμερα φέρνει μια διάταξη το Υπουργείο Εσωτερικών -λέτε και δεν ξέρει το πρόβλημα, το οποίο αντιμετωπίζει το Υπουργείο Δημοσίας Τάξεως και εάν δεν το ήξερε, έπρεπε να το πληροφορηθεί- ότι θα πολιτογραφηθούν και άλλοι αλλοδαποί!
Λυπάμαι, κύριε Πρόεδρε, για την ασυνεννοησία που υπάρχει στην Κυβέρνηση και λυπάμαι και γι' αυτό το κυβερνητικό αλαλούμ.
Και να τελειώσω, κύριε Πρόεδρε, με κάτι. Έχω θητεύσει σε αυτήν την Αίθουσα πολλά χρόνια και έχω παρακολουθήσει πολλούς Υπουργούς στη διαχείριση της νομοθετικής εργασίας, αλλά αυτό που συμβαίνει τώρα είναι ότι ποτέ καμία παρατήρηση που γίνεται σε αυτήν την Αίθουσα δεν γίνεται αποδεκτή, νομίζω ότι υπερβαίνει κάθε όριο ανοχής! 
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Να υπενθυμίσω ότι μιλάει ο κ. Βαρβιτσιώτης να τον παρακολουθούμε διότι είναι ο πιο τυπικός από πλευράς ομιλιών. Το λέω για τους νέους αλλά δεν βλέπω και πολλούς!
Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θα κάνω μερικές συγκεκριμένες παρατηρήσεις πάνω στο περιεχόμενο του νομοσχεδίου. Θα ήθελα κατ' αρχήν να δώσω μία προέκταση στην παρατήρηση του Επιστημονικού Συμβουλίου της Βουλής στην οποία αναφέρθηκε ο κ. Βαρβιτσιώτης, το θέμα της προσωπικής ευθύνης των δημάρχων που συντάσσουν τις καταστάσεις των ετεροδημοτών.
Προσωπικά πιστεύω ότι, ό,τι λάθος γίνεται ή θα γίνεται στο μέλλον στους εκλογικούς καταλόγους, τόσο στους βασικούς, όσο και στους ειδικούς εκλογικούς καταλόγους, θα ξεκινάει από μία κατάσταση που θα συντάσσει κάποιος δήμαρχος. Και επειδή είναι γνωστό ότι είναι κομματικά στελέχη οι περισσότεροι δήμαρχοι, νομίζω ότι είναι πάρα πολύ εύκολο εκεί να σημειωθεί κάποια "αβλεψία". 
Θα έλεγα, λοιπόν, δεδομένης της σοβαρότητας αυτών των καταστάσεων των ετεροδημοτών για τη σύνταξη των ειδικών εκλογικών καταλόγων να καθιερωθεί, κύριε Υπουργέ, πρώτα απ' όλα ξεκάθαρα ποινική ευθύνη ακόμη και για τη λανθασμένη σύνταξη, δηλαδή ακόμη και αν υπάρχει αμέλεια, γιατί είναι το υπόστρωμα κάποιας εκλογικής νοθείας που μπορεί να ακολουθήσει. Δεν νομίζω ότι πρέπει να μείνει η διάταξη όπως ακριβώς έχει με προσωπική ευθύνη. Αυτό δεν σημαίνει τίποτε. Πάρα πολύ ορθά το αντιμετωπίζει το Επιστημονικό Συμβούλιο. Αν θέλετε ευθύνη να την καθιερώσετε. Να ορίσετε και τα νομοτυπικά στοιχεία του αδικήματος, να πείτε και την ποινή, να πείτε αν θα τιμωρείται μόνο εκ δόλου ή και εξ αμελείας, η εσφαλμένη σύνταξη των καταστάσεων των ετεροδημοτών. Νομίζω ότι είναι απόλυτα αναγκαίο. 
Και κάτι άλλο πάλι επάνω σε αυτό το θέμα. Κύριε Υπουργέ, επιτρέπεται η υποβολή των αιτήσεων εγγραφής στους ειδικούς εκλογικούς καταλόγους καθ' όλη τη διάρκεια του έτους άρα και κατά τη διάρκεια της προεκλογικής περιόδου και λέτε ότι αν υποβληθεί αίτηση μετά την τελευταία αναθεώρηση των εκλογικών καταλόγων δεν ψηφίζουν ή αν ζητήσουν εγγραφή ή διαγραφή δεν ψηφίζουν. Αυτό θα μπερδέψει τα πράγματα και άλλη πρέπει να είναι η διατύπωση. Εκείνο που πρέπει να μπει είναι ότι δεν εγγράφονται στους εκλογικούς καταλόγους. Όταν είναι κάποιος εγγεγραμμένος στον εκλογικό κατάλογο τότε οπωσδήποτε υπάρχει το υπόστρωμα για μία παράνομη ψήφο.
Κατ' αρχήν, πρέπει να εξαιρέσετε τη διάρκεια της εκλογικής περιόδου και να πείτε ότι κατά τη διάρκεια αυτή δεν γίνονται δεκτές αιτήσεις. Μετά την τελευταία αναθεώρηση και εφόσον προκηρύσσονται εκλογές, δεν εγγράφονται στους ειδικούς...
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μα, το λέμε.
ΝΙΚΟΛΑΟΣ ΚΑΤΣΑΡΟΣ: Δεν το λέτε. Δεν λέτε ότι δεν εγγράφονται, λέτε ότι δεν ψηφίζουν. Βεβαίως, εδώ υπάρχει ένα πρόβλημα και δεν θέλω να το αγνοήσω.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):  Αυτό που κάνουμε όταν νομοθετούμε είναι ότι δεν μπορούμε να λαμβάνουμε υπόψη ότι γίνονται εκλογές μόνο προκαθορισμένα. Ασφαλώς, υπάρχει δέσμευση της Κυβέρνησης ότι αυτές θα γίνουν το Μάιο του 2004, αλλά νομοθετούμε για όλη τη χρονική διάρκεια από εκεί και πέρα. 
Αν κάποια στιγμή, λοιπόν, γίνουν εκλογές εκτάκτως, έξω από τη λήξη της τετραετίας, τότε είναι δεδομένο ότι θα υπάρξει μία περίοδος που θα έχουν φθάσει οι ετεροδημότες να εγγραφούν σε ειδικούς εκλογικούς καταλόγους και θα πρέπει το Υπουργείο Εσωτερικών -παρ' ότι κατέθεσαν αίτηση στο δήμο και οι αιτήσεις τους μπορεί να έφθασαν μέχρι το Υπουργείο- επειδή δεν προλαβαίνει να αναθεωρήσει εκλογικούς καταλόγους, να τους ειδοποιήσει εγγράφως όλους ότι θα ψηφίσουν στην περιοχή, όπου είναι εγγεγραμμένοι στους εκλογικούς καταλόγους και όχι με ειδικό εκλογικό κατάλογο ετεροδημοτών.
Έτσι, λοιπόν, δεν υπάρχει κανένα πρόβλημα σ' αυτό που λέτε.
ΝΙΚΟΛΑΟΣ ΚΑΤΣΑΡΟΣ: Αν ακούγατε και τη δεύτερη σκέψη μου πάνω σ' αυτό το θέμα, δεν θα τα υποστηρίζατε αυτά που είπατε. Πρώτα απ' όλα, πάντοτε υπάρχει κάποια δυσπιστία για το αν θα τους ειδοποιήσει ή όχι το Υπουργείο ή αν πάρουν άλλη εντολή και άλλη ειδοποίηση. Πάντοτε υπάρχει αυτή η υποψία.
Ελέχθη προηγουμένως ότι εδώ για τις εκλογές ισχύει το ότι δεν πρέπει απλώς η γυναίκα του Καίσαρος να λέγεται τιμία, αλλά να φαίνεται. Η δεύτερη σκέψη στην οποία αναφέρθηκα, είναι η εξής: Ξέρετε πολύ καλά, κύριε Υπουργέ, ότι μετά την αναθεώρηση των εκλογικών καταλόγων υπάρχει μία διαδικασία. Πρώτα απ' όλα, στέλνεται ο εκλογικός κατάλογος στο Υπουργείο εντός δέκα ημερών, για να τους ελέγξει. Δεν ξέρω πώς είναι δυνατόν να ελεγχθεί ο εκλογικός κατάλογος και σε πόσο χρονικό διάστημα. Ίσως τώρα με τους ηλεκτρονικούς υπολογιστές να είναι κάπως ευκολότερο. Είναι όμως μία διαδικασία.
Εναντίον του περιεχομένου του εκλογικού καταλόγου επιτρέπονται ενστάσεις από κάθε εκλογέα, διότι όλοι έχουν έννομο συμφέρον. Ακολουθείται μάλιστα μία διαδικασία και υπάρχουν και ένδικα μέσα κατά των αποφάσεων του αρμοδίου οργάνου. 
Θα ήθελα να μου πείτε το εξής: Εδώ, γίνονται οι εκλογές με την τελευταία αναθεώρηση των εκλογικών καταλόγων. Αν οι εκλογές προκηρυχθούν αμέσως μετά τη σύνταξη του τελευταίου αναθεωρημένου εκλογικού καταλόγου, εντός σαράντα πέντε ημερών, πότε θα προλάβουν να ελεγχθούν οι εκλογικοί κατάλογοι, να γίνουν οι ενστάσεις, να διορθωθούν, να σταλούν πάλι πίσω, κ.λπ.;
Γι' αυτό το λόγο, νομίζω ότι σ' αυτές τις περιπτώσεις πρέπει να υπάρξει πρόβλεψη. Αν μετά την τελευταία αναθεώρηση του εκλογικού καταλόγου γίνει η προκήρυξη εντός σαράντα πέντε ημερών ή εντός δύο μηνών, να μην ισχύει ο τελευταίος εκλογικός κατάλογος, η τελευταία αναθεώρηση, αλλά να ισχύει η προτελευταία, διότι μόνο με αυτήν θα μπορεί να είναι κάποιος απόλυτα βέβαιος ότι έγινε ο έλεγχος, διορθώθηκαν τα ενδεχόμενα λάθη και, επομένως, δεν υπάρχει καμία απολύτως νοθεία σ' αυτό το σημείο.
Να κάνω και μία άλλη παρατήρηση, ύστερα από μία σκέψη του κ. Τζανή.
Κύριε Υπουργέ, έχουμε την ιστορία των ψηφοδελτίων. Λέει το νομοσχέδιο ότι τα ψηφοδέλτια δίδονται στη νομαρχία, στις εφορευτικές επιτροπές μερίμνη των κομμάτων, των ανεξαρτήτων και όλοι μας γνωρίζουμε το δράμα και των κομμάτων και των υποψηφίων Βουλευτών με τη διανομή των ψηφοδελτίων -έτσι μάθαμε τον κόσμο- την τελευταία εβδομάδα. 
Ήθελα, κύριε Υπουργέ, αυτό να ληφθεί πάρα πολύ σοβαρά υπόψη. Να κάνουμε ένα βήμα εκσυγχρονισμού. Εσείς οι εκσυγχρονιστές πρέπει αυτό να το πιάνετε καλύτερα από όλους μας. Να μιμηθούμε λιγάκι τα άλλα κράτη της Ευρώπης που σε αυτό το σημείο έχουν κάνει κάποια βήματα, αλλά να μιμηθούμε και κάποια επιστημονικά και επαγγελματικά σωματεία στην πατρίδα μας που, όταν κάνουν εκλογές -οι δικηγορικοί σύλλογοι επί παραδείγματι- διανέμονται τα ψηφοδέλτια από την εφορευτική επιτροπή, δεν κυκλοφορούν και μονογράφονται παρουσία του δικηγόρου ο οποίος πάει να ψηφίσει. 
Τι εξασφαλίζουμε σε αυτήν την περίπτωση; Πρώτα από όλα, θα τυπώνονται τα ψηφοδέλτια από την ελληνική πολιτεία. Θα αποφύγουμε έτσι τις ακυρότητες και κατά την εκτύπωση, αλλά και κατά την παραμονή του ψηφοδελτίου στα θυλάκια της άλφα γιαγιάς ή δεν ξέρω τίνος παππού κ.λπ., επί πάρα πολλές ημέρες με αποτέλεσμα, όταν πέφτει μέσα στην κάλπη, να βγαίνει πάρα πολλές φορές άκυρο. Θα επιτύχουμε όμως, και κάτι άλλο: Το σεβασμό προς τον πολίτη. Θα του επιτρέψουμε, κύριε Υπουργέ, να βάζει μόνος του το σταυρό, να επιλέγει μόνος του. Έχει πάρα πολύ μεγάλη σημασία αυτό. Τώρα του βάζουμε και το σταυρό ακόμη. Παράλληλα, υπάρχουν πάρα πολλοί οι οποίοι του λένε και κάτι άλλο: "Πρόσεχε αν δεν βρεθεί αυτό το συγκεκριμένο ψηφοδέλτιο μέσα" κ.λπ. Δηλαδή, υπεισερχόμεθα στη συνείδησή του. Του ασκούμε ψυχολογική βία. Αυτή είναι η πραγματικότητα. Αυτά πρέπει όλα να φύγουν. 
Παράλληλα είναι και μία τεράστια δαπάνη. Η εκτύπωση των ψηφοδελτίων και μάλιστα σε ποσοστό τριάντα, σαράντα και πενήντα φορές παραπάνω από όσα απαιτούνται καθώς και η διανομή τους είναι μία τεράστια δαπάνη. Αφού ψηφίσαμε και ειδικούς νόμους να μειώσουμε τις προεκλογικές δαπάνες των υποψηφίων Βουλευτών και των κομμάτων, αυτή είναι μία θαυμάσια ευκαιρία που παράλληλα διασφαλίζουμε και τη νομιμότητα της ψήφου, αλλά και το σεβασμό προς τον Έλληνα πολίτη. Εν πάση περιπτώσει, φαινόμαστε ότι αληθινά εκσυγχρονιζόμαστε και εμείς ως πολιτεία, γιατί δεν θα συνεχίσουμε να ακολουθούμε συστήματα τα οποία εφαρμόζονταν εδώ και εκατό χρόνια και τα οποία -νομίζω- πάρα πολλές φορές έβλαψαν και νόθευσαν το εκλογικό αποτέλεσμα. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Β΄ Αντιπρόεδρος της Βουλής κ. Παναγιώτης Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριε Πρόεδρε, κύριε Υπουργέ, αγαπητοί συνάδελφοι, αισθάνομαι σήμερα ότι έστω και τυχαία το Κοινοβούλιο συμμετέχει και εναρμονίζεται με το κλίμα της χθεσινής ημέρας.
Πράγματι χθες ήταν μία ιστορική ημέρα για την Ελλάδα και την Κύπρο. Ήταν μία ιστορική ημέρα για την Ευρώπη με τη διεύρυνσή της με άλλες δέκα χώρες, οι οποίες πλέον δεν είναι μόνο από τη Δυτική Ευρώπη, όπως θέλαμε να λέμε, αλλά από την Ευρώπη όπως διαμορφώθηκε μετά το 1990. 
Χθες όλοι οι Έλληνες αισθανθήκαμε υπερήφανοι γιατί είδαμε πράγματι την πατρίδα μας να προεδρεύει με μία αξιοπρέπεια, να της αποδίδεται ο πρέπων σεβασμός και κάτω από τη σκιά της Ακρόπολης είδαμε την Ευρώπη να υπογράφει τη διεύρυνσή της που είναι μία επένδυση για την ειρήνη στον κόσμο. Μία Ευρώπη που φιλοδοξεί και αισιοδοξεί να παίξει κάποιο ρόλο στο πολυπολικό πλέον παγκόσμιο γίγνεσθαι.
Φανταστείτε, λοιπόν, κύριοι συνάδελφοι, αυτή την Ελλάδα που πραγματικά βοήθησε στη διεύρυνση με αξιοπρέπεια, όπως είπα προηγουμένως, φανταστείτε αυτή την Ελλάδα που διαχειρίστηκε την κρίση του Ιράκ με μια ισορροπία και δεν άφησε να διαλυθεί η Ευρωπαϊκή Ένωση, ως προεδρεύουσα κατά την περίοδο αυτή, αυτή την Ελλάδα που συμβάλλει πραγματικά με τις προτάσεις της στο μέλλον της Ευρώπης, σε μια Ευρώπη που θα αποκτήσει Σύνταγμα, που διοργανώνει τους Ολυμπιακούς Αγώνες -είμαστε η μικρότερη χώρα από απόψεως πληθυσμού, αν θέλετε και μεγέθους οικονομίας που διοργανώνουμε Ολυμπιακούς Αγώνες- να συγκρίνεται με μια Ελλάδα που προεκλογικά μετακινεί ψηφοφόρους από τη μία πλευρά στην άλλη πλευρά, με πούλμαν με πράσινες, κόκκινες, κίτρινες, μπλε και άλλες σημαίες, με φανατισμό, όπου οι ψηφοφόροι του ενός ή του άλλου κόμματος συγκρούονται και υπάρχει ένα κλίμα, που καθ' όλα δεν συνάδει με αυτό που περιέγραψα προηγουμένως.
ΙΩΑΝΝΗΣ ΚΕΦΑΛΟΓΙΑΝΝΗΣ: Εσείς τα διδάξατε αυτά, κύριε Πρόεδρε.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Πιστεύω ότι έγινε ένα μεγάλο βήμα προς έναν πολιτικό πολιτισμό. Πιστεύω ακόμη ότι με το νομοσχέδιο αυτό που ψηφίζουμε, αν θέλετε, με μεγάλη πλειοψηφία σ' αυτή την Αίθουσα, προάγουμε τον πολιτικό πολιτισμό στη χώρα μας. Αυτό είναι πολύ σημαντικό. 
Κάθε τέτοιο μεγάλο νομοσχέδιο δεν είναι δυνατόν να είναι δημιούργημα ενός. Σαφώς υπήρχαν κάποια στάδια μέχρι να φτάσουμε σ' αυτό το σημείο και ακόμα δεν φτάσαμε στο σημείο εκείνο, που εγώ θεωρώ ότι είναι το τρίτο στάδιο.
Ποιο είναι το πρώτο στάδιο; Ήταν μια προεργασία που έγινε από τον κ. Κεφαλογιάννη υπουργό της Νέας Δημοκρατίας το 1992. Μετά υπήρξε ένα νομοσχέδιο το 1998 από την Κυβέρνηση του ΠΑΣΟΚ. Μ' αυτό ψήφισαν στις ευρωεκλογές.
Το δεύτερο στάδιο είναι αυτό που ψηφίζουμε σήμερα. 
Το τρίτο στάδιο είναι το στάδιο της ψήφου του μετανάστη. Πρέπει να βρούμε τον τρόπο αυτή τη συνταγματική πλέον διάταξη να την κάνουμε πράξη, να μπορεί και ο Έλληνας οικονομικός μετανάστης, όπου και αν βρίσκεται -δεν ξέρω αν θα είναι σε όλο τον κόσμο, στην αρχή ή θα είναι μέσα στην Ευρώπη- να ψηφίζει. Είναι το τρίτο στάδιο. Τότε πια θα ολοκληρώσουμε τον τομέα αυτόν. 
Σήμερα δίνουμε λοιπόν το προαιρετικό δικαίωμα μ' αυτό το νομοσχέδιο -που το θεωρώ το δεύτερο στάδιο- όποιος ετεροδημότης θέλει, να ψηφίζει στον τόπο που διαμένει, να μπορεί να ψηφίζει τα ψηφοδέλτια της πατρίδας του, να σταυρώσει τους υποψηφίους της πατρίδας του, εφόσον το δηλώσει. 
ΑΡΙΣΤΟΤΕΛΗΣ ΠΑΥΛΙΔΗΣ: Της ιδιαιτέρας του πατρίδας.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ναι, της ιδιαιτέρας του πατρίδας. 
Και μάλιστα να ψηφίζει την ίδια μέρα, γιατί υπήρχαν σκέψεις να ψηφίσουν το Σάββατο αυτοί που είναι στους ειδικούς καταλόγους και να μεταφερθούν οι κάλπες και να ανοίξουν την επόμενη ημέρα. Αυτό όμως δεν διασφάλιζε σε καμία περίπτωση, αν θέλετε, το απόρρητο. 
Άρα, πολύ σωστά την ίδια ημέρα θα μπορούν να υπάρχουν ειδικοί κατάλογοι στις πρωτεύουσες των νομών, ειδικές κάλπες, εφόσον δηλωθούν πάνω από σαράντα, για να μπορούν να ψηφίζουν. Κατόπιν, πολύ σωστά μεταφέρονται τα αποτελέσματα στην εφετειακή περιφέρεια, γιατί δεν θα διασφαλιζόταν διαφορετικά το απόρρητο.
 Και συγχαίρω σ' αυτό το σημείο τη διακομματική επιτροπή, τον Υφυπουργό κ. Παπαδήμα, ο οποίος δούλεψε συστηματικά και με προσεκτικό τρόπο, ώστε να έχουμε αυτό το νομοσχέδιο. Γιατί, αν θα ψήφιζε ένας από τους σαράντα και άνοιγαν οι κάλπες στην πρωτεύουσα του νομού, θα έβλεπαν ότι αυτός που ψήφισε, ψήφισε το τάδε κόμμα ή το άλλο κόμμα. Γιατί μπορεί να δηλώθηκαν τόσοι, αλλά μπορεί να ψηφίσει ένας ή δύο. Αυτόματα ξέρεις τι έχουν ψηφίσει. Έτσι δεν διασφαλίζεται το απόρρητο, ενώ στην περιφέρεια είναι διαφορετικά.
Θα μου πείτε ότι θα υπάρξουν και κάποιες καταστάσεις εκ των υστέρων, οι οποίες θα είναι τραγικές ή κωμικοτραγικές, δηλαδή να ανακοινώνεται ότι οι υποψήφιοι έχουν εκλεγεί με αυτή τη σειρά και κάποια στιγμή - το λέω για κάποιους  που θα βρίσκονται οριακά- να έρχονται τα αποτελέσματα από τις εφετειακές περιφέρειες αργότερα, με τους σταυρούς και να βλέπουν αυτοί ότι είναι απ' έξω ή κάποιοι άλλοι να μπαίνουν μέσα κοκ.
Αυτό, όμως, δεν σημαίνει τίποτα. Αυτό είναι μέσα στο πλαίσιο της δημοκρατίας.
Επίσης, επροτάθη ότι αυτό το μέτρο επαφίεται, αν θέλετε, στον πατριωτισμό των κομμάτων, για να τηρηθεί και ότι θα πρέπει να υπάρξει μια ηθική δέσμευση σε όλα τα κόμματα, ώστε αυτό το μέτρο να τηρηθεί.
Κύριοι συνάδελφοι, πιστεύω ότι δεν θα τηρήσουν τα κόμματα αυτό το μέτρο στο βαθμό που πρέπει, προτείνω κάτι πιο πρακτικό, αν και δεν ξέρω κατά πόσο μπορεί να μπει ως βασική διάταξη στο νομοσχέδιο. Λέω ότι οι δαπάνες των κομμάτων στην προεκλογική περίοδο που έχουν να κάνουν με μετακινήσεις αυτοκινήτων, με εισιτήρια, αν θέλετε, με διαφήμιση για ψήφο ετεροδημότη δεν πρέπει να είναι νόμιμες, να μη θεωρούνται, να μην αναγνωρίζονται και να μην είναι έγκυρες αυτές οι δαπάνες. Βάλτε το μέσα στο νομοσχέδιο, οπότε όποιο κόμμα έχει τέτοιες μετακινήσεις, αντιστοίχως να φεύγουν αυτές οι δαπάνες έξω. Κατά κάποιον τρόπο, ναι μεν θα είναι ηθική η δέσμευση των κομμάτων, αλλά θα υπάρχει και πρακτικό αποτέλεσμα.
Έρχομαι τώρα σ΄ αυτό που πάντα ακούγεται σε αυτήν την Αίθουσα. Κύριοι συνάδελφοι, είμαστε χρόνια εδώ κι πολλοί από εμάς θητεύουμε εδώ πάνω από δέκα χρόνια και ακούμε συχνά ότι ένα νομοσχέδιο δεν έχει αρχή ή ότι είναι "φρουτιέρα" διατάξεων και όλα τα σχετικά. 
Οφείλω να σας πω, κύριοι συνάδελφοι, ότι πλην των θεσμικών νομοσχεδίων που κάνουν σημαντικές αλλαγές, τα υπόλοιπα νομοσχέδια σαφώς όταν έρχονται μέσα στο Κοινοβούλιο, έρχονται για να αλλάξουν διατάξεις οι οποίες στην πράξη δεν μπόρεσαν να εφαρμοστούν. Ή έρχονται να προστεθούν κάποιες διατάξεις που κάποτε καταργήθηκαν, αλλά σήμερα έχουν νόημα, γιατί έχουν ωριμάσει και πρέπει να εφαρμοστούν.
Έρχομαι, λοιπόν, να πω ότι υπάρχουν διατάξεις, τις οποίες εγώ θεωρώ πάρα πολύ θετικές. Δεν θα έπρεπε να ορίσουμε την επιτροπή για την αλλαγή του Κώδικα Δήμων και Κοινοτήτων; Μα, είναι απαρχαιωμένος. Δεν θα έπρεπε να υπάρχει μία διαδικασία, δεν θα έπρεπε να υπάρξει αυτή η επιτροπή που να μελετήσει, να δει, να σχεδιάσει και να προτείνει κάποια πράγματα, για να έρθουν κατόπιν εδώ και να δούμε πώς θα ψηφίσουμε την αλλαγή του Κώδικα Δήμων και Κοινοτήτων; Δεν θα έπρεπε να μπει αυτή η διάταξη, επειδή το νομοσχέδιο είναι εκλογικό;
Έρχομαι σε μία άλλη διάταξη, που αφορά το γενικό επιθεωρητή. Θεωρώ ότι είναι ώριμες και η κοινωνία και η Δημόσια Διοίκηση, ώστε να υπάρχει ο Γενικός Επιθεωρητής Δημόσιας Διοίκησης, γιατί χρειάζεται. Αν θέλετε, μπορώ να παραδεχθώ ότι ήταν λάθος που το ΠΑΣΟΚ στην αρχή, το 1982, κατήργησε τους γενικούς διευθυντές στη Δημόσια Διοίκηση. Κάποια στιγμή, όταν αναγνωρίζεις ότι πρέπει να εφαρμόσεις ένα μέτρο, καλώς θα το εφαρμόσεις. Είναι πολύ σωστό μέτρο, γιατί χρειάζεται ο Γενικός Επιθεωρητής Δημόσιας Διοίκησης.
Έρχομαι τώρα στο θέμα του διπλού μισθού των νομαρχών και των δημάρχων. Θα ήθελα να σας πω ότι σωστά παρατείνετε το μέτρο. Ξέρω πολύ καλά ότι οι άρχοντες της αυτοδιοίκησης προσφέρουν πολλά και εργάζονται σκληρά. Έχουν πολύ φόρτο και πρέπει να επιλύσουν πολλά προβλήματα. Πρέπει να δουλεύουν με θέληση και όρεξη. Σαφώς νηστικό αρκούδι, όπως λέει και ο λαός μας, δεν εργάζεται.
Οφείλω, όμως, να σας πω το εξής: Θα πρέπει να βρούμε μια πιο γενική διάταξη. Ο ιδιώτης, που είχε στο δήμο του ένα μπακάλικο και έγινε δήμαρχος, έχει μια διαφορετική μεταχείριση. Θα έλεγα, λοιπόν, ότι θα πρέπει να αυξήσουμε τους μισθούς ή, αν θέλετε, τις αποζημιώσεις σε όλους τους άρχοντες της Τοπικής Αυτοδιοίκησης και αυτό να είναι πάγιο για όλους και όχι ο δημόσιος υπάλληλος ή ο υπάλληλος του ευρύτερου δημόσιου τομέα ή ο ιδιωτικός υπάλληλος ή οτιδήποτε άλλο να έχει μία α΄ ή β΄ διαφορετική μεταχείριση. Δεν υπάρχει ισότητα. Πρέπει να βρούμε έναν κανόνα, που να είναι η χρυσή τομή και να υπάρχει ισότητα.
Πρέπει να πω ότι τώρα που ψηφίζουμε το μέτρο, διαβάζουμε σε εφημερίδες ότι υπάρχει μια πρόταση από το Γενικό Λογιστήριο του Κράτους για 20% μείωση των υπερωριών, των μετακινουμένων κοκ., διότι υπάρχει μία περιστολή από κάποιες δαπάνες, που έχουν αυξηθεί. Κοιτάξτε πώς ακούγεται έξω: Ναι μεν αυτοί έχουν το μισθό και την αποζημίωση, εμείς όμως έχουμε περικοπή. 
΄Αρα, σε κάποια μέτρα θα πρέπει να είμαστε πιο προσεκτικοί και μάλιστα στις περιόδους που τα αποφασίζουμε.
΄Ερχομαι τώρα σε κάτι που ακούστηκε τελευταία -αν και δεν θα ήθελα να αναφερθώ σ' αυτό- ότι έχει κάποιες ρουσφετολογικές διατάξεις το νομοσχέδιο, διότι μιλά για οικόπεδα των ποντίων ομογενών μας και των αθιγγάνων κοκ. ΄Ενα μέτρο που ψηφίσατε και σεις στη Βουλή για να μπορούν να αποκατασταθούν  και οι πόντιοι παλιννοστούντες ομογενείς -οι νεοπρόσφυγες, αν θέλετε- αλλά και οι αθίγγανοι. Το μέτρο αυτό τι έλεγε; ΄Ελεγε ξεκάθαρα ότι ένα κομμάτι του χρηματικού ποσού το δίνει το κράτος και ένα το παίρνει ο δικαιούχος από δάνειο. ΄Οταν έδινε ο δήμαρχος ή ο κοινοτάρχης ή ο νομάρχης οικόπεδα, όταν κάποιος πήγαινε να πάρει το δάνειο, η τράπεζα θεωρούσε ότι το οικόπεδο αυτό επειδή περιέρχεται στην κυριότητά του όταν κτιστεί και μετά -όταν γίνει το σπίτι και μετά- δεν του έδινε δάνειο. Τι απλούστερο γίνεται τώρα; Την κυριότητα του οικοπέδου την αποκτά αμέσως για να μπορεί να πάρει το δάνειο το οποίο του δίνεται. Δηλαδή, ένα σωστό μέτρο με το οποίο ερχόμαστε στη Βουλή για να θεραπεύσουμε μια αδικία το λέμε ρουσφετολογικό; 
Για όλα τα παραπάνω που σας ανέφερα εγώ ψηφίζω το νομοσχέδιο γιατί το θεωρώ θετικό. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στο στάδιο των δευτερολογιών.
Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Ευχαριστώ κύριε Πρόεδρε. Παίρνω αφορμή από την αναφορά του συναδέλφου, του κ. Σγουρίδη, για τη χθεσινή πράγματι λαμπρή εορτή της διεύρυνσης της Ευρώπης, της δημιουργίας μιας μεγάλης Ευρώπης και αναρωτιέμαι πόσοι άραγε θυμήθηκαν χθες τον Κωνσταντίνο Καραμανλή. Τον μεγάλο αυτό ΄Ελληνα πολιτικό ο οποίος μόνο χάρη στο πείσμα και στο πάθος του για την Ελλάδα πρωταγωνίστησε και πρωτοστάτησε για την ένταξη της χώρας μας στην Ευρωπαϊκή Κοινότητα. Και στην σημερινή τελετή δεν βρήκε η Κυβέρνηση ούτε μια λέξη να πει για τη μεγάλη εθνική προσφορά του Κ. Καραμανλή.
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ  ΣΓΟΥΡΙΔΗΣ ) 
Και χαίρομαι που τα λέει αυτά τα πράγματα ο Αντιπρόεδρος της Βουλής κ. Σγουρίδης γιατί θα υπενθυμίσω ότι δυστυχώς την ημέρα της ψήφισης από τη Βουλή, της ένταξης της χώρας μας στην Ευρωπαϊκή τότε Κοινότητα, το κυβερνών κόμμα σήμερα απεχώρησε από τη Βουλή, για να μην υπενθυμίσουμε τις απόψεις που είχε τότε  για την ενωμένη Ευρώπη γενικότερα.
Κύριε Υπουργέ, το πρόβλημα της ψήφου των ετεροδημοτών είναι ένα πελώριο θέμα, διότι οι λόγοι που στερούσαν από τον ΄Ελληνα ετεροδημότη του συνταγματικού δικαιώματος που είχε να ψηφίσει ήταν λόγοι ηλικίας, λόγοι υγείας, λόγοι οικονομίας, λόγοι μητρότητος, λόγοι εργασίας, αλλά υπήρχαν και πολλοί μεγάλοι οικονομικοί λόγοι που αφορούσαν τους υποψηφίους Βουλευτές αλλά και τα κόμματα. Μιλάμε για δαπάνες τεράστιες, αρκεί να σας πω ότι στις εκλογές του 1996 δαπανήθηκαν κάπου 8 δισεκατομμύρια δραχμές για την διακίνηση των ετεροδημοτών. Και εδώ τίθεται το μεγάλο πρόβλημα που ευρίσκοντο τα λεφτά αυτά, ιδού τα ερωτήματα του λαού για το πολιτικό χρήμα και τη διαπλοκή και επίσης, το πόσο ευνοημένα ήταν τα κόμματα και οι υποψήφιοι εκείνοι που είχαν μεγαλύτερες οικονομικές δυνατότητες.
Ασχολήθηκα με το θέμα αυτό έχοντας υπόψη μου όλες αυτές τις δυσμενείς παραμέτρους. Μπορώ να πω όμως σήμερα ότι με πολύ μεγάλη καθυστέρηση, κύριε Υπουργέ, φέρνετε το νομοσχέδιο αυτό. Διότι όταν κατέθεσα το νομοσχέδιο το 1994  και συζητήθηκε το 1996 μπορούσε η κυβέρνηση από κει και μετά να πάρει την πρωτοβουλία και να έχει ρυθμιστεί το θέμα των ετεροδημοτών. Σήμερα που το ρυθμίζουμε, αμφιβάλλω αν προλάβουμε να το εφαρμόσουμε. Θέτω το ερώτημα -και παρακαλώ πολύ να έχω την απάντησή σας-  εάν όντως πάμε σε πρόωρες εκλογές το φθινόπωρο θα εφαρμοστεί το νομοσχέδιο που συζητάμε σήμερα; Θα ήθελα μια απάντηση από την δική σας πλευρά, κύριε Υπουργέ. 
Για τα ειδικά εκλογικά τμήματα, κύριε Υπουργέ, ο αριθμός τον οποίο ζητάτε των σαράντα ετεροδημοτών που πρέπει να υπάρχουν σε κάθε βασική εκλογική περιφέρεια, είναι μεγάλος. Αυτό έχει λεχθεί απ' όλες τις πλευρές. Νομίζω ότι  σ' αυτές τις περιπτώσεις το πρόβλημα θα λυνόταν, εάν αντί να ψηφίσουν στη βασική εκλογική τους περιφέρεια, ψήφιζαν στο εφετείο. Οπότε δημιουργώντας στο εφετείο μεικτά εκλογικά τμήματα, παρακάμπτουμε τον αριθμό των σαράντα ψηφοφόρων.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μου επιτρέπετε, μια διακοπή;
ΙΩΑΝΝΗΣ ΚΕΦΑΛΟΓΙΑΝΝΗΣ: Βεβαίως, και το θέλω πολύ. 
ΠΡΟΕΔΡΕΥΩΝ (Παναγιώτης Σγουρίδης): Θα κρατήσω το χρόνο σας, κύριε Κεφαλογιάννη. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Προφανώς, φτάσατε σ' αυτήν την πρόταση γιατί δεν έχετε προσέξει τι λέει η διάταξη. Η διάταξη λέει σε επίπεδο εφετείου να είναι σαράντα γραμμένοι. Δηλαδή σε όλους τους νομούς της Θεσσαλίας να μαζεύεται ο αριθμός των σαράντα ψηφοφόρων του Νομού Ρεθύμνης παραδείγματος χάρη. Εάν υπάρχουν λοιπόν, σαράντα Ρεθυμνιώτες στη Θεσσαλία, τότε θα στηθεί κάλπη στην έδρα του κάθε νομού, έστω και αν ο ένας έχει πέντε ο άλλος δεκαπέντε, ο άλλος άλλους δεκαπέντε και ο άλλος επτά. Αν μαζεύονται σαράντα σ΄ όλη τη Θεσσαλία, θα στηθεί κάλπη σε κάθε νομό. Δεν θα τους ταλαιπωρήσουμε να τους στείλουμε όλους στη Λάρισα. Αυτοί που είναι στα Τρίκαλα, στην Καρδίτσα, θα πάνε εκεί. Στο τέλος, όλα αυτά τα ψηφοδέλτια, θα πάνε στο εφετείο θα καταμετρηθούν θα καταλογιστούν πλέον στην εκλογική περιφέρεια του Νομού Ρεθύμνης. 
ΙΩΑΝΝΗΣ ΚΕΦΑΛΟΓΙΑΝΝΗΣ: Δηλαδή προϋπόθεση είναι για τη βασική εκλογική περιφέρεια να στηθεί τμήμα μόνο στη βασική εκλογική περιφέρεια και όχι στο εφετείο. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η βασική εκλογική περιφέρεια στην προκειμένη περίπτωση είναι το Ρέθυμνο και οι ψηφοφόροι είναι στη Θεσσαλία.
ΑΡΙΣΤΟΤΕΛΗΣ ΠΑΥΛΙΔΗΣ: Και η κάλπη πού στήνεται;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Στην έδρα του κάθε νομού της Θεσσαλίας, εάν είναι μέχρι σαράντα Ρεθυμνιώτες σ΄όλη τη Θεσσαλία.
ΙΩΑΝΝΗΣ ΚΕΦΑΛΟΓΙΑΝΝΗΣ: Εάν δεν είναι σαράντα; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα στηθεί κάλπη πουθενά. 
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν θα μπορούν να πάνε να ψηφίσουν στην περιφέρεια; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): ΄Οχι. 
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν το κατάλαβα, κύριε Υπουργέ. Εάν στην περιφέρεια της Θεσσαλίας δεν υπάρχει στις βασικές περιφέρειες ο αριθμός των σαράντα ετεροδημοτών για να στηθεί ένα μεικτό εκλογικό τμήμα, γιατί δεν μπορούμε να στήσουμε εκλογικά τμήματα στην περιφέρεια, όπου αυτά να μετατραπούν σε μεικτά εκλογικά τμήματα και να ψηφίσουν οι ετεροδημότες απ΄ όλες τις περιφέρειες της Ελλάδας που ζουν μέσα στην εκλογική περιφέρεια του Νομού Θεσσαλίας; Σκεφθείτε το σας παρακαλώ μέχρι αύριο, διότι σας επαναλαμβάνω, αντί να υποχρεωθούν να φύγουν από τη Θεσσαλία και να κατεβούν στην Κρήτη για να ψηφίσουν, μήπως μπορούμε στην έδρα του Εφετείου της Θεσσαλίας να στηθεί ένα εκλογικό τμήμα και να ψηφίσουν εκεί. 
Προσπαθούμε να βρούμε ένα τρόπο να διευκολύνουμε αυτούς τους ανθρώπους να ψηφίσουν.
Κύριε Υπουργέ, επιμένω πάλι στους εκλογικούς καταλόγους. Νομίζω ότι εκτίθεται η χώρα μας διεθνώς όταν ο πληθυσμός μας είναι δέκα εκατομμύρια πεντακόσιοι χιλιάδες και εμφανίζονται εννέα εκατομμύρια πεντακόσιοι χιλιάδες ψηφοφόροι. Αυτό είναι αδιανόητο. Αυτό σημαίνει ότι το Υπουργείο Εσωτερικών τόσα χρόνια δεν έχει κάνει τίποτα. Δεν μπορεί να έχουμε εγγεγραμμένους ψηφοφόρους του δεκάτου ενάτου αιώνα.
Θεωρώ ότι είναι ανεπίτρεπτο. Ως Υπουργός Εσωτερικών είχα το μεγάλο αυτό πρόβλημα. Ξεκίνησε μια διαδικασία το 1992, ακριβώς για την εκκαθάριση των εκλογικών καταλόγων αλλά δεν ολοκληρώθηκε. 
Είναι προτιμότερο, κύριε Υπουργέ -ειλικρινά σας το λέω- να διαγραφούν από τον εκλογικό κατάλογο όλοι αυτοί που πρέπει να διαγραφούν -μέσα σε αυτούς θα διαγράψουμε και κάποιους που δεν πρέπει- γιατί αλλιώς θα συνεχίζεται το τραγελαφικό -θα έλεγα- φαινόμενο να υπάρχουν εννιάμισι εκατομμύρια ψηφοφόροι σε έντεκα εκατομμύρια πολίτες μιας χώρας και τελικά να ψηφίζουν 5,5 εκατομμύρια. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεφαλογιάννη. Έχετε μιλήσει πάνω από δέκα λεπτά. Ειλικρινά σας το λέω. Πιστέψτε με. 
ΙΩΑΝΝΗΣ ΚΕΦΑΛΟΓΙΑΝΝΗΣ: Παρακάλεσα τον προηγούμενο Προεδρεύοντα και του ζήτησα, επειδή αύριο συμβαίνει να απουσιάζω, ...
ΠΡΟΕΔΡΕΥΩΝ (Παναγιώτης Σγουρίδης): Εντάξει. Να ξέρετε, όμως, ότι έχετε μιλήσει  πάνω από δέκα λεπτά. 
ΙΩΑΝΝΗΣ ΚΕΦΑΛΟΓΙΑΝΝΗΣ: ...να καταθέσω δύο σκέψεις μόνο. Θα μπορούσα εξάλλου να πάρω το λόγο σε όλα τα άρθρα αύριο. 
Εν πάση περιπτώσει, τελειώνοντας, κύριε Πρόεδρε και κύριε Υπουργέ, να αναφερθώ και στην επιτροπή για τη σύνταξη του δημοτικού και κοινοτικού κώδικα. 
Η σύσταση της επιτροπής. Νομίζω ότι ουσιαστικά είναι μόνο ένας εκπρόσωπος από την ΚΕΔΚΕ. Δεν ξέρω τι συμβαίνει. Έθεσα το πρόβλημα και προ ημερών στη διαρκή επιτροπή. Νομίζω ότι πρέπει να βρούμε ένα τρόπο συμμετοχής κάποιων ειδικών προσώπων, που γνωρίζουν και έχουν εμπειρία από τη θητεία τους στην Τοπική Αυτοδιοίκηση. Να συμμετέχουν διευρύνοντας αυτήν την επιτροπή με εκπροσώπους απ΄ όλα τα κόμματα της Βουλής. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλίδη. Με μικρή ανοχή βάζω και σε εσάς πέντε λεπτά, αν και δικαιούστε τέσσερα. Σας παρακαλώ. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, σας ευχαριστώ. Είναι εντυπωσιακό το κουβαρνταλίκι σας! Και το "ευχαριστώ" το λέω για δύο λόγους: Πρώτον, γι' αυτήν την χειρονομία σας και, δεύτερον, γιατί με συνήρπασε η αγόρευσή σας. 
Η αγόρευσή σας, κύριε Προεδρεύοντα της συνεδριάσεως, αναφέρθηκε σε ένα πράγματι ιστορικό γεγονός. Χθες πιστεύω πως όλα τα ελληνόπουλα χαρήκαμε την τελετή στη Στοά του Αττάλου. Εντυπωσιακό το γεγονός! Όποια και να είναι η τοποθέτηση του κάθε Έλληνα -κομματική, πολιτική, θρησκευτική ή άλλη- πρέπει να αισθάνθηκε υπερηφάνεια και χαρά. 
Κύριε Υπουργέ, αισθανόμαστε, όμως, μεγαλύτερη περηφάνια και χαρά εκείνα τα μέλη του Κοινοβουλίου -όσα απέμειναν σε αυτήν την Αίθουσα- τα οποία ψηφίσαμε, κυρώσαμε το νόμο της εντάξεως της χώρας μας στην τότε ΕΟΚ και σήμερα Ευρωπαϊκή Ένωση. Εκ των τριακοσίων μελών της σημερινής Βουλής, κύριε Πρόεδρε, μόνον δέκα είναι εκείνα που εκύρωσαν τότε την συμφωνία της "εντάξεως" μας και όλα εκ της Νέας Δημοκρατίας. 
Διαβάζω: Προδικτατορικοί: Μητσοτάκης, Κεφαλογιάννης, Βαρβιτσιώτης, Καραμανλής Αχιλλεύς. 
Μεταδικτατορικοί: Έβερτ, Παναγιωτόπουλος, Χατζηγάκης. 
Της Σειράς του 1974 και της σειράς του 1977: Τζαννετάκης, Δήμας, Παυλίδης. Σύνολο: δέκα. 
Παρασυρθείς από την αγόρευσή σας, κύριε Πρόεδρε, μνημονεύω τα ονόματα για να καταγραφούν στα Πρακτικά. Να επαναλάβω την έκφραση της χαράς, της τιμής και της υπερηφάνειάς μας. Οφείλω, επίσης, να πω "συγχαρητήρια" σε όσους οργάνωσαν την τελετή. Μεγάλη υπόθεση κάτω από την Ακρόπολη, στην αρχαία Αγορά η ηγεσία της Ενωμένης Ευρώπης, της Ευρώπης των είκοσι πέντε, που εγγίζει το όνειρο της Ευρώπης από τον Ατλαντικό ως τα Ουράλια, να παρακολουθούν και να συμμετέχουν στη σημαντικότερη κατά την κρίση μου πολιτική πράξη μετά τον Β΄ Παγκόσμιο Πόλεμο. 
Αυτήν τη χαρά μας την έδωσε, όπως ανέφερε και ο κ. Κεφαλογιάννης, ο αείμνηστος Κωνσταντίνος Καραμανλής. Τελούμε αύριο το ετήσιο μνημόσυνό του. Εμείς εδώ με αυτήν την απλή αναφορά στο όνομά του τελούμε πολιτικό, κατά τρόπον τινά, μνημόσυνο. 
Πιστεύω βάσιμα, κύριε Υπουργέ, ότι όλοι μας -τώρα που και εσείς του ΠΑΣΟΚ κοντά σε εμάς της Νέας Δημοκρατίας- διακηρύσσουμε την αμετακίνητη απόφασή μας να συνεχίσουμε αυτήν την πορεία που ονομάζεται "ευρωπαϊκός προσανατολισμός", ενθυμούμενοι την ομιλία του αειμνήστου Καραμανλή εδώ στο Ζάππειο, κατά την ημέρα υπογραφής της συμφωνίας. 
Πού την άρχισε, κύριε Υπουργέ ως εξής: Η Ευρώπη ξαναγυρίζει στη χώρα που της προσέφερε το όνομά της! Αναφερόμενος, βεβαίως ο Καραμανλής στο μύθο της αρπαγής της Ευρώπης. Τα μνημονεύω όλα αυτά, για να καταλήξω στην ουσία του νομοσχεδίου. 
Έχουμε ταυτίσει την έννοια της Ευρώπης με την έννοια του πολιτισμού, του ευρωπαϊκού πολιτισμού, βάσει του οποίου είναι ο ελληνικός πολιτισμός. Έχουμε ταυτίσει οι σύγχρονοι αυτή την έννοια του ευρωπαϊκού πολιτισμού και με ό,τι εσείς οι του ΠΑΣΟΚ -κάποια η μερίδα μέσα στο ΠΑΣΟΚ- αποκαλέσατε εκσυγχρονισμό. Δεν έχω κανένα δισταγμό να δηλώσω και πάλι ότι, ό,τι κάνετε σήμερα -αυτό το νομοσχέδιο που ζητάτε να ψηφίσουμε- ενέχει το στοιχείο του εκσυγχρονισμού, το οποίο περιέγραψα προηγουμένως.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Πρέπει όμως η κίνησή μας -επαναλαμβάνω- να είναι πλήρης. Όσα προηγουμένως περιγράψατε περί δικαιώματος ψήφου σε ετεροδημότες εγκατεστημένους στην εφετειακή περιφέρεια Θεσσαλίας, δείχνουν τη διευκόλυνση που θα κάμετε στους εκεί εγκατεστημένους ετεροδημότες. Η απογραφή δείχνει ότι δυόμισι εκατομμύρια πεντακόσιοι χιλιάδες Έλληνες είναι διασκορπισμένοι στην ελληνική επικράτεια χαρακτηριζόμενοι ως ετεροδημότες. 
Αυτή, λοιπόν, τη διευκόλυνση προς τους ετεροδημότες στις ηπειρωτικές περιοχές -επαναλαμβάνω- πρέπει να την προσφέρετε και στους εγκατεστημένους στις νησιωτικές περιοχές. Το προηγούμενο επιχείρημά σας είναι η μία πλευρά της υποθέσεως και θα σας ζητούσα να το αφήσετε λίγο στην άκρη. Ποιο είναι το κριτήριο; Να βραδύνει η έκδοση των αποτελεσμάτων ή να μην βραδύνει, εάν οι καιρικές συνθήκες είναι δυσάρεστες; Η δική μου απάντηση: Προτιμώ να παραχωρηθεί το δικαίωμα ψήφου στον πολίτη -και αυτό θα γίνει εάν η κάλπη είναι εγγύτερα στην κατοικία του- παρά να έχω την αγωνία μήπως οι καιρικές συνθήκες δεν ευνοήσουν τη μεταφορά της κάλπης στην έδρα του εφετείου. Είναι προτιμότερο η κάλπη να βραδύνει να πάει, εάν οι καιρικές συνθήκες είναι απαγορευτικές. Διότι το σήμα μετά αποτελέσματα προηγείται της μεταφοράς της κάλπης. 
Οι ψηφίζοντες σήμερα στη Νίσυρο, παραδίδουν το σάκο με τα ψηφοδέλτια και τα άλλα έγγραφα τα αποδεικνύοντα της διεξαγωγής της ψηφοφορίας στον Πρόεδρο της Εφορευτικής Επιτροπής και φθάνει στη γειτονική Κω μετά από δύο -τρεις μέρες. Αλλάζει τίποτα; Τα αποτελέσματα από την καταμέτρηση των ψήφων και την μέτρηση των σταυρών έχουν ήδη μεταδοθεί μετά την ολοκλήρωση της διαδικασίας της αρμόδιας επιτροπής στο Πρωτοδικείο.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Όχι, κύριε Πρόεδρε, ένα λεπτό. Επιμένω επ' αυτού. Μην το απορρίψετε. Σε κάθε επαρχείο να στήσουμε κάλπη. Μίλησα με τους συναδέλφους του Νομού Κυκλάδων. Ο Νομός Κυκλάδων με διόρθωσαν έχει έξι επαρχεία. Στα Δωδεκάνησα υπάρχουν τρία. Άλλα δύο της Ικαρίας και της Λήμνου. Συνολικά είναι έντεκα κάλπες όλες κι όλες. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη, είναι κατανοητό. Έγινε η πρόταση ήδη στην πρωτολογία σας.
ΑΡΙΣΤΟΤΕΛΗΣ ΠΑΥΛΙΔΗΣ: Τέλος, για το Γενικό Επιθεωρητή Δημόσιας Διοίκησης. Είναι αρίστη η ιδέα. Μα, την επιθεώρηση μπορείτε να την κάμετε και χωρίς γενικό διευθυντή στους δήμους και στις κοινότητες. Βάλτε χέρι και πριν δημοσιευθεί ο νόμος, κύριε Υπουργέ. Και κυρίως ξεκινήστε από τους δήμους της Δωδεκανήσου, περιοχή από την οποία κατάγεται και ο κύριος Υπουργός των Εσωτερικών. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
Υπάρχει κανείς που θέλει να δευτερολογήσει; Ορίστε, κύριε Βαϊνά.
ΙΩΑΝΝΗΣ ΒΑΙΝΑΣ: Κύριε Πρόεδρε, ελέχθη ότι οι διατάξεις για την ψήφο των ετεροδημοτών είναι δύσκαμπτες. Τουναντίον, πιστεύω ότι είναι περισσότερο ευέλικτες αυτές οι διατάξεις από τις διατάξεις του ν.2623. Το σημαντικό είναι ότι στα αμιγή εκλογικά τμήματα η διαλογή και η καταμέτρηση των ψήφων γίνεται από τις ίδιες τις εφορευτικές επιτροπές. Δεν πηγαίνουν, όπως προέβλεπε ο ν.2623 στο εφετείο. Γι' αυτό πιστεύω ότι πολύ ορθά το Υπουργείο Εσωτερικών απλοποιεί έτσι τις σχετικές διατάξεις.
 	Ένα άλλο, κύριε Πρόεδρε: Είπατε στην αγόρευσή σας ότι θα πρέπει τα κόμματα να δεσμευθούν ή ακόμη ότι οι δαπάνες των κομμάτων για μεταφορά ετεροδημοτών να μην θεωρούνται νόμιμες.
Θα ήθελα να πω ότι και εμείς οι υποψήφιοι δεν θα πρέπει να παρακινούμε τους ετεροδημότες να κατεβαίνουν στην εκλογική μας περιφέρεια και οι δαπάνες, τις οποίες θα κάνουμε εμείς οι υποψήφιοι για τη μεταφορά των ετεροδημοτών, να μην θεωρούνται και αυτές νόμιμες. Γιατί  μόνο έτσι θα διασφαλιστεί η εφαρμογή αυτού του νομοσχεδίου που ψηφίζουμε σήμερα. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν έχω να προσθέσω τίποτα κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εσωτερικών, Δημόσιας  Διοίκησης και Αποκέντρωσης. 
Ερωτάται το Σώμα: Γίνεται δεκτό το νομοσχέδιο επί της αρχής;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Οργάνωση και άσκηση του εκλογικού δικαιώματος των ετεροδημοτών και άλλες διατάξεις" έγινε δεκτό επί της αρχής ομόφωνα. 
Κύριοι συνάδελφοι, έχουν διανεμηθεί τα Πρακτικά της Πέμπτης 3 Απριλίου 2003 και της Παρασκευής 4 Απριλίου 2003  και ερωτάται το Σώμα αν τα επικυρώνει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 3 Απριλίου 2003 και της Παρασκευής 4 Απριλίου 2003  επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 15.38΄, λύεται η συνεδρίαση για αύριο ημέρα Παρασκευή 18 Απριλίου 2003 και ώρα 10.30' , με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Οργάνωση και άσκηση του εκλογικού δικαιώματος των ετεροδημοτών και άλλες διατάξεις".

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 17-4-03                 ΣΕΛ.  

