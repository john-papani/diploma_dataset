ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΜΖ’


Πέμπτη 1 Ιουνίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο «ΤΟ ΑΡΣΑΚΕΙΟ» Τιράνων, το 38ο Δημοτικό Σχολείο Πειραιά και το 11ο Δημοτικό Σχολείο Βόλου Μαγνησίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 2 Ιουνίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εμπορικής Ναυτιλίας σχετικά με τη δημιουργία λιμανιού στο Τυμπάκι, σελ.
β) Προς τον Υπουργό Υγείας και Κοινωνικής Αλληλεγγύης:
i. σχετικά με τις ανατιμήσεις στα εισαγόμενα φάρμακα, σελ.
ii. σχετικά με την καταβολή των δεδουλευμένων στους εργαζόμενους στο Κέντρο Ψυχικής Υγιεινής, την χρηματοδότηση όλων των δομών της ψυχικής υγείας κ.λπ., σελ.
γ) Προς τον Υπουργό Ανάπτυξης σχετικά με την κατοχύρωση της αυτοτέλειας των αγορών βιολογικών προϊόντων κ.λπ., σελ.
δ) Προς τον Υπουργό Οικονομίας και Οικονομικών σχετικά με την δωρεάν παροχή και μείωση του ΦΠΑ στα τεχνολογικά βοηθήματα και αναλώσιμα υλικά για τα άτομα με αναπηρία, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Εσωτερικών, Δημόσιας Διοοίκησης και Αποκέντρωσης: «Εθνικό Τυπογραφείο «Εφημερίς της Κυβερνήσεως» και λοιπές διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΝΝΟΠΟΥΛΟΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΜΠΕΖΑΣ Α., σελ.
ΠΑΠΑΘΑΝΑΣΙΟΥ Ι., σελ.
ΣΚΟΥΛΑΚΗΣ Ε., σελ.
ΣΧΟΙΝΑΡΑΚΗ-ΗΛΙΑΚΚΗ Ε., σελ.
ΤΖΕΚΗΣ Α., σελ.

Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΑΝΔΡΕΟΥΛΑΚΟΣ Α., σελ.
ΒΛΑΤΗΣ Ι., σελ.
ΒΛΑΧΟΣ Γ., σελ.
ΚΑΚΛΑΜΑΝΗΣ Α., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΛΥΚΟΥΡΕΝΤΖΟΣ Α., σελ.
ΜΑΝΟΣ Σ., σελ.
ΜΠΟΥΓΑΣ Ι., σελ.
ΠΑΥΛΟΠΟΥΛΟΣ Π., σελ.
ΣΚΟΠΕΛΙΤΗΣ Σ., σελ.
 
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’
      ΣΥΝΕΔΡΙΑΣΗ  ΡΜΖ΄
      Πέμπτη 1 Ιουνίου 2006
      Αθήνα, σήμερα την 1η Ιουνίου 2006, ημέρα Πέμπτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής B΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων, μικτού βάρους έως 6 τόνων, ζητεί την αύξηση των συντάξεων του ΤΣΑ.
      2) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων, μικτού βάρους έως 6 τόνων, ζητεί την εφαρμογή των διατάξεων του ν. 3446 για τις παράνομες μεταφορές από Φορτηγά Ιδιωτικής Χρήσης.
      3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Γεώργιος Νίκζας, αλλαντοποιός – κτηνοτρόφος, κάτοικος Γρεβενών, ζητεί την επίλυση προβλήματος του από την ΑΤΕ.
      4) Η Βουλευτής Α΄ Θεσσαλονίκης κ. ΧΡΥΣΑ ΑΡΑΠΟΓΛΟΥ και ο Γ΄ Αντιπρόεδρος της Βουλής και Βουλευτής Β΄ Πειραιώς κύριος ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη θεσμική της εκπροσώπηση στα Περιφερειακά Συμβούλια της Χώρας.
      5) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η ΠΑΣΚ/ΕΚΕΦΕ «ΔΗΜΟΚΡΙΤΟΣ» διαμαρτύρεται για τις αξιολογήσεις υπαλλήλων του εν λόγω κέντρου.
      6) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Σάββας Μιχαηλίδης, ιδιοκτήτης επιχείρησης Υφαντουργίας, διαμαρτύρεται για την απόφαση απομάκρυνσης της επιχείρησής του.
      7) Ο Βουλευτής Κοζάνης κ. ΙΩΑΝΝΗΣ ΒΛΑΤΗΣ κατέθεσε αναφορά με την οποία ο Κτηνοτροφικός Σύλλογος Νομού Κοζάνης ζητεί να παραμείνουν στο πρόγραμμα της βιολογικής κτηνοτροφίας, όσοι κτηνοτρόφοι εντάχθηκαν ως τις 11.3.2005.
      8) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Διευθυντής του Κέντρου Υγείας Βουτσαρά Ιωαννίνων διαμαρτύρεται για τη μετατροπή εφημεριών στο εν λόγω Κέντρο Υγείας.
      9) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλαδική Συντονιστική Επιτροπή Καθηγητών Μέσης Εκπαίδευσης εκθέτει τις προτάσεις της για ένα δίκαιο και αξιοκρατικό σύστημα προσλήψεων στη Μέση Εκπαίδευση.
      10) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Πανελλήνιος Σύλλογος Φίλων Βιβλιοθήκης της Ανδρίτσαινας διαμαρτύρεται για τον ελλιπή τρόπο λειτουργίας της πιο πάνω βιβλιοθήκης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10055/17-4-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 40348/ΙΗ/11-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 10055/17-4-06, την οποία κατέθεσε ο Boυλευτής Μαν. Στρατάκης και η οποία αναφέρεται στη χρηματοδότηση για τη σχολική στέγη στο Νομό Ηρακλείου και ειδικότερα του Ειδικού ΤΕΕ Ηρακλείου, σας γνωρίζουμε ότι η χρηματοδότηση καλύπτει τις ανάγκες σχολικής στέγης στον εν λόγω Νομό.
      Η αξιολόγηση και η προτεραιότητα των αναγκών των σχολικών μονάδων ανήκει στη Νομαρχιακή Αυτοδιοίκηση Ηρακλείου.
      Για το έτος 2006 δεν έχει γίνει ακόμη κατανομή στις Νομαρχιακές Αυτοδιοικήσεις, διότι δεν έχει εγκριθεί το ΠΔΕ ΥΠΕΠΘ-ΟΣΚ.
      Όπως σας αναφέρουμε και στην απάντησή μας στην ερώτησή σας με αριθμό 9625/6-4-2006 για το ως άνω θέμα, το ΥΠΕΠΘ θα φροντίσει στο πλαίσιο των χρηματοοικονομικών δυνατοτήτων του ΠΔΕ για το 2006 για επαρκή χρηματοδότηση της Ν. Αυτ/σης Ηρακλείου, προκειμένου να εξελιχθεί ομαλά η πορεία εκτέλεσης του έργου σχολικής στέγης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      2. Στην με αριθμό 10075/18-4-06 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 40803/ΙΗ/11-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 10075/18-4-06, την οποία κατέθεσε η Βουλευτής κα. Ευαγγ. Σχοιναράκη - Ηλιάκη και η οποία αναφέρεται στη σχολική στέγη του Ν. Ηρακλείου Κρήτης, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν θεσμικά την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων Σχολικής στέγης ( Ν. 2218/94, Ν. 2240/94 & Π.Δ. 30/96 ).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα ΠΕΠ (Γ ΚΠΣ).
      Το ΥΠΕΠΘ σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Η ετήσια επιχορήγηση στο Νομό Ηρακλείου για το έτος 2005 ανήλθε στο ποσό των 3.400.000 ,00 ευρώ.
      Όπως μας πληροφόρησε ο ΟΣΚ με σχετικό έγγραφό του:
      - Για τη Ν.Α. Ηρακλείου έχει εγκριθεί το έργο 2003ΣΕΟ4760011 «ΑΠΟΚΑΤΑΣΤΑΣΗ ΔΟΜΙΚΩΝ ΣΤΟΙΧΕΙΩΝ ΑΠΟ ΑΜΙΑΝΤΟ ΣΕ ΣΧΟΛΙΚΕΣ ΜΟΝΑΔΕΣ - ΚΑΤΑΣΚΕΥΕΣ ΝΕΩΝ ΔΙΔΑΚΤΗΡΙΩΝ ΣΕ ΑΝΤΙΚΑΤΑΣΤΑΣΗ ΠΑΛΑΙΩΝ ΠΡΟΚΑΤΑΣΚΕΥΑΣΜΕΝΩΝ ΑΠΟ ΑΜΙΑΝΤΟ» της ΣΑΕ 047/6 προϋπολογισμού 800.000 ευρώ, η δε πληρωμή προβλέπεται σύμφωνα με την πορεία εκτέλεσης των εργασιών και την πιστοποίηση των λογαριασμών που θα υποβάλλονται.
      - Για την αποκατάσταση των στοιχείων αμιάντου στο Νομό έχει εγκριθεί επίσης και το ποσό των 516.000 ευρώ (Απόφαση 194/297/20-4-2005 του Δ.Σ. του ΟΣΚ).
      - Επιχορήγηση μέσω ΟΣΚ της Ν.Α Ηρακλείου με το ποσό των 1.000.000 ευρώ κατά το 2005
      - Χρηματοδότηση ύψους 800.000 ευρώ στη Ν.Α. Ηρακλείου για την κατασκευή του 2ου & 8ου Λυκείου.
      Επιπλέον, στο Νομό Ηρακλείου ο ΟΣΚ υλοποίησε το Νηπιαγωγείο Ελιάς (προκατασκευή βαρέως τύπου), ενώ στο πλαίσιο της εργολαβίας 2004 Δ υλοποιεί την τοποθέτηση τριών (3) αιθουσών διδασκαλίας (επίσης προκατασκευή βαρέως τύπου) για τις ανάγκες του Δημ. Σχ. Τσιφούτ Δήμου Κόφινα. Παράλληλα, προγραμματίζει άμεσα την ανέγερση των ακόλουθων σχολείων:
      -Νηπιαγωγείο Αρκαλοχωρίου (2/Θ, έκδοση οικοδομικής αδείας),
      -Νηπιαγωγείο Προφήτη Ηλία Τεμένους( 2/Θ, εργολαβία 2005 Γ),
      -Νηπιαγωγείο Κυπαρίσσου Τεμένους ( 2/Θ,αναμένεται πρόταση για άλλη θέση λόγω μη δυνατότητας πρόσβασης).
      Τέλος, το ΥΠΕΠΘ θα φροντίσει στο πλαίσιο των χρηματοοικονομικών δυνατοτήτων του Π.Δ.Ε. για το 2006, για επαρκή χρηματοδότηση της Ν.Α Ηρακλείου προκειμένου να εξελιχθεί ομαλά η πορεία εκτέλεσης του έργου σχολικής στέγης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      3. Στην με αριθμό 10087/18-4-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 40804/ΙΗ/11-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 10087/18-4-06, την οποία κατέθεσε ο Βουλευτής κ. Φ. Κουβέλης και η οποία αναφέρεται στην ανέγερση σχολικού κτιρίου επί της οδού Λάμψα στο χώρο του Γηροκομείου Αθηνών και στα θέματα της αρμοδιότητάς μας, σας γνωρίζουμε τα ακόλουθα:
      Όπως μας πληροφόρησε ο ΟΣΚ με το από 10/5/2006 έγγραφό του, κατόπιν της κυρώσεως προγενέστερης Κοινής Υπουργικής Απόφασης από το Συμβούλιο της Επικρατείας, έχει επανέλθει και επιδιώκει την απόκτηση χώρου εμβαδού 6.000 τμ περίπου επί της οδού Λάμψα στην περιοχή Άνω Αμπελοκήπων.
      Ο χώρος έχει χαρακτηριστεί ως χώρος σχολείου και με την με αριθ. 1072768/6665/0010/22-9-2004 (ΦΕΚ 884 Δ/4-10-2004) Κοινή Υπουργική Απόφαση κηρύχθηκε εκ νέου η αναγκαστική απαλλοτρίωση του χώρου.
      Στις 5-11-2004 έγινε η μεταγραφή στο Υποθηκοφυλακείο Αθηνών.
      Η συζήτηση ενώπιον του Πρωτοδικείου Αθηνών προς. καθορισμό της τιμής αποζημίωσης προσδιορίστηκε για την 17-11-2006 κατόπιν αναβολής.
      Επίσης, η συζήτηση της εκδίκασης της υπόθεσης ακύρωσης στο Συμβούλιο της Επικρατείας προσδιορίστηκε για την 6-11-2006 κατόπιν αναβολής.
      Ο Υφυπουργός
      ΓΕΩΡΓΙΟΣ ΚΑΛΟΣ»
      4. Στην με αριθμό 10095/19-4-06 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 41829/ΙΗ/11-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 10095/19-4-06 του Βουλευτή κ. Ιωάννη Δραγασάκη σχετικά με την απόκτηση επαγγελματικών αδειών συντηρητή και εγκαταστάτη ανελκυστήρων Δ΄ ειδικότητας των πτυχιούχων του Τμήματος Ηλεκτρολογίας των ΤΕΙ, και στα θέματα της αρμοδιότητάς μας, σας γνωρίζουμε τα ακόλουθα:
      Βασική προτεραιότητα του ΥΠΕΠΘ είναι η έκδοση των επαγγελματικών δικαιωμάτων για τους πτυχιούχους των Τμημάτων των Τ.Ε.Ι. που ακόμα δεν έχουν εκδοθεί. Για το λόγο αυτό προωθείται η διαδικασία με τη συγκρότηση και λειτουργία Ειδικών Επιστημονικών Επιτροπών, των οποίων τα πορίσματα τίθενται προς συζήτηση στο Συμβούλιο Ανώτατης Τεχνολογικής Εκπαίδευσης. Η γνωμοδότηση του ανωτέρω αρμόδιου οργάνου είναι απαραίτητη, σύμφωνα με τον ισχύοντα Νόμο, προκειμένου να προωθηθούν τα σχετικά Προεδρικά Διατάγματα. Η παραπάνω διαδικασία ακολουθείται και για την έκδοση των Επαγγελματικών Δικαιωμάτων των πτυχιούχων του Τμήματος Ηλεκτρολογίας των Τ.Ε.Ι.
      Το συγκεκριμένο, όμως, θέμα που τίθεται, σχετικά με την απόκτηση, επαγγελματικών αδειών συντηρητή και εγκαταστάτη ανελκυστήρων, αποτελεί αποκλειστική αρμοδιότητα του συνερωτώμενου Υπουργείου Ανάπτυξης.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      5. Στην με αριθμό 10215/02-2006 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 27265/23-05-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και στο πλαίσιο των αρμοδιοτήτων μας, σας ενημερώνουμε ότι ο Δήμος Αθηναίων, προκειμένου να διερευνήσει την οικονομική, κοινωνική και πολεοδομική ανάλυση εναλλακτικών λύσεων σε ότι αφορά τη χρήση του συγκεκριμένου κτιρίου, ανέθεσε σε μελετητή την «Οικονομοτεχνική και κυκλοφοριακή μελέτη για την αξιοποίηση της Αγοράς της Κυψέλης»
      Η διαδικασία επιλογής αναδόχου έχει ολοκληρωθεί και η σύμβαση με τον μελετητή υπογράφτηκε την 30η Ιανουαρίου 2006. Η μελέτη, κατά την παρούσα στιγμή, βρίσκεται σε εξέλιξη. Η Δημοτική Αρχή προτίθεται να ξεκινήσει δημόσιο διάλογο με τους τοπικούς φορείς και τους Δημότες με σκοπό να καταλήξει στη μελλοντική χρήση του κτιρίου η οποία θα είναι συμβατή με τα επιστημονικά δεδομένα της εκπονούμενης μελέτης.
      Ο Υφυπουργός
      Α. ΝΑΚΟΣ»
      6. Στην με αριθμό 10391/04-05-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 27300/24-5-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάvτηση της ανωτέρω ερώτησης, που κατέθεσε ο Βουλευτής κ. Γιάννης Δραγασάκης, σχετικά με παράνομη λειτουργία εγκατάστασης επεξεργασίας αδρανών υλικών στην περιοχή Σκαραμαγκά, σας γνωρίζoυμε, κατάλογο αρμοδιότητάς μας, τα ακόλουθα:
      Κατόπιν σχετικής αναφοράς του Δήμου Ασπροπύργου, η Διεύθυνση Βιομηχανίας & Ορυκτού Πλούτου της Νομαρχιακής Αυτοδιοίκησης Δυτικής Αττικής, προέβη σε αυτοψία στην περιοχή Νεοκτίστων του εν λόγω Δήμου, όπου διαπιστώθηκε η λειτουργία σπαστηριoτριβείoυ από την εταιρεία με την επωνυμία "SACHINOR S.A.". Διευκρινίζεται ότι δεν πρόκειται για λατομείο, καθώς δεν διενεργούνται εργασίες εξόρυξης, αλλά για την εγκατάσταση επεξεργασίας αδρανών υλικών.
      Από την εξέταση των στοιχείων που κατέθεσε η εταιρία, διαπιστώθηκε ότι η μονάδα δεν εμπίπτει στη διάταξη της παρ. 2ζ του άρθρου 3 ν. 3325/2005, η οποία απαλλάσσει της υποχρέωσης εφοδιασμού με άδεια εγκατάστασης και λειτουργίας, τις κινητές ή σταθερές μονάδες που εξυπηρετούν συγκεκριμένo δημόσιο ή ιδιωτικό κατασκευαστικό έργο και βρίσκονται στον τόπο εκτέλεσης αυτού για χρονικό διάστημα που δεν υπερβαίνει το έτος.
      Κατόπιν τούτου, με έγγραφο της ανωτέρω Διεύθυνσης, κλήθηκε η εταιρία να σταματήσει τη λειτουργία της μονάδας και το Aστυνoμικό Τμήμα Ασπροπύργου για τον έλεγχο και την άμεση ενημέρωσή της υπηρεσίας.
      Σε αυτοψία που διενεργήθηκε την 9.5.2006 στη θέση Διυλιστήρια του Δήμου Ασπροπύργου, διαπιστώθηκε ότι έχει σταματήσει η λειτουργία της εγκατάστασης.
      Για τυχόν περαιτέρω ενημέρωσή σας επί του θέματος, σας γνωρίζουμε ότι αρμόδιο είναι το Υπουργείο Ανάπτυξης, στο οποίο κοινοποιούμε αντίγραφο της ερώτησης.
      Ο Υφυπουργός
      Α. ΝΑΚΟΣ»
      7. Στην με αριθμό 10378/04-05-06 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 27296/23-05-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ντίνος Βρεττός, με θέμα την διοικητική απόσχιση της νήσου Ρεβυθούσας από το Δήμο Μεγαρέων, σας γνωρίζουμε τα ακόλουθα:
      Με την υπ' αριθμ. 8699/7-9-2004 απόφαση του Γενικού Γραμματέα Περιφέρειας Αττικής συγκροτήθηκε η επιτροπή ορίων του αρθ. 14, ΠΔ 410/1995 (Δημοτικός και Κοινοτικός Κώδικας) για την διευθέτηση της διοικητικής υπαγωγής των νήσων «Μακρόνησος» και «Ρεβυθούσα».
      Η επιτροπή ορίων συνεδρίασε στις 22-4-2005 και με έκθεσή της αποφάσισε, κατά πλειοψηφία,ότι η νήσος Μακρόνησος υπάγεται διοικητικώς και βρίσκεται εντός των διοικητικών ορίων του Δήμου Μεγαρέων και η νήσος Ρεβυθούσα υπάγεται διοικητικώς και βρίσκεται εντός των διοικητικών ορίων του Δήμου Σαλαμίνος.
      Ο Δήμος Μεγαρέων άσκησε, ενώπιον του Διοικητικού Πρωτοδικείου Πειραιά, την από 8-6-2005 προσφυγή και την από 5-10-2005 αίτηση αναστολής κατά της ανωτέρω έκθεσης της επιτροπής ορίων ως προς το μέρος της διοικητικής υπαγωγής της νήσου Ρεβυθούσας στα διοικητικά όρια του Δήμου Σαλαμίνας.
      Το Διοικητικό Πρωτοδικείο Πειραιά με την αριθμ. 119/2006 απόφαση του απόρριψε την αίτηση αναστολής για του λόγους που ειδικότερα αναφέρονται σε αυτή, ενώ εκκρεμεί η έκδοση δικαστικής απόφασης επί της προσφυγής.
      Ο Υφυπουργός
      Α. ΝΑΚΟΣ»
      8. Στην με αριθμό 10316/03-05-06 ερώτηση του Βουλευτή κ. Χρήστου Χάιδου δόθηκε με το υπ’ αριθμ. 27268/24-05-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που αφορά το αίτημα για οικονομική ενίσχυση του Δήμου Καλαμπάκας Ν.Τρικάλων για αποκατάσταση ζημιών που προκλήθηκαν από ακραία καιρικά φαινόμενα, σας πληροφορούμε ότι το ΥΠ.ΕΣ.Δ.Δ.Α. χρηματοδότησε, κατά το έτος 2005, τον Δ.Καλαμπάκας με το ποσό των 60.000,00 ευρώ και τη Ν.Α. Τρικάλων με το ποσό των 300.000,00 ευρώ για την αντιμετώπιση ειδικών και έκτακτων αναγκών που οφείλονται σε φυσικές καταστροφές.
      Το Υπουργείο, στο πλαίσιο των χρηματοδοτικών του δυνατοτήτων και της ιεράρχησης των αναγκών για το τρέχον έτος, θα εξετάσει τη δυνατότητα επιπρόσθετης χρηματοδότησης του Δήμου Καλαμπάκας για την αντιμετώπιση προβλημάτων που προκλήθηκαν από καιρικά φαινόμενα.
      Για τα λοιπά θέματα αρμόδιο να απαντήσει είναι το συνερωτώμενο Υπουργείο Αγροτικής Ανάπτυξης και Τροφίμων.
      Ο Υφυπουργός
      Α. ΝΑΚΟΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 2 Ιουνίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 775/30.5.2006 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Υγείας και Κοινωνικής Αλληλεγγύης, σχετικά με την πρόσφατη έρευνα για την ποιότητα του πόσιμου ύδατος κ.λπ.. 
      2. Η με αριθμό 767/42/30.5.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Πρωθυπουργό, σχετικά με τις προσλήψεις μέσω του Α.Σ.Ε.Π..
      (Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης)
      3. Η με αριθμό 773/30.5.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την απομάκρυνση λυματολάσπης από την Ψυτάλλεια κ.λπ.. 
      4. Η με αριθμό 766/41/29.5.2006 επίκαιρη ερώτηση του πρώην Προέδρου και Βουλευτή του Συνασπισμού Ριζοσπαστικής Αριστεράς κ. Νίκου Κωνσταντόπουλου προς τον Πρωθυπουργό, σχετικά με την πολιτική της Κυβέρνησης στις ελληνοτουρκικές σχέσεις κ.λπ.. 
      (Θα απαντήσει η Υπουργός Εξωτερικών)
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 774/30.5.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τις ελλείψεις στις Μονάδες Εντατικής Θεραπείας κ.λπ.. 
      2. Η με αριθμό 770/30.5.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αντιμετώπισης των προβλημάτων του νοσηλευτικού προσωπικού των δημοσίων και ιδιωτικών νοσοκομείων.
      3. Η με αριθμό 777/30.5.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τις καθυστερήσεις στην κατασκευή και λειτουργία των νέων Νοσοκομείων κ.λπ.. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα συζητηθεί πρώτα η με αριθμό 759/29.5.2006 επίκαιρη ερώτηση δευτέρου κύκλου της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Εμπορικής Ναυτιλίας, σχετικά με τη δημιουργία λιμανιού στο Τυμπάκι κ.λπ..
      Το περιεχόμενο της επίκαιρης ερώτησης της κυρίας συναδέλφου έχει ως εξής: 
      «Στη με αριθμό 5888/20/12/2005 παρέμβασή μου, σας ενημέρωνα ότι δημοσιεύματα και πληροφορίες –αλλά όχι επίσημη ενημέρωση- σχετικά με την κατασκευή διαμετακομιστικού σταθμού στον κόλπο της Μεσαράς, έχουν προκαλέσει αναστάτωση στους κατοίκους και τους τοπικούς φορείς που εκφράζουν την ανησυχία τους για το ότι ένας τέτοιος σταθμός  μεταφόρτωσης εμπορευματοκιβωτίων θα είναι μάλλον εις βάρος του περιβάλλοντος και της τοπικής οικονομίας, η οποία βασίζεται στην γεωργία, την αλιεία και τον τουρισμό.
      Επειδή η πρότασή μου στο Περιφερειακό Συμβούλιο Κρήτης στις 13/04/2002 στη Μονή Τοπλού, για δημιουργία λιμανιού στο νότο του νομού μας, προκειμένου να αποτελέσει πόλο ανάπτυξης της περιοχής και νότια πύλη της Ευρώπης, πάντα με σεβασμό στο περιβάλλον και πάνω από όλα στους πολίτες, έτυχε μεγάλης αποδοχής.
      Επειδή όπως αναφέρεται στη με αριθμό 805/04/01/2006 απάντησή σας στην παραπάνω ερώτησή μου, «στο πλαίσιο της εθνικής λιμενικής πολιτικής και στη βάση ενός γενικότερου σχεδιασμού, θα υπάρξει σχετική ενημέρωση και διάλογος με τους τοπικούς και περιφερειακούς φορείς».
      Ερωτάστε, κύριε Υπουργέ, ποιος είναι ο γενικότερος σχεδιασμός στα πλαίσια της εθνικής λιμενικής πολιτικής προκειμένου να δημιουργηθεί ένα λιμάνι στην περιοχή που θα αποτελέσει τη νότια πύλη της Ευρώπης, συμβάλλοντας στην ανάπτυξη της περιοχής, χωρίς να αποτελεί ένα κλειστού τύπου διαμετακομιστικό κέντρο «που θα στρέφει την πλάτη στους πολίτες, στον τόπο και στην ανάπτυξή του».
      Ο Υπουργός Εμπορικής Ναυτιλίας έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Κύριε Πρόεδρε, θέλω να ενημερώσω τη Βουλή, ότι δύο σημαντικά θέματα έχει χειριστεί το Υπουργείο Εμπορικής Ναυτιλίας, το προηγούμενο διάστημα, όσον αφορά τη λιμενική πολιτική. Το ένα είναι το χρηματοδοτικό πρωτόκολλο με την Ευρωπαϊκή Τράπεζα Επενδύσεων 3.000.000.000 ευρώ, για έργα 6.000.000 ευρώ, για την ανάπτυξη των λιμένων. Και όσον αφορά το Τυμπάκι είναι η επίσκεψη του Πρωθυπουργού στην Κίνα, όπου υπογράφτηκε σημαντική διακρατική συμφωνία για όλα τα θέματα, αλλά βασικοί άξονες αυτής της συμφωνίας είναι η ανάπτυξη των λιμένων και της λιμενικής πολιτικής.
      Ως αποτέλεσμα αυτής της επίσκεψης, αλλά και της επίσκεψης του Υπουργού Εμπορικής Ναυτιλίας στην ευρύτερη περιοχή της Άπω Ανατολής, είναι το πολύ θερμό ενδιαφέρον εταιρειών από την Κίνα, αλλά και από άλλες περιοχές για την ανάπτυξη των λιμένων της χώρας. Αυτό αφορά τα έντεκα εθνικής σημασίας λιμάνια. 
      Ιδιαίτερα για το λιμάνι του Τυμπακίου, θέλω να σας πω ότι το επισκέφθηκαν οι πρόεδροι μεγάλων εταιρειών από την Κίνα, όπως η China Shipping και πολυμελής αντιπροσωπεία από το μεγαλύτερο ή ένα από τα δύο μεγαλύτερα λιμάνια του κόσμου, το Dubai Ports Authority και έδειξαν ζωντανό ενδιαφέρον για την ανάπτυξη του λιμένος του Τυμπακίου. 
      Όντως έχει μπει στον εθνικό σχεδιασμό η δημιουργία λιμανιού στα νότια της Κρήτης. Υπάρχει το περιφερειακό συμβούλιο που αναφέρεται και στην ερώτηση της αγαπητής συναδέλφου. Είχε μπει εναλλακτικά το λιμάνι του Τυμπακίου και το λιμάνι της Ιεράπετρας. Δείξαμε σε όλους τους υποψήφιους επενδυτές και τα δύο λιμάνια. Το λιμάνι του Τυμπακίου συμπληρώνει περισσότερες προϋποθέσεις για την ανάπτυξη εμπορευματικού σταθμού. Ξέρετε πάντα στις τοπικές κοινωνίες η συζήτηση γίνεται, γιατί γίνεται σ΄ ένα λιμάνι και δε γίνεται σ΄ ένα άλλο, γιατί γίνεται σε μια περιοχή και δε γίνεται στην άλλη περιοχή.
      Συμφώνησαν όλοι ότι πρέπει να δώσουμε προτεραιότητα όσον αφορά τουλάχιστον το διαμετακομιστικό εμπόριο, στο λιμάνι του Τυμπακίου. Το πρώτο, λοιπόν, που μας ενδιαφέρει είναι να υπάρξει αυτό το ενδιαφέρον. Το δεύτερο είναι να παρακαμφθούν οι γραφειοκρατικές διαδικασίες, οι οποίες συνήθως υπάρχουν στην ελληνική Δημόσια Διοίκηση και αν αυτό το έργο γίνει -που είναι ένα έργο, το οποίο θα ξεπεράσει το 1 και ίσως τα 2.000.000.000 ευρώ- θα μπορέσει να αποτελέσει το μεγαλύτερο αναπτυξιακό έργο που έγινε στην Ελλάδα τα τελευταία χρόνια.
       Περιμένουμε και τις προτάσεις όλων αυτών των ενδιαφερομένων για την ανάπτυξη του λιμένος. Έχει γίνει ενημέρωση της τοπικής κοινωνίας, της Δημοτικής Αρχής, του Δήμου του Τυμπακίου και του Δήμου των Μοιρών. Έχουν γίνει ανακοινώσεις στη Βουλή, στην Επιτροπή Παραγωγής και Εμπορίου. Όταν τα πράγματα έρθουν σ΄ ένα σημείο ώστε να μπορούν να γίνουν επίσημες ανακοινώσεις –διότι χρειάζονται προμελέτες, μελέτες και όλα τα στοιχεία εκείνα, τα οποία θα οδηγήσουν με διαφάνεια, όπως πάντα, στη δημοπράτηση ενός τόσο μεγάλου έργου- τότε θα γίνει και επίσημη ανακοίνωση στη Βουλή.
       Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Η κ. Σχοιναράκη έχει το λόγο για δύο λεπτά.
      ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ:  Κύριε Υπουργέ, είναι γεγονός ότι η κατασκευή ενός λιμανιού στη νότια Κρήτη αποτελεί κοινό και πάγιο αίτημα των πολιτών και των φορέων, εδώ και  πάρα πολλά χρόνια, ενώ όλα τα κόμματα έχουν εκφράσει τη συμφωνία τους για τη σημασία της νότιας λιμενικής πύλης στην ανάπτυξη της Κρήτης, που μαζί με το νότιο οδικό άξονα, αλλά και τους δύο κάθετους οδικούς άξονες, όταν αυτοί ολοκληρωθούν, θα συμβάλλουν καθοριστικά στην ισόρροπη ανάπτυξη του νησιού στο σύνολό του και όχι μόνο του Νομού Ηρακλείου.
       Είναι δε ιδιαίτερα σημαντικό  το γεγονός ότι και οι συνάδελφοί μας Βουλευτές από το Νομό Ρεθύμνης και συγκεκριμένα ο κ.  Όθωνας Εμμανουήλ και ο κ. Γιάννης Κεφαλογιάννης συνηγορούν σε αυτό το αίτημα και συμφωνούν απόλυτα. Από εκεί και μετά, όμως, κύριε Υπουργέ, είναι άλλο να δημιουργηθεί ένα εμπορευματικό λιμάνι, ένα λιμάνι κλειστού τύπου, μόνο διαμετακομιστικό κέντρο και είναι εντελώς διαφορετικό να δημιουργηθεί ένα λιμάνι, το οποίο θα συμβάλει πραγματικά στην εμπορική, τουριστική και αλιευτική, αν θέλετε, δραστηριότητα των ανθρώπων εκεί της περιοχής. Ένα λιμάνι, δηλαδή, που με σεβασμό στο περιβάλλον θα αναπτύξει τον τόπο δυναμικά και όχι ένα κλειστό τύπου λιμάνι, που όπως αναφέρω θα έχει γυρίσει την πλάτη του και στους πολίτες και σε ολόκληρη την περιοχή και κάθε άλλο παρά θα γίνει με σεβασμό στο περιβάλλον. Το ένα είναι αυτό.
      Το δεύτερο είναι το εξής: Σε ερώτησή μου ο Υπουργός ΠΕ.ΧΩ.Δ.Ε., εκείνο που απάντησε είναι ότι σε ό,τι αφορά το λιμάνι στο Τυμπάκι -και βεβαίως και στην Ιεράπετρα, γιατί δε βάζει διαζευτικό, αλλά βάζει και για τα δύο- με βάση το σχεδιασμό του περιφερειακού χωροταξικού σχεδιασμού αειφόρου ανάπτυξης της Κρήτης, προωθώντας τις μελέτες των φάσεων κατασκευής που θα προβλεφθούν - έτσι αναφέρει για το Δ΄ Κοινοτικό Πλαίσιο Στήριξης- θα μεριμνήσουμε για την ιεράρχηση της κατασκευής τους, με το αντίστοιχο ύψος χρηματοδότησης αυτού.
      Εδώ, λοιπόν, θα πρέπει να υπάρξει, κύριε Υπουργέ, μια συνεργασία ούτως ώστε πραγματικά να προχωρήσει με βήματα μπροστά και να μην πηγαίνουμε σε σχεδιασμούς, οι οποίοι τελικά, δε νομίζω ότι βοηθούν. Κάθε άλλο μάλιστα, δίδουν ευκαιρία σε κάποιους, όταν δεν έχουν καλή ενημέρωση -γιατί κύριε Υπουργέ, δεν υπάρχει ενημέρωση, εμείς ως Βουλευτές δεν έχουμε κληθεί και δεν έχουμε συναντήσει, ούτε εσάς εκεί στην περιοχή, ούτε τους τοπικούς φορείς, να γίνει, δηλαδή, μια κοινή συνάντηση για να συζητήσουμε-  και είναι αυτονόητο ότι όταν οι τοπικοί φορείς δεν έχουν ενημέρωση, σαφώς θα σταθούν απέναντι σε λογικές που δημιουργούν την εικόνα ότι είναι εις βάρος της περιοχής η πολιτική αυτή.
      Εδώ, λοιπόν, θέλω ξεκάθαρη απάντηση, διότι κύριε Υπουργέ, τις τελευταίες ημέρες υπάρχει ενημέρωση -θα το μάθετε και εσείς στο Ηράκλειο- ότι υπάρχει ήδη ένας σχεδιασμός. Έχουν βρεθεί ήδη, ίσως και κάποιοι επενδυτές και έχουν κλείσει για ανατολικά και μάλιστα υπάρχει και σχεδιασμός, για το πώς θα γίνει αυτή η υλοποίηση. Πρέπει να σταθούμε με σοβαρότητα σ’ αυτό το πολύ σημαντικό, όπως είπατε και εσείς έργο, γιατί φαντάζομαι ότι και εσείς συμφωνείτε ότι στην περιοχή πρέπει να υπάρξει ένας πόλος ανάπτυξης και το λιμάνι μπορεί να γίνει ένα τέτοιο πράγμα.
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης):  Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Εγώ θέλω να εκφράσω την ευαρέσκειά μου, γιατί η κυρία συνάδελφος, η οποία εκπροσωπεί και το κόμμα της Αξιωματικής Αντιπολίτευσης και βεβαίως άλλοι φορείς, άλλοι Βουλευτές όλων των κομμάτων, συνηγορούν στο να γίνει ένα μεγάλο αναπτυξιακό έργο στα νότια της Κρήτης, που όντως είναι ένα πάγιο αίτημα δεκαετιών.
      Υπάρχει άριστη συνεργασία με τα συναρμόδια Υπουργεία που είναι το Υπουργείο Χωροταξίας, Περιβάλλοντος και Δημοσίων Έργων και, βεβαίως, το Υπουργείο Εθνικής Αμύνης, στο οποίο ανήκει αυτή η έκταση. Είναι μία πραγματικά μεγάλη επένδυση, η οποία δε θα γίνει μόνο από το Πρόγραμμα Δημοσίων Επενδύσεων, ούτε μόνο από κοινοτικά κονδύλια. Είναι ένα έργο, το οποίο θα είναι αυτοχρηματοδοτούμενο, και ως εκ τούτου χρειάζονται και οι επενδυτές. Με αυτούς συζητούμε σε διάφορες χώρες. Ήδη υπάρχει πολύ θετικό κλίμα. Μία από τις δύο μεγαλύτερες εταιρείες στην Κίνα, η China Shipping έχει δηλώσει εγγράφως το ενδιαφέρον της να καταστήσει το συγκεκριμένο λιμάνι, εάν βεβαίως προχωρήσουν οι διαδικασίες, κέντρο διαμετακομιστικό για ένα εκατομμύριο κοντέινερ. Ένα εκατομμύριο κοντέινερ είναι τα κοντέινερ, τα οποία διακινούνται από το μεγαλύτερο λιμάνι της χώρας –ένα από τα μεγαλύτερα λιμάνια της Μεσογείου- το λιμάνι του Πειραιά.
       Είναι ένα πάρα πολύ μεγάλο έργο. Έχει και άλλα συγκριτικά πλεονεκτήματα το λιμάνι του Τυμπακίου. Έχει αεροδρόμιο. Μπορεί, δηλαδή, να γίνει σταθμός μεταφόρτωσης με πιστοποίηση αγροτικών προϊόντων και σε συνεργασία με τους τοπικούς αγροτικούς φορείς και το Υπουργείο Αγροτικής Ανάπτυξης, αλλά και μέσω του αεροδρομίου αυτά τα προϊόντα να μετακινούνται, όχι μόνο στην Ευρώπη, αλλά και σε άλλα μέρη του κόσμου. Υπάρχουν τεράστιες αγορές στην Αφρική. Υπάρχει δυνατότητα να γίνει ελεύθερη ζώνη εμπορίου.
      Εάν δημιουργηθεί όλο αυτό το πλέγμα, τότε θα δημιουργηθούν υπεραξίες στην περιοχή εκείνη, που ο κόσμος θα ζήσει για γενιές. Και δημιουργούνται οι προϋποθέσεις στο ευρύτερο πολεοδομικό συγκρότημα του Τιμπακίου και των Μοιρών να δημιουργηθεί μια μεγάλη πόλη τα επόμενα χρόνια, την επόμενη δεκαετία, στα επίπεδα της πόλης του Ρεθύμνου. Βεβαίως σε συνεργασία με την Τοπική Αυτοδιοίκηση και βεβαίως σε συνεργασία με τους τοπικούς φορείς. Τίποτα δεν θα γίνει αν δεν συμφωνήσουν οι τοπικοί φορείς. Μάλιστα, μιλούν στην περιοχή –και εμείς το αποδεχθήκαμε- και για τοπικό δημοψήφισμα. Θα γίνει πλήρης ενημέρωση, αρκεί να έχουμε συγκεκριμένα, απτά στοιχεία για να προχωρήσουμε στις διαδικασίες δημοπράτησης ή σε διακρατικές συμφωνίες, όταν τα πράγματα θα είναι ώριμα. 
      Υπάρχει ενδιαφέρον από συγκεκριμένους μεγάλους «παίκτες» -θα μου επιτρέψετε να πω αυτήν την έκφραση- του παγκόσμιου εμπορίου γι’ αυτήν την περιοχή, την οποία δεν ανακάλυψαν τυχαία, ούτε ξέρουν σε όλο τον κόσμο την περιοχή του Τιμπακίου, την περιοχή της Μεσσαράς. Είναι λόγω του ταξιδιού του Πρωθυπουργού στην Κίνα και της δικής μας προσπάθειας σε πολύ μεγάλες περιοχές του κόσμου, οι οποίες έχουν το προβάδισμα στον παγκόσμιο εμπόριο. 
      Θέλω να σας πω ότι οι Γενικοί Γραμματείς του Υπουργείου Εμπορικής Ναυτιλίας, έχουν ταξιδέψει πέντε φορές στην Κίνα και στην Άπω Ανατολή και εγώ προγραμματίζω ταξίδι τον Ιούνιο για την ίδια περιοχή, στη Σιγκαπούρη που είναι το πρώτο λιμάνι στον κόσμο.
      Θέλουμε όλους τους «μεγάλους» να έρθουν στην Ελλάδα. Θέλουμε τα λιμάνια της χώρας μας να είναι το κέντρο όπου θα μεταφέρονται τα προϊόντα απ’ όλο τον κόσμο στη Νοτιοανατολική Ευρώπη, στην Ανατολική Μεσόγειο, στη Βόρειο Αφρική, στη Μαύρη Θάλασσα. Αυτός είναι ο στόχος της πολιτικής μας και νομίζω ότι είμαστε σ΄ έναν πολύ καλό δρόμο. Αυτό άλλωστε απέδειξε και η επίσκεψη του Προέδρου του Κινεζικού Κοινοβουλίου, τον οποίο υποδέχθηκαν επισήμως στον Πειραιά η Πρόεδρος της Βουλής και ο κύριος Αντιπρόεδρος. Ένας άνθρωπος ο οποίος έχει πολύ μεγάλη και σημαντική δύναμη στη χώρα του και έδειξε ιδιαίτερο ενδιαφέρον για την ανάπτυξη ενός άλλου λιμένα, του λιμένος του Πειραιά.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υπουργέ. 
      Εισερχόμαστε στις επίκαιρες ερωτήσεις πρώτου κύκλου
      Θα συζητηθεί η πρώτη με αριθμό 765/29.5.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με τις ανατιμήσεις στα εισαγόμενα φάρμακα κ.λπ.. 
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Σε πρόσφατη (15.5.06) ερώτησή μας, (30) τριάντα Βουλευτές του Τομέα Υγείας του ΠΑ.ΣΟ.Κ., αναδείξαμε τις δημοσιοποιηθείσες στον Τύπο περίεργες και αδιαφανείς διαδικασίες που εφαρμόζει το Ι.Φ.Ε.Τ. (Ινστιτούτο Φαρμακευτικής Έρευνας και Τεχνολογίας) με την πλήρη κάλυψη της Διοίκησης του Εθνικού Οργανισμού Φαρμάκων (Ε.Ο.Φ.), σε σχέση με την προμήθεια των εκ του νόμου εισαγομένων από τον Ι.Φ.Ε.Τ. φαρμάκων. Αποτέλεσμα αυτών των διαδικασιών ήταν η εμφάνιση υπέρογκων και αδικαιολόγητων ανατιμήσεων σε πολλά φάρμακα τα έτη 2005 και 2006, για τις οποίες ανατιμήσεις αναμένουμε στην κατάθεση των σχετικών στοιχείων στη Βουλή.
      Μετά την δημοσιοποίηση του όλου θέματος και την ερώτησή μας, δώσατε εντολή στο ΣΕ.Υ.Υ.Π. για έρευνα σε βάθος, η οποία απ’ ότι πληροφορούμαστε βρίσκεται σε εξέλιξη. Εν τω μεταξύ περιήλθε σε γνώση μας το ακριβές περιεχόμενο επιστολής της παρασκευάστριας εταιρείας «octafarma» προς τον Ι.Φ.Ε.Τ. με κοινοποίηση στον Ε.Ο.Φ., στην οποία η εταιρεία εκφράζει την έκπληξή της γιατί «Το Ι.Φ.Ε.Τ. δεν αγοράζει απευθείας από αυτήν το σκεύασμα octagam 5% με την προσφερθείσα ελκυστική τιμή των 315 ευρώ μείον την έκπτωση 5%, αλλά το αγοράζει από Γερμανούς χονδρέμπορους στην τιμή των 439 ευρώ!».
      Κύριε Υπουργέ, 
      Επειδή το octagam 5% (με ετήσια κατανάλωση εκατόν είκοσι χιλιάδες φιαλίδια!) μέχρι τέλους του έτους του 2005, πριν δηλαδή η εταιρεία διακόψει την εισαγωγή του, είχε χονδρική τιμή 180 ευρώ και λιανική τιμή 265 ευρώ, ενώ με τους αδέξιους χειρισμούς του Ι.Φ.Ε.Τ. με τιμή κτήσης 439 ευρώ η χονδρική τιμή διαμορφώθηκε στα 607 ευρώ και η λιανική τιμή στα 847 ευρώ!
      Επειδή από μόνη της η επιστολή χωρίς κανένα άλλο στοιχείο, εκθέτει ανεπανόρθωτα τη διοίκηση του Ι.Φ.Ε.Τ. και του Ε.Ο.Φ. και οδηγεί σε ενδείξεις αδιαφάνειας και καταλήστευσης των ασφαλιστικών ταμείων ερωτάσθε:
      Έχετε ερευνήσει σε βάθος αυτήν την υπόθεση και έχετε καταλογίσει τις όποιες ευθύνες υπάρχουν, για να αποτραπούν στο μέλλον παρόμοια φαινόμενα, είτε αυτά είναι αποτέλεσμα εκβιασμού των εταιρειών είτε είναι αποτέλεσμα ύποπτων συναλλαγών και χρηματισμού κάποιων εντός και εκτός Ελλάδος;»
      Ο κύριος Υφυπουργός, έχει το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, προ λίγων ημερών είχα απαντήσει σε παρόμοια ερώτηση για το θέμα Ι.Φ.Ε.Τ. 
      Όπως ξέρετε, κύριε συνάδελφε, διότι έχετε επί μακρόν θητεύσει στο Υπουργείο Υγείας, το Ινστιτούτο Φαρμακευτικής Έρευνας και Τεχνολογίας δεν είναι όπως μετεβλήθη μετά το 1993, σε κρατική φαρμακαποθήκη, αλλά θα έπρεπε να είναι ένα ινστιτούτο ελέγχου φαρμάκο-ισοδυναμιών και ποιότητας των φαρμάκων. Είναι γνωστό ότι για τα φάρμακα τα οποία είτε δεν έχουν τιμή, είτε είναι ορφανά, είτε είναι φάρμακα τα οποία δεν έχουν πάρει ακόμη τιμή στη χώρα μας, αναγκάζεται το Ι.Φ.Ε.Τ. να κάνει την κρατική φαρμακαποθήκη και να φέρνει τα φάρμακα αυτά, ενώ θα έπρεπε κάποιοι άλλοι μηχανισμοί να είναι, κάτι που μας ενδιαφέρει ιδιαίτερα. 
      Στην ερώτησή σας, επειδή αναφέρονται και κάποιοι επιθετικοί χαρακτηρισμοί, όπως επί παραδείγματι «καταλήστευση των ασφαλιστικών ταμείων» και δίνεται η εντύπωση και η διάσταση ότι επρόκειτο περί ενός μεγάλου σκανδάλου, είναι κάτι στο οποίο θα απαντήσω με κάποια στοιχεία, αλλά να ξέρετε και να είστε σίγουρος ότι έχει πάει στο Σώμα Επιθεωρητών και η επίμαχη επιστολή και όλο το ερωτηματολόγιο για να ελεγχθεί ο Ι.Φ.Ε.Τ. για όλη ακριβώς τη δραστηριότητά του από το 2004 έως τώρα, αλλά και παράλληλα να ελεγχθεί η προηγηθείσα πενταετία, απλώς και μόνο για να έχουμε κάποια συγκριτικά στοιχεία.
      Επίσης θα ήθελα να αναφέρω ιστορικά και επιστημονικά το θέμα των ανοσοσφαιρινών που γίνεται ακριβώς το σχόλιο αυτό. Όπως ξέρετε οι ενδοφλεβίως χορηγούμενες ανοσοσφαιρίνες έχουν απόλυτες ενδείξεις και ενδείξεις οι οποίες δεν είναι απόλυτες. Απόλυτη ένδειξη είναι η θρομβοπενία, όπως επίσης και η αιμολυτική αναιμία. Λόγω όμως ερευνητικών πρωτοκόλλων που έχουν αναδείξει τη χρήση αυτών των σκευασμάτων των ανοσοσφαιρινών, τόσο της IGG όσο και της IGE και IGM, δίνει τη δυνατότητα σε σκλήρυνση κατά πλάκας, πολυνευρίτιδες, νόσο «Γκιγιέμ Μπαρέ» AIDS, εγκαύματα, καρκίνοι να χρησιμοποιείται με αποτέλεσμα διεθνώς να παρατηρείται μεγάλη έλλειψη, λόγω της μεγάλης ζήτησης, λόγω της μικρής παραγωγής από κέντρα που έχουν υψηλή τεχνογνωσία και τεχνολογία και λόγω των μεγάλων σκληρών κριτηρίων που μπήκαν όσον αφορά τις αιμοδοσίες διεθνώς.
      Εδώ είναι μια μεγάλη πρόκληση, κύριε Σκουλάκη, που πρέπει άμεσα να μπορέσουμε να λειτουργήσουμε αφού τελειώσει το θέμα των διαφόρων υποχρεώσεων που έχει η κατασκευαστική εταιρεία, το εργοστάσιο κλασματοποίησης πλάσματος για να έχουμε και εμείς εδώ στην Ελλάδα επάρκεια αυτών των τόσων δραστικών θεραπευτικών ουσιών. 
      Στο θέμα ακριβώς που αναφερθήκατε και στην επίμαχη επιστολή η οποία δόθηκε, θα πρέπει να γνωρίζετε ότι η «OCTAFARMA ΕΛΛΑΣ», έστειλε επιστολή στις 22.2.2006, την οποία θα καταθέσω και στα Πρακτικά, προς τον Ε.Ο.Φ. όπου τον ενημερώνει ότι αδυνατεί να καλύψει τις ανάγκες της ελληνικής αγοράς νωρίτερα από τον Μάιο, Ιούνιο του 2006. Υπάρχει μια ολόκληρη αλληλογραφία πάνω στο θέμα αυτό και έρχεται η δική σας επιστολή, την οποία επισυνάπτετε, 12 Απριλίου 2006 για την επίμαχη αυτή παραγγελία. Δεν είναι ο αριθμός αυτός που αναφέρεται, κάποιες χιλιάδες φιαλίδια αλλά είναι μια παρτίδα πεντακοσίων φιαλιδίων. Υπάρχουν τα δεδομένα αλλά σας είπα ότι αυτό αποτελεί ένα στοιχείο έρευνας του Σώματος Επιθεωρητών του Υπουργείου Υγείας για να διαλευκανθεί η όλη υπόθεση και θα σας δοθούν τα πρακτικά. 
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Αθανάσιος Γιαννόπουλος  καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υπουργέ. 
      Ο κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, φοβάμαι ότι ο Υφυπουργός και αγαπητός φίλος κ. Γιαννόπουλος, υπεραπλούστευσε τα πράγματα, όπως και ο κ. Κωνσταντόπουλος πριν τέσσερις μήνες. 
      Είχαμε φέρει το θέμα τότε για τα αντικαρκινικά του νοσοκομείου Παπαγεωργίου και για τις περίεργες ανατιμήσεις, περίεργες ελλείψεις και είχαμε πει επί λέξει στον τότε παριστάμενο Υφυπουργό κ. Κωνσταντόπουλο να μας πει αν έχει διερευνήσει στο Ι.Φ.Ε.Τ. πως διαμορφώνονται οι τιμές από τα εργοστάσια μέχρι να φθάσουν στο Ι.Φ.Ε.Τ.. Είχαμε πει να μην απαντήσει βιαστικά γιατί κάτι δεν πάει καλά στο ΙΦΕΤ, λέγοντας στην τελευταία μας λέξη «είναι πολλά τα λεφτά κύριε Υπουργέ, ψάξτε το».
      Ήρθαν καταγγελίες, από νοσοκομεία, από ταμεία, έρχονται τα δημοσιεύματα, μιλάνε για φοβερά πράγματα, για σκάνδαλο και καταθέσαμε ερώτηση και αίτηση κατάθεσης εγγράφων –χαίρομαι που είναι εδώ και ο κ. Παπαθανασίου και τα ακούει- και στη συνέχεια έρχεται στα χέρια μας αυτή η επιστολή. 
      Αυτή η επιστολή, κύριε Υπουργέ, εμένα σαν Έλληνα με ντροπιάζει. Σαν πολιτικό, σαν εκπρόσωπο του ελληνικού Κοινοβουλίου με εκνευρίζει. Δεν είναι δυνατόν μια εταιρεία να λέει αυτά τα πράγματα: «Εκπλησσόμεθα πραγματικά που δεν έχουμε λάβει ακόμα την επόμενη παραγγελία σας. Η τιμή των 315 ευρώ, μειωμένη κατά 5% έκπτωση, θα έπρεπε να είναι ελκυστική όταν έχουμε συγχρόνως πληροφορίες από πηγές στην Γερμανία ότι αγοράζετε τα προϊόντα μας από χονδρέμπορους στη Γερμανία στην τιμή των 439 ευρώ ανά φιαλίδιο». 
      Τι λέει εδώ; Σας κάναμε προσφορά, εσείς πήγατε αλλού, δεν ήρθατε σε μας. Αντί να αναζητήσει το Ι.Φ.Ε.Τ. τρόπο να συνδιαλλαγεί με τη μαμά εταιρεία, να διαπραγματευθεί με τη μαμά εταιρεία, πήγε σε μαυραγορίτες. Γιατί υπάρχουν δημοσιεύματα ότι η εταιρεία που προμήθευσε αυτά τα προϊόντα είναι μειωμένης εμπορικής αξιοπιστίας και φοβάμαι ότι και τα προϊόντα μετακινήθηκαν με πάρα πολύ μεγάλους κινδύνους. Ξέρετε ότι πρέπει να προστατεύονται κατά τη διακίνησή τους. 
      Κύριε Υπουργέ, το προϊόν αυτό έχει ετήσια κατανάλωση εκατόν είκοσι χιλιάδες φιαλίδια. Αν δεν μεσολαβούσε η επιστολή και αν δεν γινόταν ο θόρυβος έχετε αντιληφθεί τι σημαίνει 140 ευρώ ανά φιαλίδιο παράνομο κέρδος σε σχέση με την προσφορά της μαμάς εταιρείας; Όχι όπως το πουλούσε πριν το αποσύρει. Θα πλήρωνε το Ι.Φ.Ε.Τ. 16.800.000 ευρώ παραπάνω. Τα δε δύστυχα ταμεία θα πλήρωναν 20,8 εκατομμύρια ευρώ παραπάνω. Θα ήταν ή δεν θα ήταν καταλήστευση των ταμείων; 
      Κύριε Υφυπουργέ, κλείνω. Τότε που ο Ε.Ο.Φ. πήρε την επιστολή έπρεπε να χτυπήσει καμπανάκι. Παράνομο κέρδος 140 ευρώ είναι ντροπή για τη Δημόσια Διοίκηση και τη χρηστή διοίκηση που επικαλείστε. Κατέρρευσε ο μύθος και της διαφάνειας και της χρηστής διοίκησης. Και εσείς ταυτόχρονα με την Ε.Δ.Ε. έπρεπε να τους θέσετε όλους σε διαθεσιμότητα εκτός και αν φοβάστε μη θιγούν πρόσωπα. Μην αναδειχθούν πολιτικές ευθύνες του προηγούμενου Υπουργού Υγείας, ο οποίος λέγεται ότι επέλεξε προσωπικά αυτά τα άτομα της διοίκησης του Ι.Φ.Ε.Τ., ιδιαίτερα  του κ. Λέντζα ο οποίος είναι ιδιώτης φαρμακοποιός και τον όρισε με σύμβαση για να κάνει τις παραγγελίες και την ανίχνευση των αγορών. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας άκουσα  μετά προσοχής, κύριε Σκουλάκη, αλλά σας έχω πει και άλλες φορές να μην εκνευρίζεστε και να μην είστε τόσο επιθετικός γιατί κακό και στα στεφανιαία αγγεία σας κάνετε και στο αναπνευστικό αναδεικνυόμενο πρόβλημα που έχετε. 
      ΕΜΜΑΝΟΥΗΛ ΣΚΟΥΛΑΚΗΣ: Μην υπεραπλουστεύετε τα πράγματα. 
      ΠΡΟΕΔΡΕΥΩΝ (Ιωάννης Τραγάκης): Διάγνωση εκ του μακρόθεν.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αλλά θα σας πω το εξής. Εγώ δεν είμαι συνήγορος του Ι.Φ.Ε.Τ.. Και αυτό σημαίνει ότι αμέσως υπογράψαμε εντολή να πάει ο έλεγχος και σε βάθος, για όλα, όχι  μόνο του octagam. Όπως ξέρετε, κύριε Σκουλάκη, η επιστολή αυτή -η οποία είναι υπαρκτή  και κανένας δεν το αμφισβητεί- αποτελεί προϊόν διενέξεων που δεν μας ενδιαφέρει εμάς. Αλλά εσείς τώρα δώσατε την εντύπωση και την αίσθηση ότι εδώ πρόκειται περί ενός τεραστίου σκανδάλου για ένα μυθώδες ποσό και κατ’ αυτόν τον τρόπο θα έπρεπε και εγώ να σας ανταπαντήσω με την δική μου επιθετικότητα –που με διακρίνει πολλές φορές. Θα σας πω όμως να είστε ήρεμος και ήσυχος ότι θα λάμψει η αλήθεια σε όλο το συγκεκριμένο αυτό θέμα. 
      Ξέρουμε και σας είπα ποια είναι η αποστολή του Ι.Φ.Ε.Τ.. Θα μεταμορφωθεί ο Ι.Φ.Ε.Τ. για να παίξει το ρόλο που χρειάζεται να παίξει. Να είναι ένα ινστιτούτο φαρμακευτικής έρευνας και τεχνολογίας. Και θα πρέπει να γνωρίζετε από την όλη αυτή ιστορία για τα πεντακόσια φιαλίδια για τα οποία  έγινε η συζήτηση αυτή, η αγορά ομαλοποιήθηκε στη ζήτηση, αναζήτηση από την μητρική πλέον εταιρεία της ανοσοσφαιρίνης αυτής. 
      Και επειδή τόσο πολύ φωνάζετε για όλα αυτά τα οποία έγιναν δεν θέλω να ανατρέξω πίσω. Και θυμάστε –την έχω εδώ- 14/02/1997 οι Βουλευτές του Κ.Κ.Ε., ο κ. Γκατζής, κατέθεσε ερώτηση –θυμάστε, ήσασταν τότε Υφυπουργός. Δεν φταίγατε εσείς. Έφταιγε τότε το Υπουργείο Εμπορίου. Ο αντίστοιχος του κ. Παπαθανασίου που δεν έδινε τιμή στην νεοστιγμίνη και η νεοστιγμίνη που έκανε 1200 δραχμές -και σας είχα δείξει τότε στη συζήτηση θυμάμαι Δεκέμβριος στον προϋπολογισμό- την φύσιγγα στιγμίνης, αναγκάστηκε τότε η Κυβέρνηση –γιατί αφού δεν υπάρχει στην αγορά κάτι πρέπει να κάνουμε, δεν θα έμεναν οι άρρωστοι απροστάτευτοι- και φέρατε από το εξωτερικό τότε τη νεοστιγμίνη με την  τιμή των 12136 δραχμές. 
      ΕΜΜΑΝΟΥΗΛ ΣΚΟΥΛΑΚΗΣ: Έτερον εκάτερον. Η εταιρεία το έδωσε. Εδώ προτείνει η εταιρεία και δεν το αγοράζουμε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θέλω να πω ότι η κρατική αυτή φαρμακαποθήκη, το Ι.Φ.Ε.Τ. -αυτή τη στιγμή αυτό το ρόλο παίζει που εμένα δεν με ικανοποιεί- μπορεί τη δεδομένη στιγμή της έλλειψης κάποιου φαρμάκου να κάνει αναζήτηση στην αγορά και κάποια στιγμή να πετύχει κάποια υψηλότερη τιμή από την μητρική τιμή έως ότου ομαλοποιηθεί η αγορά. 
      Αλλά για να κλείσω, κύριε Σκουλάκη, γιατί νομίζω αυτό σας ενδιαφέρει, ενδιαφέρει και εμένα, ενδιαφέρει όλη την Εθνική Αντιπροσωπεία, ενδιαφέρει όλη την Ελλάδα, επειδή στον επίλογό σας κάνατε την αναφορά για διαφάνεια. Σας είπα. Εμείς δεν πρόκειται να συγκαλύψουμε κανέναν, δεν πρόκειται μόλις θα βγει το πόρισμα -το οποίο θα θέσουμε υπ΄ όψιν σας- να πούμε ή να κουκουλώσουμε οτιδήποτε έχει σχέση με οικονομικές ατασθαλίες. Εδώ είμαστε και θα δείτε άμεσα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Επόμενη είναι η με αριθμό 761/29-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων στους εργαζομένους στο Κέντρο Ψυχικής Υγιεινής, τη χρηματοδότηση όλων των δομών της ψυχικής υγείας κ.λπ.
      Συγκεκριμένα το περιεχόμενο της επίκαιρης ερώτησης του κυρίου συναδέλφου έχει ως εξής:
      «Οι εξελίξεις στον τομέα της ψυχικής υγείας, επιβεβαιώνουν με τον πιο δραματικό τρόπο ότι η «ενίσχυση της ανταγωνιστικότητας» και η μείωση των δαπανών, στη βάση των κατευθύνσεων της Λισαβόνας, πάνε χέρι--χέρι με τις ιδιωτικοποιήσεις ευαίσθητων τομέων, όπως είναι η ψυχική υγεία, το χτύπημα των δικαιωμάτων εργαζομένων και ασθενών. 
      Η εμφανιζόμενη ως «αποασυλοποίηση», γέμισε μικρά άσυλα στις γειτονιές, τις τσέπες διαφόρων ιδιωτών που νέμονται το χώρο, ενώ οι ιδιωτικές ψυχιατρικές κλινικές κάνουνε χρυσές δουλειές. Εργαζόμενοι με πολλαπλές συμβάσεις, χωρίς επαγγελματικά δικαιώματα παραμένουν για μεγάλα χρονικά διαστήματα απλήρωτοι ενώ τα στοιχειώδη για τη διαβίωση των ασθενών «εξασφαλίζονται» υποτυπωδώς, ενώ καλούνται να πληρώσουν οι οικογένειες ή οι λεγόμενες τοπικές κοινωνίες. 
      Οι ελλείψεις προσωπικού θέτουν κυριολεκτικά σε κίνδυνο τη ζωή των ασθενών αλλά και των ίδιων των εργαζομένων, ενώ τα προβλήματα που αντιμετωπίζουν, μήνες απλήρωτοι –τα παιδιά για όλες τις δουλειές- τους οδηγεί συχνά σε παραιτήσεις μ’ αποτέλεσμα την εναλλαγή του προσωπικού που τελικά επιδρά αρνητικά στην αποθεραπεία και τη διαβίωση των τροφίμων στις διάφορες δομές ψυχικά αρρώστων.
      Σε κατάσταση διάλυσης με απλήρωτους εργαζόμενους, είναι ακόμα το Κέντρο Ψυχικής Υγιεινής, Ν.Π.Ι.Δ.. Είναι το πρώτο κέντρο του δημοσίου στο είδος του, δηλαδή, στον τομέα της πρωτοβάθμιας Ψυχικής Υγείας, της πρώιμης διάγνωσης και παρέμβασης αλλά και εκπαίδευσης και αποκατάστασης παιδιών με νοητική υστέρηση και αυτισμό.
      Ερωτάται ο Υπουργός:
      1. Τι μέτρα θα πάρει η Κυβέρνηση για να καταβληθούν άμεσα όλα τα δεδουλευμένα και να εξασφαλιστεί η τακτική μισθοδοσία σε όλους τους εργαζομένους σε όλους τους χώρους της ψυχικής υγείας, απευθείας από το δημόσιο χωρίς τη μεσολάβηση των διαφόρων εργοδοτών.
      2. Θα προχωρήσει η Κυβέρνηση άμεσα στην ανάληψη της ευθύνης λειτουργίας από το δημόσιο με πλήρη και επαρκή χρηματοδότηση από τον κρατικό προϋπολογισμό όλων των δομών της ψυχικής υγείας και την καθοδήγηση του με επιστημονικά κριτήρια, δεδομένου ότι τα προγράμματα έχουν ημερομηνία λήξης και η δράση των ιδιωτών είτε σαν επιχειρηματίες είτε μέσω των διάφορων μη κυβερνητικών οργανώσεων, έχουν ως σκοπό το κέρδος που είναι στον αντίποδα των δικαιωμάτων και των συμφερόντων ασθενών και εργαζομένων».
      Ο κύριος Υφυπουργός, έχει το λόγο:
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, είναι μεγάλο το θέμα και όπως καταλαβαίνετε δεν μπορεί να γίνει σύμπτυξη της ερώτησης. Κύριοι συνάδελφοι, θα πρέπει να γνωρίζετε ότι και η Ελλάδα είναι εναρμονισμένη πλήρως με τη νομοθεσία που επικρατεί στην Ευρωπαϊκή Ένωση και τα διεθνώς κρατούντα όσον αφορά την ψυχιατρική μεταρρύθμιση, αποασυλοποίηση, μια επιστημονική διάσταση σύγχρονη που πραγματικά εμάς μας ενδιαφέρει. 
      Σέβομαι την άποψή σας, κύριε συνάδελφε, και την εκτίμηση του θέματος η οποία προέρχεται από τη γενικότερη πολιτική σας θεώρηση και συγκρότηση. Είμαστε όμως υποχρεωμένοι να πούμε εμείς ότι αυτές οι διάφορες δομές οι οποίες έχουν αναπτυχθεί και στον τόπο μας -δομές αποασυλοποίησης τόσο του δημόσιου τομέα όσο και του ιδιωτικού τομέα, της μορφής των οικοτροφείων, των ξενώνων και των προστατευομένων διαμερισμάτων- είναι κάτι το σύγχρονο, κάτι που η κοινωνία το υιοθετεί απόλυτα, κάτι στο οποίο βλέπουμε αποτελέσματα. Φεύγουμε πια από τις εικόνες του παρελθόντος, τις εφιαλτικές εκείνες εικόνες, όπως έχω αναφέρει και άλλες φορές, στο νησάκι του Αϊ-Γιώργη πηγαίνοντας και διαπλέοντας για τη Σαλαμίνα, όπως επίσης στο κολαστήριο της Λέρου. 
      Κύριε συνάδελφε, έχουν αλλάξει πάρα πολλά και τα ξέρετε, γιατί είστε συνάδελφος γιατρός με μια τεράστια κοινωνική και ιατρική πείρα. Και βέβαια, ο ψυχικά άρρωστος πρέπει να αντιμετωπίζεται και αυτός όπως ένας άρρωστος διαφόρων άλλων οργανικών παθήσεων. Πάει πια το παλιό μοντέλο που έφτανε κανείς στο τέλος, για να έχουμε τις ανίατες αυτές καταστάσεις και να έχουμε αυτές τις εικόνες και φιγούρες που υπήρχαν είτε στο Δρομοκαΐτειο και σε άλλα κολαστήρια. 
      Η πρόληψη της ψυχικής νόσου γίνεται στα Κέντρα Ψυχικής Υγείας. Και αυτά στη σύγχρονη αντίληψη της ψυχιατρικής σήμερα δεν θα πρέπει να λειτουργούν αυτοδύναμα και αυτόνομα, αλλά μέσα και στα Κέντρα Υγείας θα πρέπει να υπάρχει αντίστοιχο Κέντρο Ψυχικής Υγείας. Γιατί η ψυχική νόσος δεν είναι κάτι το ξεχωριστό από ένα οργανικό σύνολο, από μια ανθρώπινη γενικότερη συγκρότηση. Ο διαχωρισμός αυτός και για την ψυχιατρική οικογένεια και επιστημονική κοινότητα σήμερα διαφοροποιείται στην άποψη ότι πρέπει να έχουμε ξεχωριστά Κέντρα Ψυχικής Υγείας, λες και αυτά αποτελούν γκετοποιημένες δομές ψυχικής υγείας. 
      Στο σκέλος της ερωτήσεώς σας και την αγωνία που έχετε όσον αφορά τις δομές αυτές, εάν θα στηριχθούν, εάν θα προχωρήσουν, εάν θα υλοποιηθούν και νέα προγράμματα, σας λέμε καταφατικά ότι δεν πρόκειται να επανέλθουμε σε σκηνές και εικόνες κολαστηρίων του παρελθόντος. Όλες αυτές οι δομές θα ενισχυθούν οικονομικά κάτω από ένα πλαίσιο που στη δευτερολογία μου θα σας αναλύσω. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Το λόγο έχει ο Αντιπρόεδρος κ. Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κατ’ αρχάς, όσον αφορά το μεγάλο κείμενο, θα μπορούσε να είναι δέκα σειρές και να μιλάω δέκα λεπτά, όπως γίνεται σε άλλες περιπτώσεις. Προτιμώ όμως να είναι γραμμένα και να μιλάω λιγότερο, για να δούμε αν ο Υπουργός έχει απαντήσει σ’ αυτά τα πράγματα.
      Κύριε Υπουργέ, κάθε φορά που έρχεται ένα τέτοιο θέμα που είναι ευαίσθητο, επικαλείστε όλοι την Ευρωπαϊκή Ένωση. Για κοιτάξτε να δείτε όμως τι έχει γίνει με την αποασυλοποίηση από την Αμερική μέχρι και την Ευρωπαϊκή Ένωση σε συγκεκριμένα προγράμματα που είχαν ημερομηνία λήξης και τελείωσαν. Αυτοί οι άνθρωποι έχουν μετατραπεί σε τρωγλοδύτες, κύριε Υπουργέ, και το ξέρετε πάρα πολύ καλά, γιατί εγώ παρακολουθώ τη βιβλιογραφία και για την Ευρώπη και για την Αμερική. 
      Εκείνο, όμως, που ερωτάται εδώ μέσα, το κύριο, που έχει περιθώρια χρόνου και καίει, είναι τι θα γίνει και μ’ αυτούς τους ανθρώπους που δεν έχουν πληρωθεί, που επί μήνες ολόκληρους δεν αμείβονται και στα Κέντρα Αποασυλοποίησης, εκεί που λειτουργούν οι μη κυβερνητικές οργανώσεις κ.λπ., και στο Κέντρο Ψυχικής Υγιεινής. Αυτό είναι το πρώτο και το κυρίαρχο. 
      Το δεύτερο είναι για το μέλλον. Δεν πήραμε απάντηση. Εγώ αποδέχομαι εκείνα που λέτε ότι πρέπει να αλλάξουν, να μην υπάρχουν σκηνές κ.λπ.. Εντάξει. Αλλά πώς πρέπει να γίνει από δω και πέρα; Έχουν διατυπωθεί και επιστημονικές απόψεις που λένε ότι θέλουν παρακολούθηση αυτά τα άτομα. Και όταν μιλάμε για προστατευόμενα εργαστήρια, υπάρχουν, κύριε Υπουργέ, για να δίνεται η δυνατότητα σ’ αυτά τα παιδιά ή σ’ αυτά τα άτομα που έχουν περάσει από τα προστατευόμενα εργαστήρια να μπουν στην παραγωγική διαδικασία; Γιατί αποκατάσταση σε σχέση με το είδος της νόσου είναι αυτό ακριβώς, να μην είναι παραγκωνισμένο, επειδή πάσχει από μια ψυχική νόσο, αλλά να μπαίνει στην παραγωγική διαδικασία όπου νιώθει ότι συμβάλλει, ότι κερδίζει αυτό που χρειάζεται, για να τα βγάλει πέρα στη ζωή του, και μπαίνει και γίνεται ισότιμο με τις άλλες κοινωνικές ομάδες. Γι’ αυτά δεν πήραμε στον οικονομικό τομέα καμία απάντηση απολύτως.
      Και υπάρχουν και άλλα προβλήματα -για το τι θα γίνει στο μέλλον- στα οποία λέτε μεν ότι «θα…», αλλά η μέχρι τώρα πορεία δείχνει ότι τα πράγματα δεν πηγαίνουν καθόλου καλά. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Αντιπρόεδρε.
      Ορίστε, κύριε Υφυπουργέ, έχετε το λόγο για δυο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, θα αναφερόμαστε συνέχεια στην Ευρωπαϊκή Ένωση, διότι είμαστε Ευρωπαίοι. Βέβαια, δεν θα φτάσουμε ποτέ σε σκηνές οι οποίες παρατηρήθηκαν σε γειτονική χώρα –δεν θέλω να την ονομάσω- όπου σε επίπεδο αποασυλοποίησης κάποιοι –έχετε δίκιο- βρέθηκαν στους δρόμους γυμνοί και ρακένδυτοι. Αυτές, λοιπόν, τις εικόνες εμείς δεν πρόκειται να τις δώσουμε στην κοινωνία μας και θα υποστηρίξουμε  με κάθε οικονομική θυσία τα μέτρα αυτά της αποασυλοποίησης, διότι έχουν την κοινωνική και ανθρώπινη διάσταση. 
      Παράλληλα, όμως, θα τα εξορθολογήσουμε και οικονομικά, διότι ξέρετε πολύ καλά πώς έγιναν οι δομές αυτές, κάτω από ποιο καθεστώς. Δεν θέλω να αναφέρομαι στο παρελθόν αλλά τέλος πάντων, πάντοτε πρέπει να υπάρχουν συγκριτικά δεδομένα. Και για να δημιουργηθεί η σύγκριση, μοιραίως καταλήγουμε και στο παρελθόν. Πρέπει, όμως, να ξέρετε ότι αυτά θα μπουν σε μια λογική βάση και θα γίνει ένας οικονομικός εξορθολογισμός, να σταματήσουν πια οι εικόνες αυτές οι οποίες υπήρχαν στο παρελθόν. Και βέβαια, ξέρετε πολύ καλά ότι υπάρχουν και κάποιοι οι οποίοι έχουν αναπτύξει τέτοιες δομές σε ιδιωτικό επίπεδο που ομοιάζουν και μια Δ.Ε.Κ.Ο. Υπάρχουν άτομα που εκμεταλλεύονται με την καλή έννοια τέτοιες δομές, πάνω από διακόσια εβδομήντα και τριακόσια άτομα. 
      Ας μιλήσουμε όμως επί του πρακτέου. Ήδη προχθές πήραμε την έγκριση και πήραμε την πίστωση συμπληρωματικά 15.000,000 ευρώ, για να χρηματοδοτηθεί το όλο σύστημα. Έχει γίνει η κατανομή, έχει γίνει δηλαδή όλο το κόστος του πρώτου εξαμήνου του 2006 και θα υπάρξει η πλήρης οικονομική ενίσχυση όλου αυτού του μέτρου για το συγκεκριμένο πρόγραμμα. 
      Είπατε και κάτι για τα προστατευόμενα εργαστήρια και την απασχόληση. Εδώ πρέπει όχι μόνο η πολιτεία, εμείς να προβληματιστούμε για το τι μπορούμε να δώσουμε σ’ αυτά τα άτομα, αλλά πρέπει να προβληματιστεί και ο καθένας ξεχωριστά αν στην επιχείρησή του, στη δραστηριότητά του, στη δούλεψή του -ας το πω έτσι- θα ήθελε να έχει ένα τέτοιο άτομο που ψυχικά έχει τρωθεί. Και εδώ είναι η μεγάλη δοκιμασία της κοινωνίας, η αντοχή της και η ανθρωπιά μας, να θελήσουμε δηλαδή, από τους τριάντα απασχολουμένους που έχουμε, να πάρουμε κάποιον που έχει αποθεραπευθεί, γιατί και η εργασιοθεραπεία αποτελεί στοιχείο θεραπείας των ψυχικά ασθενών. 
      Άρα, λοιπόν, δεν είναι μόνο οι Βουλευτές, η Κυβέρνηση, η πολιτεία. Πρέπει να συγκινηθεί όλος ο κόσμος, να συγκινηθούν όλοι και να καταλάβουν ότι στο αδιέξοδο, που βρίσκονται αυτοί οι άνθρωποι, πιθανόν να βρεθούν τα παιδιά τους, πιθανόν να βρεθούν κάποιοι συγγενείς τους. Άρα, λοιπόν, είναι θέμα κοινωνίας. Και εμείς πρέπει να περάσουμε και το κοινωνικό δίδαγμα προς όλους τους επιχειρηματίες –κάποιοι ευτυχώς έχουν ζωντανή ανθρωπιά- ότι καλό θα είναι κάποιοι να απασχολήσουν κάποιους απ’ αυτούς που έχουν ιδιαίτερη ανάγκη και είναι σε ευαίσθητη κοινωνική ομάδα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Η με αριθμό 758/29.5.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Δημόσιας Τάξης και Εσωτερικών, Δημόσιας Διοίκησης και Αποκέντρωσης, σχετικά με την πρόσληψη των επιτυχόντων Αγροφυλάκων του διαγωνισμού του 1993 κ.λπ., διαγράφεται λόγω κωλύματος του κυρίου Υπουργού.
      Θα συζητηθεί η με αριθμό 762/29.5.2006 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την κατοχύρωση της αυτοτέλειας των αγορών βιολογικών προϊόντων κ.λπ..
      Το περιεχόμενο της επίκαιρης ερώτησης του κ. Τζέκη έχει ως εξής:
      «Η πρόταση του Υπουργείου Ανάπτυξης για ένταξη των αγορών βιολογικών προϊόντων στις οποίες συμμετέχουν μόνο παραγωγοί διαθέτοντας τα ιδιοπαραγόμενα βιολογικά αγροτικά προϊόντα στον Οργανισμό Λαϊκών Αγορών Αθηνών, Πειραιώς και Θεσσαλονίκης (Ο.Λ.Α.) που λειτουργεί στα πλαίσια του ν.3377/2005 και συμμετέχουν, εκτός από τους παραγωγούς συμβατικών αγροτικών προϊόντων, έμποροι και μεσάζοντες, δεν κατοχυρώνει τις αγορές βιολογικών προϊόντων των βιοκαλλιεργητών και νομιμοποιεί την εξάρτησή τους από τους εμπορομεσάζοντες. 
      Η δημιουργία στο Υπουργείο Ανάπτυξης αυτοτελούς ειδικής διεύθυνσης για τις αγορές βιολογικών προϊόντων των βιοκαλλιεργητών όλης της χώρας ανεξαρτήτως από τον Ο.Λ.Α. θα αποτελούσε ένα βήμα έμπρακτης στήριξης των βιοκαλλιεργητών και της βιοκαλλιέργειας της χώρας με πολύπλευρες θετικές συνέπειες.
      Ερωτώνται οι κ.κ. Υπουργοί αν θα τροποποιήσουν το θεσμικό πλαίσιο σε συνεργασία με τους φορείς των βιοκαλλιεργητών της χώρας, έτσι ώστε να κατοχυρωθεί η αυτοτέλεια των αγορών βιολογικών προϊόντων των βιοκαλλιεργητών από τον Ο.Λ.Α. και τους εμπορομεσάζοντες.»
      Ορίστε, κύριε Υφυπουργέ, έχετε το λόγο για τρία λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Η ανάπτυξη και η ενίσχυση των βιολογικών προϊόντων και καλλιεργειών είναι μέσα στους στόχους της Κυβέρνησης. Είχαμε τρεις συναντήσεις με τους διάφορους εκπροσώπους και έχουμε καταλήξει στα εξής:
      Πρώτον, ότι οι αγορές βιολογικών προϊόντων θα λειτουργούν ξεχωριστά. Δεν θα είναι δηλαδή, όπως υπήρξε η αρχική σκέψη, να είχαν εντεταγμένες στις λαϊκές αγορές, αν θα λειτουργούν ξεχωριστά.
      Δεύτερον, θα λειτουργούν απογευματινές ώρες, πράγμα το οποίο ζητούσαν οι παραγωγοί.
      Τρίτον, ότι θα είναι στις αγορές αυτές μόνο παραγωγοί. Η αρχική σκέψη ήταν πράγματι μήπως είναι και έμποροι, αλλά ζητήθηκε –και επείσθη το Υπουργείο ότι είναι σωστό- να είναι μόνο παραγωγοί. Έτσι έγινε δεκτό το αίτημα αυτό και θα είναι αμιγώς παραγωγών οι αγορές αυτές των βιολογικών προϊόντων. 
      Θα ενταχθούν ως ξεχωριστή αγορά στον Οργανισμό Λαϊκών Αγορών στην Αθήνα και στη Θεσσαλονίκη, όπου υπάρχουν, και θα υπάγονται στις Νομαρχίες για την υπόλοιπη χώρα. 
      Αυτά όσον αφορά τον τρόπο λειτουργίας των αγορών που διασφαλίζει ότι είναι ξεχωριστές, ότι λειτουργούν τις ώρες που θέλουν, εφόσον βέβαια και οι δήμοι το αποδέχονται και επιπλέον ότι θα είναι μόνο για παραγωγούς. 
      Το επόμενο στάδιο ήταν –και σ’ αυτήν τη φάση είμαστε- να συζητήσουμε και να οριστικοποιήσουμε τις διαδικασίες με τις οποίες θα παίρνουν άδειες αυτοί οι οποίοι θα δραστηριοποιούνται εκεί. Έγινε μία συνάντηση πάνω σ’ αυτό και ετοιμάζουμε τώρα τη σχετική διαδικασία, η οποία θα βασίζεται μεν σε όσα προέβλεπε ο ν. 2323, όπως αυτός τροποποιήθηκε από τον 3377 και τις λαϊκές αγορές, αλλά κυρίως και επιπλέον θα πρέπει να έχουμε εξασφαλίσει ότι αυτοί οι παραγωγοί οι οποίοι θα πάρουν άδεια για να πωλούν τα προϊόντα τους σ’ αυτές τις αγορές, θα πρέπει να έχουν τη βεβαίωση ότι όντως είναι παραγωγοί τέτοιων προϊόντων. Και αυτό βέβαια θα προκύπτει από τη σύμβασή τους με κάποιους από τους πέντε αναγνωρισμένους οργανισμούς πιστοποίησης βιολογικών προϊόντων, οι οποίοι είναι συγκεκριμένοι και το Υπουργείο Αγροτικής Ανάπτυξης μας τους έχει γνωρίσει.
      Τώρα, όσον αφορά τον έλεγχο των αγορών αυτών, θα υπάρχουν δύο είδη ελέγχων. Ο μεν ένας είναι για όλα τα τρέχοντα θέματα που υπάρχουν για όλες τις λαϊκές αγορές και ο δεύτερος, ο πιο ουσιαστικός θα μου επιτρέψετε, ότι τα προϊόντα τα οποία πωλούνται εκεί, είναι πράγματι βιολογικά προϊόντα, είναι πράγματι πιστοποιημένα βιολογικά προϊόντα και γι’ αυτό την ευθύνη για τους ελέγχους θα έχουν από κοινού το Υπουργείο Ανάπτυξης και το Υπουργείο Αγροτικής Ανάπτυξης και βέβαια οι Νομαρχίες. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ορίστε, κύριε Τζέκη έχετε το λόγο για δύο λεπτά.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Είναι γεγονός ότι τόσο η Ευρωπαϊκή Ένωση όσο και η σημερινή Κυβέρνηση, αλλά και οι προηγούμενες, προέτρεπαν τους παραγωγούς για μεταστροφή από τη συμβατική καλλιέργεια στη βιολογική. Και βέβαια εμείς είχαμε προειδοποιήσει τότε ότι έπρεπε να παρθούν συγκεκριμένα μέτρα προστασίας των βιοκαλλιεργητών, για να μην έχουν την ίδια τύχη που είχαν οι συνάδελφοί τους παραγωγοί της συμβατικής καλλιέργειας, γιατί γνωρίζουμε ότι αυτοί πραγματικά βρίσκονται σε πάρα πολύ δύσκολη θέση.
      Άκουσα με ιδιαίτερη προσοχή τον κύριο Υπουργό και είναι θετικά αυτά που είπε. Αλλά υπάρχουν και ορισμένα αρνητικά και θα πω ποια είναι. Ότι θα λειτουργήσουν ξεχωριστά, ότι θα λειτουργήσουν απογευματινές ώρες και ότι θα είναι και μόνο βιοπαραγωγοί. Αλλά, κύριε Υπουργέ, πρέπει να προχωρήσετε και στο επόμενο βήμα που είναι αρνητικό για μας αυτό που είπατε. Ότι θα λειτουργήσουν μέσα στον Οργανισμό Λαϊκών Αγορών ως ξεχωριστό τμήμα. Κάτι τέτοιο κατάλαβα. Όχι, προχωρήστε στο επόμενο βήμα, που θα είναι πιο ολοκληρωμένο στην πράξη, ότι πραγματικά είστε στο πλευρό των βιοκαλλιεργητών. Ποιο είναι αυτό το βήμα; Ότι θα πρέπει και εσείς, όπως άλλωστε έχει γίνει στο Υπουργείο Αγροτικής Ανάπτυξης και εκεί υπάρχει ξεχωριστή διεύθυνση βιολογικών προϊόντων, να κάνετε και εσείς μια τέτοια διεύθυνση στο Υπουργείο σας, που να είναι υπεύθυνη για όλες τις αγορές της χώρας μας, κάτω δηλαδή από τον άμεσο δικό σας έλεγχο. Και πολύ σωστά είπατε ότι και η πιστοποίηση θα είναι από το Υπουργείο σας σε συνεργασία με το Υπουργείο Αγροτικής Ανάπτυξης, για να υπάρξει ένα ολοκληρωμένο δίχτυ προστασίας. Γιατί είναι γνωστό ότι και μεγαλέμποροι και μεγαλομεσάζοντες θέλουν να μπουν και σε αυτή την αγορά της βιοκαλλιέργειας, γιατί και από εκεί αποσκοπούν ότι θα έχουν μεγάλα και υψηλά κέρδη. 
      Αλλά, όμως, εμείς επιμένουμε και λέμε ότι είναι και μπορεί να γίνει ρεαλιστικό αυτό το αίτημα που το έχουν υποβάλει άλλωστε και σε σας οι ανάλογοι φορείς των βιοκαλλιεργητών, να αποτελέσει δηλαδή αυτή η διεύθυνση, ξεχωριστή διεύθυνση μέσα στο Υπουργείο Ανάπτυξης, σε συνεργασία πλέον και με το Υπουργείο Αγροτικής Ανάπτυξης να γίνει αυτό το οποίο όλοι επιθυμούμε, η στήριξη δηλαδή των βιοκαλλιεργητών και της βιοκαλλιέργειας. 
      Επαναλαμβάνω, κύριε Πρόεδρε, κλείνοντας, ότι μπορούμε να δούμε και μέσα από τους φορείς αλλά και μέσα εδώ στη Βουλή και άλλα μέτρα στήριξης της βιοκαλλιέργειας, γιατί πραγματικά είναι ένα σημαντικό βήμα, αλλά πρέπει να δούμε συνολικά το ζήτημα της ενίσχυσης της βιοκαλλιέργειας. 
      Περιμένω την απάντησή σας, κύριε Υπουργέ, σ’ αυτό το αίτημα που σας έχουν υποβάλλει οι αρμόδιοι φορείς. Στηρίζουμε και εμείς βέβαια αυτό το αίτημα.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο για δύο λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε συνάδελφε, πρέπει να ξεκαθαρίσουμε και να θυμηθούμε ότι μέχρι σήμερα εκείνοι οι οποίοι πωλούσαν βιολογικά προϊόντα, στην ουσία λειτουργούσαν, δεν θέλω να πω παράνομα, πάντως σίγουρα σε κενό νόμου. 
      Μέχρι σήμερα, λοιπόν, και ακόμη και σήμερα, μια που δεν έχει ρυθμιστεί το θέμα τους ακόμη, στην ουσία έχουν άδεια υπαιθρίου εμπορίου και έχουν δημιουργηθεί στην πράξη αυτές οι αγορές τις οποίες θέλουμε να ενισχύσουμε, διότι συμφωνώ σ’ αυτό και είμαστε ανοιχτοί σε οποιαδήποτε πρόταση μπορεί να ενισχύσει τη χρήση βιολογικών προϊόντων και την ανάπτυξη των βιολογικών προϊόντων, αλλά πάντως δεν μπορεί να συνεχιστεί και αυτή η κατάσταση της ανομίας, που οι άνθρωποι είναι ξεκρέμαστοι. Η μία λύση είναι να συνεχιστεί αυτή η κατάσταση –που δεν συμφωνούμε- και η άλλη λύση είναι να μπουν σε μία τάξη. Αποφασίσαμε τη δεύτερη. Η πιο πρακτική λύση είναι αυτή την οποία προτείνουμε. 
      Δεν απορρίπτω αυτό που λέτε το να γίνει στο Υπουργείο Ανάπτυξης μια χωριστή διεύθυνση και να το εξετάσουμε. Αλλά αυτό για να γίνει και να έχει ευθύνη σε όλη τη χώρα θα πάρει χρόνο. Μέχρις ότου γίνει, δεν μπορεί να συνεχισθεί αυτή η κατάσταση. 
      Θα μου επιτρέψετε, λοιπόν, να πω ότι είμαστε ανοιχτοί στη συζήτηση του πως μπορεί να γίνει αυτό το πράγμα στο Υπουργείο Ανάπτυξης για να καλύψει όλη τη χώρα και να οργανωθούν οι βιολογικές αγορές σε όλη τη χώρα και μάλιστα όσο αυξάνονται και οι παραγωγοί, αυτό μπορεί να γίνει και αναγκαίο. Αλλά σήμερα, που ακόμη και οι περισσότεροι δήμοι είναι αντίθετοι για πολλά από αυτά, διότι εσείς συμφωνείτε να είναι απόγευμα, εσείς συμφωνείτε να είναι ξεχωριστές, αλλά ξέρετε πολύ καλά εκεί προσκρούουμε πολλές φορές και σε πρακτικά θέματα στους δήμους που δεν θέλουν για δικά τους προβλήματα όχλησης, καθαριότητος, απασχόλησης του δρόμου, χίλια δυο πράγματα, να το κάνουν.
      Άρα, λοιπόν, αυτή η λύση, την οποία έχουμε επιλέξει, ως ξεχωριστό τμήμα μέσα στον Οργανισμό Λαϊκών Αγορών Αθηνών και Θεσσαλονίκης, σήμερα είμαστε ανοιχτοί στη συζήτηση για την οργάνωση μιας διεύθυνσης με πανελλήνια αρμοδιότητα, νομίζω ότι είναι η πιο πρακτική και άμεσα εφαρμόσιμη για να σταματήσει αυτό το καθεστώς της ανομίας, το οποίο επιτρέπει, εάν θέλετε να σας πω, και στους διάφορους «έξυπνους» που αναφέρατε, να υπεισέλθουν, εκμεταλλευόμενοι αυτό το κενό του νόμου. Τελικά θα δημιουργήσουν ένα πρόβλημα και στις βιολογικές αγορές σαν και αυτό που δημιούργησαν στις άλλες λαϊκές αγορές. Πράγματι βλέπουμε ότι υπήρχαν οι νόμιμοι, υπήρχαν οι παραλαϊκές, ξεκίνησε ως λαϊκή αγορά αγροτικών προϊόντων και κατέληξε να είναι γενικού εμπορίου. Γι’ αυτό και αποδεχθήκαμε τη σωστή πρόταση να είναι μόνο παραγωγοί στις λαϊκές αγορές, ακριβώς για να μην ανοίξουμε τέτοιο παράθυρο που θα επέτρεπε και σε διάφορους άλλους «έξυπνους», να επωφεληθούν. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα δύο μαθητές και μαθήτριες και πέντε συνοδοί καθηγητές από το Δημοτικό Σχολείο «ΤΟ ΑΡΣΑΚΕΙΟ» Τιράνων.
      Η Βουλή τους καλωσορίζει. 
      (Χειροκροτήματα από όλες τις πτέρυγες Βουλής)
      Τρίτη επίκαιρη ερώτηση του δευτέρου κύκλου είναι η με αριθμό 763/29.5.2006 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη, προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη δωρεάν παροχή και μείωση του Φ.Π.Α. στα τεχνολογικά βοηθήματα και αναλώσιμα υλικά για τα άτομα με αναπηρία. 
      Η επίκαιρη ερώτηση του κυρίου συναδέλφου έχει ως εξής:
      «Τα άτομα με αναπηρία και χρόνιες παθήσεις κατά τη διάρκεια της ζωής τους αντιμετωπίζουν προβλήματα στην καθημερινή τους ζωή, τα οποία απορρέουν από τη μείωση των λειτουργικών δυνατοτήτων τους.
      Είναι γεγονός πως με την εξέλιξη της φαρμακευτικής έρευνας και των μεθόδων θεραπείας τα άτομα αυτά μπορούν να πετύχουν το βέλτιστο επίπεδο αυτονομίας και λειτουργικότητάς τους.
      Το κόστος, όμως, των νέων τεχνολογιών είναι ιδιαίτερα υψηλό και πρέπει η πολιτεία να πάρει ειδικά μέτρα, ώστε να διασφαλιστεί η δωρεάν παροχή τους.
      Δυστυχώς, στη χώρα μας υπάρχει χάσμα μεταξύ των συστημάτων παροχών των ασφαλιστικών ταμείων, αφού άλλα ταμεία τα παρέχουν δωρεάν και άλλα υποχρεώνουν τον πάσχοντα να πληρώσει ποσοστό συμμετοχής 25% επί της αγοραίας αξίας τους.
      Παράλληλα, σε όλα τα τεχνολογικά βοηθήματα των ατόμων με προβλήματα όρασης, των κωφών, των ατόμων με κινητική αναπηρία και των ατόμων με χρόνιες παθήσεις επιβάλλεται Φόρος Προστιθέμενης Αξίας (Φ.Π.Α.) 19%, ίδιος με τα αγαθά πολυτελείας.
      Επειδή η ασκούμενη πολιτική των ασφαλιστικών ταμείων και η επιβολή Φ.Π.Α. 19% στα υλικά, συσκευές και τεχνολογικά βοηθήματα, που χρησιμοποιούν τα άτομα με αναπηρίες, οδηγούν σε οικονομικές ανισότητες και επιβαρύνουν μια ομάδα πληθυσμού, που ανήκει στην ασθενέστερη εισοδηματική τάξη στη χώρα μας.
      Ερωτώνται οι κύριοι Υπουργοί:
      Τι μέτρα προτίθενται να πάρουν, ώστε όλα τα ασφαλιστικά ταμεία να παρέχουν δωρεάν τα αναλώσιμα υλικά, παραϊατρικές συσκευές και τεχνολογικά βοηθήματα στα άτομα με αναπηρίες και παράλληλα να μειωθεί ο Φ.Π.Α. στα είδη αυτά, για να ελαττωθεί το κόστος που επιβαρύνονται τα ασφαλιστικά ταμεία;»
      Είναι μία πολύ ενδιαφέρουσα επίκαιρη ερώτηση.
      Ο Υφυπουργός Οικονομίας και Οικονομικών κ. Μπέζας έχει το λόγο για τρία λεπτά.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, θα αναφερθώ κυρίως στο ζήτημα του Φ.Π.Α., στα θέματα δηλαδή αρμοδιότητας του Υπουργείου Οικονομίας και Οικονομικών. 
      Ως προς τα άλλα ζητήματα τα οποία θέτετε στην ερώτησή σας και τα οποία είναι αντικείμενο του Υπουργείου Απασχόλησης και Κοινωνικής Προστασίας, εκείνο το οποίο μπορώ να πω είναι το εξής: Όσον αφορά την κάλυψη των ατόμων με αναπηρία με θεραπευτικά μέσα, τα οποία χρειάζονται, οι Ασφαλιστικοί Οργανισμοί παρέχουν στους ασφαλισμένους τους όλα τα απαραίτητα μέσα, στα πλαίσια βέβαια και των κανονισμών παροχών. Σε πολλές περιπτώσεις στην παροχή αυτών των μέσων δεν χρειάζεται καμία απολύτως συμμετοχή του ασφαλισμένου.
      Βασική επιλογή της Κυβέρνησής μας είναι η βελτίωση του ασφαλιστικού συστήματος. Στα πλαίσια αυτά, βεβαίως, δίνουμε ιδιαίτερη έμφαση και σημασία στη βελτίωση της ποιότητας της ζωής των ατόμων με αναπηρία.
      Το θέμα της βελτίωσης των παροχών προς αυτά τα άτομα, γνωρίζω ότι είναι στις προτεραιότητες του Υπουργείου Απασχόλησης και Κοινωνικής Προστασίας. Οι αρμόδιες υπηρεσίες προβαίνουν στην καταγραφή και στην επεξεργασία αυτών των αιτημάτων, προκειμένου να υπάρχουν νομοθετικές ρυθμίσεις, ανάλογα βέβαια και με τις δημοσιονομικές συνθήκες.
      Έρχομαι τώρα στο ζήτημα της αρμοδιότητάς μου, του Υπουργείου Οικονομίας και Οικονομικών, στο ζήτημα της επιβολής του Φ.Π.Α.
      Κατ’ αρχάς, τα θέματα επιβολής του Φόρου Προστιθέμενης Αξίας, είναι θέματα τα οποία ρυθμίζονται με βάση τις διατάξεις του Κώδικα περί Φ.Π.Α. Είναι ο ν.2859/2000. Ο νόμος αυτός ενσωματώνει την 6η Οδηγία περί Φ.Π.Α. στο Εθνικό Δίκαιο. Αυτό πρακτικά σημαίνει ότι οποιαδήποτε τροποποίηση του Κώδικα περί Φ.Π.Α. και αν γίνει, πρέπει να είναι συμβατή με την 6η Οδηγία, συμβατή με την Κοινοτική νομοθεσία.
      Η Κοινοτική νομοθεσία δεν προβλέπει τη δυνατότητα πλήρους απαλλαγής από το Φ.Π.Α. αυτών των ειδών, δηλαδή των τεχνολογικών βοηθημάτων και των αναλώσιμων υλικών για άτομα με αναπηρία. 
      Επομένως, πλήρης απαλλαγή δεν μπορεί να υπάρξει, σύμφωνα με την ισχύουσα σήμερα 6η Οδηγία περί Φ.Π.Α. 
      Σύμφωνα, όμως, με την Οδηγία αυτή, παρέχεται η δυνατότητα υπαγωγής σε μειωμένο συντελεστή Φ.Π.Α. κάποιων αγαθών. Αυτά τα αγαθά απαριθμούνται στο Παράρτημα Η΄ της 6ης Οδηγίας. Ειδικότερα είναι: Ιατρικός εξοπλισμός, βοηθητικά όργανα, συσκευές και φαρμακευτικά προϊόντα. Αυτά μπορούν να υπαχθούν σε μειωμένο συντελεστή Φ.Π.Α. 9%.
      Η δυνατότητα αυτή δόθηκε το 1992 με τροποποίηση της 6ης Οδηγίας. Η χώρα μας αμέσως, το 1993 – στην κυβέρνηση ήταν πάλι η Νέα Δημοκρατία- εκμεταλλεύτηκε αυτή την τροποποίηση της Κοινοτικής Οδηγίας και με νόμο του 1992, τον 2093/1992, έκανε χρήση αυτής της δυνατότητας. Και ήδη έχουμε υπαγωγή τέτοιων αγαθών σε μειωμένο συντελεστή Φ.Π.Α.
      Έτσι, στο ειδικό παράρτημα ΙΙΙ του Κώδικα περί Φ.Π.Α. περιλαμβάνονται πολλά βοηθήματα και υλικά με μειωμένο συντελεστή Φ.Π.Α., τα οποία χρησιμοποιούνται για άτομα με αναπηρία.
      Εκείνο το οποίο μπορώ να σας πω είναι ότι θα εξετάσουμε τη δυνατότητα υπαγωγής και άλλων τέτοιων βοηθημάτων και αγαθών για άτομα με αναπηρία στο μειωμένο συντελεστή Φ.Π.Α., δηλαδή θα εξετάσουμε τη δυνατότητα υπαγωγής και άλλων αγαθών στο παράρτημα ΙΙΙ του Κώδικα περί Φ.Π.Α.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ο κ. Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Περιττό να επαναλάβουμε σε αυτή την Αίθουσα –έχει συζητηθεί πάρα πολλές φορές- το πόσα προβλήματα έχουν τα άτομα με αναπηρίες, τα άτομα με ειδικές ανάγκες, όπως λέγονται κι αλλιώς. Σήμερα, βέβαια, η τεχνολογική και επιστημονική πρόοδος έχει δώσει πολλές δυνατότητες ώστε να βελτιώσουν την ποιότητα ζωής τους τα άτομα αυτά, την αποδοτικότητά τους και την ένταξή τους στο κοινωνικό σύνολο, να εργάζονται και να αποδίδουν κανονικά.
      Αυτά, όμως, τα τεχνικά μέσα, τα οποία εξασφαλίζει σήμερα η τεχνολογία και η επιστήμη, δυστυχώς είναι πανάκριβα. Και είναι ακριβά διεθνώς. Στη χώρα μας, όμως, είναι πολύ πιο ακριβά -το ξέρετε, κύριε Υπουργέ- γιατί μπαίνουν και άλλες, πρόσθετες επιβαρύνσεις.
      Αυτό, όμως, που είναι ανεπίτρεπτο για εμάς, κύριε Πρόεδρε και κύριε Υπουργέ, είναι ότι μπαίνει αυτός ο Φόρος Προστιθέμενης Αξίας, το 19%, σε είδη καθοριστικά για την ίδια τη ζωή τους. Δεν είναι δυνατόν τώρα το μπαστούνι του τυφλού ή το αναπηρικό καροτσάκι να τα φορολογούμε με 19%. 
      Είπατε ότι μερικά από αυτά τα είδη έχουν υπαχθεί και πως εξετάζετε την περίπτωση να υπαχθούν και άλλα. Μα, όλα αυτά τα είδη πρέπει να υπαχθούν, κύριε Υπουργέ. Όλα ανεξαιρέτως. 
      Το δεύτερο, που θέλω να αναφέρω, αφορά τα ταμεία. Μερικά ταμεία προσφέρουν αυτά τα είδη. Τα άλλα, όμως, απαιτούν ένα 25% να το επιβαρυνθούν οι ασφαλισμένοι τους. Σε αυτό είναι αδύνατον να ανταποκριθούν οι άνθρωποι αυτοί. Και όταν λέμε ότι επιβαρύνονται τα ταμεία, ποιος επιβαρύνεται πάλι; Αυτοί οι ασφαλισμένοι. Και επειδή τα ταμεία δεν έχουν τους πόρους, υποχρεώνονται να τα περικόπτουν. Και στο τέλος την πληρώνουν αυτοί που έχουν ανάγκη. Τα ταμεία δεν έχουν λεφτά και δεν δίνουν. Και στο τέλος πρέπει να τρέχουν και να καταβάλουν εξ ιδίων όσοι μπορέσουν και όσοι με μύριες όσες θυσίες το πετύχουν.
      Γι’ αυτό ακριβώς και η Πανελλήνια Ομοσπονδία των Ατόμων με Αναπηρίες έχει κάνει σχετικό υπόμνημα, το οποίο γνωρίζετε. Και νομίζω ότι είναι πέρα για πέρα εύλογο αυτό το αίτημα. Είναι επιτακτική ανάγκη και έχουμε όλοι μας υποχρέωση –ιδιαίτερα εμείς εδώ που υποτίθεται ότι νομοθετούμε και αποφασίζουμε- να τους ενισχύσουμε, να τους δώσουμε τις δυνατότητες, που σήμερα υπάρχουν, χωρίς να επιδιώκουμε ή να ανεχόμαστε την οικονομική τους αφαίμαξη, πράγμα που έτσι κι αλλιώς έχουν υποστεί σε όλη τη διάρκεια της ζωής τους με τις μύριες όσες ταλαιπωρίες που έχουν να αντιμετωπίσουν.
      Κάνω και πάλι έκκληση, κύριε Υπουργέ, ώστε όλα αυτά τα υλικά -όταν για παράδειγμα ένας διαβητικός χρειάζεται να χρησιμοποιήσει ορισμένα υλικά- να μην τα φορολογούμε με 19% και μάλιστα όταν κάποια από αυτά είναι τεχνικά βοηθήματα. Ας το δούμε με όλη τη δέουσα ευαισθησία, την οποία νομίζω ότι κι εσείς και όλοι διαθέτουμε. Όχι, όμως, μόνο να τη διαθέτουμε, αλλά και να την εκδηλώσουμε έμπρακτα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Ο κύριος Υφυπουργός έχει το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, όπως είπα και στην πρωτολογία μου, δυνατότητα πλήρους απαλλαγής από το Φ.Π.Α. δεν υπάρχει με βάση την υφιστάμενη Κοινοτική Οδηγία. Επίσης, δεν είναι ακριβές αυτό το οποίο είπατε, ότι όλα αυτά τα είδη υπάγονται στον αυξημένο συντελεστή Φ.Π.Α., στο 19%. Ήδη πολλά από αυτά τα είδη υπόκεινται σε μειωμένο συντελεστή Φ.Π.Α..
      Ενδεικτικά σας αναφέρω τις ειδικές ανυψωτικές συσκευές που χρησιμοποιούνται για την εξυπηρέτηση των αναπήρων, τα αμαξάκια τύπου πολυθρόνας και άλλα οχήματα για αναπήρους. Επίσης, στο μειωμένο συντελεστή Φ.Π.Α. υπάγονται τα είδη και οι συσκευές ορθοπεδικής, όπως και οι συσκευές για τη διευκόλυνση της ακοής στους κωφούς κ.λπ..
      ΑΘΑΝΑΣΙΟΣ ΛΕΒΕΝΤΗΣ: Κύριε Υφυπουργέ, το μπαστούνι φορολογείται με 19%.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Επίσης, είπα στην πρωτολογία μου ότι πρόθεσή μας είναι να συμπληρώσουμε αυτό τον κατάλογο των βοηθημάτων και των υλικών. Εξάλλου, η λίστα  του παραρτήματος ΙΙΙ του Κώδικα περί Φ.Π.Α. είναι μία λίστα η οποία υπάρχει από το 1993. Από τότε μέχρι σήμερα έχουν υπάρξει καινούργια είδη εξυπηρέτησης των ατόμων με αναπηρία και επομένως αυτή η λίστα θα πρέπει να επικαιροποιηθεί.
      Προκειμένου, λοιπόν, να γίνει αυτή η συμπλήρωση του Κώδικα περί Φ.Π.Α. με την αντίστοιχη νομοθετική τροποποίηση, θα ακολουθήσουμε τη διαδικασία που πρέπει. Και η διαδικασία αυτή, την οποία θα ακολουθήσουμε, είναι η εξής:
      Σε πρώτη φάση το Υπουργείο μας θα καταγράψει λεπτομερώς όλα τα αιτήματα των φορέων.
      Στη συνέχεια, σε συνεργασία με τις αρμόδιες τελωνειακές υπηρεσίες, θα ταξινομηθούν τα αγαθά κατά δασμολογική κλάση, διότι σύμφωνα με την εθνική νομοθεσία η υπαγωγή των αγαθών σε Φ.Π.Α. εξαρτάται από τη δασμολογική κλάση.
      Τέλος, το Υπουργείο μας –αυτό που σας λέω είναι δέσμευσή μας- θα υποβάλει στην αρμόδια Διεύθυνση της Ευρωπαϊκής Επιτροπής σχετικό αίτημα για την υπαγωγή και άλλων αγαθών σε καθεστώς μειωμένου Φ.Π.Α., με στόχο να διερευνηθεί σε κοινοτικό επίπεδο -με βάση το συγκεκριμένο αίτημα της ελληνικής πλευράς- η δυνατότητα τροποποίησης της 6ης Οδηγίας.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εθνικό Τυπογραφείο, «Εφημερίς της Κυβερνήσεως» και λοιπές διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Κυρίες και κύριοι συνάδελφοι, το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος και θα συζητηθεί σε μια ενιαία συνεδρίαση, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις μαζί με την τροπολογία που έχει κατατεθεί. Η Διάσκεψη των Προέδρων αποφάσισε να διατεθεί συνολικός χρόνος πέντε ωρών: τρεις ώρες για τις αγορεύσεις των Εισηγητών, των Ειδικών Αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις των Υπουργών και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των Εισηγητών. Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να κάνω ορισμένες αναδιατυπώσεις;
      ΠΡΟΕΔΡΕΥΩΝ (Ιωάννης Τραγάκης): Να τις διατυπώσετε, κύριε Υπουργέ, να τις διανείμετε και να τις καταθέσετε και στα Πρακτικά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Η παράγραφος 5 του άρθρου 1 αναδιατυπώνεται ως εξής: «Οι υφιστάμενες θέσεις προσωπικού του Εθνικού Τυπογραφείου, που προβλέπονται από τις διατάξεις του άρθρου 14 του Προεδρικού Διατάγματος 188/1996 και είναι κενές κατά το χρόνο δημοσίευσης του Οργανισμού της παραγράφου 4, κατανέμονται με τον Οργανισμό σε θέσεις μόνιμου προσωπικού κατά κατηγορίες, κλάδους και ειδικότητες, καθώς και σε δύο θέσεις με σχέση έμμισθης εντολής».
      ΣΩΚΡΑΤΗΣ ΚΟΣΜΙΔΗΣ: Δηλαδή, άλλοι δύο δικηγόροι.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τι θέλετε να πείτε, κύριε Κοσμίδη; Δύο δικηγόροι, όπως ήταν κατά τη διάρκεια των συνεδριάσεων της Επιτροπής. Δεν προστίθενται δύο ακόμη.
      ΣΩΚΡΑΤΗΣ ΚΟΣΜΙΔΗΣ: Κύριε Υπουργέ, είναι και δύο για το Μουσείο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κοσμίδη, τώρα το ακούτε; Τρεις μέρες στην Επιτροπή αυτό δεν το είπαμε; Δεν προστίθεται τίποτα παραπάνω.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υπουργέ.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στην περίπτωση κβ΄ της παραγράφου 2 του άρθρου 5 διαγράφονται οι λέξεις «οι τίτλοι των απονεμηθέντων διπλωμάτων ευρεσιτεχνίας και ανακοινώσεις σχετικά με θέματα βιομηχανικής ιδιοκτησίας».
      Η περίπτωση β΄ της παραγράφου 8 του άρθρου 7 διαγράφεται. Έτσι, η παράγραφος 8 του ιδίου άρθρου αναδιατυπώνεται. Είναι αναγκαία η αναδιατύπωσή της, διότι διαγράφεται η περίπτωση β΄. Εφόσον λοιπόν δεν υπάρχει α΄ και β΄, η παράγραφος 8 είναι όπως προκύπτει μετά την αφαίρεση της περιπτώσεως β΄. Αναδιατυπώνεται λοιπόν ως εξής: «8. Στο τεύχος Ε.Β.Ι. δημοσιεύονται, σε περίληψη, οι αποφάσεις της Διοικητικής Επιτροπής Σημάτων, με τις οποίες γίνονται δεκτά ή διαγράφονται τα εμπορικά και βιομηχανικά σήματα και οι πράξεις για την ανανέωση ή τη διαγραφή τους, καθώς και το διατακτικό των σχετικών αποφάσεων των διοικητικών δικαστηρίων». 
      Στην περίπτωση δ΄ της παραγράφου 2 του άρθρου 20 μετά τη λέξη «πώληση» και πριν τη λέξη «αντιγράφων» προστίθενται οι λέξεις «επιμελημένων με καλλιτεχνική βιβλιοδεσία».
      Τις καταθέτω στα Πρακτικά.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Απόστολος Ανδρεουλάκος καταθέτει για τα Πρακτικά τις προαναφερθείσες προσθήκες-αναδιατυπώσεις, οι οποίες έχουν ως εξής:
      ( Να φωτογραφηθεί η σελ. 56 )
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, από το Γραμματέα της Κοινοβουλευτικής Ομάδας της Νέας Δημοκρατίας, τον κ. Σταύρου, λάβαμε επιστολή, με την οποία στο παρόν νομοσχέδιο ορίζεται ως Κοινοβουλευτικός Εκπρόσωπος ο Βουλευτής κ. Χρήστος Ζώης. Επίσης, από τον Κοινοβουλευτικό Εκπρόσωπο του Κομμουνιστικού Κόμματος Ελλάδας λάβαμε επιστολή, με την οποία ορίζεται ως Κοινοβουλευτικός Εκπρόσωπος ο Βουλευτής κ. Σταύρος Σκοπελίτης.
      Το λόγο έχει ο εισηγητής της Μειοψηφίας κ. Βλατής.
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε και καλό μήνα.
      ΠΡΟΕΔΡΕΥΩΝ (Ιωάννης Τραγάκης): Καλό μήνα.
      ΙΩΑΝΝΗΣ ΒΛΑΤΗΣ: Κύριε Πρόεδρε, κυρίες και κύριοι συνάδελφοι, κύριοι Υπουργοί, πριν μπούμε στην ουσία του νομοσχεδίου θα ήθελα να τονίσω ένα ζήτημα που αφορά τον τρόπο, με τον οποίο γίνεται η συζήτηση. Σύμφωνα με το άρθρο 70 παράγραφος 2, με το οποίο συζητείται το νομοσχέδιο αυτό στη Διαρκή Επιτροπή Δημόσιας Διοίκησης και ψηφίζεται μάλιστα σε αυτήν, και με τους περιορισμούς του άρθρου 72 του Συντάγματος, η συζήτηση στην Ολομέλεια γίνεται ενιαία επί της αρχής και επί των άρθρων.
      Κύριοι συνάδελφοι, αυτό δεν σημαίνει ότι δεν θα πρέπει να διατυπώσουμε την άποψή μας και να διατυπωθεί ρητά και η συμφωνία μας και η διαφωνία μας, εκεί όπου συμφωνούμε και εκεί όπου διαφωνούμε. Επειδή λοιπόν φαίνεται στην έκθεση της Διαρκούς Επιτροπής ότι η Νέα Δημοκρατία, το ΠΑ.ΣΟ.Κ. και ο Συνασπισμός ψήφισαν το νομοσχέδιο, θα ήθελα να τονίσουμε -για να φαίνεται και στα Πρακτικά- ότι το νομοσχέδιο ψηφίστηκε επί της αρχής, το ψηφίζουμε δηλαδή επί της αρχής, αλλά διαφωνούμε με ένα συγκεκριμένο αριθμό άρθρων, κάτι που μάλιστα είναι ίσως το μοναδικό νέο στοιχείο στο νομοσχέδιο αυτό. Αφορά το κεφάλαιο 3 και τα άρθρα για την ίδρυση του νομικού προσώπου ιδιωτικού δικαίου με την επωνυμία «Μουσείο και Βιβλιοθήκη του Εθνικού Τυπογραφείου».
      Κυρίες και κύριοι συνάδελφοι, με αφορμή αυτό το νομοσχέδιο, που κατατέθηκε από την Κυβέρνηση, συζητούμε σήμερα για έναν από τους πιο ιστορικούς οργανισμούς του ελληνικού κράτους, για μια υπηρεσία που ιδρύθηκε σχεδόν ταυτόχρονα με την κήρυξη της ανεξαρτησίας του ελληνικού κράτους. Συζητούμε για μια δημόσια υπηρεσία που καλείται να διεκπεραιώνει με επιτυχία ένα σπουδαιότατο ρόλο: τη συνεχή, έγκυρη και έγκαιρη ενημέρωση όλων των υπηρεσιών, όλων των Οργανισμών, δημοσίων και ιδιωτικών και τελικά όλων των πολιτών για τα τεκταινόμενα στη χώρα μας. Το Εθνικό Τυπογραφείο αποτελεί για την Ελλάδα το βασικό εκτυπωτικό μηχανισμό του Κράτους με την έκδοση της Εφημερίδας της Κυβερνήσεως από το 1833. Έτσι, εξυπηρετείται η έγκυρη πληροφόρηση των πολιτών για τις αποφάσεις που λαμβάνονται και τις πράξεις που εκδίδουν τα όργανα του κράτους. Εξάλλου, είναι γενικά παραδεκτό ότι η έγκυρη ενημέρωση είναι το ισχυρότερο όπλο στην εποχή μας για την επίτευξη της προόδου, πόσο μάλλον ισχύει αυτό για τη λειτουργία μιας ευνομούμενης πολιτείας. Γι’ αυτό και ο συνταγματικός νομοθέτης θεώρησε σπουδαίο και διατυπώνει με σαφήνεια στο άρθρο 5α του Συντάγματος το δικαίωμα του πολίτη στην πληροφόρηση και αντίστοιχα την υποχρέωση του κράτους να διευκολύνει την πρόσβαση των πολιτών στις πληροφορίες. Η άριστη λειτουργία, λοιπόν, του Εθνικού Τυπογραφείου και της Εφημερίδας της Κυβερνήσεως είναι αναγκαία συνθήκη για την επίτευξη της διαφάνειας και της αποτελεσματικότητας στη λειτουργία των θεσμών της πολιτείας. Και η ευθύνη της κάθε κυβέρνησης γι’ αυτό είναι τεράστια.
      Τα τελευταία χρόνια η λειτουργία του Εθνικού Τυπογραφείου έχει εκσυγχρονιστεί σε μεγάλο βαθμό, κυρίως μετά το 1986 που άρχισε να εισάγεται σταδιακά η νέα τεχνολογία στην παραγωγική διαδικασία. Την περίοδο από το 1997 έως το 2000 συντελέστηκε ένα σημαντικότατο έργο εκσυγχρονισμού του Εθνικού Τυπογραφείου, που περιλάμβανε μεταξύ άλλων τη δημιουργία και εγκατάσταση ολοκληρωμένου πληροφοριακού συστήματος, την εγκατάσταση συστημάτων προεκτύπωσης και ψηφιακής εκτύπωσης, τη δημιουργία ιστοσελίδας του Εθνικού Τυπογραφείου για την ηλεκτρονική διάθεση των Φύλλων Εφημερίδας της Κυβέρνησης κ.α.. 
      Η προσπάθεια αυτή απέδωσε καρπούς. Αξίζει να αναφέρουμε, για παράδειγμα, ότι το τεύχος Τ.Α.Ε. και Ε.Π.Ε. το 1993 εξεδίδετο με καθυστέρηση ενάμιση μήνα, ενώ το 2004 ο χρόνος αυτός έφτασε να μειωθεί στις δέκα ημέρες. Νομίζω, λοιπόν, ότι η σημερινή Κυβέρνηση παρέλαβε ένα Εθνικό Τυπογραφείο σε άριστη κατάσταση και πλήρως εκσυγχρονισμένο.
      Το σημερινό σχέδιο νόμου το βέβαιο είναι ότι χρειαζόταν. Πιστεύουμε ότι το Εθνικό Τυπογραφείο πρέπει αενάως να προσαρμόζεται στις ανάγκες της κάθε εποχής. Πολύ σωστά κάνει η Κυβέρνηση και φέρνει αυτό το νομοσχέδιο με το οποίο κωδικοποιεί κάποιες διάσπαρτες διατάξεις που τροποποίησαν τον αρχικό ν. 301/1976, που διέπει τη λειτουργία του Εθνικού Τυπογραφείου και εισάγει κάποιες καινούργιες, οι οποίες αφορούν την έκδοση νέων τευχών που πράγματι είναι αναγκαία, σύμφωνα με τις νέες ανάγκες που δημιουργήθηκαν, νέων τευχών που διευκολύνουν την ενημέρωση των πολιτών σχετικά με ιδιαιτέρως σημαντικές γι’ αυτούς πράξεις, όπως είναι αυτές των αναγκαστικών απαλλοτριώσεων, δεδομένου ότι με τις πράξεις αυτές θίγεται η ιδιοκτησία τους προς όφελος του δημοσίου συμφέροντος, ή για πολεοδομικά θέματα, που είναι εξίσου μεγάλης σημασίας η ενημέρωση των πολιτών. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, συγγνώμη που θα σας διακόψω, αλλά θα ήθελα να γνωστοποιήσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι  τρεις μαθητές και μαθήτριες και δύο συνοδοί-δάσκαλοι του 38ου Δημοτικού Σχολείου Πειραιά.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Συνεχίστε, κύριε συνάδελφε.
      ΙΩΑΝΝΗΣ ΒΛΑΤΗΣ: Επίσης, συμφωνούμε απόλυτα και με την έκδοση του νέου τεύχους, που αφορά το διορισμό διαφόρων προσώπων στους φορείς του ευρύτερου δημόσιου τομέα, δεδομένου ότι μπορούν οι πολίτες να ενημερώνονται από ειδικό τεύχος σχετικά με τα πρόσωπα αυτά και τις ιδιότητές τους, που ορίζονται σε διάφορους οργανισμούς.
      Κυρίες και κύριοι συνάδελφοι, ξεκαθαρίζοντας και πάλι ότι ψηφίζουμε επί της αρχής το νομοσχέδιο και όλα τα άρθρα των δύο πρώτων κεφαλαίων, τονίζοντας μάλιστα με ιδιαίτερη ικανοποίηση ότι μετά από μία παραγωγική συζήτηση που έγινε στη Διαρκή Επιτροπή, αλλά ακόμα και σήμερα η Κυβέρνηση δέχθηκε να τροποποιήσει ορισμένες διατάξεις σύμφωνα με τις προτάσεις της Αντιπολίτευσης, θα ήθελα να εισέλθω στο τρίτο Κεφάλαιο, που αφορά στην ίδρυση του Νομικού Προσώπου Ιδιωτικού Δικαίου με την επωνυμία «Μουσείο και Βιβλιοθήκη Εθνικού Τυπογραφείου». 
      Θα ήθελα να κάνουμε ξεκάθαρο κατ’ αρχήν το εξής: Δεν διαφωνούμε καθόλου. Αντίθετα, στηρίζουμε με ενθουσιασμό τη λειτουργία Μουσείου και Βιβλιοθήκης του Εθνικού Τυπογραφείου. Εξάλλου, η πορεία μέσα στο χρόνο του Εθνικού Τυπογραφείου είναι η εξέλιξη του ίδιου του ελληνικού κράτους. Ο τεράστιος πλούτος που διαθέτει το Εθνικό Τυπογραφείο τόσο σε αρχειακό υλικό όσο και στον εξοπλισμό που χρησιμοποιήθηκε διαχρονικά για τις εκδόσεις του, είναι πολύτιμος και θα πρέπει να είναι εύκολα προσβάσιμος σε όλους τους πολίτες, είτε είναι ερευνητές είτε είναι απλοί επισκέπτες.
      Άλλωστε, και σήμερα λειτουργεί μουσειακός χώρος στις εγκαταστάσεις του Εθνικού Τυπογραφείου μετά την ένταξη στον Οργανισμό του Εθνικού Τυπογραφείου με το Προεδρικό Διάταγμα 188/1996, όπου προβλέφθηκε η ίδρυση τμήματος στο Εθνικό Τυπογραφείο με την επωνυμία «Μουσείο». Μάλιστα, υποστηρίζουμε τη λειτουργία του Μουσείου σε αναβαθμισμένο χώρο, όπως είναι για παράδειγμα το ιστορικό κτήριο της οδού Σολωμού, που στεγάστηκε το πρώτο Γυμνάσιο Θηλέων Αθηνών και σήμερα αργοπεθαίνει, πληγωμένο από το σεισμό. Νομίζουμε ότι είναι μια ευκαιρία να διασωθεί το κτίριο αυτό στο κέντρο της Αθήνας, ένα ιστορικό κτίριο, και να λειτουργήσει εκεί το Μουσείο. 
      Ούτε φυσικά διαφωνούμε με την πρόταση του Συνασπισμού και συγκεκριμένα του κ. Κουβέλη για την αξιοποίηση του κτηρίου της οδού Σανταρόζα, όπως προτάθηκε, που ανήκει στο Υπουργείο Δικαιοσύνης και που παλαιότερα επί Υπουργίας του κ. Πεπονή, έγινε προσπάθεια στην κατεύθυνση αυτή, η οποία έμεινε ατελέσφορη.
      Να πω με την ευκαιρία αυτή ότι το θέμα των ιδιοκτησιών του δημοσίου πρέπει κάποτε να τελειώσει. Το κάθε Υπουργείο δεν είναι διαφορετικό κράτος. Δεν είναι δυνατόν να κατανοήσουμε στη σημερινή εποχή τι σημαίνει ιδιοκτησία ενός Υπουργείου, που αρνείται να την εκχωρήσει σε ένα άλλο Υπουργείο για να λειτουργήσει ένας θεσμός. 
      Διαφωνούμε ωστόσο μετ’ επιτάσεως, αγαπητοί συνάδελφοι, με την ίδρυση του νέου Νομικού Προσώπου Ιδιωτικού Δικαίου. Πιστεύουμε ότι το Μουσείο και η Βιβλιοθήκη του Εθνικού Τυπογραφείου πρέπει να παραμείνουν αναπόσπαστο κομμάτι του Εθνικού Τυπογραφείου, οργανικά δεμένα με αυτό, όπως ακριβώς άρχισε η προσπάθεια αυτή το 1996. Υποστηρίζουμε την αναβάθμιση του Τμήματος σε Διεύθυνση, μέσα όμως  στον Οργανισμό του Μουσείου. Το Μουσείο και η Βιβλιοθήκη πρέπει να είναι δεμένα με τους ίδιους τους δημιουργούς για να παραμείνουν ζωντανά στο πέρασμα του χρόνου και να μην αποστεωθούν, αποξενωμένα από τη μήτρα τους. 
      Πιστεύουμε, ότι ο πραγματικός λόγος της ίδρυσης του Νομικού Προσώπου, είναι για να δημιουργήσετε μια ευκαιρία για εξυπηρέτηση ορισμένων ημετέρων, σύμφωνα με τις τελευταίες διαδικασίες των προσλήψεων που προκρίνετε. Δεν νομίζω όμως, ότι οδηγεί πουθενά η πολιτική αυτή.
       Δεν νομίζω, επίσης, ότι η θέση αυτή συνάδει με το διακηρυγμένο και πολυδιαφημισμένο στόχο του Πρωθυπουργού για τη μείωση των δαπανών του δημόσιου τομέα. Δεν υπάρχει κανένας λόγος να δημιουργήσουμε καινούργιες δαπάνες για την ίδρυση του Μουσείου αυτού. Είναι απορίας άξιο πώς ο  κ. Καραμανλής και ο κ. Αλογοσκούφης έβαλαν την υπογραφή τους κάτω από τη διάταξη αυτή. Προφανώς, είναι και αυτό ένα συστατικό στοιχείο της επανίδρυσης του κράτους.
      Σ’ αυτό, κυρίες και κύριοι συνάδελφοι, δεν μπορούμε να συμφωνήσουμε. Γι’ αυτό το λόγο θα κλείσω, τονίζοντας και πάλι ότι καταψηφίζουμε όλα τα άρθρα του τρίτου Κεφαλαίου, θυμίζοντας ότι τα δύο προηγούμενα Κεφάλαια, καθώς και το νομοσχέδιο επί της αρχής τα υπερψηφίζουμε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο εισηγητής της Νέας Δημοκρατίας κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Κυρίες και κύριοι συνάδελφοι, κύριε Υπουργέ, καλούμαστε σήμερα να επεξεργαστούμε και να ψηφίσουμε το νομοσχέδιο για το Εθνικό Τυπογραφείο και την Εφημερίδα της Κυβερνήσεως. Είναι πολύ ευχάριστο ότι κατά τη συζήτηση στην Επιτροπή, όλες οι πτέρυγες της Βουλής αναγνώρισαν τη σπουδαιότητα του σχεδίου νόμου και βοήθησαν σε μεγάλο βαθμό στη βελτίωση του κειμένου του νομοσχεδίου.
      Το κλίμα συναίνεσης μέσα στο οποίο διεξήχθη η συζήτηση στην επιτροπή κατέδειξε με τον καλύτερο τρόπο ότι υπάρχουν περιθώρια για εποικοδομητική συνεργασία όλων των πολιτικών δυνάμεων σε θέματα που αφορούν τους θεσμούς, που υπηρετούν τη διαφάνεια, τις σχέσεις του πολίτη με το κράτος, την ανοιχτή ενημέρωση της κοινωνίας. Θέλω γι’ αυτό να ευχαριστήσω όλους τους συναδέλφους για τη συνεισφορά τους.
      Το σχέδιο νόμου έρχεται να αποδείξει το έμπρακτο ενδιαφέρον της Κυβέρνησης για έναν από τους παλιότερους θεσμούς του ελληνικού κράτους. Επιθυμούμε με αυτό το μεγάλο εκσυγχρονιστικό βήμα για τη λειτουργία του Εθνικού Τυπογραφείου και της Εφημερίδας της Κυβερνήσεως να καταστήσουμε σαφές ότι πρώτο μας μέλημα είναι η βελτίωση της εξυπηρέτησης του πολίτη σε καθημερινές του συναλλαγές με τη διοίκηση, η ευχερής και ανοιχτή ενημέρωση σε όλα τα θέματα που αφορούν αποφάσεις της κρατικής μηχανής καθώς και η εμπέδωση κανόνων διαφάνειας στο δημόσιο βίο.
      Κυρίες και κύριοι συνάδελφοι, το Εθνικό Τυπογραφείο και η Εφημερίδα της Κυβερνήσεως αποτελούν θεσμούς που είναι σύμφυτοι με την ιστορία του ελληνικού κράτους. Είναι η ίδια η ιστορία του νεοελληνικού κράτους και της διοίκησής του, καθώς μέσα από τις εκδόσεις του Εθνικού Τυπογραφείου αποτυπώνεται τόσο το πνεύμα όσο και το γράμμα του νόμου, κάθε νόμου που ψήφισε η ελληνική πολιτεία από την εποχή της επανάστασης του 1821.
      Σήμερα ερχόμαστε με το σχέδιο νόμου να κωδικοποιήσουμε τη νομοθεσία και να καθορίσουμε τη λειτουργία  ενός θεσμού που από το 1825 υπό το όνομα «Τυπογραφεία της Διοικήσεως» υπηρετεί το δημόσιο συμφέρον εκδίδοντας και διανέμοντας την Εφημερίδα της Κυβερνήσεως, καλύπτοντας επίσης τις εκτυπωτικές ανάγκες των δημοσίων υπηρεσιών.
      Σ’ αυτήν τη μακρά πορεία του Εθνικού Τυπογραφείου έγιναν πολλά βήματα για τον εκσυγχρονισμό του. Ιδιαίτερα τα τελευταία χρόνια και από τις προηγούμενες κυβερνήσεις, έγιναν σημαντικές προσπάθειες για να βελτιωθούν τα πράγματα.
      Κεντρικός στόχος για μας είναι ένας: Να μπορέσει ο πολίτης να έχει καλύτερη πρόσβαση στο υλικό του Εθνικού Τυπογραφείου και στην Εφημερίδα της Κυβερνήσεως, την πρώτη σε αναγνωσιμότητα εφημερίδα στη χώρα, όπως σημειώνουν οι παλιότεροι δημοσιογράφοι.
      Κυρίες και κύριοι συνάδελφοι, το Εθνικό Τυπογραφείο είναι διοικητική, τεχνική, παραγωγική μονάδα γραφικών τεχνών και η γενική του αρμοδιότητα συνίσταται στην έκδοση και κυκλοφορία της Εφημερίδας της Κυβερνήσεως, καθώς και στην κάλυψη των εκτυπωτικών αναγκών των δημοσίων υπηρεσιών. 
      Ειδικότερα, σύμφωνα με όσα περιγράφονται στο σχέδιο νόμου, αλλά και ισχύουν μέχρι σήμερα, το Εθνικό Τυπογραφείο είναι αρμόδιο για την παραγωγή και κυκλοφορία της Εφημερίδας της Κυβερνήσεως, την παραγωγή των κειμένων της νομοθετικής λειτουργίας της πολιτείας, την εκτύπωση γενικού εντύπου και εκδόσεων που ζητούνται από τους αρμόδιους Υπουργούς για την εξυπηρέτηση των αναγκών των Υπουργείων και υπηρεσιών που εποπτεύουν, για την εκτύπωση και βιβλιοδεσία του Διαρκούς Κώδικα Νομοθεσίας, για την επιμέλεια και παραγωγή εκδόσεων που κρίνεται ότι εξυπηρετούν εθνικούς σκοπούς ή κοινωνικούς στόχους, για την παραγωγή διάφορων εκδόσεων που καθορίζονται από τη νομοθεσία σύμφωνα με τις διατάξεις του άρθρου 13 του ν.1943/91, καθώς και τη διάθεση του Φύλλου Εφημερίδας της Κυβερνήσεως στις νομαρχίες σε εφαρμογή του ν.2225/94 και του ν.2266/94, για την παραγωγή επίσης εκδόσεων διδακτικού και εκπαιδευτικού χαρακτήρα, την εκτύπωση επιστημονικών μελετών με ιδιαίτερο ενδιαφέρον για το κοινωνικό σύνολο.
      Με λίγα λόγια, το υλικό που παράγεται στο Εθνικό Τυπογραφείο αφορά όλους μας, αφορά τον κάθε πολίτη. Ποιος είναι αυτός άραγε που δεν προσέτρεξε κάποια στιγμή στα τεύχη προκηρύξεων του Α.Σ.Ε.Π. ή σε κάποια άλλη έκδοση, για να δει διάφορες διοικητικές πράξεις που τον αφορούν και δεν αναζήτησε κάποιο νόμο ή κάποιο προεδρικό διάταγμα; Πόσες φορές πολίτες έρχονται στα γραφεία μας με αγωνία ζητώντας τη συνδρομή μας για να βρουν νόμους, να μας ζητήσουν κάποιο Φ.Ε.Κ., λες και όλα αυτά τα έντυπα είναι μυστικά και απόκρυφα, χωμένα κάπου στα κιτάπια της εξουσίας; Πόσες φορές για κάτι απλό όπως είναι η αναζήτηση κάποιου Φ.Ε.Κ., δεν χάνεται πολύτιμος χρόνος τόσο από τον ίδιο τον πολίτη ίσως και απ’ όλους εμάς; 
      Σήμερα, λοιπόν, με το νέο νομοσχέδιο, με τον εκσυγχρονισμό του Εθνικού Τυπογραφείου, με τη χρήση του διαδικτύου, φέρνουμε την Εφημερίδα της Κυβερνήσεως, το υλικό του Εθνικού Τυπογραφείου, σε κάθε σπίτι. Προσφέρουμε τη δυνατότητα στον πολίτη εύκολα και γρήγορα να μπορεί να διαβάζει και να ενημερώνεται για οποιαδήποτε πράξη της διοίκησης. Αναδεικνύουμε με το σχέδιο νόμου ότι επιδιώκουμε το κράτος να είναι δίπλα στον πολίτη, κοντά στον πολίτη. Κάνουμε ένα βήμα για να απλοποιήσουμε τις διαδικασίες και να σπάσουμε το φαύλο κύκλο της ταλαιπωρίας από τις δημόσιες υπηρεσίες.
      Μέχρι σήμερα ο ν.301/76 αποτελεί το βασικό νομοθετικό κείμενο, σύμφωνα με το οποίο εκδίδεται και η Εφημερίδα της Κυβερνήσεως. Από τα πρώτα χρόνια, όμως, της μεταπολίτευσης έχουν ψηφιστεί περισσότερες από δέκα τροποποιήσεις του νόμου αυτού, ενώ υπάρχουν σε σειρά νόμων διάσπαρτες διατάξεις που αφορούν τη λειτουργία του Εθνικού Τυπογραφείου. Παρ’ όλο αυτά υπάρχουν κενά σε σχέση με σειρά θεμάτων καθημερινής πρακτικής, κενά που δημιουργούν προβλήματα συχνά και μάλιστα σοβαρά.
      Κυρίες και κύριοι συνάδελφοι, στο σχέδιο νόμου καταγράφουμε ξεκάθαρα το νέο πλαίσιο λειτουργίας του Εθνικού Τυπογραφείου. Τηρούμε την αρχή ότι καλός πολίτης είναι ο ενημερωμένος πολίτης μέσα από την παροχή δυνατότητας ενημέρωσης για το νομοθετικό και διοικητικό έργο της κυβέρνησης. Ενισχύουμε την κοινωνία των πολιτών και συμβάλλουμε στον αποτελεσματικότερο κοινωνικό έλεγχο της διοίκησης. Υλοποιούμε την πολιτική δέσμευση για διαφάνεια παντού με την ελεύθερη πρόσβαση του πολίτη στους νόμους, στις διάφορες πράξεις διοίκησης, προκηρύξεις Α.Σ.Ε.Π., δημόσιες συμβάσεις, στελέχωση των Δ.Ε.Κ.Ο. και γενικότερα της κρατικής μηχανής, αναγκαστικές απαλλοτριώσεις, πολεοδομικά θέματα. Προωθούμε την αξιοποίηση των νέων τεχνολογιών για τη διάχυση της πληροφορίας που διαχειρίζεται το Εθνικό Τυπογραφείο στους πολίτες. Φέρνουμε πιο κοντά τον πολίτη στις πρακτικές της ηλεκτρονικής διακυβέρνησης που αποτελούν πλέον προϋπόθεση για την εύρυθμη λειτουργία της πολιτείας. Επιπλέον, ενισχύουμε τη διασύνδεση του Εθνικού Τυπογραφείου με αντίστοιχους θεσμούς άλλων χωρών της Ευρωπαϊκής Ένωσης στο πλαίσιο της ενίσχυσης της διαδικασίας της ευρωπαϊκής ενοποίησης. 
      Πιο συγκεκριμένα, μέσα από το σχέδιο νόμου επιδιώκουμε την κωδικοποίηση και επικαιροποίηση της ισχύουσας νομοθεσίας συμπληρώνοντας τα σχετικά κενά. Προωθούμε την ανακατανομή της ύλης σε νέα τεύχη. Καταργούμε άλλα τεύχη με σκοπό την πληρέστερη ενημέρωση των πολιτών αλλά και την άσκηση αποτελεσματικότερου κοινωνικού ελέγχου των πράξεων της πολιτείας. Επιδιώκουμε την απλούστευση των διαδικασιών στο καθημερινό έργο του Εθνικού Τυπογραφείου. Επιλύουμε προβλήματα που διαπιστώθηκαν από την 35ετή εφαρμογή του προηγούμενου νόμου. Καθορίζουμε σαφείς όρους και προϋποθέσεις για τη δημοσίευση των κειμένων της Εφημερίδας της Κυβερνήσεως. Κατοχυρώνουμε νομικά θέματα που μέχρι σήμερα επιλύονταν με εθνικό τρόπο. Εκσυγχρονίζουμε τη λειτουργία του Εθνικού Τυπογραφείου και προσαρμόζουμε το θεσμό στις νέες τεχνολογικές συνθήκες, στο πλαίσιο του ευρύτερου στόχου της ηλεκτρονικής διακυβέρνησης.
      Με το σχέδιο νόμου προωθούμε την αναμόρφωση του οργανισμού του Εθνικού Τυπογραφείου ώστε να υπάρξει καλύτερη κατανομή του προσωπικού ανά ειδικότητες. Προστατεύουμε και αναδεικνύουμε το ιστορικό αρχείο και τον ιστορικό πλούτο του Εθνικού Τυπογραφείου με τη δημιουργία του Ιστορικού Μουσείου. Ιδρύουμε βιβλιοθήκη για την ελεύθερη ανάγνωση του υλικού του Εθνικού Τυπογραφείου και καθορίζουμε το πλαίσιο για την ανάπτυξη συναφών με το Εθνικό Τυπογραφείο δραστηριοτήτων. Ισχυροποιούμε τη συνεργασία του Εθνικού Τυπογραφείου με διεθνείς φορείς που έχουν συναφείς δραστηριότητες. Κατοχυρώνεται πλέον η συνεργασία με το ευρωπαϊκό φόρουμ επισήμων εφημερίδων με την υπηρεσία επισήμων εκδόσεων των ευρωπαϊκών κοινοτήτων.
      Το σχέδιο νόμου, κυρίες και κύριοι συνάδελφοι, αποτελείται από τρία κεφάλαια. Στο πρώτο κεφάλαιο ρυθμίζονται ζητήματα σχετικά με το Εθνικό Τυπογραφείο, στο δεύτερο κεφάλαιο ρυθμίζονται ζητήματα σχετικά με την Εφημερίδα της Κυβερνήσεως και στο τρίτο κεφάλαιο συστήνεται νομικό πρόσωπο ιδιωτικού δικαίου μη κερδοσκοπικού χαρακτήρα με την επωνυμία «Μουσείο και Βιβλιοθήκη Εθνικού Τυπογραφείου».
      Επιγραμματικά θα αναφέρω ορισμένες από τις καινοτομίες που εισάγονται με το σχέδιο νόμου. Με απόφαση της Κυβέρνησης παρέχεται πλέον η δυνατότητα στο Εθνικό Τυπογραφείο να εκτυπώνει επιστημονικές μελέτες σε θέματα πολιτικών, κοινωνικών και διοικητικών θεσμών με κριτήρια που καθορίζονται επακριβώς με σχετικό προεδρικό διάταγμα.
      Σημαντικές μελέτες, συγγραφικά έργα μπορούν να φτάσουν πλέον ευκολότερα στον πολίτη μέσα από τη δραστηριότητα του Εθνικού Τυπογραφείου, βοηθώντας στην καλύτερη ενημέρωση και μόρφωση των πολιτών. 
      Δίνεται η δυνατότητα με τη δημιουργία του νέου οργανισμού του Εθνικού Τυπογραφείου να ανακατανεμηθούν με πιο ορθολογικό τρόπο οι κενές θέσεις και μάλιστα μετά την αναδιατύπωση της σχετικής παραγράφου από τον κύριο Υφυπουργό. Επιπλέον, προβλέπεται η έκδοση προεδρικού διατάγματος, με το οποίο επιτρέπεται η κατάργηση, η συγχώνευση με το Εθνικό Τυπογραφείο εκτυπωτικών μονάδων του δημόσιου και ευρύτερου δημόσιου τομέα, με σκοπό τη λειτουργία μιας δημόσιας εκτυπωτικής μονάδας, ευέλικτης και σύγχρονης, η οποία θα εξυπηρετεί τις ανάγκες του δημοσίου. 
      Με το σχέδιο νόμου καθορίζεται και διευκολύνεται η διαδικασία έκδοσης από το Εθνικό Τυπογραφείο εντύπων των φορέων του δημόσιου τομέα για πρώτη φορά με την κυκλοφορία σε ειδική έκδοση όλων των ετήσιων εκθέσεων πεπραγμένων των ανεξάρτητων διοικητικών αρχών καθώς και των ελεγκτικών φορέων του δημοσίου για την καλύτερη ενημέρωση των πολιτών. Κάνουμε έτσι ένα σημαντικό βήμα για την ενίσχυση του ρόλου των ανεξάρτητων αρχών που αποτελούν βασικούς πυλώνες για τη θωράκιση της διαφάνειας και της εύρυθμης λειτουργίας του πολιτεύματος. Για πρώτη φορά, επίσης, προβλέπουμε τη δυνατότητα, το Εθνικό Τυπογραφείο να εκτυπώνει δωρεάν ειδικές εκδόσεις για δημόσιους και κοινωνικούς σκοπούς. 
      Με το σχέδιο νόμου προχωράμε στην αναδιανομή της ύλης της Εφημερίδας της Κυβερνήσεως με σκοπό τον περιορισμό της πολυδιάσπασης. Πιο συγκεκριμένα, με το άρθρο 6 ανακαθορίζονται τα τεύχη της Εφημερίδας της Κυβερνήσεως με σκοπό την πληρέστερη ενημέρωση των πολιτών σχετικά με τις πράξεις που τους αφορούν. Περαιτέρω, προβλέπεται η έκδοση –και είναι πολύ σημαντικό αυτό- δύο νέων τευχών: του τεύχους αναγκαστικών απαλλοτριώσεων και πολεοδομικών θεμάτων και του τεύχους υπαλλήλων ειδικών θέσεων και οργάνων διοίκησης φορέων του δημοσίου. 
      Με το πρώτο τεύχος διευκολύνεται πλέον η ενημέρωση των πολιτών, με την κυκλοφορία ειδικού τεύχους σχετικά με ιδιαιτέρως σημαντικές γι’ αυτούς πράξεις, όπως των αναγκαστικών απαλλοτριώσεων. Απόφαση της Κυβέρνησης είναι, όταν θίγεται η ιδιοκτησία του πολίτη προς όφελος του δημοσίου συμφέροντος, να υπάρχει ανοιχτή και ελεύθερη ενημέρωση, ώστε να μην υπάρχουν σκιές. Επιπλέον, με το ίδιο τεύχος μπορούν πλέον να ενημερώνονται οι πολίτες και για πολεοδομικά θέματα, τα οποία πλέον συγκεντρώνουν μεγάλο ενδιαφέρον. 
      Με το δεύτερο τεύχος των υπαλλήλων οργανισμών δημόσιας διοίκησης καθίσταται περαιτέρω διαφανής η λειτουργία των φορέων του ευρύτερου δημόσιου τομέα αλλά και γενικότερα της δημόσιας διοίκησης, δεδομένου ότι οι πολίτες μπορούν εύκολα πλέον να ενημερώνονται από το ειδικό τεύχος σχετικά με τους απευθείας διορισμούς όλων των διοικητικών οργάνων και λοιπών υπαλλήλων. Μέσα από το νέο τεύχος ο κάθε πολίτης μπορεί να γνωρίζει τα πρόσωπα των Δ.Σ. καθώς και τους μισθούς των διάφορων οργανισμών και στελεχών της διοίκησης. Τίποτα πλέον δεν γίνεται στο παρασκήνιο, όλα είναι στο φως, για να γνωρίζει ο πολίτης ποιοι, πού και με ποιες αμοιβές διορίζονται.
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Θα ήθελα να κλείσω την πρωτολογία με το τρίτο κεφάλαιο, μια σημαντική πρωτοβουλία της Κυβέρνησης που αφορά τη δημιουργία Μουσείου και Βιβλιοθήκης. Πιο συγκεκριμένα, με τα άρθρα 19 και 20 συνίσταται νομικό πρόσωπο ιδιωτικού δικαίου μη κερδοσκοπικού χαρακτήρα, το οποίο θα λειτουργεί κυρίως ως Μουσείο και Βιβλιοθήκη του Εθνικού Τυπογραφείου και θα υπάγεται στην εποπτεία του Υπουργού Εσωτερικών, Δημόσιας Διοίκησης και Αποκέντρωσης. Η ανάδειξη πτυχών της ιστορίας του ελληνικού κράτους μέσα από το ιστορικό αρχείου του Εθνικού Τυπογραφείου, η ανάδειξη της πολύτιμης και σπάνιας συλλογής του Εθνικού Τυπογραφείου, καθώς και η ανάγκη ίδρυσης και λειτουργίας σύγχρονης βιβλιοθήκης για την πληρέστερη ενημέρωση του κοινού σχετικά με θέματα που το ενδιαφέρουν αποτελούν μερικούς από τους βασικούς λόγους που καθιστούν τη σύσταση του νομικού αυτού προσώπου αναγκαία. 
      Ειδικότερα, σκοπός του Μουσείου και της Βιβλιοθήκης του Εθνικού Τυπογραφείου είναι να αξιοποιήσει τον πλούτο που υπάρχει στο Εθνικό Τυπογραφείο και να αποτελέσει ένα ζωντανό κύτταρο πολιτισμού. Μέσα από το Μουσείο και τη Βιβλιοθήκη επιθυμούμε να αναδείξουμε τη συλλογή των παλαιών μηχανημάτων και του λοιπού εξοπλισμού, να φέρουμε σε επαφή το κοινό με τις παλαιές εκδόσεις καθώς και τα φύλλα της Εφημερίδας της Κυβερνήσεως που αποτελούν μια χαρακτηριστική αποτύπωση της σύγχρονης ιστορίας του τόπου μας. Επιδιώκουμε το Μουσείο να αναπτύξει προγράμματα για την εκπαίδευση και επιμόρφωση σε θέματα καλλιτεχνικής βιβλιοδεσίας έναντι συμβολικού ποσού διδάκτρων.
      Δημιουργούμε επιπλέον μια σύγχρονη βιβλιοθήκη, η οποία μπορεί να είναι ελεύθερη για το κοινό, το κοινό να έχει πρόσβαση και να διαβάζει όλα τα Φ.Ε.Κ. που το αφορούν, τις εκδόσεις που περιλαμβάνονται στη συλλογή του μουσείου, συμπεριλαμβανομένων των τευχών της επίσημης Εφημερίδας της Ευρωπαϊκής Ένωσης, καθώς και να ενημερώνεται δωρεάν από την ηλεκτρονική διεύθυνση του Εθνικού Τυπογραφείου. Με αυτόν τον τρόπο καθιστούμε το Εθνικό Τυπογραφείο ένα ζωντανό θεσμό ενταγμένο στην κοινωνία που συνεισφέρει στην ελεύθερη, έγκυρη, τεκμηριωμένη ενημέρωση του πολίτη. Αυτός ο νέος θεσμός είναι μια προσφορά στη νέα γενιά, σε όλους τους πολίτες, οι οποίοι θέλουν να έχουν ανοιχτή πρόσβαση και στην κοινωνία ολόκληρη, η οποία πρέπει να αισθάνεται ισχυρή, ενημερωμένη για τη λειτουργία όλων των θεσμών. Σημειώνω, επίσης, ότι η επιλογή του προσωπικού γίνεται από το Μουσείο με συμβάσεις ιδιωτικού δικαίου αορίστου χρόνου, σύμφωνα με τις διατάξεις του ν. 2190/1994.
      Κυρίες και κύριοι συνάδελφοι, κλείνοντας, θα ήθελα και πάλι να ευχαριστήσω όλους για την συνεργασία τους. Με το σχέδιο νόμου κάναμε ένα σημαντικό βήμα για να δώσουμε στον πολίτη υψηλής στάθμης υπηρεσίες. Πέρα από το Εθνικό Τυπογραφείο, σε όλο το φάσμα του κρατικού μηχανισμού προχωρούμε σε παρεμβάσεις για να κάνουμε την καθημερινή ζωή ευκολότερη, αλλά και να σπάσουμε δομές και αντιλήψεις που μας πηγαίνουν χρόνια πίσω. Βήμα-βήμα προσπαθούμε να πατάξουμε την γραφειοκρατία. Σταθερός προσανατολισμός μας είναι η βελτίωση της δημόσιας διοίκησης και η αναβάθμιση των υπηρεσιών. Ο πολίτης είναι για εμάς στο επίκεντρο της πολιτικής, γι' αυτό η Νέα Δημοκρατία με ευθύνη προχωρά στη συγκεκριμένη μεταρρύθμιση, στο συγκεκριμένου σχέδιο νόμου, το οποίο σας καλώ όλοι να υπερψηφίσουμε. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βλάχο. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Σταύρος Σκοπελίτης. 
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
      Κυρία και κύριοι συνάδελφοι, τριάντα χρόνια κύλησαν από τότε που ψηφίστηκε ο ν. 301 που αποτελεί βασικό νομοθετικό κείμενο, με βάση το οποίο εκδίδεται η Εφημερίδα της Κυβέρνησης. Βέβαια, από τότε έγιναν αρκετές τροποποιήσεις του νόμου αυτού, όμως, παρ’ όλα αυτά, ένας εκσυγχρονισμός της νομοθεσίας που διέπει τη λειτουργία του Εθνικού Τυπογραφείου, με στόχο βέβαια την κάλυψη των αυξημένων σήμερα απαιτήσεων ενημέρωσης των Ελλήνων πολιτών για τις πράξεις της πολιτείας, είναι πέρα για πέρα απαραίτητος όσο και αναγκαίος. 
      Πολύ περισσότερο, αυτός ο εκσυγχρονισμός είναι απαραίτητος, αφού, όπως τονίζεται εξάλλου και στην εισαγωγική έκθεση, υπάρχουν πάρα πολλά ζητήματα ακόμα και καθημερινής πρακτικής που δεν έχουν ρυθμιστεί νομοθετικά. Με την έννοια αυτή, λοιπόν, είμαστε και εμείς υπέρ της άποψης ότι καλώς έρχεται για συζήτηση στη Βουλή το παρόν νομοσχέδιο. Πρέπει δε να τονίσω –το τονίσαμε και στην επιτροπή- ότι με αρκετά ζητήματα που περιλαμβάνονται στο νομοσχέδιο αυτό και εμείς συμφωνούμε. Όμως, δεν δώσαμε θετική ψήφο κατά τη συζήτηση στην επιτροπή και το καταψηφίσαμε επί της αρχής, πράγμα που θα κάνουμε και σήμερα, γιατί αρκετά πράγματα που επισημαίνονται και στην εισαγωγική έκθεση, είτε δεν αντιμετωπίζονται καθόλου είτε αντιμετωπίζονται σε μία κατεύθυνση που εμάς δεν μας βρίσκει σύμφωνους και θα γίνω πιο συγκεκριμένος.
      Τονίσαμε και κατά τη συζήτηση στην αρμόδια επιτροπή ότι η διεύρυνση της παραγωγικής δραστηριότητας του Εθνικού Τυπογραφείου δεν πρέπει να ξεφεύγει από τα όρια του δημόσιου τομέα. Και το τονίσαμε αυτό γιατί στο άρθρο 1, όπου καθορίζονται η μορφή και οι αρμοδιότητες του Εθνικού Τυπογραφείου λέγεται ότι αποστολή του είναι πέρα από την έκδοση της Εφημερίδας της Κυβέρνησης και η εκτύπωση, η διαχείριση, η πώληση και η διανομή των εντύπων του δημόσιου και του ευρύτερου δημόσιου τομέα, όπως αυτός ορίζεται κάθε φορά. Τονίζουμε και σήμερα ότι υπάρχει ένα πρόβλημα. Σ’ αυτό τον ευρύτερο δημόσιο τομέα υπάρχουν επιχειρήσεις και οργανισμοί για τους οποίους πρέπει να γίνεται κάτι τέτοιο, δηλαδή πρέπει το Εθνικό Τυπογραφείο να αναλαμβάνει την εκτύπωση των εντύπων τους, αλλά υπάρχουν και άλλες επιχειρήσεις που είναι καθαρά ανώνυμες εταιρείες και λειτουργούν επιδιώκοντας το κέρδος. 
      Για μας είναι έξω από κάθε λογική το Εθνικό Τυπογραφείο να συμβάλει στην κερδοφορία αυτών των επιχειρήσεων αυτών των ανωνύμων εταιρειών εκδίδοντας τα τεύχη τους, τα έντυπά τους σε τιμή κόστους. Εδώ βρίσκεται η πρώτη αντίρρησή μας. Η θέση μας είναι να περιοριστεί η δραστηριότητα του Εθνικού Τυπογραφείου αυστηρά στο χώρο του δημόσιου τομέα και από κει και πέρα να δούμε σε ποιους οργανισμούς του ευρύτερου δημόσιου τομέα, το Εθνικό Τυπογραφείο θα παρέχει τις υπηρεσίες του. 
      Όσον αφορά την αύξηση της παραγωγικής δραστηριότητας του Εθνικού Τυπογραφείου που πρέπει να είναι η επιδίωξή μας υπάρχει τρόπος να αυξηθεί με το να καλυφθούν όλες οι εκδοτικές ανάγκες του δημόσιου τομέα. Όπως γνωρίζετε καλύτερα εσείς, κύριε Υπουργέ, μεγάλος όγκος εντύπων του δημόσιου τομέα τυπώνεται σε ιδιωτικά τυπογραφεία. Βέβαια για να γίνει κάτι τέτοιο χρειάζεται να αντιμετωπιστούν τα προβλήματα που υπάρχουν και στο προσωπικό και στο μηχανολογικό εξοπλισμό και στις κτηριακές εγκαταστάσεις. Γι’ αυτά τα προβλήματα δεν είδαμε καμία δέσμευση από την πλευρά σας. 
      Σε σχέση με το κτηριακό έγινε αρκετή συζήτηση στη διαρκή επιτροπή. Ακούστηκαν προτάσεις. Εμείς επιμένουμε ότι πρέπει να δοθεί λύση. Είναι σωστό αυτό που ακούστηκε ότι δεν είναι δυνατόν να μην μπορούν να τα βρουν μεταξύ τους τα Υπουργεία και έτσι ακίνητη περιουσία που θα μπορούσε να αξιοποιηθεί μένει αναξιοποίητη γι’ αυτό και μόνο το λόγο. Όπως επίσης είναι σωστό αυτό που λένε οι εργαζόμενοι ότι θα μπορούσαν να αξιοποιηθούν διαφορετικά τα μεγάλα κονδύλια που  ξοδεύτηκαν για τις επιδιορθώσεις των ζημιών που προκάλεσε ο σεισμός του 1999. 
      Όσον αφορά το προσωπικό του Εθνικού Τυπογραφείου, οι εργαζόμενοι ζητούν και εμείς στηρίζουμε  αυτό το αίτημά τους να μην υπάρχει κατηγοριοποίησή τους και να είναι όλοι μόνιμοι υπάλληλοι, γιατί όπως είναι γνωστό υπάρχουν και ορισμένοι με το καθεστώς του ιδιωτικού δικαίου αορίστου χρόνου. Στο νομοσχέδιο όχι μόνο δεν ικανοποιείται αυτό το αίτημα, αλλά και νομιμοποιείται και μονιμοποιείται αφού στο άρθρο 1 και συγκεκριμένα στην παράγραφο 5 λέγεται ότι οι θέσεις προσωπικού κατανέμονται με το προσωπικό σε θέσεις μόνιμου προσωπικού και σε θέσεις προσωπικού με σχέση εργασίας ιδιωτικού δικαίου αορίστου χρόνου κατά κατηγορίες, κλάδους και ειδικότητες, καθώς και σε θέσεις με σχέση έμμισθης εντολής. Εμείς είμαστε αντίθετοι και στηρίζουμε τη θέση ότι όλοι οι υπάλληλοι πρέπει να είναι μόνιμοι. Επιτέλους πρέπει να σταματήσει αυτό το απαράδεκτο καθεστώς ομηρίας των εργαζομένων. Και βέβαια αυτό το καθεστώς δεν είναι καινούργιο, δεν παρουσιάστηκε τώρα. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έχει γίνει αναδιατύπωση-προσθήκη. Κάναμε δεκτό το αίτημά σας. 
      ΣΤΑΥΡΟΣ ΣΚΟΠΕΛΙΤΗΣ: Όσον αφορά τα προεδρικά διατάγματα. Αναφέρατε την παράγραφο 6 του πρώτου άρθρου. Εδώ θέλουμε να επαναλάβουμε αυτό που τονίσαμε και στην επιτροπή. Θα έπρεπε ζητήματα που έχουν σχέση με επέκταση δραστηριότητας του Εθνικού Τυπογραφείου ή εκείνα που αφορούν μετακινήσεις προσωπικού κ.λπ. να μην αντιμετωπίζονται με προεδρικά διατάγματα και πολύ περισσότερο όταν αυτά χαρακτηρίζονται από την αοριστία τους. 
      Τώρα σε σχέση με την πρόσβαση στην Εφημερίδα της Κυβέρνησης και στις τιμολογήσεις που αναφέρονται στο άρθρο 18. Εμείς τονίζουμε ότι αυτή η πρόσβαση πρέπει να είναι δωρεάν και να μπορεί ο καθένας όχι μόνο να διαβάζει μέσω διαδικτύου τα δημοσιεύματα όλων των τευχών της Εφημερίδας της Κυβέρνησης, αλλά και εφόσον θέλει να τα τυπώνει. Ο κύριος Υπουργός τόνισε στην επιτροπή ότι τίθεται οικονομικό θέμα διότι, αν υιοθετηθεί αυτή η άποψη, το δημόσιο θα χάσει έσοδα. Ίσως και να έχει δίκιο ο Υπουργός, αλλά αξίζει τον κόπο να χαθούν και λίγα χρήματα προκειμένου να εξυπηρετηθεί ο Έλληνας πολίτης. Εδώ χάνονται πολύ μεγαλύτερα ποσά με το να τυπώνονται όπως τονίσαμε προηγουμένως έντυπα ανωνύμων εταιρειών σε τιμή κόστους. 
      Όσον αφορά το τρίτο κεφάλαιο τονίσαμε και στην αρμόδια επιτροπή ότι και εμείς δεν διαφωνούμε με την ανάγκη να διαφυλαχθεί το πλούσιο πράγματι υλικό που διαθέτει το Εθνικό Τυπογραφείο, το οποίο και πρέπει να γίνει αντικείμενο ερευνητικής αξιοποίησης, όπως είπε και ο κύριος Υπουργός. Καμία αντίρρηση σ' αυτό. Η αντίρρησή μας είναι σε τούτο: Αν κάτι τέτοιο δεν έγινε μέχρι σήμερα ή δεν έγινε στο βαθμό που έπρεπε να γίνει, αυτό οφείλεται σε άλλους λόγους και όχι στο ότι δεν υπήρχε κατάλληλος φορέας για να αναλάβει αυτό το έργο. Μπορούσε να γίνει αυτό το μουσείο με το να ανατεθεί η διεύθυνση σε τμήμα του Εθνικού Τυπογραφείου. Αυτό μπορεί να γίνει και τώρα. Αν δεν προωθείται αυτή η λύση, αλλά η λύση της σύστασης νομικού προσώπου ιδιωτικού δικαίου, αυτό έχει να κάνει με λόγους που ακούστηκαν και σήμερα, αλλά και κατά τη συζήτηση στην αρμόδια επιτροπή. Επαναλαμβάνω, για μια ακόμη φορά ότι εμείς όχι μόνο δεν έχουμε αντίρρηση με την ανάδειξη της πολύτιμης και σπάνιας συλλογής του Εθνικού Τυπογραφείου, όπως και με την ανάγκη ίδρυσης και λειτουργίας σύγχρονης βιβλιοθήκης, αλλά συμφωνούμε απόλυτα. Εκεί που έχουμε αντίρρηση είναι ότι γι’ αυτήν τη δουλειά δεν χρειάζεται να συστήνουμε νομικά πρόσωπα ιδιωτικού δικαίου, όταν αυτή μπορεί να γίνει με ανάθεσή της σε τμήμα που μπορεί να αναβαθμιστεί σε διεύθυνση του ίδιου του Εθνικού Τυπογραφείου. 
      Γι’ αυτούς, λοιπόν, τους λόγους εμείς καταψηφίζουμε το νομοσχέδιο επί της αρχής. 
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στον κατάλογο των ομιλητών Βουλευτών. 
      Το λόγο έχει ο κ. Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, σήμερα συζητάμε ένα νομοσχέδιο το οποίο έρχεται να υποστηρίξει τα βήματα εκσυγχρονισμού τα οποία πραγματώνει η Κυβέρνηση Καραμανλή τους τελευταίους είκοσι έξι μήνες μετά την εκλογή της. Βήματα εκσυγχρονισμού σε όλα τα επίπεδα της δημόσιας ζωής της χώρας και ιδιαίτερα της διοίκησης. 
      Και εδώ, κύριε Υπουργέ, έχετε την πολύ μεγάλη ευθύνη, πέρα από το γεγονός της αντιμετώπισης επιμέρους ζητημάτων, να επιτύχουν οι μεγάλες επιλογές τις οποίες έχετε κάνει στη διοίκηση, να επιτύχει η μεταρρύθμιση για να έχουμε πραγματικά μια διοίκηση κοντά στον πολίτη ώστε να αναπτύσσονται αξιόπιστες σχέσεις πολιτείας-πολίτη, κράτους-κοινωνίας οι οποίες να στηρίζονται στο μείζον ζήτημα της πλήρους ενημέρωσης, αλλά και στη δυνατότητα ο πολίτης να αντιμετωπίζεται με αξιοπρέπεια, με σεβασμό, με θέληση να εξυπηρετηθεί, όταν έρχεται σε επαφή με τη Δημόσια Διοίκηση, με το κράτος.
      Επιτρέψτε μου μία γενικότερη σκέψη. Οι προηγούμενες κυβερνήσεις μας κληροδότησαν μία Δημόσια Διοίκηση εθισμένη σε άλλες αντιλήψεις, στην αντίληψη ότι το κόμμα, το οποίο βρίσκεται στην εξουσία, πρέπει να ελέγχει τη διοίκηση.
      Μία δεύτερη αντίληψη είναι ότι πολλά πράγματα επιλύονται στα διάφορα επίπεδα της διοίκησης, με την καθοριστική παρέμβαση του συνδικαλιστικού κινήματος.
      Μία τρίτη αντίληψη είναι ότι είναι ο χώρος στον οποίο κανείς δεν χρειάζεται να εργάζεται τόσο δραστήρια, που αυτό βεβαίως δεν αντιπροσωπεύει τους περισσότερους των δημοσίων υπαλλήλων.
      Όμως, όλα αυτά, κύριε Υπουργέ, έχουν καθυστερήσει την ανάπτυξη της χώρας, τον εκσυγχρονισμό της λειτουργίας της ελληνικής πολιτείας, έχουν σωρεύσει δεινά στην ελληνική κοινωνία. Και το λέω αυτό διότι, διερμηνεύοντας τα αισθήματα της συντριπτικής πλειοψηφίας των συναδέλφων ανεξαρτήτως της κομματικής τοποθέτησης εντός της Βουλής, γνωρίζω ότι θέλουμε μία ορθολογική Δημόσια Διοίκηση, μία αποτελεσματική Δημόσια Διοίκηση, μία διοίκηση που να είναι παραγωγική και φιλική, κυρίως, προς τον πολίτη.
      Έρχομαι τώρα στο συγκεκριμένο νομοσχέδιο. Θα υπερασπιστώ τις καινοτομίες τις οποίες εισαγάγει. Επιχειρεί να αξιοποιήσει τις δυνατότητες της ηλεκτρονικής διακυβέρνησης, τις δυνατότητες τις οποίες προσφέρει η νέα τεχνολογία, η «Κοινωνία της Πληροφορίας», η δυνατότητα της πρόσβασης του πολίτη στα αρχεία του κράτους, στις αποφάσεις του κράτους, στο νομοθετικό έργο της Βουλής, σε ό,τι αφορά τελικά τις δεσμεύσεις τις οποίες αναλαμβάνει η ελληνική πολιτεία και αφορούν τον Έλληνα πολίτη, την ελληνική κοινωνία. 
      Είναι μία απόφαση η οποία δίνει τη δυνατότητα να αξιοποιήσουμε ακόμα περισσότερο όλες τις ευκαιρίες οι οποίες προσφέρονται, αλλά κυρίως τους πόρους που υπάρχουν στα προγράμματα της «Κοινωνίας της Πληροφορίας» και του προγράμματος «Πολιτεία» και τα οποία αναφέρονται στο νομοσχέδιο, για να στηρίξουμε σε υποδομές, σε ανάπτυξη αυτήν την επιλογή σας, την απόφασή σας για την άμεση πρόσβαση των πολιτών στα όσα δημοσιεύονται στην «Εφημερίδα της Κυβερνήσεως». 
      Επίσης, θέλω να συμφωνήσω με τον εισηγητή της Πλειοψηφίας για την ενίσχυση της διαφάνειας. Θα πει, ίσως, κάποιος συνάδελφος: «Μα, μεγάλα λόγια λέτε. Για ένα νομοσχέδιο το οποίο αφορά μία συγκεκριμένη δραστηριότητα του κράτους επικαλείσθε τη διαφάνεια». Την επικαλούμαστε, διότι αξία έχει να την υπερασπιζόμαστε σε κάθε μας απόφαση. Και εδώ μας δίνεται αυτή η δυνατότητα, όταν θα δημοσιεύονται, κύριε συνάδελφε, όπως σωστά αναφέρατε, όλες οι αποφάσεις που αφορούν τα διοικητικά συμβούλια, τις αμοιβές των κρατικών λειτουργών. Διότι πρέπει να ξέρετε ότι υπάρχει αυτή η διάθεση από την κοινωνία, να δυσπιστεί απέναντί μας και να ακούγονται υπερβολές, όπως παραδείγματος χάρη ακούστηκαν υπερβολές με πολύ μεγάλη ευκολία και διάθεση σπίλωσης προσφάτως, με τη δημοσίευση του πόθεν έσχες, αλλά και γενικότερα με άλλες ευκαιρίες, κύριε Πρόεδρε, κύριε Κακλαμάνη, για να πληγεί ο πολιτικός κόσμος. Όταν όλοι θέλουμε να είμαστε υπό το φως της δημοσιότητας, κανείς δεν έχει να κρύψει τίποτα. Όποιος αμφισβητεί και αμφιβάλει, μπορεί να έρθει να παραλάβει το βιβλιάριό μας, όπου κατατίθεται η βουλευτική μας αποζημίωση την πρώτη του μήνα και να έρθει να τη διαχειριστεί. Εγώ θα ήμουν σε πολύ ευχάριστη και άνετη θέση, αν κάποιος έρθει να το κάνει. Διότι δεν μπορεί να σπιλώνεται ο πολιτικός κόσμος με άνεση χάριν μιας διεστραμμένης αντίληψης η οποία κυριαρχεί, ότι οι πολιτικοί αμείβονται διαφορετικά, ότι έχουν αμοιβές οι οποίες δεν είναι διαφανείς ή ότι η συμπεριφορά μας δεν είναι διαφανής. Γι’ αυτό, λοιπόν, επαινώ αυτήν ακριβώς τη δυνατότητα, την καινοτομία την οποία εισαγάγει το νομοσχέδιο. 
      Τώρα, θέλω να αναφερθώ στο Γ΄ Κεφάλαιο σε ό,τι αφορά την ίδρυση του νομικού προσώπου ιδιωτικού δικαίου και φυσικά στη βιβλιοθήκη και το μουσείο. Κύριε Υπουργέ, αναφέρθηκα και στην επιτροπή, όταν έγιναν υπαινιγμοί από συναδέλφους -πιστεύω από αγαθή αφορμή- για το εάν θα σπαταληθούν χρήματα περισσότερα από όσα χρειάζονται για τη λειτουργία του νομικού προσώπου. Γνωρίζω πάρα πολύ καλά το ενδιαφέρον και την πίστη σας στο να προστατεύσουμε και το τελευταίο ευρώ του Έλληνα φορολογούμενου. Θέλω, λοιπόν, να σας παρακαλέσω με την ιδιότητα του Έλληνα Βουλευτή, πράγματι να το αποδείξετε με την ίδρυση του νέου νομικού προσώπου και να αντιστρέψετε την πορεία. Αυτό, λοιπόν, που συμβαίνει κατά κόρον και αποτελεί πρακτική είναι το κάθε καινούργιο νομικό πρόσωπο, το οποίο ιδρύεται, να επιφέρει πρόσθετα βάρη στον κρατικό προϋπολογισμό. Πρέπει να φροντίσουμε με το συγκεκριμένο νομικό πρόσωπο να έχουμε κέρδη. Δίδεται η δυνατότητα. Είναι ένα μουσείο και θα έχει επισκεψιμότητα. Του δίδεται η δυνατότητα να αναπαράγει αναμνηστικά έντυπα, είδη και πολλά άλλα, όπως βιβλία με εξαιρετική βιβλιοδεσία. Συνεπώς, πρέπει να βάλετε ανθρώπους οι οποίοι με φαντασία, με ευρηματικότητα θα προσπαθήσουν να αξιοποιήσουν όλες αυτές τις δυνατότητες. Στενοχωριέμαι, όταν ταξιδεύω στο εξωτερικό και διαπιστώνω επικερδείς επιχειρήσεις στους χώρους των μουσείων και των βιβλιοθηκών να προσφέρουν κέρδη στους δικούς τους προϋπολογισμούς και εμείς κάθε φορά, που καλούμαστε να αποφασίσουμε ένα τέτοιο νομικό πρόσωπο, να είμαστε υπό τη δαμόκλειο σπάθη των δαπανών. Είναι μία ευκαιρία, μία πρόκληση, να αποδείξουμε ότι και εμείς μπορούμε.
      Επίσης, με την ευκαιρία, θέλω να σας επισημάνω κάτι άλλο γενικότερο. Είμαστε μπροστά στην αξιοποίηση του Δ΄ Κοινοτικού Πλαισίου Στήριξης και πολλών υπολοίπων που θα μείνουν από το Γ΄ Κοινοτικό Πλαίσιο Στήριξης. Κάντε ό,τι είναι δυνατόν ιδιαίτερα στην «Κοινωνία της Πληροφορίας». Εφιάλτης μου έχει γίνει, όταν κάθε φορά ενημερώνομαι για τα κονδύλια τα οποία δεν έχουν απορροφηθεί. Προσπαθώ με τους δήμους της πατρίδας μου να απορροφήσουμε αυτά τα κονδύλια. Κάντε ό,τι μπορείτε. Δεν μπορεί να επιστρέφουν αυτά τα ποσά πίσω στην Ευρωπαϊκή Ένωση. Πρέπει να επιταχυνθούν οι διαδικασίες οι οποίες εποπτεύονται από εσάς.
      Τέλος, κύριε συνάδελφε της Μειοψηφίας, με όλην την εκτίμηση και την αγάπη που έχω στο πρόσωπό σας, θα σας πω ότι δεν μπορώ να δεχτώ αυτά τα οποία είπατε περί εξυπηρέτησης «ημετέρων». Όσο το λέτε ένα πράγμα επιτυγχάνετε: Μας στέλνετε τους ψηφοφόρους της Νέας Δημοκρατίας στα γραφεία να μας λένε ότι κάπου γίνονται διορισμοί «γαλάζιων παιδιών», ότι κάπου δεν ισχύει το Α.Σ.Ε.Π.. Μόνο αυτό επιτυγχάνετε. Δεν πρόκειται να αλλάξετε τη συμπεριφορά μας να επιμείνουμε, απαθείς σ’ αυτού του είδους τις κατηγόριες, να τηρήσουμε τις διαδικασίες με διαφάνεια και αξιοπιστία και να είμαστε υπερήφανοι στο τέλος της διαδρομής ότι η Κυβέρνηση της Νέας Δημοκρατίας, ότι η Κυβέρνηση Καραμανλή αγκάλιασε τους Έλληνες και ιδιαίτερα τα νέα παιδιά με την ίδια στοργή.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λυκουρέντζο.
      Το λόγο έχει ο συνάδελφος κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, στα δύο πρώτα κεφάλαια το συζητούμενο νομοσχέδιο εκπληρώνει σε μεγάλο βαθμό τους σκοπούς που αναφέρονται στην αιτιολογική έκθεση. Κωδικοποιεί και επικαιροποιεί την ισχύουσα νομοθεσία, ανακατανέμει την ύλη σε νέα τεύχη, συμπληρώνει κενά, επιλύει προβλήματα που διαπιστώθηκαν στην εφαρμογή της ισχύουσας νομοθεσίας. 
      Έχω άποψη για το Εθνικό Τυπογραφείο και μάλιστα εξ ιδίας αντιλήψεως, αφού επί οκταετία διετέλεσα Γενικός Γραμματέας της Κυβέρνησης. Να γνωστοποιήσω σε όσους δεν το γνωρίζουν ότι τα σημαντικότερα κείμενα που δημοσιεύονται στην «Εφημερίδα της Κυβέρνησης» παίρνουν το «τυπωθήτω» ως τελευταία υπογραφή από το Γενικό Γραμματέα της Κυβέρνησης. Μέχρι το 2002 η τελευταία υπογραφή ήταν του Υπουργού Δημόσιας Διοίκησης. Με δική μου πρωτοβουλία τότε και τη σύμφωνη γνώμη της τότε Υπουργού Δημόσιας Διοίκησης καταργήθηκε η τελευταία υπογραφή του Υπουργού και το «τυπωθήτω» τελειώνει με την υπογραφή του Γενικού Γραμματέα της Κυβέρνησης. 
      Θα σας πω ακόμα ότι ο έλεγχος νομιμότητας των υπό δημοσίευση σημαντικών πράξεων της διοίκησης γινόταν έως το 2001, δηλαδή έως την Αναθεώρηση του Συντάγματος, από δύο παρέδρους του Συμβουλίου της Επικρατείας. Με την Αναθεώρηση του Συντάγματος απαγορεύθηκε στους δικαστές γενικά η άσκηση διοικητικών καθηκόντων παράλληλα με τα δικαστικά και έτσι δεν μπορούσαν πλέον οι πάρεδροι του Συμβουλίου της Επικρατείας να ελέγχουν τα δοκίμια και τη νομιμότητα των υπό δημοσίευση πράξεων και αυτή η δουλειά ανατέθηκε στη Γενική Γραμματεία της Κυβέρνησης. Η εξέλιξη αυτή με είχε οδηγήσει τότε στην άποψη που διατυπώνω και τώρα, ότι το Εθνικό Τυπογραφείο πρέπει να είναι μία αυτοτελής δημόσια υπηρεσία, υπαγόμενη στη Γενική Γραμματεία της Κυβέρνησης, με γενικό διευθυντή, εάν θέλετε, μετακλητό. Το Εθνικό Τυπογραφείο, λοιπόν, εδώ και χρόνια δεν έχει καμία ουσιαστική σχέση με το Υπουργείο Δημόσιας Διοίκησης και ορθώς.
      Κύριοι συνάδελφοι, θα ήθελα να κάνω σχόλια σε τρεις διατάξεις των δύο πρώτων κεφαλαίων.
      Στο άρθρο 1 παράγραφος 6, προβλέπεται εξουσιοδότηση για έκδοση προεδρικού διατάγματος, με το οποίο μπορεί να συνενώνονται μονάδες εκτυπωτικές του δημοσίου τομέα. 
      Στην Επιτροπή δεχθήκατε, κύριε Υπουργέ, πρότασή μου να μην εξαιρούνται αυτής της δυνατότητας οι εκτυπωτικές μονάδες του Υπουργείου Οικονομικών. Όμως και πάλι να είστε βέβαιος, ότι κανείς δεν θα στέρξει σε προαιρετική συγχώνευση εκτυπωτικών μονάδων.
      Υποστήριζα και υποστηρίζω την άποψη για υποχρεωτική συγκέντρωση όλων των εκτυπωτικών μονάδων στο Εθνικό Τυπογραφείο.
      Άρθρο 8 παράγραφος 3. Κυρίες και κύριοι συνάδελφοι, σήμερα η Βουλή αποφασίζει ποιες πράξεις είναι δημοσιευτέες και ποιες όχι. Χαίρομαι μάλιστα που ο Υπουργός δέχθηκε πρότασή μου να παραμείνουν, ως δημοσιευτέες πράξεις και αποφάσεις που έχουν σχέση με τις υπερωριακές αμοιβές. Όμως, με την εξουσιοδότηση, η οποία παρέχεται με την παράγραφο 3 του άρθρου 8, είναι πολύ πιθανό με πράξη της εκτελεστικής εξουσίας να αναιρεθεί και ακυρωθεί αύριο η σημερινή απόφαση της νομοθετικής εξουσίας.
      Δηλαδή, δημοσιευτέες κατά το νόμο πράξεις με προεδρικό διάταγμα, μπορεί η εκτελεστική εξουσία αύριο να τις βγάλει από την υποχρεωτικότητα της δημοσίευσης. Θα έλεγα ότι αυτό δεν είναι κομψό και είμαι αντίθετος. Από τη στιγμή που με το νόμο η Βουλή καθορίζει αναλυτικά και περιοριστικά, ποιες είναι οι δημοσιευτέες πράξεις, δεν είναι σωστό να μπορεί η εκτελεστική εξουσία να ακυρώνει, έστω και μερικά, αυτήν την πράξη της Βουλής.
      Τρίτη παρατήρηση. Άρθρο 18 παράγραφος 2. Από την δωρεάν πρόσβαση μέσω διαδικτύου, εξαιρούνται τα τεύχη των ανωνύμων εταιρειών των Ε.Π.Ε. και του Γενικού Εμπορικού Μητρώου. Θεωρώ ότι δεν πρέπει να υπάρχει αυτή η εξαίρεση, η οποία στηρίζεται αποκλειστικά στις ανάγκες άντλησης εσόδων. Ο πολίτης πρέπει να έχει ευχερή και δωρεάν πρόσβαση σε όλα ανεξαιρέτως τα τεύχη της Εφημερίδας της Κυβέρνησης.
      Και έρχομαι στο τρίτο κεφάλαιο. Καμία αντίρρηση για την άσκηση της δραστηριότητας, καμία αντίρρηση για την ανάδειξη του μουσείου και της Βιβλιοθήκης του Εθνικού Τυπογραφείου. Αλλά δεν αντιλαμβάνομαι γιατί πρέπει να συσταθεί νομικό πρόσωπο για την άσκηση αυτής της δραστηριότητας.
      Κυρίες και κύριοι συνάδελφοι, δείτε τη σύνθεση του διοικητικού συμβουλίου. Πρόεδρος, ο Ειδικός Γραμματέας του Εθνικού Τυπογραφείου. Πρώτο πρόβλημα, διπλή θέση. Είναι Ειδικός Γραμματέας, προϊστάμενος ενιαίου διοικητικού τομέα και είναι και πρόεδρος αυτοτελούς νομικού προσώπου. Θα έχει δυο θέσεις, δυο αμοιβές ενδεχομένως. Δυο μέλη του πενταμελούς διοικητικού συμβουλίου του νέου νομικού προσώπου είναι αιρετοί εκπρόσωποι των εργαζομένων σε άλλο φορέα στο Εθνικό Τυπογραφείο και όχι εκπρόσωποι των εργαζομένων στο νέο ιδρυόμενο νομικό πρόσωπο. Είναι ένα σχήμα, άκρως παράδοξο και πρωτοφανές. Σκεφθείτε στη διοίκησης μιας τράπεζας να μπορούν να μετέχουν αιρετοί εκπρόσωποι από τους εργαζόμενους σε άλλη τράπεζα. Και βέβαια και δυο ακόμα πρόσωπα ορίζονται από τον Υπουργό, χωρίς ίχνος ελαχίστων προδιαγραφών, χωρίς ίχνος κριτηρίων.
      Διοικούμενο, λοιπόν, αυτό το νομικό πρόσωπο από τέτοια σύνθεση είναι κατανοητό,  ότι δεν έχει κανένα λόγο αυτόνομης ύπαρξης και θα έχει και είκοσι επτά άτομα προσωπικό. Εγώ θα προσυπέγραφα να έχει και τριάντα, αλλά αυτά τα άτομα, ως ειδικών προσόντων άτομα, που ξέρουν από μουσεία, βιβλιοθήκες κ.λπ., να τα έχει το Εθνικό Τυπογραφείο.
      Τι στήνουμε δηλαδή με το τρίτο κεφάλαιο του νομοσχεδίου; Έχουμε τον κορμό, το Εθνικό Τυπογραφείο και συνιστούμε μια θυγατρική του Εθνικού Τυπογραφείου, με τη μορφή νομικού προσώπου αυτοτελούς. Και δείτε την έκθεση του Γενικού Λογιστηρίου και την έκθεση του άρθρου 75 του Συντάγματος, που υπογράφεται από τον Υπουργό Οικονομίας και Οικονομικών και από τον Υπουργό Δημόσιας Διοίκησης. 35.000 ευρώ το χρόνο, η αποζημίωση των πέντε μελών του διοικητικού συμβουλίου, εκ των οποίων ο ένας είναι ο επικεφαλής του Εθνικού Τυπογραφείου, οι δυο είναι εργαζόμενοι, υπάλληλοι του Εθνικού Τυπογραφείου και δυο διορίζονται από τον Υπουργό.
      Τέλος, ομιλείτε κύριε Υπουργέ, για την ευελιξία που πρέπει να έχει το μουσείο και ότι γι’ αυτό δημιουργείτε αυτοτελές νομικό πρόσωπο. 
      Μιλήσατε για προγράμματα και άλλα συναφή. Κύριε Υπουργέ, γνωρίζετε όσο και εγώ, ότι οι χρηματοδοτήσεις της Ευρωπαϊκής Ένωσης πηγαίνουν πιο εύκολα σε δημόσιους φορείς ή σε φορείς που είναι εγγύτερα στο δημόσιο, απ’ ό,τι σε άλλους φορείς, όπως είναι οι ιδιωτικοί. Αυτό το λέω με έμφαση. Το Εθνικό Τυπογραφείο όλα αυτά τα χρόνια δεν πήρε χρήματα από τα Κοινοτικά Πλαίσια Στήριξης για την αναβάθμισή του; Νομίζετε ότι η αναβάθμιση του Εθνικού Τυπογραφείου, από άποψη εξοπλισμού και άλλων τινών, έγινε μόνο με εθνικούς όρους;
      Είναι σαφές ότι, με τις επιφυλάξεις που διατύπωσα, συμφωνώ με τα δυο πρώτα κεφάλαια του νομοσχεδίου, διαφωνώ όμως ριζικά με το τρίτο κεφάλαιο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κοσμίδη.
      Κυρίες και κύριοι συνάδελφοι, έχω την τιμή να ανακοινώσω στο Σώμα, ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής  των Ελλήνων, είκοσι εννέα μαθητές και μαθήτριες και έξι συνοδοί του 11ου Δημοτικού σχολείου Βόλου Μαγνησίας.
      Η Βουλή τους καλωσορίζει και εγώ προσωπικά, αφού κατάγονται από την ιδιαιτέρα πατρίδα μου.
      (Χειροκροτήματα από όλες τις πτέρυγες της Βουλής)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Για τη διαδικασία απλώς, κύριε Πρόεδρε, θέλω να ρωτήσω κάτι, επειδή έχω καταθέσει μια τροπολογία, την οποία είχα καταθέσει και στην αρμόδια επιτροπή. Εκεί ο Υπουργός –όχι ο παριστάμενος, ο κ. Ανδρεουλάκος- ο κ. Παυλόπουλος επιφυλάχθηκε να συνεννοηθεί με τον Υπουργό Δικαιοσύνης. Κάποια στιγμή μου είπε, ότι θα έρθει ο Υπουργός Δικαιοσύνης κατά τη συζήτηση της τροπολογίας.
      Η τροπολογία αυτή αφορά την αρχή διασφάλισης του απορρήτου των επικοινωνιών και είχε διατυπωθεί το σχετικό αίτημα, κατά την ακρόαση της επιτροπής, από την Επιτροπή Θεσμών και Διαφάνειας της Βουλής. Και είχαμε τότε όλα τα μέλη όλων των πλευρών συγκατατεθεί, να γίνει αποδεκτό το αίτημα της αντικαταστάσεως, δέκα θέσεων διοικητικού προσωπικού, για τα οποία υπήρχε η δαπάνη στον προϋπολογισμό της αρχής με δέκα ειδικούς ηλεκτρονικούς για τις έρευνες που κάνει για την υπόθεση των υποκλοπών και έχουν καθυστερήσει κ.λπ..
      Δεν ξέρω τελικώς, τι γίνεται, επειδή το αίτημα αναφέρεται στο συζητούμενο νομοσχέδιο, όπου γίνεται μάλιστα και ειδική μνεία για τις ανεξάρτητες αρχές και αφορά τη Κυβέρνηση. Και δεν με ενδιαφέρει προσωπικά εμένα, αν θα είναι εδώ ο κ. Παυλόπουλος ή ο κ. Παπαληγούρας. Είπα μάλιστα να την αποσύρω, αρκεί να φέρει ο Υπουργός και να ψηφίσουμε όλοι, την αντίστοιχη δική του διάταξη, δεδομένου ότι δεν υπάρχει καμία δαπάνη. 
      Αυτό, το θέτω απλώς τώρα, επειδή είμαι υποχρεωμένος, όπως και εσείς σε λίγο,  να ανέβουμε στη διάσκεψη των Προέδρων, για να ξέρω αν θα είναι εδώ ο κ. Παυλόπουλος που χειρίστηκε το θέμα ή ο κ. Παπαληγούρας και ποια ώρα, για να συζητήσουμε αυτό το θέμα, το οποίο εγώ το θεωρώ σοβαρότερο. Όχι ότι το νομοσχέδιο δεν είναι σοβαρό, αλλά επειδή δεν υπάρχουν και σοβαρές αντιρρήσεις στο νομοσχέδιο, νομίζω ότι είναι ένα θέμα που πρέπει να το δούμε.
       Αυτό ήθελα, κύριε Πρόεδρε. Αν ο κ. Ανδρεουλάκος γνωρίζει κάτι, να μου πείτε τι ώρα για να αναπτύξουμε τις απόψεις μας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σε λίγο θα έρθει ο κύριος Υπουργός. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Παυλόπουλος.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα. 
      ΠΡΟΕΔΡΕΥΩΝ (Γεώργιος Σούρλας): Με τη διαδικασία που διεξάγεται, εσείς, κύριε Πρόεδρε, γνωρίζετε πολύ καλά ότι δεν υπάρχει ξεχωριστή συζήτηση. Γίνεται επί της αρχής,  επί των άρθρων και οι τροπολογίες μαζί. 
      ΑΠΟΣΤΟΛΟΣ ΚΑΚΛΑΜΑΝΗΣ: Ακριβώς γι' αυτό το θέτω, κύριε Πρόεδρε, για να μη μιλάω σε ώτα μη ακουόντων.
      ΠΡΟΕΔΡΕΥΩΝ (Γεώργιος Σούρλας): Και πολύ σωστά το θέτετε. 
      Ο κύριος Ανδρεουλάκος διαβεβαίωσε το Σώμα, ότι σε λίγο θα έρθει ο κύριος Υπουργός και θα πάρει θέση επ’ αυτού.
      Να συνεχίσουμε, λοιπόν, τον κατάλογο των ομιλητών Βουλευτών.
      Ο κ. Στέφανος Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρίες και κύριοι Βουλευτές, πριν από μερικούς μήνες, ίσως και ένα χρόνο, η γνωστή εταιρεία GOOGLE που είναι η εταιρεία που έχει κατασκευάσει την πιο επιτυχημένη μηχανή αναζήτησης στο διαδίκτυο, ανακοίνωσε ότι θα θέσει στη διάθεση της υφηλίου είκοσι εκατομμύρια βιβλία της κλασικής λογοτεχνίας, με τη δυνατότητα αναζήτησης λυμάτων ή οποιονδήποτε θεμάτων. Δηλαδή, έχει τον εξοπλισμό και τη διάθεση να θέσει στη διάθεση της υφηλίου, επαναλαμβάνω, τα είκοσι εκατομμύρια σημαντικότερα βιβλία που έχουν γραφεί οποτεδήποτε στην ιστορία.
      Έχουμε, λοιπόν, τώρα μπροστά μας ένα νομοσχέδιο για το πολύ μικρότερο αντικείμενο που είναι η Εφημερίδα της Κυβέρνησης. Η σημερινή τεχνολογία θα επέτρεπε να περάσουν στο διαδίκτυο όλα όσα έχουν δημοσιευθεί από τότε που υπάρχει το ελληνικό κράτος μέχρι σήμερα, αρκεί να το αναλάμβανε κάποιος            -έδωσα το παράδειγμα πριν- ο οποίος μπορεί να διεκπεραιώσει ένα τέτοιο έργο, πράγμα που θα επέτρεπε και σε κάθε πολίτη να αναζητήσει σε αυτήν την τεράστια βάση δεδομένων ό,τι υπάρχει.
      Όπως γνωρίζετε, το να ξέρει κανείς τι ισχύει στην Ελλάδα δεν είναι ούτε εύκολο ούτε αυτονόητο και συνήθως είναι μια δουλειά την οποία κάνουν οι ιδιωτικές επιχειρήσεις, οι οποίες προσπαθούν να κωδικοποιήσουν τη νομοθεσία.
      Σήμερα, όμως, για να δικαιολογηθεί ο όρος ότι γίνεται κάτι καινούριο –όπως προσπαθούσε να μας πείσει ο κ. Λυκουρέντζος- θα ήθελα να δω στο διαδίκτυο, διαθέσιμο σε όλους, αφενός μεν ό,τι φρέσκο, καινούριο παράγεται, αλλά και το παρελθόν. Αυτό θα ήθελα να είχα δει εδώ. Δυστυχώς, δεν το βλέπω, διότι λείπει ακόμα στο ελληνικό κράτος ο εθισμός με τη νέα τεχνολογία.  
      Αυτό, λοιπόν, με απογοητεύει, θα έλεγα, διότι είναι κάτι το τελείως εφικτό. Αυτό που περιγράφω και δε θα κόστιζε τόσα πολλά λεφτά και ενδεχομένως θα μπορούσαν να εξοικονομηθούν αυτά τα χρήματα από το να μη κάνουμε ένα –κατά τη γνώμη μου- τελείως περιττό μουσείο όπως προβλέπεται στο νομοσχέδιο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Μάνο, μου επιτρέπετε μία διακοπή;
      ΣΤΕΦΑΝΟΣ ΜΑΝΟΣ: Αν κρατηθεί ο χρόνος, βεβαίως.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών Δημόσιας Διοίκησης και Αποκέντρωσης):  Ήδη έχουν ψηφιοποιηθεί τα πάντα, μέχρι το 1990. Και μέχρι το 2007 θα έχει φθάσει η ψηφιοποίηση μέχρι το 1833. 
      ΣΤΕΦΑΝΟΣ ΜΑΝΟΣ: Μακάρι! 
      Επειδή χρησιμοποιώ το σύστημα, ξέρω ότι δεν είναι διαθέσιμη η δυνατότητα αναζήτησης. Δηλαδή, δεν μπορώ να πάω μέσω του συστήματος, να αναζητήσω κάτι. Πρέπει να ξέρω τι ψάχνω για να μπορώ να το διαβάσω απλώς. Αλλά να αναζητήσω για παράδειγμα τη λέξη «ανταγωνισμός» στα νομοθετικά κείμενα του 1927, αυτό δεν το έχω εγώ ως χρήστης του συστήματος. Αυτό λέω ότι θα έπρεπε να γίνεται, να μπορεί, δηλαδή, κάποιος να ψάξει. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριε Μάνο, κύριε Πρόεδρε, μπορώ να κάνω μία διακοπή; 
      ΣΤΕΦΑΝΟΣ ΜΑΝΟΣ: Αν το επιτρέπει ο Πρόεδρος, εγώ δεν έχω πρόβλημα.
      ΠΡΟΕΔΡΕΥΩΝ (Γεώργιος Σούρλας):  Εφόσον το επιτρέπετε, ο χρόνος είναι χρεωμένος σε εσάς.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Μάνο, εάν είχατε παρατηρήσει τη συζήτηση –ίσως δεν είστε μέλος- στην Επιτροπή, θα παρατηρούσατε επίσης το εξής: Στη δεύτερη φάση που ήδη ξεκινάμε, κάνουμε αυτό ακριβώς που λέτε. 
      ΣΤΕΦΑΝΟΣ ΜΑΝΟΣ:  Μακάρι!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Αυτό είναι και ελπίζουμε ότι αυτό που λέτε, αρχές του 2007, θα είναι έτοιμο.
      ΣΤΕΦΑΝΟΣ ΜΑΝΟΣ: Δεν το γνώριζα αυτό, διότι δεν ανήκω σε αυτήν την επιτροπή, αλλά από το νομοσχέδιο δεν προκύπτει κάτι τέτοιο.
      Ήθελα τώρα να σας κάνω μικρές παρατηρήσεις για άλλα θέματα, συναφείς όμως. Στο άρθρο 7, παράγραφος 7, αναφέρεστε στους ισολογισμούς. Εκεί, λοιπόν, επισημαίνω –και το ξαναλέω, διότι το έχω πει πολλές φορές στο Σώμα- ότι είμαστε η μόνη χώρα στην Ευρώπη των είκοσι πέντε, που υποχρεώνει τις επιχειρήσεις να δημοσιεύουν τους ισολογισμούς τους στις ημερήσιες ή τις οικονομικές εφημερίδες. Είναι μία προκλητική παροχή προς τον ημερήσιο και οικονομικό Τύπο. 
      Πολλά φύλλα ζουν αποκλειστικά από αυτήν τη δυνατότητα, από αυτήν την επιβολή, που είναι μία πολύ σημαντική δαπάνη για τις επιχειρήσεις αφ’ ενός και αφ’ ετέρου δεν προσφέρουν και καμία υπηρεσία. Το αντίθετο θα ήταν σημαντικό, να είναι διαθέσιμα όλα τα στοιχεία στο διαδίκτυο, να μπορεί να τα δει όποιος θέλει και να μπορεί να αναζητήσει τα στοιχεία στο διαδίκτυο με τρόπο εύκολο. Δηλαδή, να ζητήσω για παράδειγμα να δω τους ισολογισμούς της Εθνικής Τράπεζας των τελευταίων πέντε ετών και να μπορώ να τους δω, πράγμα που σήμερα δε συμβαίνει. 
      Συμφωνώντας με τον κ. Κοσμίδη, θα έλεγα ότι δεν θα έπρεπε –μολονότι θα είχε μία λογική να πληρώνει κάποιος για να τα βλέπει αυτά- η δημοσιότητα αυτή να τιμολογείται. Θα έπρεπε, δηλαδή, να είναι μία παροχή. Το λέω αυτό -σημειώστε μια που ξεκίνησα με τον Τύπο και ενδιαφέρει πάντοτε και τον κ. Πρόεδρο, τον κ. Κακλαμάνη εδώ- διότι ο Τύπος σήμερα και τα Μέσα Ενημέρωσης είναι οι μόνες επιχειρήσεις που έχουν αφορολόγητα, χωρίς δικαιολογητικά. Δηλαδή, είναι οι μόνες επιχειρήσεις στην Ελλάδα για τις οποίες το κράτος –μολονότι έχω προκαλέσει επανειλημμένως τον Υπουργό Οικονομικών να το καταργήσει- δεν καταργεί «μαύρα» χρήματα. Δηλαδή, για παράδειγμα, ένας τηλεοπτικός σταθμός μπορεί να διαθέτει 5 εκατομμύρια ευρώ ετησίως «μαύρα» χρήματα. Και μετά μιλάμε για διαφάνεια και διάφορα άλλα. Κανείς, όμως, δεν τολμά να πει να καταργήσουμε και αυτό και την υποχρέωση για τους ισολογισμούς, η οποία –επαναλαμβάνω- δεν υπάρχει πουθενά. 
      Ένα άλλο θέμα αφορά το άρθρο 8, όπου προβλέπεται ποιες πράξεις δεν δημοσιεύονται και μεταξύ τούτων σημειώνω: «Οι κανονιστικού χαρακτήρα πράξεις των δημοτικών και κοινοτικών αρχών». Αυτές, λέει το νομοσχέδιο, μπορεί να τις δει κανείς αναρτημένες στο κατάστημα. 
      Μα, κύριε Υπουργέ, είναι δημοσιότης αυτή;  Για παράδειγμα είμαι δημότης Τριπόλεως. Για να μάθω κάτι θα πρέπει να πάω στην Τρίπολη να το δω, όταν σήμερα είμαι κάτοικος Αθηνών; Και πείτε ότι είμαι στο εξωτερικό, γιατί να μην είναι αυτά κατ’ εξοχήν στο διαδίκτυο; Γιατί αυτό το σκοτεινό σημείο, όταν όλοι ξέρετε  –και φαντάζομαι ότι και εσείς το ξέρετε- ότι η εκκολαπτόμενη διαφθορά σήμερα είναι στην Τοπική Αυτοδιοίκηση; Γιατί λοιπόν εκεί δεν έχουμε αυτήν τη δημοσιότητα; Και για να σας προλάβω, δεν μιλώ για τα χαρτιά στην Εφημερίδα της Κυβερνήσεως. Στο διαδίκτυο. Η Εφημερίδα της Κυβερνήσεως να θέτει στο διαδίκτυο, στη διάθεση όλων, αυτού του είδους τις κανονιστικές ρυθμίσεις, για να τις ξέρουμε όλοι.
      Το ίδιο ισχύει και για τον πίνακα Γ΄, τους πίνακες των προακτέων, που αφορούν πρόσωπα. Και αυτά στο διαδίκτυο. Γιατί να πρέπει να κάνω ουρά στο κατάστημα να διαβάσω μια παλιοφυλλάδα, όταν μπορώ να τα έχω όλα στο διαδίκτυο; Αυτά είναι ακατανόητα πράγματα.
      Με αυτά, λοιπόν, τα πολύ περιορισμένα εξηγώ ότι –δεν έχω και ιδιαίτερη διάθεση να ψηφίσω αυτό το νομοσχέδιο- βρίσκω περιττό το Μουσείο, που όλοι φαίνεται ότι βρίσκουν χρήσιμο και βρίσκω επίσης πολύ λίγες για να αξίζουν να τις συζητούμε, τις διατάξεις των δύο πρώτων κεφαλαίων.
      Θα με ενδιέφερε πάρα πολύ, κύριε Υπουργέ, μια που σας άκουσα πρόθυμο να κάνετε αυτά τα πράγματα, να ακούσω ότι θα κινηθούμε προς τα εκεί που σήμερα μας επιτρέπει η τεχνολογία. Πριν από δεκαπέντε χρόνια αυτά που λέω δεν μπορούσαμε να τα κάνουμε, σήμερα όμως μπορούμε και οφείλουμε να τα κάνουμε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον  κ. Μάνο. 
      Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, το συζητούμενο νομοσχέδιο υπό τον τίτλο «Εθνικό Τυπογραφείο, Εφημερίς της Κυβερνήσεως και λοιπές διατάξεις» ανταποκρίνεται στην ανάγκη διαμόρφωσης ενός διαφανούς, σύγχρονου και συνεκτικού πλαισίου για τη λειτουργία του Εθνικού Τυπογραφείου και την έκδοση της Εφημερίδος της Κυβερνήσεως. Ταυτόχρονα, κωδικοποιεί και εκσυγχρονίζει το ισχύον θεσμικό πλαίσιο, το οποίο αποτελείται κατά βάση από το ν. 301/1976 και πολλές νεότερες διάσπαρτες και εμβαλλωματικές διατάξεις, οι οποίες δεν επέτρεπαν μέχρι τώρα την ύπαρξη μιας απολύτως σαφούς εικόνας της  λειτουργίας και των αρμοδιοτήτων του Εθνικού Τυπογραφείου.
      Με βάση τις διατάξεις του παρόντος σχεδίου νόμου, το Εθνικό Τυπογραφείο αναδεικνύεται σε μία σύγχρονη εκτυπωτική μονάδα που θα καλύπτει τις ανάγκες του δημοσίου, καθώς επίσης και του ευρύτερου δημόσιου τομέα με το μικρότερο δυνατό κόστος.
      Για το σκοπό αυτό απαγορεύεται εφεξής η ίδρυση νέων ανεξάρτητων τεχνικών παραγωγικών μονάδων γραφικών τεχνών από φορείς του δημοσίου και ενθαρρύνεται η κατάργηση ή η συγχώνευση με το Εθνικό Τυπογραφείο των ήδη υφιστάμενων. Ιδιαίτερα σημαντικές για την ταχύτερη και καλύτερη πληροφόρηση των πολιτών, καθώς επίσης και για την εξυπηρέτηση  της αρχής της διαφάνειας, είναι οι μεταβολές οι οποίες επέρχονται στη δομή της Εφημερίδος της Κυβερνήσεως με την έκδοση δυο νέων και τον ανακαθορισμό των υφιστάμενων τευχών. 
      Η έκδοση ειδικού τεύχους αποκλειστικά για τη δημοσίευση των αναγκαστικών απαλλοτριώσεων και των πολεοδομικών θεμάτων,  που επηρεάζουν άμεσα και συχνά δυσμενώς τα ιδιοκτησιακά δικαιώματα του ατόμου, παρέχει πλέον ένα εξειδικευμένο σχήμα δημοσίευσης των σχετικών ρυθμίσεων με σκοπό να εξυπηρετήσει καλύτερα τους πολίτες, που δεν είναι υποχρεωμένοι να γνωρίζουν τον διοικητικό τύπο, παραδείγματος χάριν, της τροποποίησης ενός πολεοδομικού σχεδίου, για να αναζητήσουν το αντίστοιχο τεύχος της Εφημερίδος της Κυβερνήσεως. 
      Επίσης, η κυκλοφορία τεύχους υπαλλήλων ειδικών θέσεων και οργάνων διοίκησης, φορέων του δημοσίου και ευρύτερου δημόσιου τομέα δίνει τη δυνατότητα στο κοινό να ενημερώνεται ευχερώς σχετικά με τους διορισμούς και αυτών των διοικητικών οργάνων και υπαλλήλων, ενισχύοντας περαιτέρω τη διαφανή λειτουργία των φορέων του δημοσίου. 
      Με τη διάταξη του άρθρου 13 του συζητούμενου σχεδίου νόμου καταργείται το αμάχητο τεκμήριο που καθιέρωνε το άρθρο 7 του προηγούμενου ν. 301/1976, ότι το ΦΕΚ κυκλοφόρησε εντός της ημέρας της ημερομηνίας την οποία φέρει. Το τεκμήριο αυτό, όπως γνωρίζετε, κύριοι συνάδελφοι, έχει κριθεί αντισυνταγματικό από το Συμβούλιο της Επικρατείας όσον αφορά στην έναρξη της προθεσμίας για την αίτηση ακυρώσεως ενώπιον των διοικητικών δικαστηρίων. Για τον καθορισμό των προθεσμιών προς άσκηση δικαιώματος κρίσιμη με βάση την προαναφερθείσα διάταξη του νομοσχεδίου θεωρείται η ημερομηνία της πραγματικής κυκλοφορίας του Φύλλου της Εφημερίδας της Κυβερνήσεως και όχι η ημερομηνία που αυτό φέρει. Ως πραγματική, δε, κυκλοφορία νοείται η δυνατότητα της πραγματικής διάθεσης του οικείου Φ.Ε.Κ. στο κοινό. 
      Κυρίες και κύριοι συνάδελφοι, το συζητούμενο σχέδιο νόμου ανταποκρίνεται επιτυχώς στο αίτημα για περισσότερη πληροφόρηση που θα παρέχεται με ταχύτητα και ευχέρεια σε όλους τους πολίτες. Επιτρέπει τη δωρεάν ανάγνωση της ηλεκτρονικής έκδοσης της Εφημερίδος της Κυβερνήσεως, επεκτείνοντας την δυνατότητα αυτή σε όλα τα τεύχη της, πλην εκείνων των Ανωνύμων Εταιρειών και Εταιρειών Περιορισμένης Ευθύνης. Πρόκειται ασφαλώς για σαφή βελτίωση σε σχέση με την υφιστάμενη κατάσταση, καθώς τώρα η δωρεάν ανάγνωση περιορίζεται μόνο στο πρώτο και δεύτερο τεύχος της Εφημερίδος της Κυβερνήσεως. Υπενθυμίζω επίσης ότι και η δυνατότητα αυτή, δηλαδή της δωρεάν ανάγνωσης του πρώτου και δεύτερου τεύχους, δόθηκε για πρώτη φορά από την παρούσα Κυβέρνηση. 
      Παράλληλα, προβλέπεται η χορήγηση σε άπορους πολίτες δωρεάν φύλλων της Εφημερίδος της Κυβερνήσεως που τους ενδιαφέρουν, ενώ το τεύχος προκηρύξεων του Α.Σ.Ε.Π. δύναται να αναπαράγεται και να διανέμεται δωρεάν από τους δημόσιους φορείς. 
      Η δυνατότητα άμεσης πληροφόρησης των πολιτών για το περιεχόμενο των δημοσιευτέων στην Εφημερίδα της Κυβερνήσεως κειμένων που παρέχεται από τις διατάξεις του υπό συζήτηση σχεδίου νόμου υπαγορεύεται από την αρχή της διαφάνειας και έχει ιδιαίτερη σπουδαιότητα για την προστασία των δικαιωμάτων των Ελλήνων πολιτών. Είναι, δε, απαραίτητο, από συγκριτική άποψη, να γνωρίζουμε ότι σε επίπεδο Ευρωπαϊκής Ένωσης ολόκληρο το corpus της ευρωπαϊκής νομοθεσίας βρίσκεται διαθέσιμο σε κάθε πολίτη για ανάγνωση και εκτύπωση δια μέσου του διαδικτύου, όπως διαθέσιμο είναι το σύνολο σχεδόν των εγγράφων της προπαρασκευαστικής νομοθετικής διαδικασίας, ώστε να ενημερώνεται κάθε ενδιαφερόμενος, να αναπτύσσεται ο δημόσιος διάλογος και να μειώνεται η απόσταση μεταξύ των πολιτών και του νομοθετικού οργάνου. 
      Πέρα από τη σπουδαία, πρακτική αξία της Εφημερίδος της Κυβερνήσεως για την πληροφόρηση των πολιτών και την καλύτερη γνώση και προάσπιση των δικαιωμάτων τους, το Εθνικό Τυπογραφείο και η Εφημερίδα της Κυβερνήσεως διαθέτουν μια μακρά παράδοση και ιστορία, τα ίχνη της οποίας, όπως εντοπίζονται σε παλαιές εκδόσεις και τυπογραφικό εξοπλισμό, πρέπει να είναι διαθέσιμα στους απλούς πολίτες αλλά και σε όσους προστρέχουν από ειδικό ενδιαφέρον στο μελετητή, στον ιστορικό, στον ερευνητή. Την πολύτιμη αυτή παρακαταθήκη για την ίδια την ιστορία της χώρας αναγνωρίζει, αναδεικνύει και αξιοποιεί το παρόν σχέδιο νόμου μέσω της ίδρυσης Μουσείου και Βιβλιοθήκης του Εθνικού Τυπογραφείου. 
      Κυρίες και κύριοι συνάδελφοι, με το παρόν σχέδιο νόμου η Κυβέρνηση εκσυγχρονίζει και προσαρμόζει στις νέες τεχνολογίες τη λειτουργία του Εθνικού μας Τυπογραφείου. Καθορίζει σαφείς όρους  για  τη δημοσίευση των κειμένων στην Εφημερίδα της Κυβερνήσεως και επιχειρεί τη διάσωση, ανάδειξη και προβολή του ιστορικού πλούτου του Εθνικού Τυπογραφείου. 
      Και, κλείνοντας, επιτρέψτε μου μια γενικότερη παρατήρηση, που αφορά και το σχέδιο νόμου. Από τις διατάξεις του σχεδίου νόμου που συζητούμε, καταδεικνύεται για άλλη μια φορά εμπράκτως, η πρόθεση της Κυβέρνησης για την αναμόρφωση όλων των δημοσίων υπηρεσιών με σταθερό και αταλάντευτο στόχο την καλύτερη εξυπηρέτηση του πολίτη, την προσεκτική διαχείριση του δημοσίου χρήματος και την προσπάθεια για την προάσπιση της διαφάνειας σε ολόκληρο το φάσμα της δημόσιας διοίκησης.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούγα με την αγόρευση του οποίου ολοκληρώθηκε ο κατάλογος των ομιλητών Βουλευτών. Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Κουβέλης. 
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε. Πολλά από εκείνα που παρατηρήσαμε στην διάρκεια της συζήτησης στην Διαρκή Επιτροπή ο κ. Υπουργός τα άκουσε και μερικά απ’ αυτά τα ενσωμάτωσε στο σχέδιο νόμου. Εξακολουθεί όμως να παραμένει η αντίρρησή μας αναφορικά με το μουσείο-βιβλιοθήκη, όχι ότι δεν πρέπει να υπάρξει αλλά για το λόγο ότι δίνεται ο χαρακτήρας σ’ αυτό του νομικού προσώπου ιδιωτικού δικαίου μη κερδοσκοπικού χαρακτήρα. 
      Κύριε Πρόεδρε, θα επαναλάβω ότι είναι φορτωμένη η δημόσια διοίκηση με νομικά πρόσωπα ιδιωτικού δικαίου και δεν μας χρειάζονται άλλα. Θα μπορούσε περίφημα, το αναγκαίο κατά τα άλλα Μουσείο-Βιβλιοθήκη του Εθνικού Τυπογραφείου, να είναι μια υπηρεσία του Εθνικού Τυπογραφείου, αν θέλετε και στο επίπεδο ακόμη της διευθύνσεως. Δεν εξασφαλίζεται η αναγκαία συνεργασία του Μουσείου και Βιβλιοθήκης με το Εθνικό Τυπογραφείο εκ του λόγου ότι σ’ αυτό το νομικό πρόσωπο ιδιωτικού δικαίου θα προεδρεύει ο Γραμματέας του Εθνικού Τυπογραφείου. Θα ήταν αποτελεσματικότερη η σύνδεση αν, επαναλαμβάνω, αποτελούσε μέρος της διοικητικής δομής και λειτουργίας του Εθνικού Τυπογραφείου. 
      Και για μένα, κύριε Πρόεδρε, δεν είναι μόνο το θέμα των επιπλέον αμοιβών όσο και δαπανών αναφορικά με τους υπαλλήλους που θα απασχοληθούν εκεί. Για μένα είναι το ζήτημα ενός στοιχείου που προστίθεται σε μια πολυδαίδαλη δημόσια διοίκηση η οποία δεν μας χρειάζεται να είναι πολυδαίδαλη. Εκείνο που μας χρειάζεται είναι να είναι εύρυθμη, αποτελεσματική και να μπορεί να εξυπηρετεί το σκοπό για τον οποίο ετάχθη. 
      Βλέπω ότι ο κύριος Υπουργός επιμένει. Και βεβαίως είναι δικαίωμά του όσο και δικό μας δικαίωμα να συνεχίσουμε να διαφωνούμε. Όμως, κύριε Υπουργέ, στη σχετική παρατήρηση που σας έκανα στην Διαρκή Επιτροπή αναφορικά με το διοικητικό συμβούλιο -και αναφέρομαι στο άρθρο 22- ενώ είχαμε δηλώσει ότι θα την βλέπατε διαπιστώνω ότι στο σχέδιο νόμου που έχουμε σήμερα στα χέρια μας δεν υπάρχει καμία σχετική αναρίθμηση και αναφέρομαι στο άρθρο 1, περίπτωση γ. Λέτε ότι στο διοικητικό συμβούλιο θα μετέχουν εκτός των άλλων και δυο μέλη που επιλέγονται με τα αναπληρωματικά τους από τον Υπουργό Εσωτερικών Δημόσιας Διοίκησης και Αποκέντρωσης. Τι σας είχα ζητήσει. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Με συγχωρείτε. Μπορώ να διακόψω.
      ΦΩΤΗΣ ΚΟΥΒΕΛΗΣ: Παρακαλώ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Υπάρχει. Το έχω διορθώσει. Δεν ξέρω ποιο κείμενο έχετε. Αν κοιτάξετε την έκθεση της επιτροπής, η ρύθμιση έχει ως εξής: «Δυο μέλη που επιλέγονται, με τα αναπληρωματικά τους, από τον Υπουργό Εσωτερικών, Δημόσιας Διοίκησης και Αποκέντρωσης τα οποία έχουν τα αντίστοιχα τυπικά και ουσιαστικά προσόντα που απαιτούνται για την εξυπηρέτηση των σκοπών του μουσείου». Όπως ακριβώς το διάβασα στην επιτροπή είναι μέσα. 
      ΦΩΤΗΣ ΚΟΥΒΕΛΗΣ: Κύριε Υπουργέ, αν το έχετε διορθώσει με ικανοποιεί απόλυτα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και παρακαλώ πολύ μπορείτε να πάρετε από τα Πρακτικά την έκθεση της επιτροπής.
      ΦΩΤΗΣ ΚΟΥΒΕΛΗΣ: Εφόσον το λέτε, δεν το αμφισβητώ. Αυτό με ικανοποιεί.
      Όμως εξακολουθεί να υπάρχει η διαφωνία μου αναφορικά με τον γενικότερο χαρακτήρα τον οποίον προσδίδετε στο Μουσείο Βιβλιοθήκη  του Εθνικού Τυπογραφείου. Δεν κάμπτεστε, δικαίωμά σας, αλλά και δικαίωμά μας να υποστηρίζουμε ότι έρχεστε να προσθέσετε ένα νέο νομικό πρόσωπο ιδιωτικού δικαίου μη κερδοσκοπικού χαρακτήρα αναμφισβήτητα σε μια δημόσια διοίκηση η οποία έχει αρχίσει να γέρνει  από τον πολύ μεγάλο αριθμό  των νομικών προσώπων ιδιωτικού δικαίου.
      Κύριε Πρόεδρε, κατά τα άλλα το νομοσχέδιο έχει θετικές ρυθμίσεις. Είναι γεγονός ότι εκσυγχρονίζει το Εθνικό Τυπογραφείο και το φέρνει πλησιέστερα στον Έλληνα πολίτη ή αν θέλετε ο Έλληνας πολίτης έρχεται πλησιέστερα στη λειτουργία του Εθνικού Τυπογραφείου και στο παραγόμενο απ’ αυτό έργο. 
      Όμως θα συμφωνήσετε κύριε Υπουργέ, ότι μπορεί να μην είναι του παρόντος, αλλά μπορεί να είναι του αμέσου μέλλοντος ότι είναι αναγκαίο τουλάχιστον ορισμένα τεύχη που εκδίδονται από το Εθνικό Τυπογραφείο να περάσουν στο διαδίκτυο. 
      Αντιλαμβάνομαι ότι είναι μια σύνθετη εργασία, η οποία βεβαίως θα έχει κόστος, αλλά νομίζω, εκ των ων ουκ άνευ, πια στη σύγχρονη εποχή η συνεργασία του Εθνικού Τυπογραφείου με το διαδίκτυο. Και νομίζω ότι θα πρέπει, να προωθηθεί σε πρώτη φάση η διασύνδεση του Εθνικού Τυπογραφείου με το διαδίκτυο τουλάχιστον για κάποια τεύχη τα οποία μπορούν πράγματι, να περάσουν και να μην είναι και μεγάλη η δαπάνη. 
      Κατά τα άλλα κύριε Πρόεδρε, δεν έχω να παρατηρήσω τίποτα άλλο. Τις παρατηρήσεις μας και τις αντιρρήσεις του Συνασπισμού τις διατυπώσαμε στη Διαρκή Επιτροπή. Εμείς θα ψηφίσουμε παρά τη μεγάλη αυτή επιφύλαξη όσο και αντίρρηση που έχουμε για το Μουσείο-Βιβλιοθήκη του Εθνικού Τυπογραφείου, το σχέδιο νόμου. 
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, θα ήθελα να ευχαριστήσω όλους οι οποίοι συνέβαλαν κατά τη συζήτηση και στην επιτροπή αλλά και σήμερα, στο να διορθωθεί ένα νομοσχέδιο το οποίο νομίζω, ότι έχει τη δική του σημασία. Καθώς επίσης θέλω να σας ευχαριστήσω και για την θετική ανταπόκριση στις περισσότερες από τις ρυθμίσεις του νομοσχεδίου αυτού.
      Δεν θα κουραστώ να επαναλαμβάνω ότι κανένα νομοσχέδιο δεν είναι τέλειο και κάθε Υπουργός που φέρνει ένα νομοσχέδιο στη Βουλή, πρέπει να έχει πλήρη συναίσθηση αυτού του γεγονότος. 
      Όπως επίσης πρέπει να είναι ανοικτός όχι μόνο στη συζήτηση που γίνεται στη Βουλή, αλλά και σε τροποποιήσεις οι οποίες χρειάζονται να γίνουν μέσα από την εφαρμογή ενός νόμου. 
      Θέλω όμως να τονίσω με την ευκαιρία ότι ενώ φαίνεται πως είναι ένα απλό νομοσχέδιο αυτό που αφορά το Εθνικό Τυπογραφείο, στην πραγματικότητα έχει τεράστια σημασία για τη διαφάνεια της λειτουργίας του κράτους. 
      Υπενθυμίζω στην Εθνική Αντιπροσωπεία το εξής. Ουσιαστικά νόμο για το Εθνικό Τυπογραφείο ολοκληρωμένο έχουμε να δούμε από το 1976. Ήταν ο νόμος 301/76, εκτελεστικός νόμος προ του Συντάγματος μετά την Μεταπολίτευση. Διάσπαρτες διατάξεις, περίπου δέκα, τον είχαν τροποποιήσει. Χρειάστηκε να κάνουμε διπλή εργασία: Μια κωδικοποίηση σε γενικές γραμμές και ανασύνθεση ταυτοχρόνως των διατάξεων. Και, κυρίως, εκσυγχρονισμό του Εθνικού Τυπογραφείου με βάση τη σύγχρονη τεχνολογία. Διότι είναι γνωστό ότι το Εθνικό Τυπογραφείο έχει έναν διπλό ρόλο. Είναι ο καθρέφτης μέσα από τον οποίο μπορεί να δει κανείς ποια είναι η λειτουργία του κράτους από πλευράς ατομικών και κανονιστικών διοικητικών πράξεων και ιδίως από πλευράς νόμων. Αλλά να μην ξεχνάμε και μια δεύτερη λειτουργία του Εθνικού Τυπογραφείου. Το Εθνικό Τυπογραφείο επιτρέπει την έκδοση και την αναπαραγωγή σε μεγάλο αριθμό, και μάλιστα δωρεάν τις περισσότερες φορές, στον πολίτη, δημοσιευμάτων τα οποία έχουν καίρια σημασία. Και δεν είναι μόνο νόμοι και διατάγματα. Είναι για παράδειγμα οι εκθέσεις των ανεξάρτητων αρχών και άλλα δημοσιεύματα τα οποία πρέπει να ξέρει ο πολίτης. Όπως επίσης είναι γενικότερα οι εκδόσεις του δημοσίου, τις οποίες μπορεί και οφείλει να κάνει το δημόσιο χωρίς βεβαίως να παραβιάζει τον ελεύθερο ανταγωνισμό.
      Έπρεπε λοιπόν να προσαρμόσουμε σε αυτό τον διπλό ρόλο το Εθνικό Τυπογραφείο, στον ρόλο διαφάνειας του κράτους και στην εκδοτική δυνατότητα και ικανότητα η οποία δεν έχει οικονομικό κυρίως στόχο, αλλά τη δυνατότητα πρόσβασης του πολίτη σε καίριας σημασίας δημοσιεύματα που τον αφορούν. 
      Ξέρουμε ότι σήμερα πολλές αρχές είναι εκείνες που κάνουν απολογισμό του έργου τους και κρίνουν τη δραστηριότητα των διοικητικών αρχών. Αυτό δεν μπορεί να είναι κτήμα μόνο της Βουλής ή κάποιων άλλων. Πρέπει να είναι κτήμα όλου του ελληνικού λαού. Αυτή η εκδοτική ικανότητα εξελίσσεται με έναν τρόπο που δεν είχαμε δει στο παρελθόν. Και οφείλω να ομολογήσω κάτι. Ότι η δουλειά που έγινε εδώ, είχε ξεκινήσει να γίνεται και πριν. Απλά έτυχε η σημερινή Κυβέρνηση να έχει περισσότερη πολιτική βούληση και να θέλει να πάει γρηγορότερα σ’ αυτά τα πράγματα. Θα ήθελα όμως στο σημείο αυτό, για να μη μηδενίσω την προσφορά κανενός, να εκθέσω ότι είχε γίνει η προεργασία στο Εθνικό Τυπογραφείο. Είχαν ξεκινήσει πράγματα στο Εθνικό Τυπογραφείο. Και είναι σοβαρό ότι αποτελεί μια δημόσια υπηρεσία όπου υπάρχει κάποια συνέχεια σε ό,τι αφορά τη λειτουργία της. Έμεινε σχετικά μακριά από στείρες κομματικές αντιπαραθέσεις. Αυτό δεν μπορούμε να μην το αναγνωρίσουμε. Θελήσαμε και να το αναγνωρίσουμε και να το συνεχίσουμε διότι είναι η φύση του Εθνικού Τυπογραφείου, τέτοια.
      Από εκεί και πέρα, σε ότι αφορά το πρώτο σκέλος, της διαφάνειας, θα ήθελα να πω τα εξής. Προσπαθήσαμε ο μεγαλύτερος αριθμός πράξεων, ατομικών ή κανονιστικών, να δημοσιεύεται. Υπάρχουν ορισμένες εξαιρέσεις. Πρώτα απ’ όλα, τις μειώσαμε σε σχέση με το παρελθόν. Αναφέρθηκαν ορισμένες και μια απ’ αυτές ανέφερε ο κ. Μάνος. Είναι οι κανονιστικές πράξεις των δημοτικών και κοινοτικών συμβουλίων των Ο.Τ.Α. Α΄ βαθμού, οι οποίες δημοσιεύονται με έναν ιδιότυπο τρόπο, δηλαδή με την θυροκόλληση υπό αυστηρές προϋποθέσεις στο δημοτικό ή κοινοτικό κατάστημα και με τη δημοσίευση στον τοπικό Τύπο.
      Εκ πρώτης όψεως φαίνεται ότι η άποψη που εξέφρασε ο κ. Μάνος είναι κάπως λογική. Γιατί να μη δημοσιεύεται στην Εφημερίδα της Κυβερνήσεως και γιατί να μην υπάρχει καλύτερος έλεγχος; Θα του απαντήσω όμως ότι δεν είναι έτσι τα πράγματα και δεν είναι τυχαίο ότι κανείς προηγουμένως, τη διάταξη αυτή δεν την άλλαξε. Ούτε εμείς την αλλάζουμε και την αφήνουμε όπως έχει. 
      Υπενθυμίζω κύριοι συνάδελφοι, ότι πρώτα απ’ όλα μιλάμε για κανονιστικές διοικητικές πράξεις. Σε ό,τι αφορά δε τις πράξεις γενικώς της Τοπικής Αυτοδιοίκησης Α΄ βαθμού, οι οποίες έχουν οποιεσδήποτε οικονομικές συνέπειες, από 1.7.2005  υπάρχει πλέον ο προληπτικός έλεγχος του Ελεγκτικού Συνεδρίου. Αυτό δηλαδή που φοβάται κάποιος, ότι μια πράξη μπορεί να διαλάθει της προσοχής και επομένως να ενέχει παρανομία ιδίως κακή οικονομική διαχείριση, αποφεύγεται. Δεν μπορεί να πληρώσει ούτε δήμαρχος ούτε κοινοτάρχης αν δεν υπάρξει αυτός ο προληπτικός έλεγχος. 
      Δεύτερον, έχει κανείς την εντύπωση ότι είναι ευχερέστερο για έναν δημότη σ’ ένα δήμο ή μια κοινότητα μια κανονιστική πράξη να δημοσιεύεται στην Εφημερίδα της Κυβερνήσεως και να την βρίσκει μέσα από εκεί και όχι να είναι στο δημοτικό ή στο κοινοτικό κατάστημα θυροκολλημένη και, ταυτοχρόνως, να δημοσιεύεται στον τοπικό Τύπο; Είναι πολύ ευχερέστερος ο τρόπος αυτός. Διότι προϊόντος του χρόνου, όταν δηλαδή το διαδίκτυο θα είναι κτήμα καθενός από πλευράς γνώσης, τότε θα καταλάβαινα αυτήν την πρόταση. Σήμερα όμως για τον δημότη, σε μικρές ιδίως κοινότητες και δήμους, είναι ευχερέστερος ο έλεγχος μέσα απ’ αυτό τον τρόπο με τον οποίο δημοσιεύονται. Διαφορετικά θα χανόταν μέσα στον κυκεώνα των κανονιστικών πράξεων και ο δημότης δεν θα μπορούσε να το κάνει. Ενδεχομένως βέβαια ο κ. Μάνος θα μπορούσε να πει γιατί δεν συνδυάζουμε και τα δυο. Θα ήθελα όμως να του πω ότι αν κάνω αυτό το πράγμα, τότε είναι μια διαδικασία παραπάνω. Και θα δημιουργηθεί ένα τεράστιο ζήτημα σχετικά με το χρόνο έναρξης ισχύος των κανονιστικών διοικητικών πράξεων. Πότε θα αρχίσει να ισχύει; Από τη θυροκόλληση ή από την δημοσίευση στην Εφημερίδα της Κυβερνήσεως; Αντιλαμβάνεστε τι θέματα ακυροτήτων σε ό,τι αφορά την προσβολή της διοικητικής πράξης θα είχαμε; Αν και σέβομαι την καλή σας πρόθεση και, γενικότερα, την στόχευσή σας, νομίζω ότι σκέφτεστε αυτήν τη στιγμή με τα δεδομένα λίγο της Αθήνας και λίγο του ανθρώπου που ξέρει τεχνολογία, ξέρει πως θα μπει στο διαδίκτυο και ξέρει πως θα το χρησιμοποιήσει. Μην το κρίνετε από τον εαυτό σας. Κρίνετε τις ανάγκες της επαρχίας που πρέπει να τις δούμε. Στόχος του Υπουργείου δεν είναι, σε καμιά περίπτωση, να μειώσει κατ’ ελάχιστον τους όρους διαφάνειας είναι όμως για να διευκολύνει καλύτερα τον έλεγχο και όπως είναι τα πράγματα, έτσι γίνεται.
      Είμαστε ανοικτοί, όταν προχωρήσουμε στην τεχνολογία και αυτό να το αλλάξουμε, ώστε ακριβώς να υπάρχει μέσω της Εφημερίδας της Κυβερνήσεως δημοσίευση και αυτών των πραγμάτων. 
      Κατά τα λοιπά, η καινοτομία η οποία υπάρχει σε ό,τι αφορά τα τεύχη, είναι ότι δεν αυξάνουμε τον αριθμό των τευχών, αλλά μέσα από τη συγχώνευση άλλων, δημιουργούμε δυο νέα τεύχη, τα οποία θεωρούμε εξαιρετικής σημασίας. Ένα τεύχος, εκείνο που δημοσιεύονται χωριστά όλοι οι διορισμοί οι οποίοι αφορούν τις ειδικές θέσεις καθώς και τα όργανα διοίκησης όπου υπάρχει η σχετική διακριτική ευχέρεια της Κυβερνήσεως. Εκεί πρέπει να γνωρίζει ο πολίτης ποιοι είναι εκείνοι που διορίζονται κάτω απ’ αυτές τις προϋποθέσεις. Σήμερα για να το βρει κανείς, έπρεπε να χάνεται μέσα στον κυκεώνα των διαφόρων τευχών. Εδώ υπάρχει ειδικό τεύχος, μπορεί να το δει ο καθένας και να καταλάβει ποιον διόρισε κατά διακριτική ευχέρεια η Κυβέρνηση, ποιος είναι αυτός. Και μέσω του τρόπου αυτού να γνωρίζει την προσωπικότητά του ή να μπορεί να κάνει τον έλεγχό του. 
      Δεύτερον, είναι το τεύχος των αναγκαστικών απαλλοτριώσεων και πολεοδομικών ρυθμίσεων. Είναι γνωστό πόση σημασία έχουν οι πολεοδομικές ρυθμίσεις. Το να είναι σ’ ένα ενιαίο τεύχος αυτό το θέμα, δείχνει και επίσης εδώ ότι είναι δυνατός ο έλεγχος, όταν ξέρουμε ότι μέσα από τις πολεοδομικές ρυθμίσεις υπάρχουν τεράστιες αυθαιρεσίες, επιτρέποντας έτσι στον πολίτη μέσα απ’ αυτό το ειδικό τεύχος, να προσβάλλει εγκαίρως αυτές τις διοικητικές πράξεις όταν χρειάζεται στα αρμόδια δικαστήρια, χωρίς να ψάχνει σε διάφορα τεύχη. 
      Και βεβαίως το θέμα το οποίο αφορά την πρόσβαση. Ξέρουμε πολύ καλά ότι η τεχνολογία έχει άπειρες δυνατότητες σήμερα. Είχαμε μείνει πίσω. Τη χρησιμοποιούμε και την αξιοποιούμε όσο μπορούμε καλύτερα. Και είμαι βέβαιος ότι τέλος του 2006, αρχές του 2007, όχι μόνο η πρόσβαση μέσω διαδικτύου θα είναι δυνατή στην Εφημερίδα της Κυβερνήσεως στο σύνολό της, αλλά θα έχει τελειώσει και το θέμα των λημμάτων, που ορθώς τονίστηκε προηγουμένως, επιτρέπει σε εκείνον που ξέρει ιδίως τη χρησιμοποίηση του διαδικτύου να βρίσκει μέσα από το συγκεκριμένο λήμμα τι είναι εκείνο που τον αφορά. 
      Θέλω να σας τονίσω ότι σε ό,τι αφορά τα τεύχη από το 2000 και επέκεινα το αντίστοιχο λήμμα υπάρχει, δεν υπάρχει για τα προηγούμενα. Σκεφθείτε όμως, κύριε Μάνο, σκεφθείτε, κύριοι συνάδελφοι, ότι αυτή η προσπάθεια γίνεται μόνο στα τελευταία δυο χρόνια και έχουμε έναν οργανισμό ο οποίος είχε τις αγκυλώσεις του χρόνια ολόκληρα και το γνωρίζουμε. Αυτόν τον έχουμε φτάσει σε σημείο να είναι τουλάχιστον από πλευράς πρόσβασης κτήμα όλων και θα είναι και από πλευράς διευκόλυνσης μέσα στο τέλος αυτού του χρόνου. Και βεβαίως η προσπάθεια θα συνεχίζεται και θα συνεχίζεται. Γιατί, όπως ξέρετε, υπάρχει ειδικό πρόγραμμα «Κοινωνία της Πληροφορίας» που λειτουργεί για το Εθνικό Τυπογραφείο, το οποίο είναι εξελισσόμενο, ώστε συνεχώς το Εθνικό Τυπογραφείο να προσαρμόζεται.
      Εκείνο, επίσης, το οποίο θα ήθελα να επισημάνω είναι η εκδοτική του δραστηριότητα. Το είπα και πριν. Πάμπολλες εκδόσεις που πρέπει να γίνουν κτήμα του πολίτη, αυτές οι εκδόσεις γίνονται πλέον από το Εθνικό Τυπογραφείο. 
      Μίλησα για τις εκθέσεις των ανεξάρτητων αρχών. Ξέρετε πόση σημασία έχει. Οι εκθέσεις παραδείγματος χάριν του Α.Σ.Ε.Π., του Συνηγόρου του Πολίτη, όλες αυτές γίνονται πλέον από το Εθνικό Τυπογραφείο. Υπάρχει επίσης, αφού εκδίδεται από το Εθνικό Τυπογραφείο, η δυνατότητα πρόσβασης πάλι μέσω διαδικτύου στις εκθέσεις αυτές. Που σημαίνει ότι ο καθένας μπορεί να τις κοιτάξει και όχι μόνο εκείνοι προς τους οποίους ενδεχομένως τυπικά απευθύνονται, όπως είναι παραδείγματος χάριν οι Βουλευτές.
      Επίσης, δίνουμε τη δυνατότητα ιδίως για το Α.Σ.Ε.Π., δηλαδή για τις προκηρύξεις του Α.Σ.Ε.Π., πλέον η αναπαραγωγή να γίνεται και από άλλους φορείς του ευρύτερου δημόσιου τομέα. Όχι μόνο από το Εθνικό Τυπογραφείο, όχι μόνο μέσω του τεύχους του Α.Σ.Ε.Π., αλλά από άλλους φορείς του ευρύτερου δημοσίου τομέα, για να μπορούν να είναι κτήμα όλων. 
      Η άλλη καινοτομία η οποία επέρχεται και που δεν είναι ήσσονος σημασίας, τη θεωρούμε μεγάλη, είναι αυτή που ξεκαθαρίζει επιτέλους το πότε αρχίζει η ισχύς μιας διοικητικής πράξης από πλευράς παραγωγής έννομων αποτελεσμάτων σε σχέση με την προσβολή της ενώπιων των διοικητικών και των δικαστικών αρχών. Ξέρετε το πρόβλημα που είχε προκύψει. Λόγω των μεγάλων προβλημάτων που υπήρχαν στο Εθνικό Τυπογραφείο ήταν διαφορετική η μέρα που τυπικά κυκλοφορούσε το Φύλλο Εφημερίδος της Κυβερνήσεως από την ημέρα που κυκλοφορούσε πραγματικά. Χρόνια ολόκληρα, ορθά η νομολογία του Συμβουλίου της Επικρατείας είχε πει –και λογικό είναι- ότι για τον πολίτη η ημέρα έναρξης των αποτελεσμάτων της πράξης είναι η πραγματική κυκλοφορία, όταν μπορεί δηλαδή ο πολίτης να έχει πρόσβαση πραγματικά. Και αυτό το πράγμα ήταν σωστό, γιατί δεν μπορούσε να χάνει ο πολίτης τις προθεσμίες επειδή η Εφημερίδα κυκλοφορούσε πραγματικά πολύ μετά την τυπική της κυκλοφορία. Το ξεκαθαρίζουμε αυτό το πράγμα και με τον τρόπο αυτό δημιουργούνται περισσότερα εχέγγυα σταθερότητας στις έννομες σχέσεις σε ό,τι αφορά τις διοικητικές πράξεις είτε ατομικού είτε κανονιστικού χαρακτήρα. 
      Άφησα τελευταίο το ζήτημα το οποίο αφορά το Μουσείο. Άκουσα πολλά, πραγματικά και ομολογώ ότι σε ορισμένα  πράγματα δέχθηκα τις παρατηρήσεις γιατί ήταν και ορθές. Αλλά εδώ υπάρχει ένα ζήτημα το οποίο θέλω να ξεκαθαρίσω στους συναδέλφους. 
      Γνωρίζετε πάρα πολύ καλά ότι δημιουργούμε ένα Μουσείο και Βιβλιοθήκη. Το Εθνικό Τυπογραφείο έχει ένα σημαντικότατο πλούτο. Αξίζει τον κόπο να πάτε να δείτε τι έχει μέσα το Εθνικό Τυπογραφείο και τι οι εργαζόμενοι του Εθνικού Τυπογραφείου κατάφεραν, με το δικό τους μεράκι, τη δική τους προσπάθεια, να κρατήσουν ζωντανό όλα αυτά τα χρόνια. Και οφείλεται σ’ αυτούς, γιατί θα μπορούσαν να είχαν χαθεί όλα αυτά τα πράγματα. Είναι από τα πρώτα μηχανήματα της Ελληνικής Τυπογραφίας μέχρι όλες τις σπάνιες εκδόσεις, τις οποίες έχει το Εθνικό Τυπογραφείο. Αυτά θέλουν συντήρηση, αυτά θέλουν εμπλουτισμό, αυτά θέλουν έρευνα. Επιχειρήθηκε παραδείγματος χάριν να γίνει μια έρευνα ορισμένων πραγμάτων που έχουν τεράστια σημασία ακόμα και για την ιστορία του τόπου, την ιστορία της ελληνικής πολιτείας. Και μόνο χάρη στο γεγονός ότι κάποιοι από τους εργαζόμενους είχαν και τις γνώσεις, άρχισε να γίνεται. Πρόσφατα κυκλοφόρησε μια διδακτορική διατριβή και είχα την τιμή και ο ίδιος να μετάσχω στην παρουσίασή της. Μία διδακτορική διατριβή αφιερωμένη σ’ αυτό που θα λέγαμε «Ιστορία του Εθνικού Τυπογραφείου». Ξέρετε με πόση δυσκολία ο άνθρωπος που εργαζόταν μέσα στο Εθνικό Τυπογραφείο, συνέλεξε αυτό το υλικό, για να είναι κτήμα όλων; Πιστεύει σοβαρά κανείς σ’ αυτήν την Αίθουσα ότι αυτό το Μουσείο και αυτή η Βιβλιοθήκη που πρέπει να περισώσουν αυτόν τον πλούτο, αλλά ταυτοχρόνως πρέπει να δώσουν τη δυνατότητα της έρευνας, ενδεχομένως μέσω κοινοτικών προγραμμάτων να επεκτείνουν αυτήν την έρευνα, η οποία θα είναι πολύτιμη, το τονίζω, για σημαντικές πτυχές της ελληνικής ιστορίας, πιστεύει κάποιος σοβαρά ότι αυτό θα μπορούσε να γίνει με μία πρόσθετη δημόσια υπηρεσία, χωρίς χωριστή νομική προσωπικότητα; 
      Ποιος σ’ αυτή την Αίθουσα, ιδίως όσοι από σας έχετε ασκήσει δημόσια διοίκηση, πιστεύει ότι αν προσθέταμε μια διεύθυνση ακόμα στο Εθνικό Τυπογραφείο, πρώτον αυτό θα ήταν καλύτερο και δεύτερον, αυτό θα σήμαινε λιγότερο κράτος; 
      Πιστεύει σοβαρά κάποιος δηλαδή, ότι αν κάνει μία διεύθυνση, αντί για ένα μικρό, ευέλικτο νομικό πρόσωπο, με όλα τα εχέγγυα που αφορά το προσωπικό του, αυτό θα ήταν καλύτερο; Ή το φτιάχνουμε ή δεν το φτιάχνουμε. Εάν κάποιος από σας μου έλεγε ότι δεν χρειάζεται, να το κουβεντιάσει. Εγώ όμως πιστεύω ότι χρειάζεται. Εάν χρειάζεται και έφτιαχνα μια δημόσια υπηρεσία, θα έφτιαχνα ένα στερεότυπο που μέχρι να οργανωθεί, μέχρι να λειτουργήσει και με τους συγκεκριμένους κανόνες που λειτουργεί, σίγουρα δεν θα μπορούσε να ανταποκριθεί στις ανάγκες αυτού που λέμε «Μουσείο και Βιβλιοθήκη».
      Φτιάχνουμε, λοιπόν, ένα νομικό πρόσωπο ιδιωτικού δικαίου μη κερδοσκοπικού χαρακτήρα, τμήμα του ευρύτερου δημόσιου τομέα. Και, ταυτοχρόνως, αυτό διοικείται από τη μια πλευρά από τους ίδιους τους εργαζομένους -αυτοί ξέρουν το Εθνικό Τυπογραφείο, αυτοί ξέρουν τον πλούτο του, αυτοί τον διέσωσαν, αυτοί νοιάζονται περισσότερο- και από ορισμένα μέλη που ορίζει ο Υπουργός, που χάρη στην  παρέμβαση του κυρίου Κουβέλη και άλλων, προσθέσαμε ότι δεν μπορεί να επιλέγονται κατά διακριτική ευχέρεια. Πρέπει να έχουν τα τυπικά και ουσιαστικά προσόντα που απαιτούνται γι’ αυτό το πράγμα. Ένα μικρό διοικητικό συμβούλιο, το οποίο θα αμείβεται, το τονίζω, κατά συνεδρίαση. Και επαναλαμβάνω, το ποσό που αναφέρεται μέσα στην έκθεση του Γενικού Λογιστηρίου του Κράτους είναι υπερβολικό ποσό. Ούτε το 1/3 από το ποσό αυτό –και δέχομαι στη Βουλή να δώσουμε λογαριασμό στο τέλος- δεν θα είναι απ’ αυτό το οποίο λέει. 
      Μα, είναι δυνατόν να έρχεται μία Κυβέρνηση, ύστερα από αίτημα μάλιστα των ίδιων των εργαζομένων που ζουν την αγωνία όλης αυτής της προσπάθειας και να κάνει ένα νομικό πρόσωπο αυτού του είδους και το οποίο θα μείνει στο Εθνικό Τυπογραφείο, και να υπάρχει αντίρρηση, και μάλιστα μείζων αντίρρηση, σε ό,τι αφορά τα θέματα αυτά; 
      Εγώ ομολογώ, μολονότι έκανα τις διορθώσεις και δέχομαι ότι οι διορθώσεις αυτές ήταν σωστές με τις παρατηρήσεις που έγιναν, δεν μπορώ να αντιληφθώ για ποιο λόγο τούτη την ώρα υπάρχει αυτή η αντίρρηση σχετικά με το Μουσείο. Αντιθέτως, θα με θυμηθείτε και παρακαλώ πολύ για άλλη μια φορά σας το λέω, ας πάτε να δείτε ποιος είναι ο πλούτος του Εθνικού Τυπογραφείου, για να καταλάβετε τι σημαίνει αξιοποίηση και διάσωση αυτού του πλούτου. 
      Σε γενικές γραμμές αυτή τη στόχευση έχει αυτό το νομοσχέδιο. Το τονίζω, βάζει βάσεις περισσότερο για το μέλλον, ιδίως σε ό,τι αφορά τη χρησιμοποίηση της ηλεκτρονικής τεχνολογίας για τα θέματα του Εθνικού Τυπογραφείου. Στην ουσία επιτρέπουμε με το νομοσχέδιο αυτό, σε λίγο χρονικό διάστημα, σίγουρα πριν από το τέλος της θητείας αυτής της Κυβέρνησης, όταν θα κάνουμε απολογισμό, το Εθνικό Τυπογραφείο και οι δημοσιεύσεις του, να είναι κτήμα όλων, όπου και αν βρίσκονται. Ακόμα και αν βρίσκονται έξω ή μακριά από την Ελλάδα, ο καθένας να μπορεί να ξέρει μέσα από το Εθνικό Τυπογραφείο τι συμβαίνει. Και να μπορέσουμε να δημιουργήσουμε μια σταθερότητα και στις έννομες σχέσεις, οι οποίες αφορούν τους πολίτες.
      Όμως, το τονίζω, όπου χρειαστεί διόρθωση, τη διόρθωση αυτή θα την κάνουμε.
      Είναι γεγονός, όμως, επίσης ότι όλη αυτή η ενοποίηση των διατάξεων, η συστηματοποίησή τους, μας επιτρέπει σήμερα να έχουμε μια όσο το δυνατόν ενιαία νομοθεσία για το Εθνικό Τυπογραφείο, κάτι το οποίο είναι εξαιρετικά σημαντικό.
      Και μη λησμονούμε ότι, όταν είναι διαφανής η δραστηριότητα του κράτους, μέσα από τις πράξεις ενισχύεται η ίδια η διαφάνεια του κράτους. Αυτό επιτρέπει τον ευχερέστερο έλεγχο από τον πολίτη, πέρα από τη διευκόλυνσή του. Γιατί μην ξεχνάτε ότι αυτή η διευκόλυνση δεν δίνεται μόνο μέσω του διαδικτύου, αλλά υπάρχει και μέσω των Κ.Ε.Π. και άλλων, πράγματα τα οποία ισχύουν μέχρι σήμερα. 
      Τέλος, θα ήθελα να κάνω μία αναφορά την οποία θεωρώ αναγκαία και με την οποία ξεκίνησα. Πολλές από τις ιδέες και από τις θέσεις που περιλαμβάνονται σ’ αυτό το νομοσχέδιο, προέρχονται διαχρονικά από το προσωπικό του Εθνικού Τυπογραφείου, το οποίο έχοντας την πείρα και ξέροντας τα προβλήματα, επεσήμανε δυσλειτουργίες οι οποίες υπήρχαν. Φροντίσαμε οι ρυθμίσεις να είναι έτσι, ώστε αυτοί που γνωρίζουν τα προβλήματα και που θα ήθελαν να διευκολύνουν τη λειτουργία του Εθνικού Τυπογραφείου, να έχουν έναν βαρύνοντα λόγο. Και γι’ αυτό η όλη κατάστρωση του νομοσχεδίου αυτού έγινε με τέτοιον τρόπο, ώστε πραγματικά να ληφθεί υπ' όψιν από τους ανθρώπους εκείνους οι οποίοι θα χρειαστούν τις διατάξεις αυτές, για να λειτουργήσουν περαιτέρω. 
      Θέλω να ελπίζω ότι με την έναρξη ισχύος αυτού του νομοθετήματος, η λειτουργία του Εθνικού Τυπογραφείου θα είναι καλύτερη και η αξιοποίηση του πλούτου του θα είναι ευχερέστερη. Και όπως είπα και πριν, εδώ είμαστε, αν χρειαστούν επί μέρους αλλαγές, να τις κάνουμε στην πορεία. 
      Για μία ακόμα φορά ευχαριστώ όλα τα μέλη της Βουλής που συνέβαλαν -και ιδίως τους εισηγητές των κομμάτων- ώστε αυτό το νομοσχέδιο να υποστεί μια επεξεργασία που το έκανε, έστω και εν μέρει, καλύτερο. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο εισηγητής του ΠΑ.ΣΟ.Κ. κ. Βλατής, για να δευτερολογήσει.
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
      Θα ήθελα να πω δυο κουβέντες μόνο, για να βάλουμε δυο πράγματα στη θέση τους. Κάποιος συνάδελφος της Συμπολίτευσης βρήκε ευκαιρία σήμερα να μιλήσει για μια δημόσια διοίκηση, που κληροδότησε η προηγούμενη κυβέρνηση και η οποία δεν ήταν σε καλή κατάσταση, ήταν σε κακή κατάσταση. Ευτυχώς, ο κύριος Υπουργός μάλλον τον διέψευσε με την επιβεβαίωση ότι βρήκε τουλάχιστον στο Εθνικό Τυπογραφείο, για το οποίο συζητάμε σήμερα, έναν πλήρως εξοπλισμένο με τη σύγχρονη τεχνολογία οργανισμό με μεγάλες προσπάθειες που έγιναν τα τελευταία χρόνια. 
      Και βέβαια να τονίσω περαιτέρω ότι δεν πρέπει να χάνουν το νόημα και οι λέξεις σ’ αυτή την Αίθουσα. Δεν πρόκειται για καμιά μεγάλη μεταρρύθμιση. Πρόκειται για μια προσαρμογή στις σημερινές ανάγκες της κωδικοποίησης της νομοθεσίας και πολύ σωστά, γι’ αυτό συμφωνήσαμε και κάναμε θετικές προτάσεις. Και είναι θετικό που η Κυβέρνηση το δέχθηκε, έτσι όπως έχει υποχρέωση η κάθε κυβέρνηση γι’ αυτόν τον τόσο σημαντικό οργανισμό.
      Βέβαια, θα ήταν ακόμα καλύτερα, κύριε Υπουργέ, αν είχατε δεχθεί και ορισμένα άλλα ζητήματα που σας θέσαμε, για να διευρύνουμε τον κύκλο εργασιών –ίσως δεν είναι δόκιμος ο όρος- του Εθνικού Τυπογραφείου με ρητές διατάξεις, όπως είναι για παράδειγμα η εκτύπωση και η βιβλιοθέτηση όλου του εκλογικού υλικού, που σας προτείναμε στην επιτροπή να μπει μέσα ως αντικείμενο, και όπως και άλλα ζητήματα, όπως η έκδοση των διαβατηρίων. Και παλαιότερα ζητήθηκε επί προηγούμενων κυβερνήσεων και δεν έγινε η εκτύπωση των διαβατηρίων, που θα μπορούσε να γίνεται κάλλιστα από το Εθνικό Τυπογραφείο με τα σύγχρονα μηχανήματα. 
      Και να κλείσω με το ζήτημα του νομικού προσώπου ιδιωτικού δικαίου με την επωνυμία «ΜΟΥΣΕΙΟ ΚΑΙ ΒΙΒΛΙΟΘΗΚΗ». Νομίζω ότι ήρθατε στα λόγια μας, κύριε Υπουργέ, λέγοντας επί λέξει ότι προσπαθείτε να μαζέψετε και να αξιοποιήσετε ό,τι κατάφεραν οι εργαζόμενοι με τη δική τους προσπάθεια και με το δικό τους μεράκι. Αυτή, λοιπόν, την προσπάθεια και αυτό το μεράκι, με την ενέργεια της ίδρυσης του νομικού προσώπου, την παίρνετε κοντά από τους εργαζομένους. Φτιάχνετε ένα νομικό πρόσωπο ξεχωριστό, αποσπασμένο από την ίδια του τη μήτρα, το οποίο βέβαια έτσι κινδυνεύει να αποστεωθεί και να αποξενωθεί από τους ίδιους τους δημιουργούς. 
      Δεν νομίζω ότι τα επιχειρήματά σας μας έδωσαν κάτι καινούργιο, έτσι ώστε να αλλάξουμε τη θέση μας με την οποία καταψηφίζουμε μόνο το τρίτο κεφάλαιο του νομοσχεδίου που αφορά την ίδρυση του νομικού προσώπου. Και επαναλαμβάνω: όχι την ανάγκη λειτουργίας -με την οποία συμφωνήσαμε και με ενθουσιασμό είπαμε ότι τη ζητούμε και εμείς και μάλιστα κάναμε και συγκεκριμένες προτάσεις και εμείς και ο κ. Κουβέλης και για το πού θα μπορούσε να εγκατασταθεί ακόμα- αλλά τον τρόπο με τον οποίο λειτουργείτε το Μουσείο με την ίδρυση του νομικού προσώπου ιδιωτικού δικαίου. 
      Και νομίζω ότι δεν μας πείσατε ότι η θέση σας αυτή δεν είναι αντίθετη με τις διακηρύξεις σας, και του Πρωθυπουργού και του Υπουργού Οικονομίας περί μείωσης των δαπανών. Μα, δημιουργείται ένα νέο νομικό πρόσωπο, νέο προσωπικό. Και αφήνω τα ζητήματα των προσλήψεων, για τα οποία πρέπει να αρχίσετε να αισθάνεστε ενοχές επιτέλους, γιατί αρχίσατε να αποκτάτε παρελθόν.
      Εδώ, λοιπόν, θα κλείσω και θα επιμείνω, κύριε Πρόεδρε, όπως ξεκίνησα και στην πρωτολογία μου, γιατί θα πρέπει να διατυπωθεί αυτό λόγω και της διαδικασίας που ψηφίζεται το νομοσχέδιο. Η συμφωνία μας και η ψήφιση από μέρους μας επί της αρχής και όλων των άρθρων των δύο πρώτων κεφαλαίων και η καταψήφιση του τρίτου κεφαλαίου περί ίδρυσης νομικού προσώπου ιδιωτικού δικαίου. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας και μετά θα κλείσετε εσείς, κύριε Υπουργέ.
      ΓΕΩΡΓΙΟΣ ΒΛΑΧΟΣ: Εγώ θέλω να πω ότι παρά τον άχαρο τρόπο με τον οποίο γίνεται η κουβέντα για το νομοσχέδιο αυτό -και είναι άχαρη, γιατί δεν υπάρχει η συνηθισμένη οξύτητα στις συζητήσεις που γίνονται σ’ αυτή την Αίθουσα- δεν πρέπει να μειώνεται ούτε στο ελάχιστο η σημασία αυτής της πρωτοβουλίας της Κυβέρνησης και του Υπουργού Εσωτερικών και Δημόσιας Διοίκησης. Και είναι πράγματι μια σημαντική πρωτοβουλία, η οποία χρεώνεται θετικά στον Υπουργό και στο Υπουργείο. 
      Δεν προήλθε από κάποια ανάγκη, από κάποιο αίτημα κοινωνικών ομάδων να προχωρήσουμε σ' αυτό το νομοσχέδιο και σ’ αυτές τις ρυθμίσεις. Είναι πρωτοβουλία της Κυβέρνησης στην κατεύθυνση της επανίδρυσης του κράτους, του ξεκαθαρίσματος, της δυνατότητας των πολιτών να έχουν πρόσβαση στο Εθνικό Τυπογραφείο, στη νομοθεσία, στις συνθέσεις των διοικητικών συμβουλίων και στους μισθούς όλων των ατόμων που στελεχώνουν στην κρατική μηχανή. Και βεβαίως, αυτό, όπως είπα, δεν το επέβαλε κανείς. Εμείς πρωτοπορούμε, εμείς ανοίγουμε τους ορίζοντες της λειτουργίας του δημοκρατικού πολιτεύματος μ’ αυτήν την πρωτοβουλία, και αυτό είναι που πρέπει να επικροτήσουμε. 
      Βεβαίως, το νομοσχέδιο αυτό το οποίο έρχεται μετά από τριάντα χρόνια, αποτελεί μια ολοκληρωμένη πρωτοβουλία. Ό,τι έχει γίνει στο παρελθόν, που και εγώ το επεσήμανα, ήταν θετικό, αλλά δεν ήταν ολοκληρωμένο. Είναι, λοιπόν, η πρώτη ολοκληρωμένη πρωτοβουλία μετά από τριάντα χρόνια περίπου, για να αλλάξει τη μορφή και τον τρόπο που λειτουργεί το Εθνικό Τυπογραφείο. 
      Κωδικοποιεί τη νομοθεσία. Επιτέλους, ο κάθε πολίτης να βρίσκει άκρη. Πραγματοποιεί ανακατανομή της ύλης στα διάφορα τεύχη. Και βεβαίως, δίνει τη δυνατότητα στον κάθε πολίτη με πάρα πολύ μεγάλη ευκολία μέσω του διαδικτύου να λαμβάνει γνώση όλων των νόμων που ψηφίζονται από το Ελληνικό Κοινοβούλιο. Είναι πάρα πολύ σημαντικό. 
      Και βεβαίως, αυτό είναι το πρώτο βήμα. Γιατί τίποτα δεν απαγορεύει στη συνέχεια να γίνουν και άλλα βήματα προς την κατεύθυνση αυτή και να πάνε ακόμα πιο πέρα τη διαφάνεια και τη δυνατότητα που πρέπει να έχουν οι πολίτες, για να λαμβάνουν γνώση όλης της νομοθεσίας. 
      Επίσης, θέλω να σταθώ και στο τρίτο κεφάλαιο, γιατί εκεί υπήρξε και μεγαλύτερη διαφωνία. Ακούστηκε από όλους τους συναδέλφους και στην επιτροπή και εδώ ότι υπάρχει ανάγκη για το Μουσείο, για τη διάσωση του υλικού που υπάρχει. Και είμαι σίγουρος ότι κανείς από όλους εμάς δεν γνωρίζει το σύνολο του υλικού που διαθέτει το Εθνικό Τυπογραφείο, γιατί, αν γνωρίζαμε λεπτομέρειες, ίσως να ήμασταν περισσότερο προσεκτικοί. Μιλάμε, λοιπόν, για ένα αρχείο και για ένα υλικό που πρέπει να διασωθεί και όχι απλά να διασωθεί, αλλά να δίνεται η δυνατότητα στους πολίτες να το προσεγγίζουν και να το βλέπουν.
      Εμείς, λοιπόν, συμφωνούμε με αυτή την πρωτοβουλία. Πρέπει να δοθεί αυτή η δυνατότητα.
      Κύριοι συνάδελφοι από την Αντιπολίτευση, ας μην μεμψιμοιρούμε. Ας μην ψάχνουμε τώρα να πούμε αν θα είναι νομικό πρόσωπο ιδιωτικού δικαίου ή για το κτηριακό. Ψάχνουμε αφορμές για να διαφωνήσουμε; Η ουσία ποια είναι; Ότι πρέπει να διασωθεί αυτό το υλικό. Εάν σε αυτό συμφωνούμε, νομίζω ότι όλα τα υπόλοιπα πρέπει να ξεπεραστούν και να υπάρξει και σ’ αυτό το σημείο ομοφωνία από όλες τις πτέρυγες της Βουλής.
      Μη μιλούμε για δαπάνες. Ο κύριος Υπουργός στην ομιλία του νομίζω ότι ήταν σαφής. Οι δαπάνες είναι πολύ μικρές. Ας μη γίνονται τώρα μαθήματα περιστολής των δαπανών σε μία Κυβέρνηση η οποία πράγματι έχει ελέγξει πλήρως τις δαπάνες για πρώτη φορά. Μέσα σ’ αυτό το γενικότερο πνεύμα που υπάρχει σήμερα, νομίζω ότι κινείται και αυτή η πρωτοβουλία. Δεν υπάρχει κάποια ξεχωριστή δαπάνη.
      Θα έλεγα ότι στο Γ’ Κεφάλαιο θα πρέπει να υπάρξει ένα περίσσευμα καρδιάς από όλους τους συναδέλφους, να συμφωνήσουμε και τυπικά σε κάτι που, ουσιαστικά, συμφωνούμε. Και συμφωνούμε, ουσιαστικά, στη διάσωση του υλικού του Εθνικού Τυπογραφείου και τη δυνατότητα πρόσβασης σε όλο αυτό το υλικό στον κάθε Έλληνα πολίτη.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο συνάδελφο.
      Κύριε Υπουργέ, έχετε το λόγο για να ολοκληρώσουμε τη συζήτηση.
      Πρέπει να σας υπενθυμίσω ότι υπάρχει και μία τροπολογία του κ. Κακλαμάνη, για την οποία πρέπει να πάρετε θέση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γι’ αυτή θα ήθελα να μιλήσω, κύριε Πρόεδρε, αφού προηγουμένως διευκρινίσω δυο πράγματα.
      Βεβαίως είπα ότι έχει γίνει μια διαχρονική προσπάθεια στο Εθνικό Τυπογραφείο. Και αυτό δεν μπορεί να το αγνοήσει κανείς. Θα ήταν άδικο. Στην πολιτική πρέπει να είναι κανείς ειλικρινής αν μη τι άλλο για λόγους δικαιοσύνης, αλλά και για λόγους ρεαλισμού. 
      Πρέπει, όμως, να σας πω το εξής: Μολονότι στο Εθνικό Τυπογραφείο αυτές οι προσπάθειες υπήρχαν, οι αρμόδιοι προϊστάμενοι Υπουργοί δεν άκουσαν την κραυγή αγωνίας των ανθρώπων για να προχωρήσουν σε κάποιες ρυθμίσεις ούτε βεβαίως είχαν ολοκληρωθεί αυτές οι προσπάθειες.
      Η διαφορά είναι ότι τότε τα έλεγαν, αλλά δεν τους άκουγαν. 
      Σήμερα αυτή η Κυβέρνηση αξιοποιεί το δυναμικό, τις ιδέες που έχει και αποφασίζει ορισμένα πράγματα. Και νομίζω ότι οι κυβερνήσεις κρίνονται όχι από το αν υπήρχαν καλές προθέσεις, αλλά από το αν πραγματικά, αποφασίζουν να γίνουν πράξη οι προθέσεις αυτές. Αυτή είναι η διαφορά αυτού του νομοσχεδίου από τα προηγούμενα.
      Δεύτερον, θα ξαναπώ αυτό που τόνισα προηγουμένως. Είναι τουλάχιστον δείγμα άκρατου κρατικισμού να διατυπώνεται η άποψη: «Ναι, Μουσείο να κάνουμε, Βιβλιοθήκη να κάνουμε. Σε αυτό συμφωνούμε. Αυτό, όμως, πρέπει να γίνει με μία πρόσθετη δημόσια υπηρεσία, μία διεύθυνση, αλλά όχι ένα ευέλικτο μικρό νομικό πρόσωπο». Και τάχα είναι θέμα διορισμών και δαπανών! Δεν είναι, όμως, θέμα διορισμών και δαπανών το ζήτημα της διεύθυνσης; Να τη στελεχώσεις, να φτιάχνεις διευθυντές, να φτιάχνεις τμηματάρχες, να φτιάχνεις ιεραρχίες. Ενώ εδώ υπάρχει το ζήτημα της δημιουργίας ενός ευέλικτου σχήματος, το οποίο να μπορεί να λειτουργήσει για τους σκοπούς του.
      Κατόπιν τούτου λέω, λοιπόν, ότι μόνο όσοι δεν έχουν ζήσει το Εθνικό Τυπογραφείο από μέσα το λένε.
      Και μιας και αναφέρθηκε προηγουμένως από κάποιους συναδέλφους, γιατί δεν πάνε να ρωτήσουν τους ανθρώπους του Εθνικού Τυπογραφείου ποια ήταν η άποψή τους γι’ αυτό το Μουσείο; Τι ήθελαν; Μια διεύθυνση παραπάνω ή ένα νομικό πρόσωπο το οποίο να έχει και μία διοίκηση όπου να ακούγονται οι άνθρωποι, οι οποίοι έχουν τόσα χρόνια διασώσει αυτόν τον πλούτο και μπορούν να συμβάλουν στην αξιοποίησή του; Διότι σας είπα πως ό,τι κάναμε, το κάναμε και σε συνεννόηση μαζί τους. Διότι εκείνοι θα μείνουν. Οι κυβερνήσεις έρχονται και παρέρχονται. Οι Υπουργοί έρχονται και παρέρχονται. Αυτοί που θα μείνουν να κάνουν τη δουλειά τους εκεί, είναι περισσότερο οι εργαζόμενοι. Εργαλείο δουλειάς θα είναι για όλους αυτούς και για τους επόμενους Υπουργούς και για τις επόμενες κυβερνήσεις. Δεν είναι κτήμα κανενός αυτό το νομικό πρόσωπο. Γίνεται μόνο για λόγους καλής λειτουργίας. Για τίποτα άλλο.
      Βεβαίως, επειδή δεν θα ήθελα στο σημείο αυτό να αφήσω χωρίς απάντηση την τροπολογία του κ. Κακλαμάνη, τονίζω στην Εθνική Αντιπροσωπεία το εξής: Ήδη ο κ. Παπαληγούρας, ο αρμόδιος Υπουργός –και μιλάω για το θέμα της Α.Δ.Α.Ε.- έχει προσθέσει ρύθμιση σε νομοσχέδιο, που κατατίθεται την επόμενη εβδομάδα στη Βουλή με τίτλο: «Ρύθμιση θεμάτων αρμοδιότητας Υπουργείου Δικαιοσύνης και άλλες διατάξεις», όπου ύστερα από συνεννόηση και σχετική αλληλογραφία με την αρμόδια Ανεξάρτητη Διοικητική Αρχή, την Α.Δ.Α.Ε. δηλαδή, ρυθμίζεται το θέμα, σύμφωνα μάλιστα και με την τροπολογία που έφερε ο κ. Κακλαμάνης. Από τη στιγμή που ο αρμόδιος Υπουργός έχει ενσωματώσει σχετική ρύθμιση σε ειδικό νομοσχέδιο, που το φέρνει την άλλη εβδομάδα στη Βουλή, όπως και πριν από λίγο τηλεφωνικά με διαβεβαίωσε, γιατί βρίσκεται στο εξωτερικό –κι έχω και στα χέρια μου τη ρύθμιση αυτή, που είναι στη διάθεση του καθενός- τότε από εκεί και πέρα δεν μπορεί να γίνει δεκτή αυτή η τροπολογία.
      Αυτό, όμως, που ο κ. Κακλαμάνης ζήτησε και που είχε συζητηθεί ευρύτατα και στην Επιτροπή Θεσμών και Διαφάνειας κατά τη σχετική ακρόαση διαφόρων φορέων, γίνεται πράξη σε συνεννόηση της ΑΔΑΕ με τον αρμόδιο Υπουργό, τον κ. Παπαληγούρα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Κυρίες και κύριοι συνάδελφοι, δεν υπάρχει άλλος ομιλητής.
      Κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εθνικό Τυπογραφείο, «Εφημερίς της Κυβερνήσεως» και λοιπές διατάξεις».
      Ερωτάται το Σώμα: Γίνεται δεκτό το νομοσχέδιο με τις τροποποιήσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης «Εθνικό Τυπογραφείο, «Εφημερίς της Κυβερνήσεως» και λοιπές διατάξεις» έγινε δεκτό, με τις τροποποιήσεις του κυρίου Υπουργού, κατά πλειοψηφία ενιαία επί της αρχής, των άρθρων και του συνόλου και έχει ως εξής:
      ΠΡΟΕΔΡΕΥΩΝ (Γεώργιος Σούρλας): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 18 Μαΐου 2006, της Παρασκευής 19 Μαΐου 2006 και της Δευτέρας 22 Μαΐου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Πέμπτης 18 Μαΐου 2006, της Παρασκευής 19 Μαΐου 2006 και της Δευτέρας 22 Μαΐου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.57’ λύεται η συνεδρίαση για αύριο ημέρα Παρασκευή 2 Ιουνίου 2006 και ώρα 10.30’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης είκοσι ενός Βουλευτών του ΠΑ.ΣΟ.Κ. προς τους Υπουργούς Μεταφορών και Επικοινωνιών, Περιβάλλοντος, Χωροταξίας και Δημοσίων Έργων και Δημόσιας Τάξης σχετικά με την οδική ασφάλεια, σύμφωνα με την ημερήσια διάταξη που έχει διανεμηθεί.
       Η ΠΡΟΕΔΡΟΣ                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 1-6-2006	ΣΕΛ. 1


