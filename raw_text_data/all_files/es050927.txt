ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΜΑ’

Τρίτη 27 Σεπτεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται συγχαρητήριο τηλεγράφημα προς την Εθνική Ομάδα Καλαθοσφαίρισης που διακρίθηκε στο Ευρωπαϊκό Πρωτάθλημα, σελ.
3. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης σχετικά με τη διακοπή της επιστημονικής σχέσης του καθηγητή κ. Δ. Κρεμαστινού από το Ωνάσειο, σελ.
β) Προς τον Υπουργό Αγροτικής Ανάπτυξης και Τροφίμων σχετικά με την καταβολή 25 ευρώ από τους αγρότες για τις ενστάσεις που υποβάλλουν για διόρθωση λαθών στον υπολογισμό της ενιαίας ενίσχυσης της νέας ΚΑΠ, σελ.
γ) Προς τον Υπουργό Ανάπτυξης σχετικά με τη λήψη μέτρων περιορισμού της κερδοσκοπίας στα καύσιμα, σελ.
4. Συζήτηση Επίκαιρης Επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Εμπορικής Ναυτιλίας σχετικά με θέματα που αφορούν την ακτοπλοϊα, σελ.

ΟΜΙΛΗΤΕΣ
Α. Επί προσωπικού θέματος:
ΚΕΦΑΛΟΓΙΑΝΝΗΣ Ε., σελ.
ΠΡΩΤΟΠΑΠΠΑΣ Χ., σελ.

Β. Επί των επικαίρων ερωτήσεων:
ΓΕΩΡΓΑΚΟΠΟΥΛΟΣ Δ., σελ.
ΓΙΑΝΝΟΠΟΥΛΟΣ Α., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΣΑΛΑΓΚΟΥΔΗΣ Γ., σελ.
ΣΚΟΠΕΛΙΤΗΣ Σ., σελ.

Γ. Επί της Επίκαιρης Επερώτησης:
ΓΕΩΡΓΑΚΟΠΟΥΛΟΣ Δ., σελ.
ΔΙΑΜΑΝΤΙΔΗΣ Ι., σελ.
ΚΑΚΛΑΜΑΝΗΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΜΑΓΚΡΙΩΤΗΣ Ι., σελ.
ΠΑΝΤΕΛΑΚΗ Ε., σελ.
ΠΑΥΛΙΔΗΣ Α., σελ.
ΠΟΛΥΔΩΡΑΣ Β., σελ.
ΠΙΠΕΡΓΙΑΣ Δ., σελ.
ΣΚΑΝΔΑΛΙΔΗΣ Κ., σελ.
ΧΡΙΣΤΟΔΟΥΛΑΚΗΣ Ν., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α’
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
      ΣΥΝΕΔΡΙΑΣΗ  ΜΑ΄
      Τρίτη 27 Σεπτεμβρίου 2005
      
      Αθήνα, σήμερα στις 27 Σεπτεμβρίου 2005, ημέρα Τρίτη και ώρα 18.43΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη - Ψαρούδα):  Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Τμήμα. 
      (Ανακοινώνονται προς το Τμήμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Εμπορικός και Εισαγωγικός Σύλλογος Πατρών ζητεί να ενταχθούν και οι επιλαχούσες επιχειρήσεις των Πατρών στο επιδοτούμενο πρόγραμμα (Δράση 2,11 του ΕΠΑΝ).
     2) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Δικηγορικός Σύλλογος Πατρών δηλώνει την αντίθεσή του για την ίδρυση Πολιτικού Εφετείου στο Αγρίνιο και Διοικητικού Εφετείου  στο Μεσολόγγι.
     3) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύλλογος Εργαζομένων Θράκης στο Εθνικό Ίδρυμα Νεότητας «Ο ΔΗΜΟΚΡΙΤΟΣ» αναφέρεται στο θέμα της σίτισης των φοιτητών του Πανεπιστημίου Θράκης.
     4) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη λήψη μέτρων ενίσχυσης των μικρομεσαίων νησιωτικών επιχειρήσεων μετά τις συνεχείς αυξήσεις της τιμής του πετρελαίου.
     5) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία η Ανθρωπολογική Εταιρεία Ελλάδος ζητεί να ληφθούν  μέτρα προστασίας του κρανίου του Αρχανθρώπου των Πετραλώνων Χαλκιδικής.
     6) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στο αίτημα επαναλειτουργίας της Σχολής Δημόσιας Διοίκησης στη Νεάπολη.
     7) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στη στέγαση της Μονάδας Τεχνητού Νεφρού του Νοσοκομείου Αγίου Νικολάου Κρήτης.
     8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία η Διεύθυνση Αγροτικής Ανάπτυξης της Νομαρχιακής Αυτοδιοίκησης Λασιθίου ζητεί την αποδοχή  πρότασης που αφορά στην κατανομή δικαιωμάτων ενίσχυσης στους ελαιοπαραγωγούς του Νομού Λασιθίου.
     9) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο Δήμαρχος Πιερίων ζητεί να μη δοθεί έγκριση για εγκατάσταση λατομείου μαρμάρου σε πευκοδάσος του δήμου του.
     10) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Σύλλογος Αποφοίτων του Τμήματος Μουσικών Σπουδών του Πανεπιστημίου Αθηνών ζητεί την ίδρυση Μουσικών Ακαδημιών για τη διδασκαλία της μουσικής τέχνης.
     11) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η κ. Θεοδώρα Νάντσου καταγγέλλει τη συστηματική άρνηση του Υπουργείου να απαντήσει εντός δύο μηνών σε έγγραφα αιτήματά του WWF Ελλάς για πληροφορίες σχετικές με το περιβάλλον και τον τρόπο λειτουργίας του Τμήματος Διαχείρισης Φυσικού Περιβάλλοντος.
     12) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Ομοσπονδία Εργαζομένων ΟΤΕ (ΟΜΕ-ΟΤΕ) ζητεί τη διατήρηση των δεδομένων ηλεκτρονικών υπηρεσιών από τον ΟΤΕ.
     13) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία το Σωματείο Αυτοκινητιστών και Οδηγών Αυτοκινητιστών Δ.Χ. Κεντρικής και Ορεινής Νάξου καταθέτουν τις απόψεις τους σχετικά με το Ν. 3109/2003 και ζητούν την ικανοποίηση των αιτημάτων τους.
     14) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Σύλλογος Πολυτέκνων Αγρινίου και Περιχώρων ζητεί να χορηγηθεί στα μέλη του το επίδομα θέρμανσης.
     15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία οι Πολιτιστικοί και Επαγγελματικοί Φορείς της Μήλου ζητούν την αποκατάσταση και ανάδειξη του Αρχαίου Θεάτρου της Μήλου.
     16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμαρχος Αμοργού προτείνει μέτρα βελτίωσης των ακτοπλοϊκών δρομολογίων της Αμοργού.
     17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμαρχος Ερμούπολης ζητεί να ληφθεί μέριμνα για την αεροπορική εξυπηρέτηση της Σύρου ενόψει των εξελίξεων με την Ολυμπιακή Αεροπορία.
     18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμος Άνω Σύρου ζητεί την επαναχάραξη του παλαιού αιγιαλού του Γαλησσά.
     19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την ενίσχυση των μικρομεσαίων νησιωτικών επιχειρήσεων μετά τις συνεχείς αυξήσεις της τιμής του πετρελαίου.
     20) Ο Βουλευτής Βοιωτίας κ. ΒΑΣΙΛΕΙΟΣ ΤΟΓΙΑΣ κατέθεσε  αναφορά, με την οποία ο Δήμος Οινοφύτων Βοιωτίας ζητεί την άμεση τοποθέτηση γιατρών στις κενές θέσεις του ΙΚΑ Οινοφύτων.
     21) Οι Βουλευτές Β’ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία οι συνταξιούχοι δικηγόροι της Λάρισας ζητούν την αύξηση των συντάξεών τους.
     22) Οι Βουλευτές Β΄ Θεσσαλονίκης και Α’ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Εργατοϋπαλλήλων ΒΙΑΜΥΛ ΑΕ ζητεί να αποτραπεί ο κίνδυνος κλεισίματος του εργοστασίου αυτού.
     23) Οι Βουλευτές Β΄ Θεσσαλονίκης και Α’ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Εργαζομένων Ψυχολογικού Κέντρου Βορείου Ελλάδος ζητεί να δοθεί άμεσα στο εν λόγω Ίδρυμα οικονομική ενίσχυση.
     24) Οι Βουλευτές Β’ Θεσσαλονίκης και Α’ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο των εργατοϋπαλλήλων της ΠΕΠΣΙ-ΚΟΛΑ Θεσσαλονίκης «Η ΕΝΩΣΗ»,  καταγγέλλει τις δικαστικές διώξεις σε βάρος συνδικαλιστών.
     25) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Δήμαρχος Πλατυκάμπου Νομού Λάρισας ζητεί την αποζημίωση των πληγέντων κατοίκων από τις αντίξοες καιρικές συνθήκες.
     26) Οι Βουλευτές Β’ Θεσσαλονίκης και Α’ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Προσωπικού Εργολαβίας Καθαριότητας Οργανισμού Λιμένος Θεσσαλονίκης ζητεί να ενταχθούν τα μέλη του στο προσωπικό του ΟΛΘ.
     27) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία καταστηματάρχες και κάτοικοι της Λάρισας ζητούν τη μεταφορά του ΙΚΑ Λάρισας στο ιδιόκτητο κτίριό του.
     28) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατικό Κέντρο Νομού Λάρισας ζητεί την αναβάθμιση του Γενικού Νομαρχιακού Νοσοκομείου Λάρισας.
     29) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία το Εργατικό Κέντρο Νομού Λάρισας ζητεί την αναβάθμιση του Πανεπιστημιακού Νοσοκομείου Λάρισας κ.λπ.
     30) Ο Βουλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία ο Σύνδεσμος Ελλήνων Εμπόρων και Εξαγωγέων Δημητριακών Υποπροϊόντων και Ζωοτροφών ζητεί την επίσπευση των διαδικασιών ελέγχου στα εισαγόμενα φορτία δημητριακών.
     31) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Χανίων διαμαρτύρεται για τον τρόπο διανομής μηχανολογικού εξοπλισμού από τα ολυμπιακά ακίνητα.
     32) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Πρόεδρος της Κοινότητας Ελαφονήσου ζητεί χρηματοδότηση για την εκτέλεση έργων αποκατάστασης της προβλήτας της Πούντας.
     33) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Κτηνοτροφικός Σύλλογος Λακωνίας εκφράζει τις απόψεις του σχετικά με την κατανομή δικαιωμάτων αιγοπρόβειου κρέατος.
     34) Ο Βουλευτής Α’ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία συνταξιούχοι δικηγόροι του Νομού Λάρισας ζητούν την αύξηση της σύνταξής τους.
     35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο κ. Β. Μαγκλάρας, κάτοικος Αιγίου Αχαΐας, ζητεί την επέκταση του παραθαλάσσιου οικισμού Διγελιωτίκων στο Αίγιο.
     36) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο κ. Ιωάννης Ράντης ζητεί τη μεταγραφή της κόρης του από το Φυσικό Τμήμα του Πανεπιστημίου  Ιωαννίνων, στο Φυσικό Θεσσαλονίκης.
     37) Ο Βουλευτής Α’ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Συμβασιούχων Υπαλλήλων της ΟΠΑΠ ΑΕ, καταγγέλλει πως ζητείται  από τη Διοίκηση της ΟΠΑΠ η δήλωση προσωπικών δεδομένων των μελών του.
     38) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας, στο οποίο ζητείται η αποπεράτωση των εργατικών κατοικιών στα Κάτω Μάρμαρα Ιωαννίνων.
     39) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Πανελλήνια Ομοσπονδία Γεωτεχνικών Δημοσίων Υπαλλήλων υποβάλλει τις προτάσεις της για την οργάνωση των ελέγχων των τροφίμων και την προστασία της δημόσιας υγείας.
     40) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία το Σωματείο Επιχειρηματιών Λατομείων Μαρμάρου Ιωαννίνων ζητεί τη λήψη μέτρων στήριξης του κλάδου του.
     41) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Ένωση πρώην πολιτικών φυλακισθέντων Βορειοηπειρωτών ζητεί την οικονομική και ηθική στήριξη των μελών της.
     42) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Πανελλήνια Ένωση Καθηγητών Γερμανικής Γλώσσας ζητεί η διδασκαλία των ξένων γλωσσών να ασκείται από τους πανεπιστημιακούς πτυχιούχους.
     43) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Δήμος Ελυμνίων Εύβοιας ζητεί την ηλεκτροδότηση του ορεινού οικισμού του, Κούλουρου.
     44) Ο Βουλευτής Νομού Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας, στο οποίο ζητείται η λήψη μέτρων για την εύρυθμη λειτουργία του Κέντρου Υγείας Σπάτων Αττικής.
     45) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας, στο οποίο ζητείται η λειτουργία βρεφονηπιακών σταθμών στο Νομό Αιτωλ/νίας.
     46) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Δήμος Αμφιλοχίας Αιτωλ/νίας ζητεί την αποκατάσταση των ζημιών που προκλήθηκαν από ακραία καιρικά φαινόμενα στην περιοχή του.
     47) Οι Βουλευτές Β΄ Πειραιώς Λασιθίου και Β’ Αθηνών κύριοι ΓΡΗΓΟΡΙΟΣ ΝΙΩΤΗΣ, ΜΙΧΑΗΛ ΚΑΡΧΙΜΑΚΗΣ και ΓΕΩΡΓΙΟΣ ΑΝΩΜΕΡΙΤΗΣ αντίστοιχα, κατέθεσαν αναφορά με την οποία η κ. Δήμητρα Κοσμίδου διαμαρτύρεται για τη διαδικασία επιλογής προσωπικού των Κέντρων Εκπαίδευσης Ενηλίκων.
     48) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία η κ. Δέσποινα Ευγενίδου Δρακάκη ζητεί να ενημερωθεί για το χρόνο αποφυλάκισης του συζύγου της.
     49) Ο Βουλευτής Β΄Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά, με την οποία Συνταξιούχοι Δικηγόροι Λάρισας ζητούν την αύξηση των συντάξεων των δικηγόρων.
     50) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο κ. Αντ. Ζαχαριουδάκης, κάτοικος Ζαρού Ηρακλείου, ζητεί τη διάνοιξη δρόμου προς τη θέση Τραχείλι του Δήμου Ζαρού Ηρακλείου.
     51) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Δήμος Τυμπακίου Ηρακλείου ζητεί την πολιτική χρήση του αεροδρομίου Τυμπακίου.
     52) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Συντονιστική Επιτροπή Συμβασιούχων Ολυμπιακής Αεροπορίας ζητεί τη διασφάλιση των θέσεων εργασίας των μελών της.
     53) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά, με την οποία η Συντονιστική Επιτροπή Συμβασιούχων Ολυμπιακής Αεροπορίας ζητεί τη διασφάλιση των θέσεων εργασίας των μελών της.
     54) Οι Βουλευτές Β’ Πειραιώς, Λασιθίου και Β’ Αθηνών κύριοι ΓΡΗΓΟΡΙΟΣ ΝΙΩΤΗΣ, ΜΙΧΑΗΛ ΚΑΡΧΙΜΑΚΗΣ και ΓΕΩΡΓΙΟΣ ΑΝΩΜΕΡΙΤΗΣ αντίστοιχα κατέθεσαν αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί τη μονιμοποίηση των μελών της.
     55) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία ο Επιμελητηριακός Όμιλος Ανάπτυξης Ελληνικών Νησιών ζητεί τη λήψη μέτρων υποστήριξης των μικρομεσαίων νησιωτικών επιχειρήσεων μετά τις συνεχείς αυξήσεις της τιμής του πετρελαίου.
     56) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία ο Σύλλογος Ανθοπαραγωγών Ιεράπετρας ζητεί την παραμονή αλλοδαπού εργατικού δυναμικού στη χώρα μας.
     57) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία η Ανθρωπολογική Εταιρεία της Ελλάδος ζητεί να γίνουν οι απαραίτητες ενέργειες για τη διάσωση του κρανίου του Αρχανθρώπου των Πετραλώνων Χαλκιδικής.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ.
      1. Στην με αριθμό 1631/30-8-05 ερώτηση του Βουλευτή κ. Δημητρίου Γαλαμάτη δόθηκε με το υπ’ αριθμ. 86006/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1631/30.8.2005, την οποία κατέθεσε ο Βουλευτής κ. Δημ. Γαλαμάτης και αφορά στους κανόνες υγιεινής και στο καθορισμό προϊόντων που διατίθενται από τα σχολικά κυλικεία, σας γνωρίζουμε τα ακόλουθα:
      Με την με αριθμ. ΔΥ1δ/οικ.91425/1.9.2005 απόφαση του Υπουργείου Υγείας και Κοινωνικής Αλληλεγγύης συγκροτήθηκε εννεαμελής ομάδας εργασίας, για τη μελέτη, την επεξεργασία και τη θέσπιση κανόνων υγιεινής καθώς και τον καθορισμό των προϊόντων τα οποία διατίθενται στα σχολικά κυλικεία. Η ομάδα αυτή συνεδρίασε στις 5.09.2005 και οι προτάσεις της για τα σχετικά θέματα, θα κατατεθούν τις ημέρες αυτές στα συναρμόδια Υπουργεία για τη λήψη των τελικών αποφάσεων.
      Ο Υφυπουργός
      ΓΕΩΡΓΙΟΣ ΚΑΛΟΣ»
      2. Στις με αριθμούς 1431/24-8-05, 1442/24-8-05, 1488/25-8-05 και 1712/1-9-05 ερωτήσεις των Βουλευτών κυρίων Ευαγγελίας Σχοιναράκη – Ηλιάκη, Εμμανουήλ Στρατάκη, Βασιλείου Κεγκέρογλου και Στυλιανού Ματζαπετάκη δόθηκε με το υπ’ αριθμ. 84001/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 1431/24-8-05, 1442/24-8-05, 1488/25-8-05, και 1712/1-9-05 που κατέθεσαν οι Βουλευτές κ. κ. Ευαγγελία Σχοιναράκη - Ηλιάκη, Μανόλης Σοφ. Στρατάκης, Βασίλης Κεγκέρογλου και Στέλιος Ε. Ματζαπετάκης, σχετικά με τις δαπάνες σχολικού έτους 2004-2005 για τη μεταφορά των μαθητών στο νομό Ηρακλείου, σας γνωρίζουμε τα ακόλουθα:
      Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με τα οριζόμενα στην αριθμ. IΒ/6071/98 Κ.Υ.Α (ΦΕΚ 932/98 τ.Β΄)
      Με το Π.Δ. 161/2000 (ΦΕΚ 145 Α΄ ) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
      Σύμφωνα με τη διάταξη της παραγράφου 24 του άρθρου 2 του Ν. 2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτοδιοικήσεις για την αντιμετώπιση των δαπανών αυτών.
      Στον προϋπολογισμό του ΥΠΕΠΘ δεν εγγράφονται πιστώσεις για μεταφορά
      μαθητών.
      Συγκεκριμένα για την περιφέρεια Κρήτης και για το οικονομικό έτος 2005 εγγράφηκαν πιστώσεις ύψους 4.780.000 ευρώ για την κάλυψη των δαπανών μεταφοράς μαθητών.
      Ο Υφυπουργός
      ΓΕΩΡΓΙΟΣ ΚΑΛΟΣ»
      3. Στην με αριθμό 1445/24-8-05 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 84003/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1445/24-8-2005, την οποία κατέθεσε ο Βουλευτής κ. Απόστ. Κατσιφάρας και η οποία αναφέρεται στην καθυστέρηση των αποτελεσμάτων των εξετάσεων των εκπαιδευτικών ειδικοτήτων Γερμανικής και Γαλλικής Γλώσσας, σας γνωρίζουμε τα ακόλουθα:
      Φορέας διεξαγωγής του διαγωνισμού για την κατάρτιση των πινάκων διοριστέων εκπαιδευτικών λειτουργών Δ/θμιας Εκπ/σης των κλάδων ΠΕ05-Γαλλικής και ΠΕ07-Γερμανικής είναι ο ΑΣΕΠ, σύμφωνα με την υπ' αριθμ. 25/1Π/04 προκήρυξη του ΑΣΕΠ. Συνεπώς, η ανακοίνωση των αποτελεσμάτων του συγκεκριμένου διαγωνισμού εμπίπτει στην αρμοδιότητα του ΑΣΕΠ και η όποια καθυστέρηση στη διαδικασία δε βαρύνει, σε καμία περίπτωση, το ΥΠ.Ε.Π.Θ.
      Όσον αφορά στο διορισμό των ως άνω εκπαιδευτικών, σας γνωρίζουμε ότι έχουν ήδη πραγματοποιηθεί από το ΥΠ.Ε.Π.Θ. οι διορισμοί των 30μηνιτών και το 40% από τον Ενιαίο Πίνακα. Ειδικότερα, διορίστηκαν 61 εκπ/κοί του κλάδου ΠΕ05 και 83 του κλάδου ΠΕ07. Επιπλέον έχουν διοριστεί 7 πολύτεκνοι εκπ/κοί του κλάδου ΠΕ05 και 4 του κλάδου ΠΕ07. 
      Τέλος το ΥΠ.Ε.Π.Θ. θα καταβάλει κάθε δυνατή προσπάθεια για την άμεση διεκπεραίωση των ενεργειών της αρμοδιότητας και ευθύνης του, ώστε οι εκπαιδευτικοί να βρεθούν εγκαίρως στις θέσεις τους.
      Ο Υφυπουργός
      Γ. ΚΑΛΟΣ»
      4. Στην με αριθμό 1326/19-8-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 82549/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1326/19-8-2005 την οποία κατέθεσε ο Βουλευτής κ. Μαν. Στρατάκης και η οποία αναφέρεται στην κατάργηση των Γυμνασίων Μοχού και Μεσοχωρίου Ηρακλείου Κρήτης, σας γνωρίζουμε τα ακόλουθα:
      Σύμφωνα με την αριθμ. 52847/Δ4/30-5-05 (ΦΕΚ 1032/05 τ.Β΄) Υπουργική απόφαση καταργήθηκε το Γυμνάσιο Μεσοχωρίου Ηρακλείου Κρήτης.
      Η κατάργηση αυτή έγινε μετά από πρόταση του Προϊσταμένου της Διεύθυνσης Δευτεροβάθμιας Εκπαίδευσης Ν. Ηρακλείου, προς την αρμόδια Υπηρεσία του ΥΠ.Ε.Π.Θ. επειδή εκρίθη απαραίτητη λόγω του μικρού αριθμού μαθητών (Α΄ τάξη 6, Β΄ τάξη 6 και Γ΄ τάξη 8, Σύνολο 20).
      Όσον αφορά στην κατάργηση του Γυμνασίου Μοχού του ιδίου Νομού, σας πληροφορούμε ότι δεν έχει γίνει καμία σχετική πρόταση από την αρμόδια Διεύθυνση Δευτεροβάθμιας Εκπ/σης Ν. Ηρακλείου.
      Ο Υφυπουργός
      Γ. ΚΑΛΟΣ»
      5. Στην με αριθμό 1680/31-8-05 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 86456/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1680/31-8-2005, την οποία κατέθεσε η Βουλευτής κα Χρύσα Μανωλιά και αφορά την εισαγωγή των αποφοίτων του Ενιαίου Λυκείου των προερχομένων από τη Μουσουλμανική Μειονότητα της Θράκης στα Τμήματα και στις Σχολές της Τριτοβάθμιας Εκπαίδευσης (Πανεπιστήμια - Τ.Ε.Ι.), σας γνωρίζουμε ότι και στο νέο εξεταστικό σύστημα θα διατηρηθεί το 0,5% ως ποσοστό εισαγωγής.
      Επισημαίνεται ότι για τους ανωτέρω υποψηφίους και για την κάλυψη του ποσοστού 0,5% δε θα υπάρξει βαθμολογική βάση.
      Ο Υφυπουργός
      ΓΕΩΡΓΙΟΣ ΚΑΛΟΣ»
      6. Στην με αριθμό 1300/16-8-05 ερώτηση των Βουλευτών κυρίων Νικολάου Γκατζή, Δημητρίου Τσιόγκα και Αντωνίου Σκυλλάκου δόθηκε με το υπ’ αριθμ. 81415/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1300/16-8-05 την οποία κατέθεσαν οι Βουλευτές κ.κ. Νικ. Γκατζής, Τάκης Τσιόγκας και Αντ. Σκυλλάκος και αφορά στα διδακτήρια του Δήμου Νεoxωρίoυ Νομού Μαγνησίας, σας γνωρίζουμε τα ακόλουθα:
      Η Ν.Α. Μαγνησίας μας πληροφόρησε ότι έχει προτείνει στην Περιφέρεια Θεσσαλίας την κατασκευή συγχρόνου Δημοτικού Σχολείου, στο Δήμο Αφετών, προκειμένου να συνενωθούν πέντε (5) μονοθέσια και διθέσια Δημοτικά Σχολεία των Δημοτικών Διαμερισμάτων Αφετών, Καλαμακίου, Συκής, Νεοχωρίου, Αφήσου.
      Το Περιφερειακό Συμβούλιο Θεσσαλίας κατά τη συνεδρίαση της 29-10-2004 ενέκρινε την σκοπιμότητα του έργου για ένταξή του σε τρέχοντα (Γ΄ Κ.Π.Σ.) ή μελλοντικά (Δ΄ Κ.Π.Σ.) χρηματοδοτικά προγράμματα κατά προτεραιότητα, με προϋπολογισμό 1.000.000,00 ευρώ.
      Ο Υφυπουργός
      Γ. ΚΑΛΟΣ»
      7. Στην με αριθμό 1512/26-8-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 84909/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1512/26-8-05 την οποία κατέθεσε ο Βουλευτής κ. Βασ. Κεγκέρογλου και αφορά στην οικονομική ενίσχυση των περιφερειακών ΑΕΙ και ΤΕΙ, σας γνωρίζουμε τα ακόλουθα:
      Οι πιστώσεις στον τακτικό προϋπολογισμό του ΥΠΕΠΘ Οικονομικού έτους 2005 για την κάλυψη λειτουργικών αναγκών των ΑΕΙ. ανέρχονται σε 185.000.000,00 €, για Μισθοδοσία Έκτακτου Εκπαιδευτικού Προσωπικού σε 27.000.000,00 € και για σίτιση των σπουδαστών σε 26.850.000,00 €.
      Για την κάλυψη λειτουργικών αναγκών και αποζημίωσης ωρομισθίων Εκπαιδευτικών των Τ.Ε.Ι οι πιστώσεις για το οικονομικό έτος 2005 ανέρχονται σε 105.000.000,00 € και για σίτιση σε 23.000.000,00 €.
      Το ΥΠΕΠ βρίσκεται σε συνεργασία με το Υπουργείο Οικονομίας και Οικονομικών (Γ.Λ.Κ) για τη χορήγηση πρόσθετων πιστώσεων στην Τριτοβάθμια Εκπαίδευση για τηδιασφάλιση της εύρυθμης λειτουργίας των Ιδρυμάτων.
      Ο Υφυπουργός
      ΣΠ. ΤΑΛΙΑΔΟΥΡΟΣ»
    8. Στην με αριθμό 1467/25-8-05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 189/8-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε η Βουλευτής κ. Α. Ξηροτύρη – Αικατερινάρη, σας διαβιβάζουμε συνημμένα το με αριθμ. πρωτ. 3145/1-9-2005 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    9. Στην με αριθμό 1458/25-8-05 ερώτηση του Βουλευτή κ. Κωνσταντίνου Τσιάρα δόθηκε με το υπ’ αριθμ. 187/8-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιάρας, σας πληροφορούμε τα εξής:
     Γενική αρχή της νέας ΚΑΠ και του καθεστώτος της Ενιαίας Αποδεσμευμένης Ενίσχυσης (ΕΑΕ), όπως καθορίζεται ρητά απ' τους Κοινοτικούς Κανονισμούς του 2003, είναι ότι τα δικαιώματα ενίσχυσης ανήκουν στον παραγωγό, ο οποίος έλαβε πριμοδοτήσεις για φυτική ή /και ζωική παραγωγή κατά την διάρκεια των ετών αναφοράς, ανεξάρτητα εάν ήταν ο ιδιοκτήτης ή ο ενοικιαστής της γης από την οποία προέκυψαν τα δικαιώματα της ΕΑΕ. Επομένως, σε περιπτώσεις αγoραπωλησίας εκμεταλλεύσεων ή δικαιωμάτων παραγωγής κατά την διάρκεια της περιόδου αναφοράς ή μετά το τέλος αυτής, δικαιούχος της ΕΑΕ είναι ο εκάστοτε κάτοχος κατά την περίοδο αναφοράς. Πιο συγκεκριμένα, ένας παραγωγός, ο οποίος δραστηριοποιήθηκε και τα τρία έτη της περιόδου αναφοράς (2000,2001 και 2002), θα λάβει ποσό αναφοράς ίσο με τον τριετή μέσο όρο των συνολικών ενισχύσεων.
     Ειδικά για το ελαιόλαδο, και λόγω των ιδιαίτερων χαρακτηριστικών  της συγκεκριμένης καλλιέργειας, η περίοδος αναφοράς καλύπτει τις πληρωμές που καταβλήθηκαν για τέσσερα έτη (1999,2000,2001 και 2002).
     Αντίθετα, εάν ένας παραγωγός ξεκίνησε γεωργική δραστηριότητα κατά την περίοδο αναφοράς (2001 ή 2002), τότε το ποσό αναφοράς που του αναλογεί υπολογίζεται ως ο μέσος όρος των εισπράξεών του για το ένα ή τα δύο έτη, τα οποία δραστηριοποιήθηκε στον αγροτικό χώρο (2001 ή/και 2002) και εισέπραξε ενισχύσεις μετά από αίτησή του.
     Εντούτοις γεωργός που η παραγωγή του και συνεπώς το «ποσό αναφοράς», αποδειχθεί ότι επηρεάστηκε δυσμενώς από περίπτωση ανωτέρας βίας ή από εξαιρετικές περιστάσεις που σημειώθηκαν πριν από ή κατά την περίοδο αναφοράς, δικαιούται να ζητήσει να υπολογιστεί το ποσό αναφοράς με βάση το ημερολογιακό έτος ή έτη κατά την περίοδο αναφοράς που δεν επηρεάστηκε από την περίπτωση ανωτέρας βίας ή από εξαιρετικές περιστάσεις. Εάν ολόκληρη η περίοδος αναφοράς επηρεάστηκε από την περίπτωση ανωτέρας βίας ή από εξαιρετικές περιστάσεις, το ποσό αναφοράς υπολογίζεται με βάση την περίοδο 1997 έως 1999. Ειδικότερα για το ελαιόλαδο, εάν ολόκληρη η περίοδος αναφοράς επηρεάστηκε από την περίπτωση ανωτέρας βίας ή από εξαιρετικές περιστάσεις, το ποσό αναφοράς υπολογίζεται με βάση τις εμπορικές περιόδους 1995/96,1996/97, 1997/98 και 1998/99.
     Η δριμεία φυσική καταστροφή, όπως πυρκαϊά και παγετός, που επηρέασε σημαντικά, πάνω από το 20%, τη γεωργική γη της εκμετάλλευσης ,θεωρείται ως ανωτέρα βία ή εξαιρετική περίπτωση. Φυσικά το γεγονός θα πρέπει να αποδεικνύεται από έγγραφο των αρμοδίων υπηρεσιών της περιόδου αναφοράς ή προγενέστερα.
     Ο γεωργός που εμπίπτει σε αυτή την κατηγορία, θα πρέπει να υποβάλει γραπτώς στον ΟΠΕΚΕΠΕ αίτηση αναθεώρησης κατά της πράξης υπολογισμού προσωρινών δικαιωμάτων εντός 30 ημερών από την γνωστοποίηση της πράξης προσδιορισμού και όχι αργότερα από την 1η Οκτώβρη 2005. Η αίτηση θα πρέπει να συνοδεύεται από τα αντίστοιχα έγγραφα που αποδεικνύουν το βάσιμο των αιτιάσεών του.
     Τα δικαιώματα της ενιαίας ενίσχυσης, όπως αυτά οριστικοποιηθούν μετά την υποβολή των αιτήσεων αναθεώρησης και την εξέταση αυτών από τις αρμόδιες Επιτροπές του ΟΠΕΚΕΠΕ, αποτελούν εν δυνάμει δικαιώματα. Ο καλλιεργητής για να τα εισπράξει θα πρέπει, εκτός των άλλων υποχρεώσεων που έχεί με βάση τις εθνικές και κοινοτικές διατάξεις, τον Μάιο του 2006 να τα ενεργοποιήσει, δηλώνοντας αντίστοιχης έκτασης καλλιεργήσιμη γη (ιδιόκτητη ή ενοικιαζόμενη). Επιπλέον, κάθε χρόνο και μέχρι το 2013 για να εισπράττει ο καλλιεργητής την αξία των εν λόγω δικαιωμάτων, θα πρέπει να δηλώνει αντίστοιχης έκτασης γη.
     Επομένως, καλλιεργητές, οι οποίοι έχουν αποκτήσει δικαιώματα ενιαίας ενίσχυσης επειδή κατά την περίοδο αναφοράς καλλιεργούσαν νοικιασμένη γεωργική γη, θα πρέπει για να εισπράττουν την αξία των εν λόγω δικαιωμάτων μέχρι το 2013, να εξακολουθούν να νοικιάζουν γεωργική γη αντίστοιχης έκτασης με αυτή των δικαιωμάτων, εκτός εάν έχουν ήδη αγοράσει ιδιόκτητη γη.
     Συμπληρωματικά των ανωτέρω, διαβιβάζεται συνημμένα το με αριθμ.πρωτ. 65146/1-9-2005 έγγραφο του Προέδρου του ΟΠΕΚΕΠΕ.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    10. Στην με αριθμό 1423/24-8-05 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. 182/8-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Ανδριανόπουλος, σας πληροφορούμε τα εξής:
     Ο προγραμματισμός και η εκτέλεση προληπτικών έργων και εργασιών αντιπυρικής προστασίας γίνεται από τις κατά τόπους δασικές αρχές, που υπάγονται στις αντίστοιχες Περιφέρειες, ανάλογα με τις διατεθειμένες πιστώσεις. Για την περιοχή της Αττικής, τα έτη 2004-2005 προσελήφθησαν για εργασίες καθαρισμών 9 δασολόγοι, 13 δασοπόνοι, 8 ειδικοί δασοπροστασίας, 2 οδηγοί και 191 εργάτες, ενώ διατέθηκαν 753.000 ευρώ. Οι πολίτες μπορούν να καθαρίζουν, χωρίς χρονοβόρες διαδικασίες, τα εντός σχεδίων οικισμών ακίνητά τους, τα οποία, ως επί το πλείστον, ευθύνονται για τις περισσότερες ζημιές που προκαλούνται από τις πυρκαγιές. Για τις δασικού χαρακτήρα εκτάσεις δύναται να γίνουν καθαρισμοί, τηρουμένων, όμως, των σχετικών διαδικασιών που προβλέπει η δασική νομοθεσία (έγκριση μελέτης).
     Ο Υπουργός
     Ε. ΜΠΑΣΙΑΚΟΣ»
    11. Στην με αριθμό 1341/22-8-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 172/8-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
     Η καταβολή της οικονομικής ενίσχυσης στη σταφίδα καθορίζεται από τα προβλεπόμενα στον Καν. (ΕΚ) 1621/1999 της Επιτροπής. Σύμφωνα με τον παραπάνω κανονισμό, προκειμένου να τύχει της οικονομικής ενίσχυσης ένας παραγωγός σταφίδας, οφείλει:
     . να σταφιδοποιήσει το σύνολο της ποσότητας που παράγεται από τα δηλωμένα για ενίσχυση καλλιεργούμενα στρέμματα,
     . να παραδώσει ελάχιστη στρεμματική ποσότητα ξερής σταφίδας που ορίζεται στα 300 κιλά για τη σουλτανίνα και 210 κιλά για την κορινθιακή και
     . να παραδώσει προϊόν σύμφωνα με τις ποιοτικές προδιαγραφές που καθορίζει ο Καν. (ΕΚ) 1621/99.
     Στην περίπτωση επικράτησης δυσμενών καιρικών συνθηκών, πέραν αυτών που αναγνωρίζει ο Οργανισμός Ασφάλισης Φυτικής Παραγωγής του Κράτους - Μέλους, (δηλαδή, για την περίπτωση της Ελλάδας, ο ΕΛΓΑ), που προκάλεσαν απώλεια μέρους της παραγωγής, η ελάχιστη στρεμματική απόδοση δύναται να μειωθεί με την έκδοση Κοινής Υπουργικής Απόφασης των Υπουργών Οικονομίας και Οικονομικών και Αγροτικής Ανάπτυξης και Τροφίμων.
     Η εν λόγω ΚΥΑ εκδίδεται μετά από σχετική εισήγηση της Δ/νσης Αγροτικής Ανάπτυξης/Γεωργίας της κατά τόπο αρμόδιας Νομαρχιακής Αυτοδιοίκησης με εκτίμηση και τεκμηρίωση του ποσοστού απώλειας της παραγωγής ανά πληγείσα περιοχή.
     Για τα θέματα αρμοδιότητας του ΕΛΓΑ, διαβιβάζεται συνημμένα το με αριθμ. πρωτ. 15660/31-8-2005 έγγραφο του Προέδρου του Οργανισμού που απαντάει σχετικά.
     Ο Υπουργός
     Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 1332/22-8-05 ερώτηση των Βουλευτών κυρίων Δημητρίου Τσιόγκα, Νικολάου Γκατζή και Αντωνίου Σκυλλάκου  δόθηκε με το υπ’ αριθμ. 169/8-9-05  έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 3156/1-9-2005 έγγραφο του Ειδικού Γραμματέα του Γ' ΚΠΣ σε απάντηση της ανωτέρω ερώτησης των Βουλευτών κ.κ. Τ. Τσιόγκα, Ν. Γκατζή και Α.Σκυλλάκου. 
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     13. Στην με αριθμό 1333/22-8-05 ερώτηση του Βουλευτή κ. Αθανάσιου Παπαγεωργίου, δόθηκε με το υπ’ αριθμ. 170/8-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής Κ. Θ. Παπαγεωργίου σας πληροφορούμε τα εξής:
     Η πρόταση τροποποίησης των αλιευτικών ρυθμίσεων στην ευρύτερη περιοχή των κόλπων Θεσ/νίκης & Θερμαϊκού, αφορά τροποποίηση άρθρων του Π.Δ. 189/78 σχετικά με τις ρυθμίσεις της παράκτιας αλιείας, που κρίθηκαν άμεσης προτεραιότητας.
     Οι προτεινόμενες ρυθμίσεις: α) έχουν στηριχθεί στις προτάσεις ομάδας εργασίας που είχε συγκροτηθεί με σκοπό την αναθεώρηση του Π.Δ. 189/78 με τη συμμετοχή εκπροσώπων του Υπουργείου Αγροτικής Ανάπτυξης και Τροφίμων και των υπηρεσιών αλιείας των όμορων νομών και Ερευνητικών Ιδρυμάτων, στο πλαίσιο των νέων επιστημονικών δεδομένων της ανάπτυξης και της εξέλιξης της αλιείας στην ευρύτερη περιοχή, καθώς και στις προτάσεις- αιτήματα αλιευτικών φορέων της ευρύτερης περιοχής,
     β) λαμβάνουν υπόψη την αναγκαιότητα στήριξης της παράκτιας αλιείας και
     γ) έχουν συζητηθεί, κατ' επανάληψη, από τους αλιευτικούς φορείς, συμπεριλαμβανομένων και των αλιευτικών φορέων της Πιερίας, και τους εκπροσώπους της διοίκησης και της Πολιτικής ηγεσίας του Υπουργείου Αγροτικής Ανάπτυξης και Τροφίμων (συναντήσεις ημερίδες στη Θεσ/νίκη), προκειμένου οι αρμόδιες Υπηρεσίες του Υπουργείου Αγροτικής Ανάπτυξης και Τροφίμων να οριστικοποιήσουν το τελικό σχέδιο τροποποιήσεων.
     Το σχέδιο τροποποίησης του Π.Δ/γματος 189/78 συζητήθηκε στο Συμβούλιο Αλιείας, στο οποίο συμμετέχουν και οι εκπρόσωποι των αλιέων. Το Συμβούλιο γνωμοδότησε θετικά για την έκδοσή του.
     Στο προαναφερόμενο σχέδιο Π. Δ/γματος, δεν έχουν συμπεριληφθεί τροποποιήσεις αναφορικά με τη μέση αλιεία, καθόσον επίκειται η τροποποίηση του κανονισμού της Ε.Ε. 1626/94-διαχειριστικά μέτρα στη Μεσόγειο, που περιλαμβάνει ιδιαίτερα αυστηρές διατάξεις, οι οποίες υπερκαλύπτουν τις εθνικές.
     Σε κάθε όμως περίπτωση, τα άρθρα του Π.Δ/γματος 189/84, τα οποία δεν αντικαθίστανται με το νέο Π.Δ/γμα, εξακολουθούν να ισχύουν (άρθρα 3,4 Π.Δ/γματος 189/84).
     Ο Υπουργός
     Ε. ΜΠΑΣΙΑΚΟΣ»
     14. Στην με αριθμό 1334/22-8-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 171/8-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Φραγκιαδουλάκης, σας πληροφορούμε τα εξής:
     Σε ό,τι αφορά τον τομέα του ελαιολάδου, ο υπολογισμός των δικαιωμάτων γίνεται με βάση τα οριστικά στοιχεία πληρωμών που υπάρχουν στις βάσεις δεδομένων που διαθέτει ο ΟΠΕΚΕΠΕ και οι οποίες θεωρούνται αξιόπιστες.
     Οι νέοι παραγωγοί ελαιολάδου, οι οποίοι δεν έχουν επιδοτηθεί κατά την περίοδο αναφοράς, μπορούν να αιτηθούν και να τους χορηγηθούν δικαιώματα από το εθνικό απόθεμα, εφόσον ασφαλώς πληρούν τις προϋποθέσεις, όπως αυτές ορίζονται στις διατάξεις του Καν. 1782/2003/ΕΚ και των εφαρμοστικών του Κανονισμών. Η εν λόγω αίτηση γίνεται την ίδια χρονική περίοδο με την αίτηση αναθεώρησης των προσωρινών δικαιωμάτων.
     Ο τρόπος προσδιορισμού του ύψους της ενίσχυσης στον τομέα της κτηνοτροφίας, με βάση τον οποίο ο ΟΠΕΚΕΠΕ υπολόγισε την αξία των προσωρινών δικαιωμάτων, καθορίζεται σαφέστατα από τον Κανονισμό 1782/2003/ΕΚ και τους αντίστοιχους εφαρμοστικούς του.
     Σε περίπτωση μεταβίβασης της εκμετάλλευσης ή μέρους αυτής από τον γονέα στο παιδί, δικαιούχος της Ενιαίας Αποδεσμευμένης Ενίσχυσης που αντιστοιχεί στο σύνολο ή στο τμήμα της εκμετάλλευσης, είναι μόνο το παιδί.
     Η εξισωτική αποζημίωση δεν συνδέεται με την Ενιαία Αποδεσμευμένη Ενίσχυση.
     Ο κάθε παραγωγός θα πληρώνεται σε ένα και μοναδικό λογαριασμό, τον οποίο δηλώνει στην αίτησή του, λόγω του ότι η Αποδεσμευμένη Ενίσχυση είναι Ενιαία και δεν αναφέρεται σε ξεχωριστούς τομείς.
     Σημειώνεται ότι, τα ανωτέρω θέματα έχουν ήδη διευκρινιστεί κατά την διάρκεια των ενημερώσεων που έγιναν από το Υπουργείο Αγροτικής Ανάπτυξης και Τροφίμων και τον ΟΠΕΚΕΠΕ σε όλη τη χώρα, καθώς και στην ιστοσελίδα (WWW minagric.gr) του Υπουργείου.
     Συμπληρωματικά των ανωτέρω, διαβιβάζεται συνημμένα το με αριθμ. πρωτ. 64426/31-8-2005 έγγραφο του Προέδρου του ΟΠΕΚΕΠΕ.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     15. Στην με αριθμό 1440/24-8-05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 599/12-9-05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης επισημαίνονται τα εξής:
     Σύμφωνα με τη διάταξη του άρθρου 3 του Ν. 3068/2002, όπως αυτό τροποποιήθηκε με το άρθρο 20 του Ν. 3301/2004 ΦΕΚ Α' (263/23-12-2004), «Το Δημόσιο, οι Οργανισμοί Τοπικής Αυτοδιοίκησης και τα λοιπά Πρόσωπα Δημοσίου Δικαίου έχουν υποχρέωση να συμμορφώνονται χωρίς καθυστέρηση προς τις δικαστικές αποφάσεις και να προβαίνουν σε όλες τις ενέργειες που επιβάλλονται για την εκπλήρωση της υποχρέωσης αυτής και για την εκτέλεση των αποφάσεων. Δικαστικές αποφάσεις κατά την έννοια του προηγουμένου εδαφίου είναι όλες οι αποφάσεις των διοικητικών, πολιτικών, ποινικών και ειδικών δικαστηρίων που παράγουν υποχρέωση συμμόρφωσης ή είναι εκτελεστές κατά τις οικείες δικονομικές διατάξεις και τους όρους που κάθε απόφαση τάσσει»... ... «Δεν είναι δικαστικές αποφάσεις κατά την έννοια του παρόντος και δεν εκτελούνται οι εκτελεστοί τίτλοι που αναφέρονται στις περιπτώσεις των εδαφίων γ-ζ της παρ. 2 του άρθρου 904 Κ.Πολ.Δ. πλην των κηρυχθεισών εκτελεστών αλλοδαπών δικαστικών αποφάσεων».
     Εν συνεχεία, με το άρθρο 4Ε'§3 του Σχεδίου Νόμου με τίτλο «Θέματα Εξωτερικών Φρουρών», το οποίο ψηφίστηκε από την Ολομέλεια της Βουλής την 31-82005 και αναμένεται η δημοσίευσή του στην Εφημερίδα της Κυβερνήσεως, οι ως άνω διατάξεις τροποποιήθηκαν ως εξής: <<Στο άρθρο 1 του Ν. 3068/2002, μετά το τελευταίο εδάφιο που προστέθηκε με το άρθρο 20 του Ν. 3301/2004, προστίθεται νέο εδάφιο το οποίο έχει ως εξής: Οι διατάξεις του παρόντος άρθρου ισχύουν και για τα Νομικά Πρόσωπα Ιδιωτικού Δικαίου του ευρύτερου δημόσιου τομέα τα οποία ανήκουν εξολοκλήρου στο Δημόσιο». Έτσι, επιτυγχάνεται η ενιαία εφαρμογή του Νόμου, με την επέκταση της ρύθμισης στα Ν.Π.Ι.Δ.
     Άλλωστε, σύμφωνα με τα άρθρα 94§4 και 95§5 του Συντάγματος δεν επιβάλλεται η κατά του δημοσίου αναγκαστική εκτέλεση με οποιοδήποτε εκτελεστό τίτλο, αλλά μόνο με εκτελεστό τίτλο ο οποίος είναι δικαστική απόφαση. Για κάθε εκτελεστό τίτλο ο οποίος δεν αποτελεί δικαστική απόφαση δεν υπάρχει αντίστοιχη συνταγματική κατοχύρωση.
     Κατά τα ανωτέρω, το νομικό θέμα αν με εκτελεστό τίτλο ο οποίος δεν είναι δικαστική απόφαση μπορεί να διενεργηθεί εκτέλεση κατά του Δημοσίου, ο.Τ.Α., Ν.Π.Δ.Δ., Ν.Π.Ι.Δ. αποτελεί αντικείμενο νομοθετικής ρύθμισης με νόμο κοινής τυπικής ισχύος.
     Συνεπώς, η ανωτέρω διάταξη δεν καταργεί τη διαδικασία της προσωρινής δικαστικής προστασίας, αλλά αποσαφηνίζει την ακριβή και τελολογικά αληθή έwοια των ανωτέρω συνταγματικών διατάξεων, ότι δηλαδή υποχρεωτικά εκτελεστές κατά του Δημοσίου είναι οι κατά κυριολεξία δικαστικές αποφάσεις, δηλαδή όποιες θεμελιώνονται σε πλήρη δικανική πεποίθηση του Δικαστή ή του Δικαστηρίου και εμπεριέχουν αυθεντική δικαστική διάγνωση και παράγουν δεδικασμένο.
     Ο Υπουργός
     ΑΝΑΣΤΑΣΗΣ Π.ΠΑΠΑΛΗΓΟΥΡΑΣ»
     16. Στην με αριθμό 1355/23.8.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 596/30-8-05 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε την κ. Βουλευτή ότι, σύμφωνα με τη διάταξη του Ν. 3386/2005 άρθρο 81§1,2, αρμόδιοι φορείς για τη δημιουργία ειδικών χώρων υποδοχής αλλοδαπών, για τον καθορισμό των προδιαγραφών και των όρων λειτουργίας τους, είναι από κοινού το Υπουργείο Εσωτερικών, Δημόσιας Διοίκησης και Αποκέντρωσης, το Υπουργείο Οικονομίας και Οικονομικών, το Υπουργείο Υγείας και Κοινωνικής Αλληλεγγύης και το Υπουργείο Δημόσιας Τάξης.
      Κατά τα ανωτέρω, το Υπουργείο Δικαιοσύνης είναι αναρμόδιο να απαντήσει σχετικά.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     17. Στην με αριθμό 1443/24.8.05 ερώτηση του Βουλευτού κ. Αθανασίου Λεβέντη δόθηκε με το υπ’ αριθμ. 601/30-8-05 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι, σύμφωνα με τη διάταξη του Ν. 3386/2005 άρθρο 81§1,2, αρμόδιοι φορείς για τη δημιουργία ειδικών χώρων υποδοχής αλλοδαπών είναι από κοινού το Υπουργείο Εσωτερικών, Δημόσιας Διοίκησης και Αποκέντρωσης, Υπουργείο Οικονομίας και Οικονομικών, το Υπουργείο Υγείας και Κοινωνικής Αλληλεγγύης και το Υπουργείο Δημόσιας Τάξης.
      Κατά τα ανωτέρω, το Υπουργείο Δικαιοσύνης είναι αναρμόδιο να απαντήσει σχετικά.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
    18. Στις με αριθμό 1591/29-8-05 και 1700/1-9-05ερωτήσεις των Βουλευτών κυρίων Ανδρέα Μακρυπίδη και Θάνου Μωραΐτη δόθηκε με το υπ’ αριθμ. 209/8-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Α. Μακρυπίδης και Θ. Μωραίτη , σας πληροφορούμε τα εξής:
      Είναι συγκεκριμένες οι αρμοδιότητες και τα καθήκοντα των γεωτεχνικών που στελεχώνουν τα Τοπικά Κέντρα Αγροτικής Ανάπτυξης, σύμφωνα με το νομοσχέδιο, με αποκλειστικό στόχο την καλύτερη ενημέρωση και κατάρτιση των αγροτών και δεν συνδέονται με άλλες ειδικότητες ή Πανεπιστημιακά Τμήματα.
      Ο Υπουργός
      Ε. ΜΠΑΣΙΑΚΟΣ»
    19. Στην με αριθμό 1638/30-8-05 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 219/8-9-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 3194/6-9-2005 έγγραφο του Ειδικού Γραμματέα του Γ' ΚΠΣ σε απάντηση της ανωτέρω ερώτησης του Βουλευτή Κ. Γ. Μανιάτη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    20. Στην με αριθμό 9/6-7-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 3/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Μ. Στρατάκης, σας πληροφορούμε τα εξής:
      Το πρόγραμμα Δημιουργία Τράπεζας Γενετικού Υλικού προωθήθηκε από το Υπουργείο Αγροτικής Ανάπτυξης και Τροφίμων (Δ/νση Χωροταξίας και Προστασίας Περιβάλλοντος) και τελικά εντάχθηκε στο Ε.Π.ΑΑ.Α Υ. 2000-2006 (Μέτρο 6.3 Δράση Β') με κωδικό Ο.Π.Σ. 72427 με την απόφαση με αριθμ. 3036/9-4-2003 της Υπηρεσίας Διαχείρισης του ΕΠΑΑ-Α Υ, εγκρίθηκε με την ΚΥ Α 549/2003 (ΦΕΚ Β'l259) και την Απόφαση με αριθμ. 131396/3-102003 του Υπουργού Γεωργίας.
      Το έργο συνολικού προϋπολογισμού 2.347.761 € περιλαμβάνει 4 (τέσσερα) Υποέργα:
      . Μελέτη κτιριακής υποδομής, προϋπολογισμού 88.000 €
      . Κατασκευή κτιριακής υποδομής, προϋπολογισμού 587.000 €
      . Συλλογή, διάσωση, διατήρηση και προστασία γενετικού υλικού, προϋπολογισμού 1.173.000€.
      . Προμήθεια εξοπλισμού 499.791 €.
      Από αυτά:
Το υποέργο Μελέτη κτιριακής υποδομής το οποίο ανέλαβε να υλοποιήσει η Τεχνική Υπηρεσία του Υπουργείου Αγροτικής Ανάπτυξης και Τροφίμων, έχει ολοκληρωθεί.
      ·Υποέργο κατασκευή κτιριακής υποδομής: Η δημοπράτηση και εγκατάσταση του εργολάβου θα γίνει τον προσεχή Σεπτέμβριο η δε κατασκευή του κτιρίου θα έχει ολοκληρωθεί τον Οκτώβριο του 2006.
      Υποέργο «Συλλογή, διάσωση, διατήρηση και προστασία γενετικού υλικού. Η εφαρμογή του έχει αρχίσει τον Δεκέμβριο του 2003, και η πορεία του έως το τέλος του 2004 θεωρείται πολύ καλή.
      Το 2005 με την με αριθμ. 131594/23-2-2005 Απόφαση του Υπουργού Αγροτικής Ανάπτυξης και Τροφίμων ενεκρίθη η επιχορήγηση 258.000 € στο ΕΘΙΑΓΕ για τη συνέχιση υλοποίησης του Υ ποέργου για το έτος 2005. Παρόλα αυτά όμως η Επιχορήγηση του ΕΘΙΑΓΕ δεν πραγματοποιήθηκε μέχρι σήμερα διότι αναμένεται η προσκόμιση των προβλεπομένων από την αριθμ. 2014380/377/0026/27-2-98 απόφαση του Γενικού Λογιστηρίου απαραίτητων δικαιολογητικών από τον εν λόγω φορέα.
      Ο Υφυπουργός
      Α. ΚΟΝΤΟΣ»)
	ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ την κυρία συνάδελφο.
	Κύριοι συνάδελφοι, πριν εισέλθουμε στη συζήτηση των επίκαιρων ερωτήσεων, θα ήθελα να ανακοινώσω προς το Τμήμα ότι εξ ονόματος υμών, εξ ονόματος όλων μας απέστειλα συγχαρητήρια τηλεγραφήματα προς την Εθνική μας Ομάδα Καλαθοσφαίρισης που διακρίθηκε στο Πρωτάθλημα Ευρώπης. 
	ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
 	Πρώτη είναι η με αριθμό 68/22-9-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Υγείας και Κοινωνικής Αλληλεγγύης, σχετικά με τη διακοπή της επιστημονικής σχέσης του καθηγητή κ. Δημητρίου Κρεμαστινού από το «Ωνάσειο».
	Η επίκαιρη ερώτηση του κυρίου συναδέλφου έχει ως εξής:
	«Με την υπ’ αριθμόν 10777/17-5-2005 ερώτησή μου προς τη Βουλή των Ελλήνων για τον Υπουργό Υγείας και Κοινωνικής Αλληλεγγύης σχετικά με την επιλεκτική διακοπή της επιστημονικής σχέσης του καθηγητή Δ. Κρεμαστινού με το «Ωνάσειο Κ.Κ.», ο Υπουργός Υγείας και Κοινωνικής Αλληλεγγύης με την υπ’ αριθμ. 52528/22-6-2005 απάντησή του διαβεβαίωσε την Εθνική Αντιπροσωπεία ότι ήδη από 18-5-2005 έχει δοθεί η δυνατότητα στον κ. Κρεμαστινό να συνεχίσει το ερευνητικό του πρόγραμμα στο «Ω.Κ.Κ.».
	Με την από 9-9-2005 επιστολή όμως του Γενικού Διευθυντή του «Ω.Κ.Κ.» κ. Μαϊλλη προς τον κ. Κρεμαστινό φαίνεται να μη λαμβάνεται υπ΄όψιν η δέσμευση του κυρίου Υπουργού προς την Εθνική Αντιπροσωπεία.
	Κατόπιν των ανωτέρω, ερωτάται ο Υπουργός Υγείας και Κοινωνικής Αλληλεγγύης:
	1. Εάν εξακολουθεί να ισχύει η δέσμευσή του, όπως αυτή παρέχεται με την υπ’ αριθμ. 52528/22-6-2005 απάντησή του και
	2. Εάν ναι, με ποιον τρόπο θα το διασφαλίσει από τις αντίθετες ενέργειες του Γενικού Διευθυντή του «Ω.Κ.Κ.»;»
	Ο Υφυπουργός Υγείας και Κοινωνικής Αλληλεγγύης κ. Γιαννόπουλος έχει το λόγο.
 	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, θα πρέπει να γνωρίζετε ότι το 1993 ο συνάδελφος και φίλος καθηγητής Δημήτρης Κρεμαστινός έφυγε από διευθυντής στο Γενικό Κρατικό Νοσοκομείο που ήταν και έγινε διευθυντής της Καρδιολογικής Κλινικής του «Ωνασείου Καρδιοχειρουργικού Κέντρου».
     Το 1994 γίνεται καθηγητής και καταλαμβάνει τη Β’ Καρδιολογική Κλινική του Πανεπιστημίου Αθηνών που στεγάστηκε στο «Ωνάσειο Καρδιοχειρουργικό». Έκτοτε υπηρετούσε στο νοσοκομείο αυτό, δηλαδή το «Ωνάσειο Καρδιοχειρουργικό». Από διετίας δε η Ιατρική Σχολή αποφάσισε όπως η Β’ Καρδιολογική Κλινική του Πανεπιστημίου Αθηνών τοποθετηθεί, εγκατασταθεί στο «Αττικό Πανεπιστημιακό Νοσοκομείο». Από της ημερομηνίας αυτής λοιπόν ο κ. Κρεμαστινός βρίσκεται στο «Αττικό Νοσοκομείο». Για ένα χρονικό διάστημα παράλληλα διατηρούσε λόγω του ότι δεν μπορούσε να αναπτυχθεί πλήρως η κλινική του, τόσο το αιμοδυναμικό όσο και το βηματοδοτικό επιστημονική δραστηριότητα στο Καρδιοχειρουργικό Κέντρο. 
     Εδώ και κάποιους μήνες εγκαταστάθηκε πλήρως στο «Αττικό Νοσοκομείο». Ήθελε όμως να διατηρήσει την ερευνητική του δραστηριότητα στο «Ωνάσειο Καρδιοχειρουργικό», κάτι για το οποίο η Διοίκηση δεν αρνήθηκε επισήμως. Ο διευθυντής του Καρδιοχειρουργικού Κέντρου, ο κ. Μαΐλλης, ο οποίος τυγχάνει να είναι συνάδελφος στο πανεπιστήμιο -φαίνεται υπερβαλλόντως προς τις αποφάσεις του Διοικητικού Συμβουλίου- έστειλε αυτές τις επιστολές διαδοχικά τον Ιούνιο, το Σεπτέμβριο, στις οποίες εξέφραζε την άποψη ότι ο κ. Κρεμαστινός θα πρέπει να εγκαταλείψει το γραφείο το οποίο είχε για να το καταλάβει ο νέος διευθυντής της Καρδιολογικής Κλινικής. Βεβαίως η δέσμευση ήταν -και είναι και συγκεκριμένη- ότι μπορεί να συνεχίσει το ερευνητικό του έργο. 
     Το επίμαχο σημείο ήταν το γραφείο. Βρέθηκε χώρος όπου τοποθετήθηκε αφού έγινε η παραλαβή των προσωπικών αντικειμένων, δεδομένων, αρχείου κλπ. του συναδέλφου κ. Κρεμαστινού σε κάποιον άλλο χώρο οπότε απρόσκοπτα ο εκλεκτός συνάδελφος κ. Κρεμαστινός συνεχίζει το ερευνητικό του έργο στο «Ωνάσειο Καρδιοχειρουργικό Κέντρο». Και όπως είπα και πάλι, είναι διευθυντής στη Β’ Καρδιολογική Κλινική στο «Αττικό Πανεπιστημιακό Νοσοκομείο». 
     ΠΡΟΕΔΡΟΣ (Άννα Μπενάκη- Ψαρούδα): Ο κ. Γεωργακόπουλος έχει το λόγο. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως, κύριε Υπουργέ, δεν πήρα απάντηση στα ερωτήματα τα οποία έχω υποβάλει και φαίνεται ότι έχουν παραπλανήσει και εσάς. Γιατί σύμφωνα με την επιστολή την οποία έχει στείλει ο κ. Κρεμαστινός προς το Γενικό Διευθυντή του «Ωνασείου Καρδιοχειρουργικού Κέντρου» λέει -για το γραφείο στο οποίο αναφερθήκατε- ότι ο χώρος τον οποίο περιγράφετε ως γραφείο διευθυντού είναι ένα μικρό δωμάτιο χωρίς παράθυρο, χωρίς φως ηλίου. «Το είχα επιλέξει εγκαταλείποντας το γραφείο του διευθυντού του Καρδιολογικής Κλινικής για να είμαι απομονωμένος και να δουλεύω απερίσπαστα». Και του ζητούν να εγκαταλείψει και αυτό το γραφείο και μάλιστα με την απειλή του δικαστικού κλητήρα. 
     Πήγε ο δικαστικός κλητήρας στις 16 του μηνός εκεί. Ήταν παρόντες τρεις γιατροί, κύριε Υπουργέ, αλλά δεν υπήρχε χώρος για να μεταφερθούν και από το μικρό δωματιάκι και όχι από το γραφείο που διευθυντού της Β’ Καρδιολογικής Κλινικής τα αντικείμενα της μελέτης, της έρευνας την οποία κάνει ο κ. Κρεμαστινός. Δεν έγινε η μεταφορά και ορίστηκε να γίνει σήμερα νέα επίσκεψη του δικαστικού κλητήρα για να μεταφερθούν αυτά σε άλλο χώρο. Ποιος ο λόγος λοιπόν αυτής της συμπεριφοράς απέναντι σε έναν καθηγητή ο οποίος κάνει πρόγραμμα χρηματοδοτούμενο από την Ευρωπαϊκή Ένωση, για το οποίο το «Ωνάσειο» παίρνει χρήματα ενώ ο ίδιος δεν παίρνει αμοιβή για την έρευνα την οποία κάνει. 
     Και σας παρακαλώ να μου πείτε πώς θα συνεχίσει  αυτό το πρόγραμμα όταν οι ασθενείς του δεν είναι προσωπικοί του ασθενείς. Είναι ασθενείς του «Ωνασείου» και πρέπει να έχει κάποιο χώρο τουλάχιστον γι’ αυτή την έρευνα την οποία κάνει. Και ο ένας Διευθυντής του «Αττικού» και ο άλλος Διοικητής του «Ωνασείου Καρδιοχειρουργικού Κέντρου» είναι διορισμένοι από την Κυβέρνηση. Πιστεύω ότι πρόκειται περί μιας ανεπίτρεπτης πολιτικής δίωξης για ένα καθηγητή που έχει διατελέσει και Υπουργός Υγείας. Να τον πετάνε έξω από το γραφείο του με δικαστικό κλητήρα, όταν οι άλλοι καθηγητές, οι ουρολόγοι, οι ορθοπεδικοί, οι λαρυγγολόγοι, από τα αντίστοιχα νοσοκομεία, διατηρούν τη σχέση μεταξύ μητρικής κλινικής με το «Αττικό Νοσοκομείο» μέχρι να οργανωθούν απόλυτα και κατάλληλα οι αντίστοιχες κλινικές του «Αττικού Νοσοκομείου».
    Αν αυτό δεν είναι δίωξη, να μου πείτε εσείς ποια θεωρείτε ως πολιτική δίωξη, κύριε Υπουργέ.
    ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υφυπουργέ, έχετε το λόγο.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, πίστευα ότι στην πρωτολογία μου θα σας έπειθα. Φαίνεται ότι ατύχησα. Θα πρέπει, όμως, να γνωρίζετε ότι ο δεσμός μας με το Δημήτρη τον Κρεμαστινό δεν είναι χθεσινός ή προχθεσινός. Είναι μια φιλία, εκτίμηση, αγάπη που ξεπερνάει τα τριάντα χρόνια –από το πανεπιστήμιο- που έχει μία διαδρομή και είναι δεσμοί που δένουν περισσότερο από τις οποιεσδήποτε κοινοβουλευτικές σχέσεις. Είναι δεσμοί πανεπιστημιακοί, δεσμοί ιατρικοί. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Φαντάζομαι να μην υπήρχαν αυτοί οι δεσμοί. Θα στέλνατε τη χωροφυλακή να τον συλλάβει!
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Άρα, λοιπόν, θα ήταν πολύ ατυχές για εμάς –και μιλάω και ως Υφυπουργός, παράλληλα όμως εκφράζω και τον κύριο Υπουργό- προς τον Δημήτρη τον Κρεμαστινό να είχαμε μία αντιδεοντολογική, αντιπανεπιστημιακή, αντιακαδημαϊκή συμπεριφορά. 
    Ο Δημήτρης ο Κρεμαστινός συνεχίζει το έργο του σε αυτές τις συνθήκες οι οποίες υπάρχουν στο «Ωνάσειο Καρδιοχειρουργικό Κέντρο». Απρόσκοπτα συνεχίζει.
    Και θα ήθελα να πω και κάτι που έχει γραφεί στη Βουλή, που το έχω αναφέρει. Με το Δημήτρη τον Κρεμαστινό ήμασταν στο «Κρατικό Νοσοκομείο» σε σκληρές στιγμές, τότε που ήταν άρρωστος ο μακαρίτης ο Ανδρέας Παπανδρέου. Και ανέλαβε -και στηρίχθηκε από εμάς και ιδιαίτερα από εμένα- σε μία κρίσιμη στιγμή πολιτικής τότε ιστορίας. Θα ήταν διαφορετική η πολιτική ιστορία της Ελλάδος αν δεν ήταν ο Δημήτρης ο Κρεμαστινός προσωπικός γιατρός του Ανδρέα Παπανδρέου στις 17 Ιουλίου του 1993, που μεταγγίστηκε με δεκαεννέα αιματοκρίτη στο σπίτι του και όχι στο νοσοκομείο.
    Αυτά για την ιστορία. Και τα έχω πει και άλλες φορές.
    Κύριε συνάδελφε, είπατε για πολιτική δίωξη. Προς Θεού! Προς Θεού, να αναφέρετε έναν τέτοιο χαρακτηρισμό, κάτι που δεν είναι τουλάχιστον στη στόφα των πανεπιστημιακών. Αυτό θα ήθελα να σας πω και μόνο. 
    Το «Ωνάσειο Καρδιοχειρουργικό» έχασε το Δημήτρη τον Κρεμαστινό, έναν εκλεκτό συνάδελφο. Τον κέρδισε όμως η δυτική, ξεχασμένη υγειονομικά, όχθη, το Χαϊδάρι, το «Νοσοκομείο Αττικό», όπου εκεί υπόσχεται περαιτέρω λαμπρή πορεία.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πώς να συνεχίσει την έρευνα, κύριε Υφυπουργέ, όταν δεν έχει ένα γραφείο για να βάλει το αρχείο;
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τη συνεχίζει.
    ΠΡΟΕΔΡΟΣ (Άννα Μπενάκη-Ψαρούδα): Έληξε η συζήτηση της επίκαιρης ερώτησης. Παρακαλώ αμφοτέρους. 
    Δεύτερη είναι η με αριθμό 69/22.9.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την καταβολή 25 ευρώ από τους αγρότες για τις ενστάσεις που υποβάλλουν για διόρθωση λαθών στον υπολογισμό της ενιαίας ενίσχυσης της νέας Κ.Α.Π..
    Η επίκαιρη ερώτηση του κ. Σκοπελίτη έχει ως εξής:
    «Με την ανοχή και την προτροπή της Κυβέρνησης η διοίκηση της ΠΑ.Σ.Ε.ΓΕ.Σ. χαρατσώνει τους αγρότες με 25 ευρώ για κάθε ένσταση που υποβάλλουν προκειμένου να διορθωθούν τα λάθη που έκανε ο Ο.Π.Ε.Κ.Ε.Π.Ε. στον υπολογισμό της ενιαίας ενίσχυσης της νέας Κ.Α.Π..
    Το χαράτσωμα αυτό είναι απαράδεκτο, επειδή τα έξοδα διαχείρισης της ενιαίας ενίσχυσης αποτελούν δημόσια δαπάνη και επειδή οι αγρότες καλούνται να πληρώσουν τα λάθη του Ο.Π.Ε.Κ.Ε.Π.Ε..
    Ερωτάται ο κύριος Υπουργός τι ενέργειες θα κάνει για να σταματήσει το χαράτσωμα των αγροτών και να επιστραφούν όσα χρήματα έχουν εισπραχθεί από τους αγρότες.»
    Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, κύριοι συνάδελφοι, έχουμε ένα νέο δεδομένο στην ελληνική και την ευρωπαϊκή γεωργία. Έχουμε τη νέα Κοινή Αγροτική Πολιτική, η οποία θα καλύψει ένα πολύ μεγάλο χρονικό διάστημα, από το 2006 μέχρι το 2013.
    Σε πολύ σύντομο χρονικό διάστημα για τα ελληνικά δεδομένα υπολογίστηκαν τα προσωρινά δικαιώματα για ένα εκατομμύριο εκατό χιλιάδες αγρότες. Στηριχθήκαμε σε στοιχεία τα οποία βρήκαμε καταχωρημένα στον Ο.Π.Ε.Κ.Ε.Π.Ε.. Δεν είναι στοιχεία τα οποία δημιουργήσαμε εμείς. Και είναι στοιχεία τα οποία δήλωσαν οι αγρότες.
      Αποφασίστηκε η ανακοίνωση των προσωρινών δικαιωμάτων και των ενστάσεων να γίνει μέσα από τις Ενώσεις Αγροτικών Συνεταιρισμών, διότι εκεί υπήρχαν οι βάσεις δεδομένων, διότι είχαν γνώση του αντικειμένου, υπήρχε εμπειρία και διότι τις δηλώσεις του Ο.Σ.Δ.Ε. κάθε χρόνο οι αγρότες τις κάνουν στις Ενώσεις Αγροτικών Συνεταιρισμών. Θα μπορούσαν οι ανακοινώσεις να γίνουν μέσα από τις νομαρχίες, μέσα από τους δήμους. Φανταστείτε όμως ένα εκατομμύριο εκατό χιλιάδες αγρότες να πήγαιναν στους δήμους και στις νομαρχίες, να πήγαιναν σε υπηρεσίες, όπου δεν είχαν γνώση του αντικειμένου, όπου δεν είχαν συμπληρώσει ξανά δηλώσεις Ο.Σ.Δ.Ε.. Φανταστείτε, λοιπόν, τι ταλαιπωρία θα υφίσταντο οι αγρότες για το θέμα αυτό. 
      Είναι αλήθεια ότι αυτά που θα υπολογιστούν τώρα, τα οριστικά δικαιώματα δηλαδή, θα καλύψουν -αφού γίνουν οι διορθώσεις- όλο αυτό το χρονικό διάστημα τις επιδοτήσεις που θα παίρνουν οι Έλληνες αγρότες. Κατά συνέπεια μιλούμε για μία δύσκολη διαδικασία, διότι από το 2000 και μετά είχαμε πολλές διορθώσεις στα αρχικά δεδομένα. Γι’ αυτό επιλέξαμε τις Ενώσεις Αγροτικών Συνεταιρισμών, για να ενημερωθούν με τον καλύτερο τρόπο οι Έλληνες αγρότες. Παράλληλα δε, κάναμε ειδικά εκπαιδευτικά σεμινάρια στα στελέχη των Ενώσεων Αγροτικών Συνεταιρισμών, έτσι ώστε να μην υπάρχουν κενά στην ενημέρωση των αγροτών.
      Όσο για το άλλο που είπατε, για τις αμοιβές που εισπράττουν οι Ενώσεις Αγροτικών Συνεταιρισμών, σας πληροφορώ, κύριε συνάδελφε, ότι καμία συμμετοχή και καμία ανοχή δεν δείχνει το Υπουργείο Αγροτικής Ανάπτυξης και Τροφίμων. Ξέρετε πολύ καλά ότι το συνεταιριστικό κίνημα διοικείται από αιρετά μέλη, από μέλη δηλαδή από διοικήσεις που εκλέγονται από τους Έλληνες αγρότες. Αυτά προσδιόρισαν και τις αμοιβές σε συνεργασία με την ΠΑ.ΣΕ.ΓΕ.Σ. Εμείς σαν Υπουργείο Αγροτικής Ανάπτυξης και Τροφίμων δεν συμφωνούμε με τα υψηλά τιμολόγια, με τα οποία επιβαρύνονται οι αγρότες και ασκούμε πιέσεις στις διοικήσεις των Ενώσεων Αγροτικών Συνεταιρισμών, έτσι ώστε να μειωθούν τα τιμολόγια αυτά. Κατά συνέπεια δεν καταλαβαίνω γιατί μας κατηγορείτε ότι με την ανοχή τη δική μας μπαίνει χαράτσι στους αγρότες. Θέλω δε να σας πω πως για την ανακοίνωση των προσωρινών δικαιωμάτων δεν εισέπραξαν τίποτα οι Ενώσεις Αγροτικών Συνεταιρισμών αλλά το κόστος αυτό το επιβαρύνθηκε το Υπουργείο. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Σκοπελίτης έχει το λόγο. 
      ΣΤΑΥΡΟΣ ΣΚΟΠΕΛΙΤΗΣ: Κύριε Υπουργέ, εμείς δεν λέμε ότι δεν έχουν ευθύνη οι ενώσεις, η ΠΑ.Σ.Ε.ΓΕ.Σ., για τον καθορισμό αυτού του χαρατσιού. Όμως τους άνοιξε η όρεξη. Θυμάμαι ότι είχαμε παρέμβει πάλι όταν έκαναν τις ενστάσεις για τη διόρθωση λαθών στο ελαιοκομικό μητρώο και ζητούσαν 15 ευρώ από τον αγρότη. Δεν παρεμβήκατε τότε και τους άνοιξε η όρεξη. Το έκαναν 25 ευρώ. Την επόμενη φορά θα πάνε στα 50 ευρώ. Εδώ βρίσκεται η δική σας ευθύνη. 
      Είναι παράνομο το χαράτσωμα, κύριε Υπουργέ. Δεν ευθύνονται για τον υπολογισμό οι αγρότες. Τους ζητήσατε να σας δώσουν χαρτιά; Τους ζητήσατε να υποβάλουν αιτήσεις για τον καθορισμό των ατομικών δικαιωμάτων; Έκατσε ο Ο.Π.Ε.Κ.Ε.Π.Ε., λογάριασε εκεί, στο λογαριασμό του έκανε τα λάθη και ζητάτε για τα λάθη που έκανε ο Ο.Π.Ε.Κ.Ε.Π.Ε. στον καθορισμό να πληρώσουν οι αγρότες με τις ενστάσεις που θα κάνουν. Επαναλαμβάνω: Αν ζητούσατε από τον αγρότη να προσκομίσει συγκεκριμένα χαρτιά ή να κάνει συγκεκριμένους λογαριασμούς, τότε ναι. «Κύριε, σκόπιμα ή όχι, κάνατε λάθη. Πληρώστε για τα λάθη». Εδώ πρόσθεσε, αφαίρεσε ο Ο.Π.Ε.Κ.Ε.Π.Ε. και λέει: «Πληρώστε για τα λάθη που έκανα εγώ». 
      Γι’ αυτό λέμε, κύριε Υπουργέ, ότι έχετε ευθύνη. Πρέπει να παρέμβετε αμέσως για να σταματήσει αυτό. Δεν είναι δυνατόν –επαναλαμβάνω- να πληρώνει ο αγρότης τα λάθη που κάνουν άλλοι. Εξάλλου, απαιτούνται ορισμένα έξοδα; Να βγουν τα έξοδα από το συγκεκριμένο πρόγραμμα. Το λέμε και στην ερώτησή μας. Είναι πολλά χρήματα τα 25 ευρώ. Είναι ένα μεροκάματο. Για ένα λαθάκι που έγινε, για το οποίο, επαναλαμβάνω, δεν ευθύνεται ο αγρότης, θα πληρώσει 25 ευρώ, 8.500 δραχμές.
      Να παρέμβετε, λοιπόν, αμέσως, κύριε Υπουργέ, για να σταματήσει αυτό. Αυτή είναι η απαίτηση. Έχουν ευθύνη οι διοικούντες. Πρέπει, όμως, μπροστά στην αδικία που κάνουν να παρέμβει η πολιτεία και να σταματήσει αυτό αμέσως. 
      Ευχαριστώ, κυρία Πρόεδρε. 
      ΠΡΟΕΔΡΟΣ (Άννα Μπενάκη - Ψαρούδα): Ο κύριος Υφυπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, σας εξήγησα ότι λάθη από τον Ο.Π.Ε.Κ.Ε.Π.Ε. δεν έγιναν. Ο Ο.Π.Ε.Κ.Ε.Π.Ε. στηρίχθηκε στη βάση δεδομένων που είχε, η οποία εμπλουτίστηκε με αυτά που δήλωσαν οι αγρότες. Ό,τι είχαν δηλώσει οι αγρότες την τριετία 2000-2002, αυτά περάστηκαν για να υπολογιστούν τα προσωρινά δικαιώματα. Θέλω δε να σας πω και το εξής: Μιλούμε για ένα πολύ μεγάλο χρονικό διάστημα. 
    Φανταστείτε ότι από το 2006 έως το 2013 υπολογίζονται τα δικαιώματα των αγροτών, οι επιδοτήσεις δηλαδή που θα εισπράττουν κάθε χρόνο οι αγρότες. Φανταστείτε ότι είναι μια πολύ δύσκολη δουλειά. Φανταστείτε ότι καλούμαστε να κάνουμε πολλές διορθώσεις διότι είχαμε μεταβιβάσεις δικαιωμάτων, διότι είχαμε καταστροφές που έγιναν στην αγροτική παραγωγή από τον ΕΛ.Γ.Α.. 
    Αντιλαμβάνεστε λοιπόν ότι μιλάμε για μια πολύ δύσκολη δουλειά. 
    Συμφωνώ μαζί σας ότι τα 25,00 ευρώ είναι μια πολύ μεγάλη επιβάρυνση. Όμως θέλω να αντιληφθείτε ότι τα 25 ευρώ δεν εξαρτώνται από το Υπουργείο Αγροτικής Ανάπτυξης και Τροφίμων αλλά ο υπολογισμός έγινε από τις διοικήσεις των οργανώσεων οι οποίες είναι αιρετά μέλη.
    ΣΤΑΥΡΟΣ ΣΚΟΠΕΛΙΤΗΣ: Θα πάνε να διορθώσουν τα στρέμματα…
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εμείς θα κάνουμε παρεμβάσεις έτσι ώστε να μειωθεί το τιμολόγιο αυτό. Όμως μιλούμε για μια δύσκολη δουλειά. Πρέπει να διαβεβαιώσουμε τους αγρότες ότι αφού ολοκληρωθεί η διαδικασία αυτή και αφού υπολογιστούν τα οριστικά δικαιώματα, κανείς δεν πρόκειται να αδικηθεί και ο κάθε αγρότης θα εισπράττει από το 2006 έως το 2013 ό,τι προβλέπει η νέα Κοινή Αγροτική Πολιτική και ό,τι καλλιεργούσε ή ό,τι εισέπραττε την ιστορική περίοδο από το 2000 έως το 2002 και ειδικά για το ελαιόλαδο από το 1999 έως το 2002. 
    Κατά συνέπεια μη μιλάτε για χαράτσι ή μη λέτε ότι εμείς βοηθούμε τις οργανώσεις να βάζουν χαράτσια. Εμείς σας λέμε ότι πιέζουμε τις οργανώσεις για να μειώσουν τα τιμολόγια. Γίνεται  μια σκληρή δουλειά. Ενημερώνονται οι αγρότες. Οπωσδήποτε θα υπάρξουν ενστάσεις. Οπωσδήποτε θα γίνουν οι διορθώσεις όπως πρέπει να γίνουν. Αλλά, όπως σας είπα, στο τέλος με τον υπολογισμό των οριστικών δικαιωμάτων ο κάθε αγρότης θα εισπράττει για ένα πολύ μεγάλο χρονικό διάστημα αυτά που του αντιστοιχούν. 
    ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ .
    Ακολουθεί η τρίτη με αριθμό 70/22.9.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με τη λήψη μέτρων περιορισμού της κερδοσκοπίας στα καύσιμα.
    Η επίκαιρη ερώτηση του κ. Κουβέλη έχει ως εξής:
    «Αναφέρεται ότι το κύκλωμα εμπορίας και διανομής του πετρελαίου στην ελληνική αγορά δεν κερδίζει μόνο στην άνοδο των διεθνών τιμών αλλά και στην πτώση τους. ‘Ετσι το εν λόγω κύκλωμα, ενώ η τιμή του Μπρεντ αυξήθηκε κατά 43% διεθνώς, αυτό στην εγχώρια αγορά πετρελαίου αύξησε κατά 75% την τιμή που αφορά τα περιθώρια κέρδους, με συνέπεια η προ φόρων τιμή της βενζίνης να εκτιναχθεί το Σεπτέμβριο στη δεύτερη θέση από την όγδοη υψηλότερη θέση που κατείχε τον Ιανουάριο του έτους 2005 στην Ευρωπαϊκή Ένωση.
    Επίσης, παρατηρείται ότι ενώ στο διάστημα από 1 έως 15 Σεπτεμβρίου 2005 η τιμή διυλιστηρίου της αμόλυβδης βενζίνης μειώθηκε κατά 10,1 λεπτά το λίτρο, στον τελικό καταναλωτή η μείωση περιορίστηκε μόνο στο ποσόν των 2,5 λεπτών ανά λίτρο.
    Επειδή έχουμε δεδομένη την άρνηση της Κυβέρνησης να καταβάλει το επίδομα θέρμανσης και διαπιστωμένη τη γνωστή παθητική πολιτική της για παρέμβαση στην αγορά των καυσίμων, προκειμένου να περιορίσει την κερδοσκοπία, ενώ είναι σαφές ότι οι καταναλωτές πλήττονται οικονομικά και η κερδοσκοπική δράση συνεχίζεται ανενόχλητη σε βάρος των καταναλωτών και της εθνικής οικονομίας της χώρας.
    Ερωτώνται οι κύριοι Υπουργοί:
    Με ποιον τρόπο προτίθεται να παρέμβει η Κυβέρνηση προκειμένου να προστατεύσει τους καταναλωτές και περιορίσει την κερδοσκοπική δράση με την οποία διακατέχεται το κύκλωμα εμπορίας και διακίνησης των καυσίμων στη χώρα μας;».
    Ο Υφυπουργός Ανάπτυξης κ.Σαλαγκούδης έχει το λόγο.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κυρία Πρόεδρε.
    Θα πρέπει να πω ότι βρισκόμαστε σε μια πραγματικά δύσκολη αλλά παγκόσμια συγκυρία με τις υψηλές τιμές του πετρελαίου, που προβληματίζουν όλες τις κυβερνήσεις ιδιαίτερα των καταναλωτριών χωρών. Είμαστε και εμείς μια από τις χώρες που πλήττεται από αυτήν την πετρελαϊκή κρίση.
    Είναι γεγονός ότι το αργό πετρέλαιο δεν το παρακολουθούν απόλυτα τα πετρελαιοειδή. Τα πετρελαιοειδή, η βενζίνη δηλαδή και το πετρέλαιο, έχουν διαφορετική λογική ανόδου ή καθόδου των τιμών απ’ ό,τι έχει το αργό πετρέλαιο. Επομένως οι συγκρίσεις που μπορεί να γίνονται δεν είναι πάντοτε απόλυτα σωστές. Μπορούμε βέβαια να κρίνουμε συγκριτικά για τα πετρελαιοειδή.
      Τα πετρελαιοειδή ρυθμίζονται από την προσφορά και τη ζήτηση. Τα ακραία καιρικά φαινόμενα που προκάλεσαν το κλείσιμο αρκετών διυλιστηρίων ώθησαν σε κάποιες εποχές τις τιμές της βενζίνης σε υψηλότερα επίπεδα. Όμως θα πρέπει γενικότερα να πω ότι στη χώρα μας οι Έλληνες πολίτες κέρδισαν από τους χειρισμούς της Κυβέρνησης σε όλο αυτό το χρονικό διάστημα σημαντικό -συνυπολογιζόμενο για όλους τους πολίτες- ποσό αρκετών δισεκατομμυρίων δραχμών, δεδομένου ότι καταφέραμε και κρατήσαμε τη μικρότερη αύξηση στις τιμές των πετρελαιοειδών από όλες τις ευρωμεσογειακές χώρες.
      Αναφέρθηκε πάρα πολλές φορές –από την Αξιωματική Αντιπολίτευση δόθηκε συνέντευξη Τύπου- το θέμα των προ φόρων τιμών. Θα πρέπει να πω ότι μετά την ένταξή μας στην Ο.Ν.Ε. οι προ φόρων τιμές ήταν πάντοτε αυξημένες έναντι των αντίστοιχων ευρωπαϊκών. Το 2003 ο μέσος όρος, σύμφωνα με τα στοιχεία της EUROSTAT, της τιμής της βενζίνης στην Ελλάδα προ φόρων ήταν 9% περισσότερο αυξημένος έναντι του μέσου ευρωπαϊκού όρου. Επίσης στο πρώτο εξάμηνο του 2004 η μέση τιμή της βενζίνης στην Ελλάδα προ φόρων έναντι της μέσης ευρωπαϊκής τιμής ήταν 12% αυξημένη. Στο δεύτερο εξάμηνο του 2004 και στο πρώτο εξάμηνο του 2005 σύμφωνα με τα στοιχεία της EUROSTAT η μέση τιμή προ φόρων της αμόλυβδης στην Ελλάδα έναντι της μέσης ευρωπαϊκής τιμής ήταν μόνο 4%. Δηλαδή αυτό που σας είπα, δηλαδή ότι οι Έλληνες πολίτες πλήρωσαν τη μικρότερη αύξηση, έγινε γιατί μειώσανε αυτή τη διαφορά.
      Τώρα εάν πάρουμε μεμονωμένες τιμές όχι της EUROSTAT αλλά των BOULETIN που έχουν την ημερήσια διακύμανση των τιμών και από εκεί καθορίζεται η σειρά, θα δούμε μια φορά την Ελλάδα να είναι στην όγδοη θέση, ενώ άλλη μία φορά ήταν στην δέκατη τρίτη θέση. Την άλλη φορά μπορεί να δούμε την Ελλάδα ή στην πρώτη θέση ή στη δεύτερη ή στην τρίτη θέση. Όμως σας είπα πώς διακυμάνθηκε ο μέσος όρος που η EUROSTAT ανακοινώνει κάθε εξάμηνο. Επομένως η Κυβέρνηση έχει πάρει πάρα πολλά μέτρα από αυτά που μπορεί να πάρει στην απελευθερωμένη αγορά.
      Εάν μου δοθεί η ευκαιρία στη συνέχεια θα σας απαριθμήσω όλα τα μέτρα που έχει πάρει η Κυβέρνηση για να πετύχει αυτό που σας είπα προηγουμένως, δηλαδή ο Έλληνας καταναλωτής σε αυτήν την κρίσιμη περίοδο να πληρώσει μικρότερη αύξηση στις τιμές της αμόλυβδης βενζίνης.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, με δεδομένο ότι πράγματι υπάρχει μία διεθνής συγκυρία, που τη συνομολογούμε, ανεξάρτητα από τις αξιολογήσεις πολιτικού χαρακτήρα που μπορεί ο καθένας να κάνει, στο πλαίσιο αυτής της διεθνούς συγκυρίας, είστε υποχρεωμένοι να πάρετε συγκεκριμένα και αυστηρά μέτρα. Δεν είναι τυχαίο το γεγονός ότι η χώρα μας από την όγδοη θέση «εκτινάχθηκε» στη δεύτερη από την άποψη των τιμών της βενζίνης. Δεν έχετε πάρει μέτρα. Για παράδειγμα, η Γαλλία απείλησε τις πετρελαϊκές εταιρείες ότι εάν συνεχίσουν την ίδια τακτική θα αυξήσει τους συντελεστές φορολογίας των κερδών τους. 
      Περαιτέρω σας λέω ότι πρέπει να ενεργοποιηθεί –η παρότρυνσή σας είναι αναγκαία- η επιτροπή ανταγωνισμού. Δεν είναι δυνατόν να αφήσουμε τον καταναλωτή έρμαιο των συμπεριφορών διαφόρων κερδοσκοπικών δραστηριοτήτων, όταν μάλιστα είναι δεδομένη η στάση της Κυβέρνησης να μην επιδοτήσει το πετρέλαιο για τους χειμερινούς μήνες για τους οικονομικά ασθενέστερους. 
      Και βέβαια εμφιλοχωρεί το στοιχείο της αισχροκέρδειας. Ποιους ελεγκτικούς μηχανισμούς και ποιες ελεγκτικές διαδικασίες έχετε αναπτύξει, έτσι ώστε πέραν των ρυθμίσεων που επιφέρει ο ανταγωνισμός να έχετε τη δυνατότητα παρέμβασης σύμφωνα με το νόμο όχι για να χειραγωγήσετε την αγορά αλλά για να ελέγξετε την αισχροκέρδεια. Όλα αυτά δεν είναι δυνατόν να τα αφήνετε στην εξέλιξη των πραγμάτων, διότι θα πρέπει να συνυπολογίσετε ότι δύο εκατομμύρια συμπολίτες μας είναι κάτω από το όριο της βιωσιμότητας. Οι άνεργοι έχουν υψηλά ποσοστά και βεβαίως η εισοδηματική πολιτική σάς καθιστά υπευθύνους απέναντι σε αυτόν τον κόσμο, ο οποίος χειμάζεται οικονομικά και θέλει μία άλλη αντιμετώπιση σε σχέση με την αυξημένη τιμή των καυσίμων. 
      Δεν είναι δυνατόν να αφήνετε χωρίς επαρκή δικαιολογία το γεγονός ότι από την όγδοη θέση η χώρα μας «εκτινάχθηκε» μέσα στην Ευρωπαϊκή Ένωση στη δεύτερη θέση και μάλιστα η Ελλάδα «εκτινάχθηκε» με την συγκεκριμένη, επαναλαμβάνω, οικονομική κατάσταση της μεγάλης πλειοψηφίας των πολιτών. 
      Πρέπει να προχωρήσετε στη λήψη συγκεκριμένων μέτρων και μάλιστα αυστηρών μέτρων και να επιδοτήσετε το πετρέλαιο για τον καταναλωτή.
      ΠΡΟΕΔΡΟΣ (Άννα Μπενάκη - Ψαρούδα):  Ο Υφυπουργός Ανάπτυξης κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Κουβέλη, φαίνεται ότι δεν παρακολουθήσατε για τις θέσεις τι ακριβώς σας έχω πει και παρακαλώ να πάρετε τα στοιχεία της EUROSTAT και όχι τα αποσπασματικά της ΒULLETIN για να δείτε ότι μία ημέρα δεν μπορεί να γίνονται συγκρίσεις γιατί σας είπα ότι έχω βρει μέρα που είμαστε δέκατοι τρίτοι και άλλες ημέρες που είμαστε δεύτεροι. 
      Θέλω ακόμα να σας πω ότι αυτά που είπε και ανακοίνωσε η γαλλική κυβέρνηση τα ακούνε οι παράγοντες της πετρελαϊκής αγοράς κάθε φορά που ακούτε μία σύσκεψη που γίνεται με τους φορείς της αγοράς. Και ακριβώς κάθε φορά που θα παρατηρήσουμε μια όχι κανονική λειτουργία, γίνεται αυτή η σύσκεψη και ομαλοποιείται -να είστε σίγουρος- η αγορά πολύ περισσότερο. Έχουμε κάθε μέρα παρακολούθηση και κάθε εβδομάδα και μπορώ να σας δώσω τα στοιχεία, για να δείτε πώς ανεβαίνουν και πώς κατεβαίνουν οι τιμές. 
      Έχω πάρει μία απόφαση, σύμφωνα με την οποία είναι υποχρεωμένα τα διυλιστήρια την επόμενη ακριβώς ημέρα να στέλνουν στο Υπουργείο Ανάπτυξης και στη Ρυθμιστική Αρχή Ενέργειας τις τιμές που πούλησαν την προηγούμενη ημέρα. Το ίδιο ακριβώς συμβαίνει και με τις εταιρείες εμπορίας με όλες τις εκπτώσεις. Με βάση αυτήν την απόφαση μπορούμε και παρακολουθούμε πλέον πάρα πολύ στενά όλο το κύκλωμα του πετρελαίου και μπορούμε να παίρνουμε αποφάσεις και να κάνουμε πολιτική. 
      Επίσης, θέλω να σας πω, επειδή είπατε για την Επιτροπή Ανταγωνισμού, πρώτον, ότι έχει ενεργοποιηθεί και έχουν επιβληθεί και πρόστιμα, αλλά ήδη ενεργοποιείται σε πάρα πολλούς τομείς, όπως στην ΠΑΔΕ για να εξετάσει εναρμονισμένες πρακτικές, όπως ακόμα σε δώδεκα νομούς με μία τελευταία απόφαση του Υπουργού Ανάπτυξης. Ακόμα θα σας πω ότι ενεργοποιήθηκε μετά από πολυετή αδράνεια η Γενική Γραμματεία του Καταναλωτή, ενεργοποιήθηκε το Εθνικό Συμβούλιο Καταναλωτών, η Επιτροπή Ανταγωνισμού και προωθήθηκε νομοθετικά η λήψη μορφής πραγματικά ανεξάρτητης αρχής, ενισχύθηκε η απευθείας επικοινωνία του πολίτη, μέσω της τηλεφωνικής γραμμής «1520» για καταγγελίες, παράπονα και αναφορές. Προωθείται η θεσμοθέτηση του Συνηγόρου του Καταναλωτή, ενισχύθηκαν οι ελεγκτικοί μηχανισμοί του Υπουργείου Ανάπτυξης με πεντακόσια στελέχη. Εντατικοποιήθηκαν οι έλεγχοι των κλιμακίων ελέγχου, διακίνησης και αποθήκευσης καυσίμων. Υπάρχει στενή και διαρκής συνεργασία με τις νομαρχιακές αυτοδιοικήσεις για θέματα ελέγχου σε κάθε σημείο της χώρας, καθώς και με τα συναρμόδια Υπουργεία. Επιβάλλονται αυστηρότατες κυρώσεις στους παραβάτες και οι υπηρεσίες και οι μηχανισμοί ελέγχου του Υπουργείου Ανάπτυξης βρίσκονται σε διαρκή επαγρύπνηση για την παρακολούθηση της αγοράς και ιδιαίτερα για τις τιμές των πετρελαιοειδών και των καυσίμων. 
      Μέσα στα πλαίσια της απελευθερωμένης αγοράς το Υπουργείο έχει πάρει πάρα πολλά μέτρα. Μ΄ αυτά τα μέτρα, που σας απαρίθμησα, έχουμε καταφέρει ο Έλληνας πολίτης να πληρώσει τη μικρότερη αύξηση στις τιμές των πετρελαιοειδών έναντι όλων των υπολοίπων Ευρωπαίων πολιτών. Δεν ικανοποιούμαστε, συνεχίζουμε και προσπαθούμε. Πάντως να ξέρετε ότι η κοινωνική μας ευαισθησία είναι ιδιαίτερη όπως και η δική σας για όλους αυτούς, δηλαδή τους δύο εκατομμύρια διακόσιες χιλιάδες συνανθρώπους μας που βρίσκονται κάτω από το όριο της φτώχειας. Αισθανόμαστε γι’ αυτούς συμπάθεια και γι’ αυτό προσπαθούμε. Όμως δεν είμαστε εμείς οι αίτιοι που δημιουργήθηκε αυτή η κατάσταση στην Ελλάδα. Προσπαθούμε και όλες οι προσπάθειες και οι υποδομές που δημιουργούμε αυτό το χρονικό διάστημα είναι για να μπορέσουμε να δώσουμε στη χώρα μας φτερά, να δημιουργήσουμε ανάπτυξη με υψηλούς ρυθμούς, ώστε να μπορέσουμε να πετύχουμε την πραγματική σύγκλιση, που είναι το όραμα όλων μας και όλοι μας προς αυτήν την κατεύθυνση προσπαθούμε, ώστε ο Έλληνας πολίτης να βελτιώσει το εισόδημά του και ιδιαίτερα αυτές οι χαμηλές εισοδηματικά τάξεις έτσι ώστε να μην υποφέρουν τις δύσκολες αυτές στιγμές.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμ. 11/11/19.9.2005 επίκαιρη επερώτηση των Βουλευτών του Πανελληνίου Σοσιαλιστικού Κινήματος. κυρίων Ιωάννη Διαμαντίδη, Αλέξανδρου Ακριβάκη, Αθανασίου Αλευρά, Δημήτρη Ανδρουλάκη, Ελένης-Μαρίας Αποστολάκη, Ευάγγελου Αργύρη, Ευάγγελου Βενιζέλου, Χρίστου Βερελή, Κωνσταντίνου Γείτονα, Βασιλείου Γερανίδη, Δημητρίου Γεωργακόπουλου, Λάζαρου Λωτίδη, Ελεωνόρας (Νόρας) Κατσέλη, Κίμωνα Κουλούρη, Ελένης Κούρκουλα, Γεωργίου Λιάνη, Ανδρέα Λοβέρδου, Ιωάννη Μαγκριώτη, Ανδρέα Μακρυπίδη, Σταύρου Μπένου, Θεόδωρου Πάγκαλου, Πέτρου Κατσιλιέρη, Ηλία Παπαηλία, Βάσως Παπανδρέου, Γιάννου Παπαντωνίου, Φίλιππου Πετσάλνικου, Δημητρίου Πιπεργιά, Κωνσταντίνου Σκανδαλίδη, Στέφανου Τζουμάκα, Ιωάννη Τσακλίδη, Αθανάσιου Τσούρα, Ανδρέα Φούρα, Απόστολου Φωτιάδη, Φώτη Χατζημιχάλη, Νικολάου Χριστοδουλάκη, Μιχαήλ Χρυσοχοΐδη, Τηλέμαχου Χυτήρη, Παναγιώτη Ρήγα, Κωνσταντίνου Καΐσερλη, Ιωάννη Παρασκευά, Αγγελικής Γκερέκου, Χρήστου Πρωτόπαπα, Ροδούλας Ζήση, Άννας Διαμαντοπούλου και Χαράλαμπου Καστανίδη –είναι συνολικά σαράντα πέντε συνάδελφοι- προς τον Υπουργό  Εμπορικής Ναυτιλίας, σχετικά με θέματα που αφορούν την ακτοπλοΐα. 
      Στη συζήτηση αυτή ο Γραμματέας της Κοινοβουλευτικής Ομάδας του ΠΑ.ΣΟ.Κ. ορίζει ως Κοινοβουλευτικό Εκπρόσωπο του ΠΑ.ΣΟ.Κ. το Βουλευτή κ. Ιωάννη Διαμαντίδη. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας ορίζει ως Κοινοβουλευτικό Εκπρόσωπο τη Βουλευτή κα Ελπίδα Παντελάκη.
      Το λόγο έχει τώρα ο πρώτος επερωτών, ο συνάδελφος κ. Δημήτριος Πιπεργιάς. 
      ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, η ναυτιλία είναι ένας από τους δυναμικότερους κλάδους της οικονομίας μας και έχει σημαντικά συγκριτικά πλεονεκτήματα. 
      Η σημασία του κλάδου αποδεικνύεται από το γεγονός ότι παράγει περίπου το 4,8% του Ακαθάριστου Εθνικού Προϊόντος, ενώ με βάση την έκθεση της Τράπεζας της Ελλάδος καλύπτει το 31% του ελλείμματος του εμπορικού ισοζυγίου. Η δυναμική του κλάδου προβλέπεται να διατηρηθεί και τα επόμενα χρόνια, λόγω της ανάπτυξης που παρουσιάζουν οι χώρες της Ασίας, με αποτέλεσμα να αυξάνονται οι ανάγκες για τη μεταφορά καυσίμων, πρώτων υλών και από την ανάπτυξη βέβαια του εμπορίου.
      Για τους λόγους αυτούς η ναυτιλία θα έπρεπε, ιδιαίτερα σ’ αυτή τη συγκυρία, να τύχει της ιδιαίτερης προσοχής της Κυβέρνησης και του Υπουργείου Εμπορικής Ναυτιλίας με τη διαμόρφωση μιας ολοκληρωμένης πολιτικής, που θα συμβάλει στην περαιτέρω ανάπτυξή της. 
      Ένας ιδιαίτερος κλάδος της ναυτιλίας μας που έχει με τη σειρά του τεράστια σημασία για την ανάπτυξη της ελληνικής οικονομίας είναι η ακτοπλοΐα. Η σημασία του γίνεται ακόμα μεγαλύτερη, γιατί από την ανάπτυξη και την εύρυθμη λειτουργία του εξαρτάται η κοινωνική και η οικονομική ζωή ενός μεγάλου κομματιού της ελληνικής επικράτειας, που είναι τα νησιά μας. Από την ανάπτυξη και την εύρυθμη λειτουργία της ακτοπλοΐας εξαρτάται και η πορεία ενός άλλου δυναμικού κλάδου της ελληνικής οικονομίας, που επίσης έχει σημαντικά συγκριτικά πλεονεκτήματα, του ελληνικού τουρισμού. 
      Παρά την αυταπόδεικτη όμως σημασία που έχει η ανάπτυξη της ακτοπλοΐας και ο εκσυγχρονισμός της, η εικόνα που παρουσίασε στην αιχμή του καλοκαιριού, που είναι η αιχμή της τουριστικής περιόδου, ήταν μία εικόνα πλήρους εγκατάλειψης και παράλυσης, αποτέλεσμα της έλλειψης πολιτικής της Κυβέρνησης. Και σ’ αυτόν τον τομέα η Κυβέρνηση πιστεύει ότι ο ανύπαρκτος ανταγωνισμός θα δώσει, ως διά μαγείας, λύσεις στα προβλήματα της αγοράς. Οι νεοφιλελεύθερες δοξασίες και εμμονές έχουν τις συνέπειές τους σε όλες τις εκφάνσεις της οικονομικής και κοινωνικής ζωής του τόπου. 
      Οι σκηνές που εκτυλίχτηκαν σε διάφορα λιμάνια της χώρας ήταν σκηνές ντροπής, σκηνές μιας υποανάπτυκτης χώρας, που περιφρονεί βάναυσα και εξευτελίζει την αξιοπρέπεια του πολίτη.
      Η Κυβέρνηση όλο το χειμώνα για να αυξήσει το τουριστικό ρεύμα προς τη χώρα μας, πραγματοποίησε μια πανάκριβη διαφημιστική καμπάνια σε όλο τον κόσμο και στη χώρα μας. Καλούσε τους Έλληνες να μείνουν στην Ελλάδα το καλοκαίρι και τους αλλοδαπούς να ζήσουν το μύθο τους στην Ελλάδα. Αντί για το μύθο τους, όμως, έζησαν έναν εφιάλτη στα λιμάνια και στα καράβια της ακτοπλοΐας. Για να φθάσουν στους προορισμούς τους έζησαν μία σύγχρονη οδύσσεια. Πέρασαν από τη Σκύλλα της χαοτικής κατάστασης που επικρατούσε στα λιμάνια και τη Χάρυβδη των σαπιοκάραβων που κυκλοφορούσαν, ιδιαίτερα στις άγονες γραμμές.
      Η διαφήμιση της Υπουργείου Τουριστικής Ανάπτυξης μετατράπηκε σε δυσφήμηση της χώρας μας, εξαιτίας της απίστευτης ταλαιπωρίας που υπέστησαν χιλιάδες ταξιδιώτες, στην προσπάθειά τους να επισκεφθούν κάποιο νησί, λόγω της κατάστασης που επικρατεί στην ακτοπλοΐα:
Πολύωρη αναμονή στα λιμάνια κάτω από συνθήκες χάους και αναρχίας λόγω έλλειψης προγραμματισμού. Πολύωρες καθυστερήσεις λόγω των συνεχών βλαβών που προκαλούνται από την παλαιότητα των πλοίων και την ελλιπή συντήρησή τους. 
      Παρ’ όλα αυτά, τα πλοία κρίνονται από την Επιθεώρηση Εμπορικών Πλοίων αξιόπλοα και αυτό γίνεται, γιατί υποκύπτετε στους εκβιασμούς των εφοπλιστών, κύριε Υπουργέ! Υιοθετήσατε ακόμα και το αίτημά τους για κατάργηση του ορίου ηλικίας. 
      Δεν είναι όμως μόνο αυτό! Ανέχεστε την επικράτηση συνθηκών αθέμιτου ανταγωνισμού. Τα πολύωρα ταξίδια χωρίς διακοπή και με ταχύτητες που δεν αντέχουν τα υπέργηρα πλοία επιφέρουν βλάβες. Οι βλάβες γίνονται ολοένα και συχνότερες, αφού δεν υπάρχει χρόνος για τη συντήρησή τους. Οι εργαζόμενοι απασχολούνται εξαντλητικά με επιπτώσεις στην ασφάλεια των δρομολογίων. Οι συνθήκες παραμονής μέσα στα πλοία είναι εξευτελιστικές. Οι υπηρεσίες είναι χαμηλής ποιότητας και πανάκριβες. Οι επιβάτες πολλές φορές δεν βρίσκουν ούτε καρέκλα να καθίσουν και είτε καταφεύγουν στις σκάλες, στους διαδρόμους, ακόμα και στα πατώματα των σαλονιών για να ξεκουραστούν είτε είναι υποχρεωμένοι σε ενοικίαση καμπίνας. Αυτά είναι μερικά μόνο από τα προβλήματα που συνθέτουν το παζλ της απίστευτης ταλαιπωρίας, που υπέστησαν χιλιάδες ταξιδιώτες το καλοκαίρι. 
      Κοντά σ’ αυτά είναι και οι τεράστιες συνέπειες στην οικονομική ζωή των νησιών με ελλείψεις σε βασικά καταναλωτικά είδη λόγω μειωμένων δρομολογίων, με αποτέλεσμα να παραμένουν εκτός πλοίων φορτηγά που μετέφεραν μη ευπαθή προϊόντα. 
      Οι Δήμαρχοι όπως της Σάμου, της Αλοννήσου, της Ικαρίας, της Καλύμνου διαμαρτυρήθηκαν για την κατάσταση αυτή. Κατήγγειλαν ότι η πολιτική της Κυβέρνησης έχει φέρει την ακτοπλοΐα τριάντα χρόνια πίσω και ζήτησαν την άμεση υλοποίηση των προεκλογικών υποσχέσεών σας.
      Απέναντι σ’ αυτή την τραγική κατάσταση που επικρατούσε στα λιμάνια και στα καράβια της ακτοπλοΐας, το μόνο που κάνετε ήταν προκαλώντας τη γενική θυμηδία να καλέσετε τους εφοπλιστές δημόσια να ζητήσουν συγγνώμη από το επιβατικό κοινό. 
      Για να ρίξετε στάχτη στα μάτια του αγανακτισμένου επιβατικού κοινού, αναγγείλατε στις 7 Αυγούστου, και με βαρύγδουπο ύφος, την επιβολή προστίμων ύψους 528.000 ευρώ. Αποδείχθηκε όμως από δική σας απάντηση ότι τα πρόστιμα που είχαν επιβληθεί μέχρι τις 14 Σεπτεμβρίου ήταν μόλις 3.110 ευρώ. Αποδειχθήκατε για μία ακόμη φορά «τζάμπα μάγκες». Ενώπιον των Μέσων Μαζικής Ενημέρωσης, βέβαια, εσείς βρυχάστε. Ενώπιον όμως των εφοπλιστών και των καραβοκύρηδων εσείς υποτονθορίζετε!
      Η κατάσταση που επικρατεί σήμερα στην ακτοπλοΐα, παρά τις εξαγγελίες και τις δεσμεύσεις σας ότι θα διασφαλίσετε την κοινωνική, οικονομική και εδαφική συνοχή της χώρας με την επάρκεια των δρομολογίων και τη σύνδεση όλων των νησιών με την ηπειρωτική Ελλάδα, οφείλεται στο γεγονός ότι δεν προχωρήσατε σε σωστό σχεδιασμό των δρομολογίων.
      Το αποτέλεσμα είναι όχι μόνο να μη βοηθιέται η γενικότερη ανάπτυξη των νησιών, αλλά τα προβλήματα συνεχώς να αυξάνονται και  να συσσωρεύονται.
      Δεν εφαρμόσατε τις διατάξεις του ν. 2932/2001, γιατί οι πλοιοκτήτες αντιδρούν στην πλήρη εφαρμογή του. Προσπαθείτε ευκαιριακά να καλύψετε τις ανάγκες των νησιών και τις απαιτήσεις των κατοίκων, κυρίως όμως των πλοιοκτητών, με επιδοτούμενες γραμμές. 
      Για την κάλυψη των αναγκών και των απαιτήσεων των τοπικών κοινωνιών για απευθείας σύνδεση με τον Πειραιά και δευτερευόντως με τη Θεσσαλονίκη με σύγχρονα και γρήγορα σκάφη, εκδώσατε δύο αποφάσεις για τον προσδιορισμό του Εθνικού Δικτύου Θαλασσίων Συγκοινωνιών μέχρι το 2006, σύμφωνα με το ν. 2932 για το «θεαθήναι», οι οποίες παρέμειναν στα χαρτιά.
      Παράλληλα, καταργήσατε τη Ρυθμιστική Αρχή Θαλασσίων Μεταφορών και αποτέλεσμα αυτής της κατάργησης είναι η μη τήρηση των διατάξεων του νόμου και η ανεξέλεγκτη λειτουργία της αγοράς των θαλασσίων ενδομεταφορών.
      Η προσαρμογή του εθνικού δικτύου θαλασσίων ενδομεταφορών στις νέες απαιτήσεις σε συνδυασμό με την ανυπαρξία κανόνων και ελέγχου είναι οι βασικές αιτίες της όξυνσης των προβλημάτων στην ακτοπλοΐα. 
      Οι ευθύνες σας είναι μεγάλες, γιατί οι υποσχέσεις σας προς τους εφοπλιστές για αλλαγή του ν. 2932 και άλλες ενδεχομένως υποσχέσεις που δώσατε, ενίσχυσαν τις αντιδράσεις των ακτοπλόων και οδήγησαν στη μη εφαρμογή των διατάξεων του νόμου.
      Οι ακτοπλόοι σκόπιμα δεν υπέβαλαν εμπρόθεσμα δηλώσεις τακτικής δρομολόγησης, με αποτέλεσμα τα νησιά να μην καλύπτονται με τακτικά ετήσια δρομολόγια. Οι απαιτήσεις των ακτοπλόων αντιμετωπίζονται κατά περίπτωση, ανάλογα με τις ανάγκες, ως έκτακτη δρομολόγηση. 
      (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Είναι σίγουρο ότι η κατάσταση που επικρατεί σήμερα στην ακτοπλοΐα θα συνεχίσει και τα επόμενα δύο χρόνια, με τεράστιες συνέπειες στην οικονομία των νησιών, αφού οι ακτοπλόοι δεν κατέθεσαν εμπρόθεσμα αιτήσεις τακτικής δρομολόγησης. 
      Οι άγονες εσωτερικές γραμμές ενός απηρχαιωμένου δικτύου έχουν δεσμευτεί με αποφάσεις σας τριετούς διάρκειας. Το ενδιαφέρον για πολυετείς συμβάσεις γραμμών δημοσίου συμφέροντος είναι ανύπαρκτο. Οι συμβάσεις ανάθεσης δημόσιας υπηρεσίας για την αποκλειστική εξυπηρέτηση συγκεκριμένων γραμμών δεν προσελκύουν το ενδιαφέρον των εφοπλιστών, εξαιτίας των εκτάκτων δρομολογίων σε κερδοφόρες γραμμές την περίοδο του καλοκαιριού και εσείς, με προκηρύξεις που φωτογραφίζουν πλοία συγκεκριμένων πλοιοκτητών που είναι ευνοούμενοί σας, συνεχίζετε την πολιτική της επιδότησης των άγονων γραμμών κατά πλοίο και δρομολόγιο. Φθάσατε στο σημείο να υπογράφετε συμβάσεις για δρομολόγηση πλοίων διάρκειας δύο και τριών μηνών με πολύ αυξημένες επιδοτήσεις και ιδιαίτερα υποβαθμισμένες υπηρεσίες. 
      Η πολιτική αυτή αυξάνει τη σκόπιμη αδιαφορία των πλοιοκτητών. Όλοι θέλουν να επιδοτηθούν σε γραμμές που εσείς χαρακτηρίζετε άγονες. Επίσης η αποσπασματική επιδότηση πλοιοκτητών σε άγονες τοπικές γραμμές και η μη αποσαφήνιση των κανόνων του ελεύθερου ανταγωνισμού, όπως και των επιπτώσεων από τη μη εφαρμογή των αμοιβαίων υποχρεώσεων των συμβαλλομένων, δεν προκαλεί ενδιαφέρον για επενδύσεις σε σύγχρονα πλοία και νέα δρομολόγια.
      Υπάρχουν, όμως, και τα φαινόμενα πλοία κλειστού τύπου να εισπράττουν αυξημένα εισιτήρια, πλην όμως να κινούνται με την ταχύτητα συμβατικών πλοίων. Για να εξοικονομήσουν καύσιμα δεν λειτουργούν, παρ’ ότι είναι κλειστού τύπου, ούτε τον κλιματισμό. Όσοι ταξίδεψαν αυτό το καλοκαίρι από τον Άγιο Κωνσταντίνο στις Σποράδες πλήρωσαν ακριβά το μακράς διάρκειας «ιδρώλουτρό» τους στο “JET FERRY”. 
      Ανακοινώσατε την απελευθέρωση των τιμών στα εισιτήρια, ακόμη και της τρίτης θέσης, στα πλοία που θα δρομολογηθούν από ορισμένα λιμάνια, όπως της Ελευσίνας και της Κύμης. Γνωρίζετε, κύριε Υπουργέ, την κατάσταση του οδικού δικτύου μέχρι την Κύμη; Τυχαίνει η Κύμη να είναι στην εκλογική μου περιφέρεια. Αλήθεια, συντονίζεστε στην Κυβέρνηση; Δυστυχώς η εξαγγελία σας αυτή, όπως και πολλές άλλες, θα μείνει στον αέρα, αφού το ΥΠ.Ε.ΧΩ.Δ.Ε. δεν ενδιαφέρεται για βελτιώσεις στο υφιστάμενο ή για νέο οδικό δίκτυο προς Κύμη. Χωρίς οδικό δίκτυο που να εξασφαλίζει γρήγορη και ασφαλή μετάβαση, οι εφοπλιστές δεν δρομολογούν πλοία απ’ αυτήν. Μόνο υπέργηρα πλοία, με την ενίσχυση που προβλέπεται για τις άγονες γραμμές, θα ναυλοχούν στην Κύμη. 
      Έχετε, επίσης, σοβαρότατη ευθύνη, γιατί αγνοήσατε το σχέδιο που είχε εκπονηθεί επί των ημερών μας από το Υπουργείο Αιγαίου για το Υπουργείο Εθνικής Οικονομίας για την κάλυψη της ακτοπλοϊκής νησιωτικής ενδοεπικοινωνίας με νέα πλοία, σχέδιο που, αφού καταγγείλατε, με καθυστέρηση ανασύρατε και με τρόπο αποσπασματικό και αόριστο παρουσιάζετε τώρα ως δήθεν πρότασή σας. 
      Η Κυβέρνησή σας μετά από ενάμιση χρόνο αποδεικνύεται εντελώς ανέτοιμη να αντιμετωπίσει τα προβλήματα της ακτοπλοΐας σε συνθήκες απελευθέρωσης θαλασσίων συγκοινωνιών. Τα αντιμετωπίζει ευκαιριακά και αποσπασματικά. Αποδεικνύεται, όμως, αναξιόπιστη και απέναντι στις δεσμεύσεις της. 
      Οι αυξήσεις στις τιμές των εισιτηρίων είναι συνεχείς και, με εξαίρεση την οικονομική θέση, προσεγγίζουν σε ορισμένες περιπτώσεις το 35%, από την αρχή του έτους. Δεν εφαρμόζονται στην πράξη –καταργήθηκαν- οι εκπτώσεις προς τις κοινωνικά ευπαθείς ομάδες. Παρά τις πανηγυρικές εξαγγελίες και τυμπανοκρουσίες που έχετε κάνει γιατρός δεν υπάρχει στα πλοία. 
      Οι εξαγγελίες για δωρεάν εισιτήρια στους κατοίκους των νησιών με πληθυσμό μέχρι τρεις χιλιάδες εκατό άτομα είναι αόριστες. Αφορούν μόνο τη μετακίνησή τους προς κοντινά νησιά και όχι προς τον Πειραιά, ενώ η εφαρμογή τους παραπέμπεται και αυτή στο μέλλον.
      Κυρίες και κύριοι συνάδελφοι, η αντιμετώπιση των προβλημάτων της ακτοπλοΐας απαιτεί την αποσαφήνιση και την εφαρμογή του υπάρχοντος θεσμικού πλαισίου και ενός ολοκληρωμένου δικτύου ακτοπλοϊκών συγκοινωνιών, που θα λαμβάνει υπόψη του τις ανάγκες για τις προοπτικές ανάπτυξης των νησιών, το νέο και σύγχρονο διοικητικό μοντέλο των νησιωτικών περιοχών, το κόστος και το όφελος, με αποσαφήνιση των κρατικών παρεμβάσεων και επιδοτήσεων, τα δικαιώματα και τις ευθύνες των πλοιοκτητών, τη μακρόχρονη προοπτική και την προσέλκυση επενδυτών με σύγχρονα πλοία.
      Για τη διαμόρφωση ολοκληρωμένης πρότασης πρέπει να ενημερωθούν οι τοπικές νησιωτικές κοινωνίες, ενώ μέρος της ευθύνης του σχεδιασμού και της εφαρμογής προδιαγραφών δημοσίου συμφέροντος πρέπει να αναληφθεί και από την τοπική αυτοδιοίκηση των νησιών.
      Κύριε Υπουργέ, προεκλογικά υποσχεθήκατε τα πάντα στους πάντες και ήταν επόμενο να υποσχεθείτε και στους νησιώτες. Τους εξαπατήσατε, για να πάρετε τις ψήφους. Υποσχεθήκατε συχνή και ασφαλή ακτοπλοϊκή σύνδεση σε όλα τα νησιά, μικρά και μεγάλα. Υποσχεθήκατε σταθερότητα στις τιμές των εισιτηρίων. Υποσχεθήκατε επαναφορά των εκπτώσεων. Υποσχεθήκατε κατάργηση του επίναυλου. Υποσχεθήκατε αλλαγή του νομοθετικού πλαισίου κ.λπ.. Τι έγινε απ’ όλα αυτά; Η κατάργηση της Ρ.Α.Θ.Ε..
      Οι νησιώτες τώρα γνωρίζουν. Γνωρίζουν τα ψεύτικα τα λόγια, τα μεγάλα. Έμαθαν πώς η Νέα Δημοκρατία εννοεί τη συχνή και ασφαλή ακτοπλοϊκή σύνδεση. Νιώθουν τις τιμές των εισιτηρίων. Γνωρίζουν τις εκπτώσεις. Έζησαν τα επιδοτούμενα σαπιοκάραβα. Έμαθαν την αξιοκρατία στο Λιμενικό, όπως επίσης και την κατάντια στα λιμάνια. Μαζί τους, μέσα από την ταλαιπωρία τους, έμαθαν για όλα αυτά και οι ταξιδιώτες, Έλληνες και ξένοι. Έμαθαν τους μύθους σας και έζησαν τον εφιάλτη.
      Κατέρρευσε η πολιτική σας, κύριε Υπουργέ. Μαζί της κατέρρευσε και η αξιοπιστία της. Ναυαγήσατε, πριν ανοιχτείτε στο πέλαγος. Και δυστυχώς τις ζημιές καλούνται να πληρώσουν οι νησιώτες μας και γενικότερα η οικονομία.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πιπεργιά.
      Το λόγο έχει ο κ. Χριστοδουλάκης.
      Κύριε Χριστοδουλάκη, θα κάνετε χρήση όλου του χρόνου σας, και της δευτερολογίας σας;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αν είναι δυνατόν, κύριε Πρόεδρε, ναι.
      Κυρίες και κύριοι συνάδελφοι, το καλοκαίρι ζήσαμε όλοι μια δραματική εικόνα στις θαλάσσιες συγκοινωνίες, μια εικόνα, η οποία έπληξε και τη γνώμη που έχουν για την Ελλάδα, ως τουριστικό προορισμό, αλλά έπληξε κυρίως τους Έλληνες ταξιδιώτες, και τους ξένους, οι οποίοι βρέθηκαν στη χώρα μας το διάστημα αυτό.
      Ήταν μια εικόνα, η οποία καμία σχέση δεν έχει με τις πραγματικές δυνατότητες της χώρας μας, με την πρόοδο που είχε συντελεστεί τα προηγούμενα χρόνια, με τις απαιτήσεις του κάθε Έλληνα πολίτη, του κατοίκου των νησιών του Αιγαίου, αλλά και άλλων περιοχών.
      Τα προηγούμενα χρόνια, με τις κυβερνήσεις του ΠΑ.ΣΟ.Κ., η Ελλάδα κέρδισε το μεγάλο στοίχημα της απελευθέρωσης της επιβατηγού ναυτιλίας, ένα στοίχημα, το οποίο ήταν δύσκολο, ένα στοίχημα, το οποίο είχε δημιουργήσει πολλούς φόβους, ανασφάλειες, αβεβαιότητες, ότι αν αρθεί το καμποτάζ στην Ελλάδα, τότε θα καταρρεύσουν οι ελληνικές ναυτιλιακές εταιρείες και θα υπάρξει μεγάλη αδυναμία πραγματοποίησης των θαλάσσιων συγκοινωνιών.
      Όμως, η απελευθέρωση έγινε μ΄ έναν τέτοιο προγραμματισμένο τρόπο, έτσι ώστε τελικά οι ελληνικές ναυτιλιακές εταιρείες όχι μόνο κατάφεραν να επιβιώσουν, αλλά έγιναν και κυρίαρχες και σε άλλες περιοχές, στις οποίες προηγουμένως δεν είχαν παρουσία. Αναφέρω ότι σήμερα οι ελληνικές ακτοπλοϊκές εταιρείες κυριαρχούν όχι μόνο στα μεγαλύτερα και πιο ανταγωνιστικά δρομολόγια της Μεσογείου, αλλά και σε άλλα δρομολόγια, όπως είναι στη Βόρειο Θάλασσα.
    Πιστεύω ότι, μετά από αυτή την επιτυχή κατάληξη της απελευθέρωσης των ναυτιλιακών μεταφορών, θα έπρεπε να ωφεληθεί και όλο το σύστημα των άγονων γραμμών, το οποίο μέχρι τότε ουσιαστικά γινόταν με όρους πελατειακής φιλανθρωπίας. 
    Έπαιρνε ένας εφοπλιστής το μονοπώλιο μίας γραμμής και έβαζε ένα καράβι 
–και σαπιοκάραβο πολλές φορές- για να εξυπηρετεί, όποτε αυτό ήταν δυνατόν, κάποιες άγονες γραμμές, με αποτέλεσμα να υπάρχει μία αβεβαιότητα, μία πτώση του αισθήματος ασφάλειας στους πολίτες των νησιών, με όλες τις αρνητικές συνέπειες που έχει αυτό στην οικονομία της χώρας, στις επενδύσεις, στην κίνηση, στον τουρισμό, σε όλα. 
    Μετά, λοιπόν, την επιτυχή απελευθέρωση της επιβατηγού ακτοπλοΐας, εμείς ξεκινήσαμε μία συστηματική πολιτική για την αναβάθμιση και τη στήριξη των άγονων γραμμών σε νέες βάσεις. Πρώτα απ’ όλα καθιερώσαμε τον επίναυλο ως ένα στοιχείο αναδιανεμητικής πολιτικής προς τις άγονες γραμμές και τους κατοίκους των πιο απομακρυσμένων περιοχών.  
    Δεύτερον, ξεκινήσαμε -αν και δεν ολοκληρώθηκε- έναν εξορθολογισμό στο σύστημα των εκπτώσεων, έτσι ώστε πραγματικά να ευνοεί αυτούς που έχουν ανάγκη και όχι να επισωρεύει αναίτια βάρη στην πραγματοποίηση των ναυτιλιακών συγκοινωνιών. Επίσης αρχίσαμε να βάζουμε τον προγραμματισμό των άγονων γραμμών σε μία μακροχρόνια βάση. 
    Το βασικότερο εργαλείο σ’ αυτήν την κατεύθυνση ήταν η ναυπήγηση νέων αξιόπλοων σκαφών, όχι τα σαπιοκάραβα των τριάντα ετών, τα οποία σαν καρυδότσουφλα παραδέρνουν και πολλές φορές δεν πραγματοποιούν τα δρομολόγια, αλλά νέα σκάφη, ειδικά προγραμματισμένα να αντέχουν και σε δύσκολες καιρικές συνθήκες, με νέα ηλικία, πέντε έως δέκα έτη, με δυνατότητα ανάπτυξης ταχύτητας είκοσι και είκοσι δύο κόμβων, δυνατότητα μεταφοράς εκατοντάδων επιβατών, από οκτακόσιους έως χίλιους, όπως επίσης και εκατόν εβδομήντα περίπου οχημάτων. 
    Με αυτό το πλαίσιο ξεκινήσαμε να εφαρμόζουμε το σύστημα της μακροχρόνιας ιδιωτικής μίσθωσης, το οποίο θα επέτρεπε στις ακτοπλοϊκές εταιρείες να κατασκευάσουν και να ναυλώσουν πλοία για μία δεκαετία. Το δε κόστος από αυτήν την υλοποίηση του σχεδίου θα ήταν περίπου 35% με 40% ακριβότερο από το επίπεδο επιχορήγησης των άγονων γραμμών, που είναι γύρω στα 25.000.000 με 28.000.000 ευρώ φέτος. Έτσι πιστεύαμε ότι θα λύναμε οριστικά το πρόβλημα της αξιόπιστης επιβατηγού ακτοπλοΐας στο Αιγαίο και σε άλλες περιοχές. 
    Είχαμε κάνει όλες τις διαπραγματεύσεις με την Ευρωπαϊκή Ένωση, η οποία έχει αναγνωρίσει τη μεγάλη σημασία των διασυνδέσεων στα νησιά και είχε εγκρίνει το σχέδιο. Επίσης είχε ήδη προσληφθεί χρηματοοικονομικός σύμβουλος, ο οποίος αν αφηνόταν να προχωρήσει σήμερα θα είχαμε φθάσει στην ολοκλήρωση του διαγωνισμού για την πιλοτική εφαρμογή του έργου, που θα κάλυπτε τρεις γραμμές: Μία ανατολική διαδρομή στο Αιγαίο, Αλεξανδρούπουλη-Λήμνος-Χίος-Μυτιλήνη-Σάμος και Ρόδος, μία δεύτερη εγκάρσια γραμμή από το Βόλο στη Σάμο με τους ενδιάμεσους σταθμούς και μία κεντρική πορεία από την Καβάλα πάλι προς τη Λήμνο-Μυτιλήνη-Χίο και Σάμο. 
    Πιστεύουμε ότι με τον τρόπο αυτό, με τη γραμμή αυτή που ήταν καίριας σημασίας για τη ναυσιπλοΐα στο Αιγαίο, θα μπορούσαμε να είχαμε λύσει σημαντικά προβλήματα για ογδόντα τρεις χιλιάδες επιβάτες το χρόνο, οι οποίοι διακινούνται σε αυτά τα δρομολόγια, μάλιστα με πολύ μεγαλύτερη ασφάλεια και βεβαιότητα. 
    Εσείς, όμως, κύριε Υπουργέ, ακολουθήσατε τη δοκιμασμένη συνταγή της Νέας Δημοκρατίας. Πρώτα απ’ όλα γκρεμίζουμε ό,τι είχε ετοιμάσει και προωθήσει το ΠΑ.ΣΟ.Κ., το συκοφαντούμε, το αμαυρώνουμε, αφήνουμε να περάσει ένας χρόνος για να ξεχαστεί και μετά το ξανασερβίρουμε κακοφορμισμένο και αναποτελεσματικό. Διότι, αφού είχαμε ακούσει τα μύρια όσα τους τελευταίους μήνες από το Υπουργείο Αιγαίου, μαθαίνουμε ότι αιφνιδίως εσείς τώρα ενδιαφέρεστε να επαναφέρετε αυτό το χρηματοδοτικό σχήμα, το οποίο είχατε παραλάβει έτοιμο σε μία πορεία υλοποίησης από το ΠΑ.ΣΟ.Κ.. 
    Ποιος ζημιώθηκε απ’ αυτό; Το ΠΑ.ΣΟ.Κ. ζημιώθηκε; Οι επιβάτες ζημιώθηκαν. Οι πολίτες των νησιών του Αιγαίου ζημιώθηκαν. Η ελληνική οικονομία ζημιώθηκε. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σε ποιο θέμα αναφέρεστε; 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και θα ξανακάνετε τα ίδια πράγματα με μεγάλη καθυστέρηση, με αφερεγγυότητα απέναντι στον ελληνικό λαό, απλώς και μόνο επειδή θέλατε να επικρίνετε, να γκρεμίσετε και να κάνετε τον κόσμο να ξεχάσει αυτά που είχε κάνει το ΠΑ.ΣΟ.Κ..
      Έτσι φθάσαμε φέτος στο σημερινό χάλι και, εάν δεν λάβετε μέτρα, θα οδηγηθούμε και πάλι στο να επαναλάβουμε αυτό το πλαίσιο της «πελατειακής φιλανθρωπίας», με το οποίο δήθεν εξυπηρετούνται οι κάτοικοι των απομακρυσμένων νησιών. Έτσι, όμως, τα νησιά θα ξαναπέσουν σε μία εγκατάλειψη, που υπήρχε πριν από δέκα-δεκαπέντε χρόνια, και δεν θα έχουν την ωφέλεια και τη γενικότερη αναβάθμιση των ακτοπλοϊκών συγκοινωνιών, την οποία πετύχαμε τα προηγούμενα χρόνια σε πάρα πολλές γραμμές της επιβατηγού ακτοπλοΐας και προσπαθήσαμε να την επεκτείνουμε σε όλες. 
      Πιστεύω ότι ακόμη και σήμερα είναι καιρός να φύγετε από τα στερεότυπα της πολεμικής κατά του ΠΑ.ΣΟ.Κ.. Να ξαναφέρετε τις προτάσεις, τα σχέδια και τα συγκεκριμένα χρονοδιαγράμματα, τα οποία είχε η κυβέρνηση του ΠΑ.ΣΟ.Κ., έτσι ώστε να μπορέσουμε να χαράξουμε μια αξιόπιστη πολιτική επιβατηγού ναυτιλίας στο Αιγαίο, να ξανακάνουμε τα νησιά να αποτελούν ένα ζωτικό κομμάτι της ελληνικής επικράτειας και όχι να τα βλέπουμε να αποκόπτονται, να ταλαιπωρούνται και να έχουν αυτή την αίσθηση μειονεξίας και εγκατάλειψης, στην οποία η δική σας πολιτική με μαθηματική ακρίβεια τα οδηγεί. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Χριστοδουλάκη.
      Ο κ. Σκανδαλίδης έχει το λόγο.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: Κύριε  Πρόεδρε, δεν θα χρειαστώ δευτερολογία. 
      Νομίζω ότι τόσο η τοποθέτηση του πρώτου επερωτώντος Βουλευτή, του κ. Πιπεργιά όσο και του κ. Χριστοδουλάκη έθεσαν τα επιμέρους στοιχεία και με ολοκληρωμένο τρόπο δικαιολόγησαν και αιτιολόγησαν το περιεχόμενο της επερώτησης. Εγώ θα μείνω σε μερικά σχόλια.
      Κύριε Υπουργέ, είστε σχεδόν στο μέσο της θητείας σας. Ήρθατε με λύσεις παντού. Ξέρατε τι θα κάνετε αμέσως. Το 2004 η κρίση στα λιμάνια ήταν η μεγαλύτερη της μέχρι τότε δεκαετίας. Το 2005 υπήρξε το Βατερλώ της ακτοπλοΐας. Θυμάμαι χαρακτηριστικά ερωτήσεις Βουλευτών της Νέας Δημοκρατίας: «Γιατί να είναι μόνο έξι πλοία στη γραμμή Πειραιάς-Δωδεκάνησα;», «Γιατί δεν πάει τρεις φορές το πλοίο στο Καστελόριζο;». Φέτος τον Αύγουστο ήταν τρία πλοία στη γραμμή, από τα οποία τα δύο όποτε θυμόντουσαν έρχονταν!
      Αυτή τη στιγμή τα νησιά βιώνουν το ζενίθ της ανασφάλειάς τους. Καταφέρατε μια συνδυασμένη κρίση των συγκοινωνιών -τον Αύγουστο στο λιμάνι, το Σεπτέμβρη στο αεροδρόμιο- με μια λέξη που χαρακτηρίζει την πολιτική σας: απαξίωση. Ο φόβος της απομόνωσης, του κλειστού ορίζοντα, υπερβαίνει το βάσανο της ταλαιπωρίας. Δεν είναι μόνο η ταλαιπωρία των επιβατών του Αυγούστου. Είναι η συνολική ανασφάλεια ενός εθνικού χώρου που μπαίνει σε κρίση εν έτει 2005, χωρίς κανένα ιδιαίτερο λόγο.
      Θα περίμενε κανείς, δεκαοχτώ μήνες τώρα, ότι θα εμφανίζατε κάποιο σχέδιο, κάποια προοπτική. Η ακτοπλοΐα στο Αιγαίο μετά την άρση του καμποτάζ επιβάλλει συνολικότερο σχεδιασμό: Τι πλοία, ποιες υποχρεώσεις, με ποιο κόστος, πώς συνδέονται οι ενδονησιωτικές συγκοινωνίες με τις κύριες γραμμές, πώς αναμορφώνεται το πάσχον, πράγματι, σύστημα αξιολόγησης και ελέγχου, πώς λύνονται οι διαφορές ανάμεσα στο Υπουργείο Αιγαίου και το Υπουργείο Εμπορικής Ναυτιλίας. 
      Νομίζαμε ότι με την όρεξη που σας διακρίνει θα πέφτατε με τα μούτρα σ’ αυτή την κρίσιμης σημασίας εθνική επιλογή,  ότι θα αξιοποιούσατε το παράθυρο που σας ανοίξαμε στην Ευρώπη για το ειδικό καθεστώς, θα συνεχίζατε και θα διευρύνατε τα προγράμματα, που ήδη βρίσκονται σε επίπεδο διαπραγμάτευσης για τα καινούργια πλοία. Τίποτε απ’ όλα αυτά δεν έγινε. Αντί γι’ αυτό, τελματώσατε τα λιμενικά ταμεία, σταματήσατε τα έργα που ήταν προγραμματισμένα, εγκαταλείψατε τα προγράμματα, δεν εμφανίσατε κανένα σχέδιο. 
      Εμείς δεν είχαμε την εντύπωση ότι θα μπορούσατε να υλοποιήσετε τις αθρόες εξαγγελίες σας. Είχαμε, όμως, την απαίτηση να συνεχίσετε έστω και τα «κακά» προγράμματα του παρελθόντος και, αφού δεν είχατε μια δική σας πρόταση, να συνεχίζατε μια πολιτική που θα έδινε λύσεις, έστω και εμβαλλωματικές, κάθε χρόνο στα μεγάλα προβλήματα. 
     Αντί γι’ αυτό, εγκαταστήσατε την αναξιοκρατία στο Λιμενικό, σαρώσατε με διώξεις το Σώμα, οδηγήσατε σε κρίση τα λιμάνια. Η συνδυασμένη κρίση που ζούμε αυτές τις μέρες αποτελεί προϊόν της δικής σας πολιτικής. Το κενό προοπτικής αναδεικνύει μια ζοφερή πραγματικότητα. Ο κίνδυνος της απομόνωσης και της ανασφάλειας ξανάρχεται εν έτει 2005 σ’ ένα χώρο κρίσιμης εθνικής σημασίας.
     Εγώ θα σας πω κάτι πολύ απλό. Έστω και τώρα, πάρτε μια πρωτοβουλία. Φέρτε μια ολοκληρωμένη πρόταση. Μελετήστε τη κάποιες εβδομάδες και φέρτε μια ολοκληρωμένη πρόταση. Συζητείστε με τους Βουλευτές όλων των κομμάτων, τους τοπικούς φορείς, το σύνδεσμο των δημάρχων των νησιωτικών περιοχών. Πάρτε τη γνώμη των τοπικών φορέων σε κάθε νησί του Αιγαίου. Το επόμενο καλοκαίρι κανένα νησί δεν πρόκειται να αποδεχθεί την επανάληψη αυτής της κακής, της ζοφερής πραγματικότητας, που έζησε αυτή τη χρονιά.
     Ειλικρινά, κύριε Υπουργέ –και μιλάω στον Υπουργό Εμπορικής Ναυτιλίας, ο οποίος μόλις αποχώρησε- σε όλη την περίοδο που ήσασταν στην Αντιπολίτευση ήσασταν από τους Βουλευτές, που πραγματικά έφερναν προτάσεις, πρότειναν λύσεις για το πολιτικό σύστημα –το έζησα σαν Υπουργός Εσωτερικών- συμβάλατε με τη στάση σας σ’ ένα κοινοβουλευτικό έργο, που ήταν αναγκαίο να γίνει. 
     Νομίζω ότι μετά την εκλογή σας στην Κυβέρνηση έχετε υποστεί ένα μεταμορφισμό και το λέω με όλη τη σημασία του όρου. Πέρυσι τέτοιον καιρό, παραδείγματος χάρη, με ξένισε την επομένη του «Μπαϊρακτάρη» η σπουδή του κ. Κεφαλογιάννη που, αφού κατονόμασε τους εχθρούς του έθνους, πήρε το άλογο και εξεστράτευσε εναντίον των ανεμόμυλων της διαπλοκής. Ποιος θα μπορούσε να φανταστεί ένα χρόνο μετά ότι τα λάβαρα μπήκαν στα ντουλάπια και βγήκαν απ’ αυτά οι διωγμοί των απλών ανθρώπων, η αναξιοκρατία και η φαυλότητα των συνεντεύξεων και χθες μόλις η κυβερνητική νομιμοποίηση της μίζας στα τελωνεία; Ποιος θα μπορούσε να το φανταστεί;
     Δυστυχώς, κύριε Υπουργέ, η Κυβέρνησή σας αποδεικνύεται μικρότερη των περιστάσεων. Αποδεικνύεστε προπαντός αθεράπευτα δεξιοί και καθεστωτικοί με όλη τη σημασία της λέξης.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκανδαλίδη.
     Θα δώσω το λόγο τώρα στον κ. Γεωργακόπουλο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, έχω ακόμα στα μάτια μου τις εικόνες των θριαμβευτικών υποδοχών, που έκαναν τα νησιά προεκλογικά στον κ. Καραμανλή, όταν επισκέπτετο τα νησιά του Αιγαίου και υποσχόταν στους πάντες τα πάντα. Έχω όμως στα μάτια μου και τις εικόνες που αντικρίσαμε όλοι αυτό το καλοκαίρι στον Πειραιά και στα άλλα λιμάνια. 
     Μπορείτε να κάνετε μια σύγκριση αυτών των δύο εικόνων; Πώς οι άνθρωποι αυτοί πίστεψαν στη Νέα Δημοκρατία; Πώς αυτοί πίστεψαν πραγματικά ότι θα λυθούν τα προβλήματά τους, τα χρόνια –κατ’ εσάς- προβλήματά τους; Υποσχεθήκατε ότι θα γίνουν τα λιμάνια, θα μπουν καινούργια καράβια, θα είναι τα εισιτήρια σταθερά –μια σειρά υποσχέσεων. Και αντί αυτών, υπήρχε όλο αυτό το χάλι, το οποίο αντιμετωπίσαμε και είδαμε όλοι το καλοκαίρι.
     Θα σας πω κάτι. Ως Υφυπουργός Ανάπτυξης, αρμόδιος για τον τουρισμό, οι πράκτορες:μας ζητούσαν τα ακριβή δρομολόγια των πλοίων, έτσι ώστε να γνωρίζουν πότε θα έρθουν τα αεροπλάνα στο «Ελληνικό» ή στο «Ελευθέριος Βενιζέλος», για να πάρουν οι επιβάτες το πλοίο να πάνε στα νησιά. Και ενώ αυτό είχε κατορθωθεί σ’ ένα μεγάλο βαθμό και είχε αρχίσει επιτέλους να μπαίνει κάποια τάξη σε αυτή την ιστορία, ήρθε αυτό το καλοκαίρι και τινάχτηκαν τα πάντα στον αέρα. 
     Νομίζετε ότι μπορεί να αναπτυχθεί τουρισμός, μπορεί να αναπτυχθεί τουριστική πολιτική, μπορεί να ζήσουν τα νησιά από τον τουρισμό –γιατί τίποτα άλλο δεν έχουν για να ζήσουν τα νησιά και όσοι έχουν απομείνει κύρια ασχολούνται με τον τουρισμό- όταν δεν είναι γνωστά καν τα δρομολόγια όχι οκτώ μήνες νωρίτερα που τα ζητούν οι πράκτορες –οκτώ μήνες νωρίτερα ζητούν να είναι γνωστά τα ακριβή δρομολόγια του καλοκαιριού- αλλά ούτε την ώρα που πάνε στο λιμάνι; Πάνε στο λιμάνι για να φύγουν και δεν ξέρουν αν θα φύγουν. Και αυτό το θεωρείτε εσείς ότι είναι ναυτιλιακή πολιτική, ότι είναι μια πολιτική που μπορεί να βοηθήσει πραγματικά αυτούς τους ανθρώπους, οι οποίοι περιμένουν να ζήσουν;
     Λυπάμαι ειλικρινά, αλλά πραγματικά είχαμε πιστέψει όλοι ότι κάτι θα κάνατε τουλάχιστον σ’ έναν τομέα. Αλλά, άλλο φαίνεται από τον τρόπο με τον οποίο χειριστήκατε ιδιαίτερα αυτό το θέμα, της επιβολής των προστίμων. Ακούσαμε στις 7 ή στις 9 Αυγούστου –αν θυμάμαι καλά- για επιβολή προστίμων 528.000 ευρώ και διαβάσαμε προχθές ότι εισεπράχθησαν μόνο 3.000 ευρώ. 
     Ποια είναι αυτά τα συμφέροντα που σας κρατάνε ομήρους, κύριε Υπουργέ; Ποια είναι αυτά τα συμφέροντα, τα οποία δεν σας επιτρέπουν να εισπράξετε ούτε αυτά τα πρόστιμα, που εσείς επιβάλατε; Προφανώς κάποια εφοπλιστικά συμφέροντα, τα οποία χρηματοδότησαν πλουσιοπάροχα τη Νέα Δημοκρατία παραμονές των εκλογών …
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς μην τα λέτε αυτά. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: … και τώρα βεβαίως έρχονται να εισπράξουν τις επιταγές, να εισπράξουν αυτά τα οποία εκείνοι παραχώρησαν.
     Λυπάμαι ειλικρινά, κύριε Υπουργέ, αλλά είχα ακούσει από το στόμα σας ανακοινώσεις και μάλιστα έγινε κι ένας ντόρος στην ιδιαίτερη πατρίδα μου, ότι τα λιμάνια του Κατάκωλου και της Κυλλήνης θα μπουν σε αυτό το πρόγραμμα χρηματοδότησης από τα 3.000.000.000 ευρώ του δανείου. 
      Υπάρχει αυτό το δάνειο; Πού είναι αυτό το δάνειο, γιατί ο Υπουργός των Οικονομικών δεν δέχεται ότι υπάρχει τέτοιο δάνειο. Και βεβαίως, εάν αυτό είναι γεγονός –αν δεν το έχετε πάρει αυτό το δάνειο, αλλά απλώς είναι μία πρόθεση- τότε ουσιαστικά έχετε εξαπατήσει όλους αυτούς, οι οποίοι πίστεψαν ότι με τα χρήματα αυτά θα χρηματοδοτηθούν τα λιμάνια και θα δοθεί η ευκαιρία σε μία σειρά μικρών λιμανιών να ανακαινισθούν, να βελτιωθούν, να εξυπηρετήσουν κάποια πλοία μεγαλύτερα και εν πάση περιπτώσει, να βελτιώσουν αυτήν την κατάσταση. Και αντί αυτού κοροϊδία και εδώ. 
     Πώς θέλετε, λοιπόν, όλοι αυτοί οι πολίτες να εμπιστεύονται μετά τους Υπουργούς, όταν τη μία μέρα λένε άλλα και την άλλη μέρα γίνονται άλλα; Πώς θέλετε να εμπιστεύονται τον πολιτικό κόσμο της χώρας, όταν άλλα λέμε, άλλα κάνουμε και άλλα πιστεύουμε.
     Πιστεύω ειλικρινά, κύριε Υπουργέ, ότι ο τρόπος με τον οποίο χειριστήκατε συγκεκριμένα το θέμα της ακτοπλοΐας φέτος το καλοκαίρι και ο τρόπος με τον οποίο αντέδρασε η Κυβέρνηση γενικώς, ήταν πολύ ατυχής. Θα έλεγα ότι ήταν θλιβερός. Θα έλεγα ότι μόνο απογοήτευση γέμισε την κοινωνία και ιδιαίτερα τους ταξιδιώτες, οι οποίοι πραγματικά πίστεψαν ότι μπορούν να λύσουν τα προβλήματά τους.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γεωργακόπουλε.
     Ο κ. Μαγκριώτης έχει το λόγο.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
     Η ναυτιλία και η ακτοπλοΐα, πρώτα απ’ όλα, θέλουν καλά λιμάνια, καράβια και αξιόπιστη και σταθερή ναυτιλιακή πολιτική. 
     Τα γενικότερα θέματα, κύριε Πρόεδρε, τα έθιξαν πάρα πολύ εύστοχα και αποκαλυπτικά τόσο ο εισηγητής μας όσο και οι άλλοι συνάδελφοι αγορητές του ΠΑ.ΣΟ.Κ.. Εγώ θα αναφερθώ σε ειδικότερα θέματα, που αποκαλύπτουν την έλλειψη πολιτικής, τη λανθασμένη πολιτική που πάει πίσω τη ναυτιλία και την ακτοπλοΐα και βεβαίως δημιουργεί ένα αβέβαιο και γκρίζο μέλλον. 
     Να υπάρχουν καλά λιμάνια, λοιπόν. Και ο κ. Ρεγκούζας στη Βουλή, πριν από ένα μήνα ακριβώς, σε ερώτηση συναδέλφου του ΠΑ.ΣΟ.Κ. για το επιβατικό λιμάνι της Θεσσαλονίκης απάντησε με χαρακτηριστικούς τίτλους: «Κινδυνεύει με κατάρρευση ο επιβατικός σταθμός», «χάρτινος ο επιβατικός σταθμός». Έχω εδώ τα Πρακτικά της Βουλής και τα ανάλογα δημοσιεύματα.
     Ο κ. Ρεγκούζας, πριν από ένα μήνα, συμπεριφέρθηκε ως σχολιαστής και όχι ως αρμόδιος Υπουργός για να λύσει τα θέματα αυτά. Χθες τον είδαμε και τον ακούσαμε ως γητευτή επίορκων τελωνειακών. Τι άλλο θα δούμε από τους Υπουργούς της σημερινής σεμνής και ταπεινής Κυβέρνησης;
     Κύριε Υπουργέ, κόψατε και πέρσι και φέτος τις ακτοπλοϊκές γραμμές από τη Θεσσαλονίκη προς την Κω, τη Ρόδο και τη Σάμο, ενώ ήδη είχαν εκδοθεί προς τους εργαζόμενους τα εισιτήρια του κοινωνικού τουρισμού. Τους υποχρεώσατε πέρσι και φέτος να κατέβουν στον Πειραιά με πρόσθετα έξοδα και ταλαιπωρίες για να πάρουν τα καράβια προς τους προορισμούς των διακοπών τους. 
     Φέτος μετά τη γενικότερη κατακραυγή αναγκαστήκατε τον Αύγουστο και βάλατε ένα σαπιοκάραβο του γνωστού εφοπλιστή. 
      Είπατε πως θα αξιοποιήσετε όλα τα σκάφη του λιμενικού στόλου. Σήμερα που μιλάμε το 30% του στόλου του Λιμενικού είναι παροπλισμένο γιατί δεν χρηματοδοτείτε τις επισκευές τους, εκατόν επτά σκάφη συγκεκριμένα. Πώς, λοιπόν, να βοηθήσετε την ακτοπλοΐα, πώς να υπερασπίσετε τα λιμάνια, πώς να κτυπήσετε το λαθρεμπόριο; 
      Η πλειοψηφία των μεταθέσεων στο Λιμενικό Σώμα έγινε με παραβίαση του προεδρικού διατάγματος, με ευνοιοκρατικά και κομματικά κριτήρια. Σας καταγγέλλει η Ομοσπονδία των Λιμενικών και όλοι οι εργαζόμενοι. Βούλιαξε η ακτοπλοΐα, κύριε Υπουργέ. Ταλαιπωρήθηκαν οι πολίτες, τα λιμάνια υποχωρούν και οι εργαζόμενοι ανησυχούν γιατί έρχεται η απελευθέρωση των λιμενικών υπηρεσιών μετά και τη μεταβατική περίοδο που πήρε η δική μας κυβέρνηση. Ανησυχούν και απάντηση δεν τους δίνετε. Στον Καιάδα θα τους ρίξετε όπως συνηθίζετε με κάθε κατηγορία εργαζομένων. Ανησυχούν και οι ναυτιλιακοί πράκτορες δεν τους ακούτε όμως.
      Ειδικότερα, θα ήθελα να αναφερθώ στις παλινωδίες της Κυβέρνησης γύρω από την ανάπτυξη του λιμανιού. Για τον επιβατικό σταθμό μίλησα. Θα μιλήσω τώρα για τον εμπορευματικό σταθμό της Θεσσαλονίκης για να αποκαλυφθεί το μέγα ψεύδος και η απάτη της κυβερνητικής πολιτικής.
      Ο κάθε κυβερνητικός παράγων, κύριε Πρόεδρε, εφευρίσκει και μια λύση για το λιμάνι της Θεσσαλονίκης, την επέκτασή του για να μπορούν να πιάνουν μεγαλύτερα καράβια και να γίνει πράγματι το μεγάλο διαμετακομιστικό λιμάνι της περιοχής. Θαυμάζω την ευρηματικότητα των κυβερνητικών παραγόντων όμως δεκαεννιά μήνες μετά τίποτε δεν έγινε και τίποτα δεν φαίνεται ότι πρόκειται να γίνει στο προσεχές μέλλον. Ο μόνος «συγκεκριμένος», οφείλω να πω, και «αποφασιστικός» ήταν ο κύριος Πρωθυπουργός. Επειδή κατάλαβε ότι οι Υπουργοί του δεν κάνουν τίποτα και για να μην εκτεθεί προχθές, λίγες μέρες πριν, από το βήμα της Έκθεσης, διακήρυξε ο κύριος Πρωθυπουργός, ότι «χρηματοδοτείται η επέκταση της έκτης προβλήτας του λιμένος Θεσσαλονίκης που καθυστερούσε δέκα χρόνια». Τρία χρόνια οφείλω να πω στον κύριο Πρωθυπουργό ότι ήταν η εμπλοκή και η καθυστέρηση. Όμως, δεν μας είπε από ποιο κονδύλι θα χρηματοδοτηθεί; Από ποιο πρόγραμμα; Εκτός και αν το ρίξει στις καφετζούδες. Δεν δεσμεύτηκε γιατί δεν θέλει να εκτεθεί όπως εκτέθηκε με τα άλλα έργα που έδωσε χρονοδιαγράμματα. Συγκεκριμένα προγράμματα και κωδικούς απαντούσε. Όμως, θέλω να του θυμίσω ότι ενάμισης χρόνος έχει περάσει που είναι στην Κυβέρνηση και τίποτα δεν έχει κάνει για το λιμάνι της Θεσσαλονίκης, το μεγαλύτερο εξαγωγικό λιμάνι της χώρας.
      Ο ίδιος ο Πρωθυπουργός την άνοιξη του 2004 όταν επισκέφθηκε τη Θεσσαλονίκη επικεφαλής μεγάλου κλιμακίου Υπουργών για να δώσει επιτόπου λύσεις είχε πει: «Ξεκινούν τα έργα στο λιμάνι επιτέλους». Τώρα όμως θα μου πείτε δε λέει πια έργα, συνεπώς γιατί τον κατηγορείς; Όμως, ερωτώ εγώ έστω και 1 ευρώ επένδυση έγινε στο λιμάνι Θεσσαλονίκης; Για να μην πούμε για τα μεγάλα έργα που μας μιλάει και ο Πρωθυπουργός και οι Υπουργοί και τίποτα δεν κάνουν.
      Θαυμάστε έταιρο κυβερνητικό αξιωματούχο, το Γενικό Γραμματέα της Περιφέρειας Κεντρικής Μακεδονίας. Στις 9.2.2005 στο περιφερειακό συμβούλιο στην Έδεσσα δήλωνε: «Νέο λιμάνι δημιουργούμε με 62.000.000 ευρώ ενταγμένο στο Γ΄ Κοινοτικό Πλαίσιο Στήριξης». Ο άνθρωπος αυτός βρήκε άλλη πηγή χρηματοδότησης. Ο κ. Κεφαλογιάννης, ο Υπουργός Εμπορικής Ναυτιλίας, στις 23 Μαΐου αυτού του έτους σε απάντηση ερώτησής μου εδώ στη Βουλή δήλωνε χαρακτηριστικά: «Είμαστε σήμερα στην ευχάριστη θέση μετά από συστηματικές προσπάθειες στο Υ.Ε.Ν. και σε συνεργασία με το Υπουργείο Οικονομικών και τη Γενική Γραμματεία Λιμένων και Λιμενικής Πολιτικής να ανακοινώσουμε τον ερχόμενο μήνα την υπογραφή σύμβασης με την Ευρωπαϊκή Τράπεζα Επενδύσεως για επενδύσεις στα λιμάνια ύψους 3.000.000.000 ευρώ. Τα λιμάνια της Θεσσαλονίκης και του Πειραιά μπορούν να συνδράμουν τα μέγιστα ώστε αυτά τα χρήματα να αξιοποιηθούν τα επόμενα χρόνια».
      Στην ίδια απάντηση ο κύριος Υπουργός δηλώνει επίσης στο τέλος της αγόρευσής του: «Τώρα εμείς με απόφαση την οποία έχει πάρει η Κυβέρνηση μάλιστα βρίσκεται σε απάντηση του κ. Φώλια προς τον αγαπητό κ. Γκιουλέκα για το ίδιο θέμα λέμε ότι το Υπουργείο Οικονομίας θα χρηματοδοτήσει την έννατη προβλήτα του λιμένος Θεσσαλονίκης μέσα από το Πρόγραμμα Δημοσίων Επενδύσεων». Την ίδια στιγμή μέσα σε τρία λεπτά, την ίδια ώρα, δύο κωδικούς, δύο διαφορετικά προγράμματα. Είδατε τίποτα μέχρι σήμερα εσείς; Εμείς δεν είδαμε πάντως για το λιμάνι της Θεσσαλονίκης κανένα πρόγραμμα, καμιά χρηματοδότηση. Ούτως ή άλλως, ο κ. Αλογοσκούφης διέψευσε ότι υπάρχει το ενδεχόμενο ενός τέτοιου δανείου.
      ΠΡΟΕΔΡΕΥΩΝ (Σωτήρης Χατζηγάκης): Θα χρησιμοποιήσετε και το χρόνο της δευτερολογίας;
      ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε. 
      Ο κ. Τσιαρτσιώνης στις 31.5.2005 δήλωνε: «Εντός του Ιουνίου η Κυβέρνηση θα ανακοινώσει την πλέον ενδεδειγμένη λύση για τον έκτο προβλήτα». Αυτές είναι οι παλινωδίες για το λιμάνι της Θεσσαλονίκης και μέχρι τώρα δεν έχει βρεθεί ούτε δάνειο ούτε χρήματα από το Π.Δ.Ε., ούτε από το Γ΄ Κοινοτικό Πλαίσιο Στήριξης.
      Κύριε Υπουργέ, τελειώνοντας θέλω να σας πω: Καταργήσατε χθες την Ένωση Λιμένων Ελλάδος. Κανείς δεν κατάλαβε το λόγο, εκτός επειδή έγινε επί Κυβέρνησης ΠΑ.ΣΟ.Κ. ή επειδή είχε έδρα τη Θεσσαλονίκη.
     Ένα πράγμα ξέρω. Με ελάχιστο κόστος βοηθούσε στο συντονισμό της λιμενικής πολιτικής και στη διεθνή εκπροσώπηση και τις διεθνείς συνεργασίες. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μαγκριώτη. 
     Ο Υπουργός Εμπορικής Ναυτιλίας κ. Κεφαλογιάννης έχει το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, θα ξεκινήσω με μερικές παρατηρήσεις. 
     Πρώτα απ’ όλα, δεν είδα κανένα από τα στελέχη του ΠΑ.ΣΟ.Κ., τους πρώην Υπουργούς οι οποίοι για πολλά χρόνια είχαν την τύχη να διοικήσουν το Υπουργείο Εμπορικής Ναυτιλίας, να βρίσκονται σήμερα στην Αίθουσα να υπερασπίσουν την πολιτική τους. 
     ΧΡΗΣΤΟΣ ΠΡΩΤΟΠΑΠΑΣ: Δεν είναι στο Τμήμα, κύριε Κεφαλογιάννη. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Πρωτόπαπα. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για άλλη μια φορά δεν άκουσα καμία πρόταση. 
     ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, όλα έχουν κάποιο όριο. 
     ΠΡΟΕΔΡΕΥΩΝ (Σωτήρης Χατζηγάκης): Όλα έχουν όριο, κύριε Πάγκαλε. Και ακούγονται ορισμένα πράγματα που υπερβαίνουν τα όρια. 
     Σας παρακαλώ  πολύ. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μα, τι είναι αυτά τώρα, κύριε Πρόεδρε; 
     Κύριε Υπουργέ, δεν έχετε επιχειρήματα και κάνετε…
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πάρα πολύ, κύριοι συνάδελφοι. 
     Κύριε Χριστοδουλάκη, ακουστήκατε χωρίς να διακοπείτε. 
     Σας παρακαλώ πολύ.
     ΘΕΟΔΩΡΟΣ ΠΑΓΚΑΛΟΣ: Εσείς, κύριε Πρόεδρε, θα έπρεπε να τον διορθώσετε τον Υπουργό. Στο Τμήμα είμαστε εδώ, δεν είμαστε στην Ολομέλεια. Οι Υπουργοί είναι σε άλλο Τμήμα. Εξηγείστε στον Υπουργό γιατί δεν μπορούσαν να έρθουν εδώ. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ. 
     Συνεχίστε, κύριε Υπουργέ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είδα επίσης κανέναν από τους λαλίστατους συναδέλφους που πριν μερικές μέρες…
     ΘΕΟΔΩΡΟΣ ΠΑΓΚΑΛΟΣ: Να ξέρουμε να σας ρωτήσουμε την άλλη φορά. 
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακαλώ. Δεν είναι τρόπος αυτός. 
     Κύριε Υπουργέ, παρακαλώ συνεχίστε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αφήστε με, σας παρακαλώ, να αναπτύξω τις σκέψεις μου. 
     Μπορούσαν να αντικατασταθούν, κύριε Πάγκαλε, από άλλους συναδέλφους και να έρθουν στην Αίθουσα να υπερασπίσουν την πολιτική τους. 
     (Διαμαρτυρίες από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακαλώ. Υπάρχει και ο Κοινοβουλευτικός Εκπρόσωπος να καλύψει αυτά τα οποία τυχόν δεν θεωρείτε σωστά. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είδα κανέναν επίσης από τους λαλίστατους συναδέλφους του ΠΑ.ΣΟ.Κ. –που μετά από μια πολύωρη συνεδρίαση στο Πολιτικό Συμβούλιο του Κόμματος της Αξιωματικής Αντιπολίτευσης, επιδόθηκαν σε μονόλογο με ύβρεις μπροστά στα Μέσα Μαζικής Ενημέρωσης- να πάρουν το λόγο και ενώπιος ενωπίω, με ονόματα και διευθύνσεις αν χρειαστεί να αναπτύξουν στη Βουλή υπεύθυνα αυτά που κατήγγειλαν πριν μερικές μέρες. 
     Όμως, πιστεύετε ως Αξιωματική Αντιπολίτευση ότι η κοινωνία δεν έχει μνήμη. Δεν ήρθαν οι πρώην Υπουργοί του ΠΑ.ΣΟ.Κ. να υπερασπιστούν την πολιτική τους, γιατί δεν είχαν πολιτική, γιατί διαπίστωσαν ότι και ο νέος Αρχηγός του ΠΑ.ΣΟ.Κ. δεν στηρίζει την πολιτική που ακολουθήθηκε τα τελευταία είκοσι χρόνια. 
     (Διαμαρτυρίες από την πτέρυγα του ΠΑ.ΣΟ.Κ.)
     Έχω εδώ δήλωση του κ. Παπανδρέου, ο οποίος επισκεπτόμενος τα νησιά Κάλυμνο και Κω, είπε τον Δεκέμβριο του 2004 «δεν ήρθα εδώ να υπερασπιστώ τον ένα ή τον άλλο νόμο, αλλά είμαι σίγουρος ότι ο νόμος θα έχει κάποια θετικά που μπορεί να αξιοποιήσει η σημερινή Κυβέρνηση». 
     Βάζετε νέα στελέχη που δεν έχουν ασχοληθεί με το χώρο της ακτοπλοΐας και του Υπουργείου Εμπορικής Ναυτιλίας, λένε διάφορα πράγματα –με ευπρέπεια, οφείλω να ομολογήσω, τουλάχιστον μέχρι τώρα κατά τη διάρκεια της συζήτησης της επερώτησης, κάτι που δεν διαπίστωσα μετά την έξοδο των στελεχών από το Πολιτικό Συμβούλιο του ΠΑ.ΣΟ.Κ.- αλλά γνωρίζουν και οι ίδιοι ότι αφ’ ενός μεν δεν έχουν παρακολουθήσει τα θέματα πολύ καλά και, δεύτερον, ότι δεν είναι σε θέση να υπερασπιστούν την πολιτική του ΠΑ.ΣΟ.Κ. τα στελέχη αυτά.
     Κυρίες και κύριοι συνάδελφοι, αυτή η επερώτηση πραγματικά θα έπρεπε να συζητηθεί μέσα στο Κ.Τ.Ε., του ΠΑ.ΣΟ.Κ., διότι δεν είναι μια επερώτηση σε βάρος της Κυβέρνησης της Νέας Δημοκρατίας, αλλά είναι μια επερώτηση σε βάρος της πολιτικής του ΠΑ.ΣΟ.Κ.. 
     Παίρνω αφορμή απ’ αυτά που είπε ο τελευταίος εκ των αξιότιμων συναδέλφων, ο κ. Μαγκριώτης. Τι μας είπε; Και έχει δίκιο. Τι χρειαζόμαστε για την ακτοπλοΐα; Χρειαζόμαστε καλά λιμάνια, νέα καράβια, αξιόπιστη πολιτική. 
     Τι θέλετε να κάνουμε τώρα εμείς; Μέσα σε δεκαοκτώ μήνες θέλετε να φτιάξουμε όλα τα λιμάνια που μας τα αφήσατε σε μια τριτοκοσμική κατάσταση; 
     (Διαμαρτυρίες από την πτέρυγα του ΠΑ.ΣΟ.Κ.)
     Τι θέλετε, δηλαδή, να κάνουμε παραπάνω από το να υπογράψουμε το χρηματοδοτικό πρωτόκολλο των 3.000.000.000 ευρώ με την Ευρωπαϊκή Τράπεζα Επενδύσεων που θα δώσει λύσεις σε πολλά από τα θέματα που αφορούν την λιμενική πολιτική της χώρας και την ελληνική ακτοπλοΐα;
    Και αν εμείς σας δείχνουμε λίγο μακρύτερα από το δάχτυλο ή τα πρώτα δένδρα του δάσους, είναι γιατί πιστεύουμε ότι με τα χρήματα από το χρηματοδοτικό πρωτόκολλο των 3.000.000.000 ευρώ που αναφέρονται σε έργα 6.000.000.000 ευρώ, μπορούν να γίνουν πάρα πολλά. Και χαίρομαι που το υπενθύμισε ο κ. Μαγκριώτης ότι δεκαπέντε ημέρες μετά την απάντηση στη Βουλή, η πολιτική ηγεσία του Υπουργείου Εμπορικής Ναυτιλίας ταξίδεψε στο Λουξεμβούργο και παρουσία της ηγεσίας της Ευρωπαϊκής Τράπεζας Επενδύσεων υπέγραψε το χρηματοδοτικό πρωτόκολλο των 3.000.000.000 ευρώ για έργα 6.000.000.000 ευρώ, που αφορούν όλα τα λιμάνια της χώρας. Όχι μόνο για την ανάπτυξη των έντεκα εθνικών λιμανιών, αλλά για όλα τα λιμάνια της χώρας. Παραδείγματος χάρη, απ’ αυτά τα χρήματα μπορεί να χρηματοδοτηθεί και ο δρόμος Χαλκίδας-Κύμης. Ήδη έχει γίνει στο Υπουργείο Περιβάλλοντος, Χωροταξίας  και Δημοσίων Έργων συζήτηση με τους αρμοδίους Υπουργούς για να γίνει αυτό το έργο, είτε από το Δ΄ Κοινοτικό Πλαίσιο Στήριξης είτε από το προνομιακό δάνειο των 3.000.000.000 ευρώ, με προνομιακό επιτόκιο 2% κυμαινόμενο, 4% σταθερό, επταετή περίοδο χάριτος και είκοσι πέντε χρόνια αποπληρωμής και μάλιστα δεν συμπεριλαμβάνεται και στο δημόσιο χρέος, διότι είναι χρηματοδοτικό πρωτόκολλο, δεν είναι δάνειο.
    Με αυτά τα χρήματα και με συμπράξεις δημόσιου και ιδιωτικού τομέα, μπορεί να γίνουν πάρα πολλά έργα που σχετίζονται με τα λιμάνια. Θα γίνουν όλες οι συνδέσεις των λιμένων με τα τραίνα, με τον Ο.Σ.Ε.. Προγραμματίζεται ήδη συζήτηση να προχωρήσει η σύνδεση του λιμανιού του Πειραιά με το Θριάσιο Πεδίο, όπου θα αναπτυχθεί ο εμπορευματικός σταθμός, όπως και με τα άλλα λιμάνια. Γίνεται ήδη συζήτηση, όπως σας είπα, με το Υπουργείο ΠΕ.ΧΩ.Δ.Ε. για το δρόμο Χαλκίδας-Κύμης. 
    ΔΗΜΗΤΡΙΟΣ ΠΙΠΕΡΓΙΑΣ: Απόφαση υπάρχει;
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν θέλετε, κύριε Πιπεργιά, να γίνει αυτό το έργο; Αφήσατε καμιά μελέτη για να μπορούμε να πάρουμε απόφαση άμεσα; Έχετε κάνει, έστω και μία μελέτη γι’ αυτό το δρόμο; Αν δεν έχετε κάνει, τι περιμένετε από εμάς; Η Ευρωπαϊκή Ένωση και η Ευρωπαϊκή Τράπεζα Επενδύσεων θέλει πλήρεις μελέτες, θέλει μια έρευνα για το πόσο θα κοστίσει αυτό το έργο και προχωρά. 
    ΔΗΜΗΤΡΙΟΣ ΠΙΠΕΡΓΙΑΣ: Αποφασίσατε, κύριε Υπουργέ;
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επίσης τις επόμενες ημέρες θα έρθει ο Αντιπρόεδρος της Ευρωπαϊκής Τράπεζας Επενδύσεων στην Ελλάδα. Θα συζητήσουμε όλα τα προγράμματα τα οποία είναι σε εξέλιξη και όλα όσα είναι ώριμα. ‘Οπως χρηματοδοτήθηκε ο έκτος προβλήτας στη Θεσσαλονίκη, μετά από σύμφωνη γνώμη του Υπουργείου Οικονομίας και Οικονομικών, θα χρηματοδοτηθεί και ο πρώτος προβλήτας στον Πειραιά. 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μου επιτρέπετε μία διευκρίνιση; Ποιος θα υπογράψει…
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Στον Πειραιά παραδείγματος χάρη, θα υπογραφεί με την Ευρωπαϊκή Τράπεζα Επενδύσεων η πρώτη συμφωνία από το χρηματοδοτικό πρωτόκολλο για τη χρηματοδότηση του πρώτου προβλήτα. Σ’ αυτό θα έρθουμε στη συνέχεια της συζήτησης. Άρα, εμείς δεν μπορούμε ό,τι δεν έκανε το ΠΑ.ΣΟ.Κ. για είκοσι χρόνια, να το κάνουμε σε δεκαοκτώ μήνες.
    Κυρίες και κύριοι συνάδελφοι, όταν πήγα στην Ευρωπαϊκή Τράπεζα Επενδύσεων μου είπαν: «Καλώς τον. Πού ήσασταν τόσα χρόνια; Γιατί δεν κάνατε τα προηγούμενα χρόνια ό,τι έκανε η Ισπανία, η Βρετανία, η Ιρλανδία και οι άλλες χώρες; Γιατί δεν κάνατε ό,τι έκανε η Δανία, η Σουηδία και οι άλλες χώρες;» Τα 3.000.000.000 ευρώ του χρηματοδοτικού πρωτοκόλλου δεν βγήκαν αυθαίρετα. Είναι το ποσόν το οποίο ήδη εκταμίευσε η Ισπανία και αναμόρφωσε όλα της τα λιμάνια, τη λιμενική της πολιτική. Τα λιμάνια της χώρας αυτής όπως τα αεροδρόμια. Αυτό φιλοδοξούμε και εμείς να κάνουμε για τα δικά μας λιμάνια. Τι περιμένετε, δηλαδή, να κάνουμε εμείς, όταν εσείς για πολύ καιρό –θα μου επιτρέψετε, είναι σκληρό, αλλά θα πω την έκφραση-  κοιμόσασταν τον ύπνο του δικαίου;
      Καράβια. Δεν ξέρατε ότι από το 1992 ο παριστάμενος Υπουργός κ. Παυλίδης με μεγάλο κόπο πέτυχε προνομιακά για την Ελλάδα να υπάρχει μεταβατική περίοδος χάριτος για την απελευθέρωση των δώδεκα χρόνων; Οι πιο πολλοί από εσάς διετέλεσαν Υπουργοί σε καίρια Υπουργεία για πολλές δεκαετίες. Δεν ξέρετε ότι σε καμία περίπτωση η Ευρωπαϊκή Ένωση δεν δίνει τέτοια περίοδο χάριτος; Τι κάνατε όλα αυτά τα δώδεκα χρόνια για να έχουμε νέα πλοία; Συγγνώμη που θα το πω για άλλη μία φορά, αλλά κοιμόσασταν τον ύπνο του δικαίου. Αυτό κάνατε.
      Έρχεται η Πολιτεία κάθε φορά που έχουμε ένα ατύχημα κατεβάζουμε το όριο ηλικίας. Τι μέτρα πήρατε για να μη φύγουν το 2007 το 60% του ακτοπλοϊκού στόλου; Τι μέτρα πήρατε για να βελτιωθεί το ξενοδοχειακό κομμάτι των πλοίων; Τι κάνατε; Κοιμόσασταν τον ύπνο του δικαίου.
      Συναντήθηκα με τον κ. Μπαρό και του έθεσα το θέμα. Μου είπε ότι αυτό είναι πρωτάκουστο, ότι δεν έχει λογική και ότι θα βοηθήσει για να επιδοτηθεί το ξενοδοχειακό κομμάτι των πλοίων. Τι κάνατε όλα αυτά τα χρόνια, πέρα από τις υπόγειες διαδρομές; Στα κανάλια μπορείτε να μιλάτε, σε συνεντεύξεις μπορείτε να λέτε ό,τι θέλετε, στησίματα σε εφημερίδες μπορείτε να κάνετε –και θα σας απαντήσω στη συνέχεια για τα δημοσιεύματα της εφημερίδας τα «ΝΕΑ» του κ. Λαμπράκη- αλλά ενώπιος ενωπίω να μη μου τα λέτε αυτά. Τα μονοπώλια, οι υπόγειες διαδρομές, τα χρηματιστηριακά παιχνίδια είναι συστήματα ΠΑ.ΣΟ.Κ., συστήματα εξουσίας ΠΑ.ΣΟ.Κ., συστήματα καθεστώτος ΠΑ.ΣΟ.Κ.. Αυτά, λοιπόν, εμένα να μη μου τα λέτε.
      (Χειροκροτήματα από την πτέρυγα της Νέας Δημοκρατίας)
      Οι ολίγοι έξυπνοι που έστησαν το χρηματιστηριακό παιχνίδι στην ακτοπλοΐα αγόραζαν με 1000 δραχμές, έστησαν τις τράπεζες με τις διοικήσεις των στελεχών του ΠΑ.ΣΟ.Κ. και θα πουλούσαν σε αυτούς που οι ίδιοι αποκαλούσαν «μαρίδα» με 6.000 παλαιές δραχμές. Αυτά τα παιχνίδια οδήγησαν και πάρα πολλές από τις ακτοπλοϊκές εταιρείες -σε κάποιες από τις οποίες προήδρευσαν στελέχη, Βουλευτές του κόμματος της Αξιωματικής Αντιπολίτευσης- στη χρεοκοπία, όπως είναι η ΔΑΝΕ. Αυτά οδηγούν σε τεράστιες δυσκολίες άλλες εταιρείες που πρέπει τώρα με χίλιους τρόπους να κρατήσουμε στη ζωή. Πού κλαίτε, λοιπόν, γιατί έφυγαν τρία πλοία από την ακτοπλοΐα στα Δωδεκάνησα; Κλαίτε στα συντρίμμια που εσείς δημιουργήσατε.
      ΚΙΜΩΝ ΚΟΥΛΟΥΡΗΣ: Ποια είναι αυτά τα στελέχη, κύριε Υπουργέ;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αφήστε, λοιπόν, τις αιτιάσεις, κάντε την αυτοκριτική σας μέσα από το Κ.Τ.Ε., πείτε όσα είπατε εδώ και μετά ελάτε με προτάσεις να μας πείτε τι πρέπει να γίνει. Εμείς δεν αρνηθήκαμε ποτέ το διάλογο. Όταν καταθέσατε την επερώτηση και με πήρε η Πρόεδρος της Βουλής για να μου το ανακοινώσει, ήμουν έτοιμος να πάω σε ένα ταξίδι στη Μαγιόρκα, στο οποίο ενδεχομένως να είναι και ο Αρχηγός σας, ο κ. Παπανδρέου. Εκεί γίνεται μία πολύ σημαντική εκδήλωση για την ποντοπόρο ναυτιλία και τα θέματα του περιβάλλοντος. Με είχε παρακαλέσει μάλιστα ο αξιότιμος συνάδελφος και πρώην Ευρωβουλευτής, ο κ. Τσάτσος, να συμμετέχω ως Υπουργός Εμπορικής Ναυτιλίας. Δεν αρνηθήκαμε ποτέ το διάλογο. Σας καλέσαμε πολλές φορές για να συζητήσουμε. Δεν ήρθατε στο Εθνικό Συμβούλιο Ναυτιλιακής Πολιτικής για την ακτοπλοΐα. Γιατί; Απαξιείτε να καταθέσετε προτάσεις ή δεν έχετε; Τέσσερις φορές ζήτησα από την Επιτροπή Παραγωγής και Εμπορίου να σας ενημερώσω. Ενημερωθήκατε. Δέχθηκα την πρόταση του κ. Σγουρίδη να υπάρξει διάλογος στο Υπουργείο Εμπορικής Ναυτιλίας και εσείς εμμέσως τον «αδειάσατε» και απορρίψατε την πρόταση του ίδιου του στελέχους σας. Σήμερα βρίσκομαι εδώ για να συζητήσουμε, αλλά όχι για να συζητήσουμε με συνθήματα, αλλά με προτάσεις. 
      Ακούγοντάς σας, θα σας πω ότι καλό θα είναι να συνεννοείστε πριν έρχεσθε σε μία σύσκεψη πάλι στο Κ.Τ.Ε.. Άλλα άκουσα από τον κ. Πιπεργιά που ήταν ο βασικός ομιλητής, άλλα άκουσα από τον κ. Χριστοδουλάκη, άλλα διαβάζω στις εφημερίδες από τον κ. Ανδριανόπουλο, ο οποίος εκλέγεται με το κόμμα σας και μάλιστα στο ψηφοδέλτιο της Επικρατείας. Εδώ μας είπε ο κ. Χριστοδουλάκης ότι οι εκπτώσεις είναι φιλανθρωπικά φιλοδωρήματα. Υποθέτω ότι γι’ αυτό δεν υπογράψατε την κοινή υπουργική απόφαση τεσσάρων Υπουργών πριν από τις εκλογές για να πληρωθούν 50.000.000 ευρώ για τις εκπτώσεις.
      (Χειροκροτήματα από την πτέρυγα της Νέας Δημοκρατίας)
    Μιλήσατε για απελευθέρωση. Άλλα μας λέει ο εισηγητής, άλλα μας λέει ο Κοινοβουλευτικός Εκπρόσωπος, άλλα μας λέτε στην επιτροπή. Είστε ή δεν είστε υπέρ της απελευθέρωσης; Ο κ. Χριστοδουλάκης μας λέει επιτυχής απελευθέρωση κλπ., την πετύχατε την απελευθέρωση. Είστε, λοιπόν, υπέρ της απελευθέρωσης; Άρα, στηρίζετε την πολιτική της Νέας Δημοκρατίας που πέρυσι απελευθέρωσε τα λιμάνια της Κύμης. Θα επιμείνω, μιας και έχουμε τον αγαπητό συνάδελφο κ. Πιπεργιά... 
    ΔΗΜΗΤΡΙΟΣ ΠΙΠΕΡΓΙΑΣ: Πόσα καράβια....
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Της Ραφήνας που έχει πολλά καράβια, του Λαυρίου και της Ελευσίνας. Και μάλιστα,  αυξήθηκαν, από 35 σε 70 δολάρια το βαρέλι, πάνω από 100%, τα καύσιμα. Οι τιμές στα λιμάνια αυτά, όπου λειτουργούσαν τρεις και περισσότερες εταιρείες, έμειναν σταθερές. Λοιπόν, συμφωνείτε μαζί μας και εμείς μαζί σας, κύριε Χριστοδουλάκη και κύριε συνάδελφε του ΠΑ.ΣΟ.Κ., και απευθύνομαι και στον κ. Ανδριανόπουλο, ο οποίος μου κατέθεσε και ερώτηση, γιατί δεν προχωρώ σε πλήρη απελευθέρωση. Θα σας πω σε ποια απελευθέρωση προχωρούμε εμείς και πείτε μου εσείς αν είμαστε η δεξιά ή η αδέξια, όπως χαρακτηρίζουμε εμείς εσάς. Εμείς, λοιπόν, λέμε ότι απελευθερώνουμε από τα τέσσερα λιμάνια. Λειτούργησε ο ανταγωνισμός. Βελτιώθηκε η ποιότητα των πλοίων που έφυγαν από τη Ραφήνα και τα άλλα λιμάνια και οι τιμές είτε διατηρήθηκαν σταθερές είτε μειώθηκαν. Έχω ένα σωρό δημοσιεύματα και ανακοινώσεις. Και τώρα λέμε ότι αφού πέτυχε το πείραμα, προχωρούμε σε απελευθέρωση και από το λιμάνι του Πειραιά, εκεί που υπάρχουν τρία πλοία ή που υπάρχει μεγάλος όγκος επιβατών, γιατί εκεί θα λειτουργήσει και ο ανταγωνισμός. Εάν, λοιπόν, συμφωνείτε, είμαστε σύμφωνοι και οι δύο μεγάλες παρατάξεις, άρα προχωρούμε και ικανοποιούμε και ένα θέμα, για το οποίο η Ευρωπαϊκή Ένωση θα μας παραπέμψει οσονούπω στο ευρωπαϊκό δικαστήριο.
    Διότι, κυρίες και κύριοι συνάδελφοι, το πρώτο θέμα που βρήκα όταν πήγα στο Υπουργείο Εμπορικής Ναυτιλίας, μου το είχε αφήσει ο προκάτοχός μου, ο αγαπητός συνάδελφος κ. Πασχαλίδης, επάνω στο γραφείο και  αναφερόταν στις αιτιάσεις της Ευρωπαϊκής Ένωσης. Μάλιστα είχαν σταλεί στον τότε Υπουργό Εξωτερικών κ. Γεώργιο Παπανδρέου στις 4 Φεβρουαρίου του 2004. Κανείς δεν ασχολήθηκε, ήμασταν παραμονές εκλογών, είχαμε τα «αλλαξοβασιλίκια» στο ΠΑ.ΣΟ.Κ.. Βρήκαμε τις αιτιάσεις της Ευρωπαϊκής Ένωσης, για  να απαντήσουμε για ποιο πράγμα, για το αν θα γίνει απελευθέρωση, και μια σειρά από άλλα θέματα.
    Άρα εσείς, δεκατέσσερα χρόνια δεν κάνατε τίποτα. Κληροδοτήσατε σε εμάς όλα τα προβλήματα και μας ζητάτε και τα ρέστα. Εμείς, λοιπόν, σε συνεργασία με την Ευρωπαϊκή Ένωση, με τον αρμόδιο Επίτροπο τον κ. Μπαρό, βλέποντας ότι δεν θέλουμε να αφήσουμε κανένα θέμα στο ράφι, με διάλογο και συνεργασία, προσπαθούμε να ξεπεράσουμε θέματα, τα οποία εσείς δημιουργήσατε από μία ανύπαρκτη πολιτική πάρα πολλών χρόνων. Είμαι αισιόδοξος ότι θα βρούμε κοινό τόπο συνεννόησης και με την Ευρωπαϊκή Ένωση, γιατί εμείς πιστεύουμε ότι με την  απελευθέρωση –σε τελευταία ανάλυση είμαστε και φιλελεύθερο κόμμα- κάτω από προϋποθέσεις και την εποπτεία του κράτους -όχι με την άκρατη απελευθέρωση όπως μας ζητούν κάποια στελέχη του ΠΑ.ΣΟ.Κ.- μπορούμε να μειώσουμε τις τιμές και να βελτιώσουμε την ποιότητα. Μπορούμε να δώσουμε στον επιχειρηματία τη δυνατότητα να μπορεί να επιλέξει ποια τιμολογιακή πολιτική θα ακολουθήσει, σε ποιες κατηγορίες πέρα απ’ αυτές που ορίζει ο νόμος και εκεί είμαστε σύμφωνοι. Εμείς ακολουθούμε την υπουργική απόφαση του 2003, όσον αφορά τις εκπτώσεις που έχει υπογράψει το ΠΑ.ΣΟ.Κ., γιατί πιστεύουμε ότι για κάποιες κατηγορίες πρέπει το κράτος να φορτωθεί την ευθύνη της παραχώρησης δημόσιας υπηρεσίας σ’ αυτές τις κοινωνικές ομάδες. Αλλά πιστεύουμε ότι οι καλές εταιρείες –και είναι πάρα πολλές αυτές οι εταιρείες που φέτος το καλοκαίρι βγήκαν με προσφορές- θα μπορέσουν να αναδυθούν και όχι οι εταιρείες που είχαν συνηθίσει με ευαγγέλια -και σας κλείνω τώρα πονηρά το μάτι- και φραγγέλια, τα οποία μάλιστα υποτίθεται πως είναι κατατεθειμένα και σε θυρίδες στην Ελβετία υπόγειων διαδρομών πρώην στελεχών του ΠΑ.ΣΟ.Κ., της πολιτικής ηγεσίας και ακτοπλόων. Και  μην προσπαθήσετε να χαλάσετε τη φιλία μου με τον κ. Αγούδημο ...
(Θόρυβος-διαμαρτυρίες στην Αίθουσα)
     ΚΩΝΣΤΑΝΤΙΝΟΣ ΓΕΙΤΟΝΑΣ: Πείτε ονόματα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα τα ακούσετε όλα. 
     ΧΡΗΣΤΟΣ ΠΡΩΤΟΠΑΠΑΣ: Ονόματα. Είστε ψεύτης και συκοφάντης. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ξέρετε ότι έχω παράπονο, διότι εκπροσωπώντας την Κυβέρνηση στην Παναγία της Τήνου φέτος το καλοκαίρι ....
     ΘΕΟΔΩΡΟΣ ΠΑΓΚΑΛΟΣ: Για να σε βοηθήσει!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν με πήγε συνοδεία, όπως πήγε το μακαρίτη τον Ανδρέα τον Παπανδρέου και τη Δήμητρα Λιάνη με το «ΔΗΜΗΤΡΟΥΛΑ» και το «ΡΟΜΙΛΝΤΑ» και δεν έδωσε και το όνομα της γυναίκας μου στο πλοίο το συγκεκριμένο, «ΔΗΜΗΤΡΟΥΛΑ» το λένε, δεν το λένε όπως λένε τη γυναίκα μου.
      (Θόρυβος διαμαρτυρίες από την πτέρυγα του ΠΑΣΟΚ)
      Αφήστε τα λοιπόν αυτά, γιατί όταν τα ανασύρετε θα παίρνετε και απαντήσεις. Ούτε η κυβέρνηση της Νέας Δημοκρατίας άλλαξε το νόμο του 1982 για να του δώσει καταχρηστικά επιδοτήσεις για κατασκευή πλοίων. Όταν, λοιπόν, τα λέμε ενώπιος ενωπίω, να έχετε και το σθένος να ακούτε και να απαντάτε. 
      Θα σας πω τώρα μερικά στατιστικά στοιχεία για το τι έγινε φέτος το καλοκαίρι. Φέτος το καλοκαίρι μετακινήθηκαν από το λιμάνι του Πειραιά πεντέμισι εκατομμύρια  άνθρωποι. Φέτος δε, είχαμε τις λιγότερες βλάβες από όσες υπήρξαν ποτέ. Έχω εδώ τα στοιχεία και της Υπηρεσίας και αν θέλετε στη δευτερολογία σας μπορείτε να τα αμφισβητήσετε. 
      Φέτος, λοιπόν, διακινήθηκαν όλοι αυτοί οι άνθρωποι από τα λιμάνια τα τριτοκοσμικά που μας κληροδοτήσατε. Είχαμε επτά χιλιάδες κατάπλους και απόπλους τους μήνες Ιούλιο και Αύγουστο μόνο από το λιμάνι του Πειραιά και βεβαίως δημιουργήθηκαν και προβλήματα. Οι πολλές εταιρείες οι οποίες λειτουργούν άριστα, ενημέρωσαν το επιβατικό τους κοινό. Έλαβαν μέτρα και κανένας δεν ταλαιπωρήθηκε. Οι λίγοι οι αναξιόπιστοι, που εν πολλοίς ακουμπούν στο δικό σας κόμμα -σας είπα μερικά πράγματα, σας έκλεισα και το μάτι για άλλα- που δεν ενημέρωσαν….
      (Θόρυβος, φωνές, διαμαρτυρίες από την πτέρυγα του ΠΑ.ΣΟ.Κ.)
      …..και δεν επέδειξαν την επιμέλεια του καλού οικογενειάρχη, σ’ αυτούς, δηλαδή, σ’ αυτές τις εταιρείες, επιβάλαμε τις αυστηρότερες των ποινών….
      ΚΙΜΩΝ ΚΟΥΛΟΥΡΗΣ: Δεν θέλουμε να μας κλείνει το μάτι ο Υπουργός.
      Σε ποιον κλείσατε το μάτι; Να πείτε ονόματα…..
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε Κουλούρη, δεν έχετε το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι σε σας, κύριε Κουλούρη. Εξαιρείστε. 
        Σας κλείνω το μάτι για τα έργα και τις ημέρες και στον τομέα της ακτοπλοΐας και της αδιαφάνειας και στο χώρο αυτό του ΠΑ.ΣΟ.Κ. για μια ολόκληρη εικοσαετία. Στήσατε μάλιστα και ένα δημοσίευμα στα «ΝΕΑ» του Λαμπράκη. Και χαριτολογώντας με τον κ. Πρωτόπαπα τον ρώτησα «εσύ το έστησες;» Και μου απαντά «ναι, εγώ σου το έστησα». Είπαν, λέει, ότι ο Υπουργός Εμπορικής Ναυτιλίας επέβαλε πρόστιμα 550.000 ευρώ και εισέπραξε μόνο 3.000 ευρώ.
        Ξέρετε κανείς να καταδικάζεται κάποιος χωρίς να απολογηθεί; Ο νόμος που κληρονομήσαμε από σας λέει ότι μέσα σε εξήντα ημέρες πρέπει να απολογηθεί, η Υπηρεσία να κρίνει και αν του επιβεβαιώσει την ποινή, πηγαίνει στην αρμόδια Δ.O.Υ. και εισπράττει. Ζήτησα από την Υπηρεσία να μου δώσει και κάποια στοιχεία, για να καταλάβετε πώς γίνονται τα στημένα παιχνίδια και στην ενημέρωση. 
        Από το 1981 έως το 2004 έχουν επιβληθεί πρόστιμα ύψους οκτακοσίων ογδόντα χιλιάδων ευρώ. Έψαξα να βρω πόσα έχουν εισπραχθεί και είδα ότι είναι από μηδέν έως κάτι ελάχιστο. 
        Από το 2004 μέχρι 27.9.2005 έχουν επιβληθεί πρόστιμα ύψους πέντε εκατομμυρίων τριακοσίων πενήντα οκτώ χιλιάδων ευρώ. Απ’ αυτά έχουν βεβαιωθεί στις αρμόδιες Δ.O.Υ. πέντε εκατομμύρια διακόσιες χιλιάδες. Η αλήθεια είναι ότι τα πολλά χρήματα που επιβλήθηκαν ως ποινές από το Υπουργείο Εμπορικής Ναυτιλίας είναι για το γνωστό πλοίο μεταφοράς εμπορευμάτων, το οποίο πήγε στη Βόρεια Κύπρο. Και δεν υπάρχει νόμος από τη μεριά του ΠΑ.ΣΟ.Κ. –αλλάζουμε τώρα το νόμο, που θα σας το καταθέσω και αυτό- για να επιβάλλεται ποινή στον πλοιοκτήτη.
      Δεν έχουν μεριμνήσει είκοσι χρόνια να επιβάλλεται καμία ποινή στον πλοιοκτήτη, παρά μόνο στον πλοίαρχο. Και αλλάζουμε το νόμο να είναι συνυπεύθυνος. Αυτός ευθύνεται που δίνει την παραγγελία. Βεβαίως και ο πλοίαρχος –που κάποια στιγμή στη ζωή μας πρέπει να λέμε το μεγάλο ναι ή το μεγάλο όχι- που πήγε και έσπασε το εμπάργκο μετά από τριάντα πέντε χρόνια στη Βόρεια Κύπρο. 
      Αυτές, λοιπόν, οι ποινές, αφού τέλειωσε η διαδικασία –γιατί μέχρι τότε που σας απαντήσαμε, αφού μιλάμε για στημένα παιχνίδια, κύριε Πρωτόπαπα, ήταν τρεις χιλιάδες όντως- και έγιναν οι απολογίες,  το μεγαλύτερο ποσό των πεντακοσίων τόσων χιλιάδων ευρώ έχει καταλογιστεί στις αρμόδιες Δ.Ο.Υ. Και είναι τώρα θέμα συγκεκριμένης Υπηρεσίας να το εισπράξει. 
      Σας το καταθέτω αυτό και θέλω αν μπορείτε να το αμφισβητήσετε.
      Σας καταθέτω επίσης αυτό που σας είπα για τις βλάβες. Και σας καταθέτω τις αυξήσεις οι οποίες επιβλήθηκαν αυτά τα χρόνια. 
      Έχω έναν πίνακα, κυρίες και κύριοι συνάδελφοι, που λέει τα εξής, επειδή μας λένε ότι είναι ακριβά τα εισιτήρια κλπ. 
      Το 2001 το ΠΑΣΟΚ αύξησε την τιμή των εισιτηρίων κατά 7%. Το 2002, σε δύο μάλιστα φάσεις, τα αύξησε κατά 9,9%, όταν το πετρέλαιο μειώθηκε κατά 12%. Το 2003,που ήταν προεκλογική περίοδος, όπως καταλαβαίνετε ήταν 2,4%. Το 2004, η Νέα Δημοκρατία τα αύξησε κατά 3,5%, γιατί η τιμή του πετρελαίου ήταν 35 δολάρια το βαρέλι. Και το 2005 η αύξηση ήταν κατά 6,5% όταν η αύξηση του πετρελαίου ξεπέρασε το 120%.
      Πρέπει να πω ότι όταν προκαλούμαστε θα απαντούμε. Αυτό είναι βέβαιο και να το γνωρίζουν όλοι και προς κάθε κατεύθυνση. Επειδή μου λέτε για τις άγονες γραμμές και τις υπόγειες διαδρομές, σας έχω έναν πίνακα τον οποίο και θα καταθέσω. Ο πίνακας αυτός λέει πόσα δώσατε στο  όμιλο «GA» του κ. Αγούδημου και πόσα δώσατε στον όμιλο «SAOS» του κ. Μανούση. Δώσατε 12.000.000 ευρώ στον κ. Αγούδημο το 2003. Το 2004 -που ήταν και η δική μας διακυβέρνηση, παρ’ ότι αυτά προγραμματίστηκαν το 2003 για το 2004 και επειδή κάποια δρομολόγια τροποποιήθηκαν- δόθηκαν 7,6 εκατομμύρια ευρώ, άρα μειώθηκαν. Και τώρα δόθηκαν 3,5 εκατομμύρια ευρώ. Είμαστε στο μέσον. Άντε να πάνε στα 7.000.000.  Το ίδιο και στον όμιλο «SAOS» .
      Εμείς όμως δεν έχουμε κανένα πρόβλημα με τις εταιρείες. Πιστεύουμε ότι οι εταιρείες –και συμφωνώ σ’ αυτό με τον κ. Χριστοδουλάκη- είναι οι καλύτερες ή από τις καλύτερες ακτοπλοϊκές εταιρείες στην Ευρώπη. Υπάρχουν πλοία που διασχίζουν την ελληνική θάλασσα που είναι κοσμήματα και για τα νησιά μας και για την ακτοπλοΐα. 
      Τη μιζέρια και τη μίζερη πολιτική τη στήνουν τα χαλκεία εκείνα τα οποία με υπόγειες διαδρομές, που μπορεί να ξεκινούν από τη Χαριλάου Τρικούπη μέχρι κάποια κανάλια και κάποιους δημοσιογράφους, παίζουν το ίδιο θέμα τέσσερις φορές. Υπήρξε ατύχημα στη Μυτιλήνη. Χτύπησε ο καταπέλτης στα άθλια λιμάνια που κληρονομήσαμε από το ΠΑ.ΣΟ.Κ.. Έγινε θέμα στις τηλεοράσεις. Ορθώς έγινε. Είχε έξι ώρες καθυστέρηση. Πρωτοφανές να επιδιορθωθεί η βλάβη, να γίνει έλεγχος μάλιστα από δύο αρχές, από το νηογνώμονα και από το Υπουργείο Εμπορικής Ναυτιλίας και να φύγει το πλοίο. 
      Την επόμενη μέρα οι έξι ώρες καθυστέρηση έπαιζε στα δελτία των ειδήσεων και στην Καβάλα. Την τρίτη ημέρα έπαιξαν τα ίδια δελτία ειδήσεων και στη Χίο. Και την τέταρτη ημέρα έπαιξαν τα δελτία ειδήσεων και στον Πειραιά. 
      Εμείς αναγνωρίζουμε και στο μέτρο της δικής μας ευθύνης απολογούμαστε και στους δέκα χιλιάδες ανθρώπους που ταλαιπωρήθηκαν από τα πέντε εκατομμύρια που μετακινήθηκαν. Αλλά μπορεί να παίζει το ίδιο θέμα τέσσερις μέρες; Είναι ή δεν είναι χαλκευμένη αυτή η ενημέρωση που εγώ πιστεύω -τουλάχιστον όπως με διαβεβαίωσε ο πρώην κυβερνητικός εκπρόσωπος του ΠΑΣΟΚ ο κ. Πρωτόπαπας, ότι εγώ στο έστησα αυτό-  ότι στήνεται από χαλκεία; Μπορεί αυτή η εικόνα να παρουσιάζεται στο εξωτερικό; Είναι αυτή η εικόνα της Ελλάδος; Αυτή η μιζέρια είναι η εικόνα της Ελλάδος ή είναι μιας συγκεκριμένης νοοτροπίας που πηγάζει από ένα κόμμα όλα αυτά τα χρόνια; 
      Συνηθίστε στα έδρανα της Αντιπολίτευσης. Με τέτοιου είδους πολιτικές δεν μπορείτε να πάτε μπροστά. Ελάτε με προτάσεις συγκεκριμένες και είμαστε ανοικτοί. Συνεργαζόμαστε άριστα με τον αγαπητό συνάδελφο τον κ. Παυλίδη, γιατί υπάρχει συναρμοδιότητα. Ελάτε στο Υπουργείο Εμπορικής Ναυτιλίας. Μετά από τις τέσσερις ενημερώσεις στην Επιτροπή Παραγωγής και Εμπορίου θα σας αποστείλω προσωπικά προσκλήσεις, σύμφωνα με την πρόταση του κ. Σγουρίδη, του πρώην Αντιπροέδρου της Βουλής και σας περιμένουμε με χαρτί και μολύβι πάνω στο χάρτη να εφαρμόσουμε οποιαδήποτε πολιτική. 
      Σας έχω καλέσει όλους. Τιμή για εμένα είναι που κάποιοι από τους συναδέλφους Βουλευτές του ΠΑ.ΣΟ.Κ και πρώην Υπουργούς που σχετίζονται με τη ναυτιλία, αλλά και από άλλα κόμματα, ήρθαν στο γραφείο μου στο Υπουργείο Εμπορικής Ναυτιλίας και με ενημέρωσαν για διάφορα θέματα. Αφήστε όμως αυτού του είδους την πολιτική. Δεν βοηθά την Ελλάδα, την εμπορική ναυτιλία, ούτε το κόμμα σας.
      Σας ευχαριστώ. 
      (Στο σημείο αυτό ο Υπουργός Εμπορικής Ναυτιλίας κ.  Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα ήθελα το λόγο επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει προσωπικό θέμα, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Πώς δεν υπάρχει;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, σε τι συνίσταται το προσωπικό θέμα;
      ΧΡΗΣΤΟΣ ΠΡΩΤΟΠΑΠΑΣ: Ο κύριος Υπουργός μού είπε αναφερόμενος προσωπικά ότι «έστησα» δημοσίευμα. Χρησιμοποίησε αυτόν τον όρο. Δεν θα ακολουθήσω τη μανία καταδίωξής του, απ’ ό,τι φαίνεται, από τα Μέσα. Ας καταλάβει τι έκανε το καλοκαίρι. Δεν του απαντώ εγώ. Θα του απαντήσει ο Κοινοβουλευτικός μας Εκπρόσωπος. Εγώ θέλω να πω μόνο ότι το δημοσίευμα στο οποίο αναφέρθηκε –διότι φυσικά δεν δέχεται κανείς να το «στήσει» ούτε να «στηθεί»- έχει όνομα και επώνυμο δηλώσεων. Είναι δικές μου και του κ. Διαμαντίδη. Έχει όνομα, επώνυμο και φωτογραφία δηλώσεων με βάση απάντηση που ο ίδιος μας έδωσε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Μου επιτρέπετε, κύριε Πρόεδρε, μια παρατήρηση;
      ΠΡΟΕΔΡΕΥΩΝ (Σωτήρης Χατζηγάκης): Η εντύπωση η δική μου, κύριε Υπουργέ, είναι ότι το είπατε χαριτολογώντας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Όχι, επειδή είναι προσωπικό, να δώσω μια διευκρίνηση. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Το είπα μεταξύ σοβαρού και αστείου. 
      ΧΡΗΣΤΟΣ ΠΡΩΤΟΠΑΠΑΣ: Έχει όνομα και επώνυμο και φωτογραφία δηλώσεων…
      (Θόρυβος από την πτέρυγα του ΠΑ.ΣΟ.Κ - Κωδονοκρουσίες)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Τι θα κάνουμε; Γενικό προσωπικό;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όμως ο διάλογος είναι ακριβής. Έγινε παρουσία δύο Υπουργών τους οποίους μπορώ να κατονομάσω και δύο δημοσιογράφων εκδοτών οι οποίοι δεν είναι φίλα προσκείμενοι στη Νέα Δημοκρατία.
      ΘΕΟΔΩΡΟΣ ΠΑΓΚΑΛΟΣ: Όχι άλλα αστεία, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Νομίζω ότι πρέπει να κάνετε πολλές προσευχές απόψε, κύριε Πάγκαλε, για να εξιλεωθείτε γι’ αυτά που είπατε.
      Το λόγο έχει ο κ. Διαμαντίδης, Κοινοβουλευτικός Εκπρόσωπος του ΠΑ.ΣΟ.Κ.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, δώσατε πέντε λεπτά παραπάνω στον κύριο Υπουργό.
      ΠΡΟΕΔΡΕΥΩΝ (Σωτήρης Χατζηγάκης): Είπε ότι θα το συμψηφίσει με τη δευτερολογία του, κύριε Διαμαντίδη.
      ΙΩΑΝΝΗΣ ΔΙΑΜΑΝΤΙΔΗΣ: Ωραία, απλώς το επισημαίνω.
      Κυρίες και κύριοι συνάδελφοι, παρακολουθήσαμε ένα παραλήρημα του κυρίου Υπουργού, ο οποίος αυτήν τη στιγμή βγήκε έξω.
      ΠΡΟΕΔΡΕΥΩΝ (Σωτήρης Χατζηγάκης): Εκπροσωπείται η Κυβέρνηση.
       ΙΩΑΝΝΗΣ ΔΙΑΜΑΝΤΙΔΗΣ: Θα πρέπει να του πω εκ μέρους του ΠΑ.ΣΟ.Κ και των Βουλευτών του ότι ο κ. Κεφαλογιάννης –και το λέω ενώπιον της Βουλής- είναι ένας κοινός συκοφάντης, ένας υβριστής μιας μεγάλης παράταξης που επί είκοσι χρόνια κυβέρνησε αυτόν τον τόπο. Δεν δικαιούται να υβρίζει τις κυβερνήσεις του ΠΑ.ΣΟ.Κ και το κόμμα αυτό.
      (Χειροκροτήματα από την πτέρυγα του ΠΑ.ΣΟ.Κ)
       ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, δεν θα πρέπει να χειροκροτάτε αυτές τις λέξεις. 
      Νομίζω ότι παρεκτρέπεστε, κύριε Διαμαντίδη.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν παρεκτρέπεται, κύριε Πρόεδρε.
      Να καταθέσει στοιχεία…
      (Θόρυβος από την πτέρυγα του ΠΑ.ΣΟ.Κ)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Κοινός συκοφάντης;
      ΙΩΑΝΝΗΣ ΔΙΑΜΑΝΤΙΔΗΣ: Έκανε κατ’ επανάληψη αναφορές στους Βουλευτές του ΠΑ.ΣΟ.Κ.
      ΠΡΟΕΔΡΕΥΩΝ (Σωτήρης Χατζηγάκης): Δεν χρησιμοποίησε τέτοιες λέξεις ο Υπουργός.
      Παρακαλώ, δεν βοηθάει τη συζήτηση. 
      ΙΩΑΝΝΗΣ ΔΙΑΜΑΝΤΙΔΗΣ: Έκανε κατ’ επανάληψη αναφορές στους Βουλευτές του ΠΑ.ΣΟ.Κ. και μας κατήγγειλε. Εμείς δεν το δεχόμαστε αυτό. Τον προκαλούμε ενώπιον του λαού και τον αποκαλούμε κοινό συκοφάντη με ό,τι σημαίνει αυτό. Δεν μπορεί να παίζει με ένα μεγάλο κόμμα σαν το ΠΑ.ΣΟ.Κ, κύριε Πρόεδρε! Και οφείλατε και εσείς σαν Πρόεδρος να τον ανακαλέσετε στην τάξη και δεν το κάνατε…
      ΠΡΟΕΔΡΕΥΩΝ (Σωτήρης Χατζηγάκης): Κύριε Διαμαντίδη, δεν χρησιμοποίησε τέτοιες λέξεις ο κύριος Υπουργός και νομίζω ότι δεν πρέπει να τις χρησιμοποιείτε και εσείς, γιατί δεν σας εκπροσωπούν. 
      ΙΩΑΝΝΗΣ ΔΙΑΜΑΝΤΙΔΗΣ: Όπως δεν το κάνατε, όταν αναφέρθηκε σε δυο πρώην υπουργούς Ναυτιλίας, οι οποίοι δεν έχουν το δικαίωμα να είναι στην Αίθουσα, γιατί δεν μετέχουν στο Γ΄ Τμήμα. Αλλά το κάνει, για να δημιουργήσει εντυπώσεις. Είναι η πάγια τακτική του κ. Κεφαλογιάννη, ο οποίος με κουτσαβακισμούς νομίζει ότι μπορεί να περνά εντυπώσεις. Αυτά δεν περνάνε, κύριε Κεφαλογιάννη!
      ΠΑΝΑΓΙΩΤΗΣ ΑΔΡΑΚΤΑΣ: Το νταηλίκι το δικό σας δεν περνά. Το φάγαμε τόσα χρόνια…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε.
      ΙΩΑΝΝΗΣ ΔΙΑΜΑΝΤΙΔΗΣ: Δεύτερον, αυτό που είπατε ότι σας κλείνω το μάτι κ.λπ., αλλού, κύριε Κεφαλογιάννη! Να πάτε να το κλείσετε στην περιφέρειά σας και στους ψηφοφόρους σας. Όχι στους Βουλευτές του ΠΑ.ΣΟ.Κ. Εμείς αυτό δεν το δεχόμαστε.
      Και είπατε και κάτι άλλο, κύριε Υπουργέ, ότι «στήσαμε» -αναφέρθηκε και ο κ. Πρωτόπαπας σ’ αυτό- το δημοσίευμα στα «ΝΕΑ». Από πού και ως πού στήθηκε αυτό το δημοσίευμα, όταν υπάρχει επίσημη απάντηση σε σχετική ερώτηση που είχαμε υποβάλει οι Βουλευτές του ΠΑ.ΣΟ.Κ για τα πρόστιμα -την έχω εδώ πέρα και ο κάθε συνάδελφος μπορεί να τη βρει από τα Πρακτικά της Βουλής και από τις κοινοβουλευτικές υπηρεσίες- όπου λέμε αυτό ακριβώς που μας απαντάτε εσείς;
Και μας λέτε ότι εμείς τα «στήσαμε», όταν επώνυμα τα είπαμε αυτά. Είναι η εφημερίδα «ΤΑ ΝΕΑ» μία τέτοια εφημερίδα που μπορεί να στήνει δημοσιεύματα εις βάρος σας; Ποιος νομίζετε, τελικά, ότι είστε; Απαντήστε μου. Ο κ. Καραμανλής είστε και θέλει να στήσει εις βάρος σας παιχνίδια; Αυτά, λοιπόν, αλλού.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
Κύριε Υπουργέ, επειδή κάνατε και μία αναφορά, αυτήν τη στιγμή μιλάω για άλλα θέματα, διότι επί της ουσίας της επίκαιρης επερώτησης δεν είπατε τίποτα. Μιλάγατε επί τριάντα λεπτά και στα εικοσιεννέα λεπτά δεν είπατε τίποτα. Εμείς υποβάλαμε έγκαιρα την επερώτηση αυτή. Αν την είχατε αποδεχθεί σαν Κυβέρνηση από τον περασμένο Ιούλιο, ίσως να μην υπήρχε αυτό το αλαλούμ που όλοι μας είδαμε τον Αύγουστο, που μας εξέθεσε διεθνώς, όπου ήλθαν ξένα κανάλια στον Πειραιά και έπαιρναν εικόνες απ’ αυτό που γινόταν. Όσοι από τους κυρίους συναδέλφους της Νέας Δημοκρατίας είναι νησιώτες –και είναι αρκετοί εδώ πέρα- ας το αποδεχθούν, ας το πουν. Είναι ικανοποιημένοι μ’ αυτό που συνέβη το καλοκαίρι;
 	Κύριε Υπουργέ, κάνατε αναφορά σ’ έναν εφοπλιστή, τον κ. Αγούδημο. Εμείς δεν έχουμε τίποτα με τον κ. Αγούδημο και δεν είναι προσωπικό το θέμα. Εμείς καταγγείλαμε την πολιτική της Νέας Δημοκρατίας, καταγγείλαμε όλο αυτό που συνέβη το καλοκαίρι με τις καθυστερήσεις, με τις ταλαιπωρίες χιλιάδων επιβατών. Αυτό το πράγμα δε νομίζω ότι μπορεί κανείς να το αμφισβητήσει, όταν και οι ίδιοι οι Βουλευτές σας κατ’ ιδίαν παραδέχονται αυτό που συνέβη και το είδε και όλος ο κόσμος. Όμως, δεν μπορεί ο κ. Αγούδημος με δική σας εντολή να έρχεται και να κατηγορεί τις κυβερνήσεις του ΠΑ.ΣΟ.Κ., τον πρώην Πρωθυπουργό κ. Σημίτη και τους πρώην Υπουργούς Ναυτιλίας γι’ αυτό που συνέβη το καλοκαίρι. Ποιος κυβερνάει φέτος; Το ΠΑ.ΣΟ.Κ. ή εσείς, κύριε Υπουργέ…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να του πάρετε την κάρτα του ΠΑ.ΣΟ.Κ..
      ΙΩΑΝΝΗΣ ΔΙΑΜΑΝΤΙΔΗΣ: Σας παρακαλώ, αφήστε το αυτό. Δε θα ζητήσω εγώ εδώ πέρα τα κοινωνικά φρονήματα κανενός, όπως κάνατε εσείς και η παράταξή σας παλαιότερα. Ξέρουμε τα πιστοποιητικά κοινωνικών φρονήματων ποιοι τα ζήταγαν. Αφήστε το, λοιπόν.
      Από κει και πέρα, κύριε Υπουργέ, μιλήσατε…
      ΠΑΝΑΓΙΩΤΗΣ ΑΔΡΑΚΤΑΣ: Αφήστε το παραμύθι. 
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, σας παρακαλώ. Ξέρω ότι ειδικά εσείς θα με προστατέψετε.
      ΠΡΟΕΔΡΕΥΩΝ (Ιωάννης Τραγάκης): Μη με φέρνετε σε δύσκολη θέση για το συμπολίτη μου, σας παρακαλώ. 
      ΠΑΝΑΓΙΩΤΗΣ ΑΔΡΑΚΤΑΣ: Τώρα σας κακοφαίνονται οι διακοπές.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Διαμαντίδη, σε πιο ήπιους τόνους.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Υπουργέ, μιλήσατε και σαν Υπουργός ΠΕ.ΧΩ.Δ.Ε. και σαν Υπουργός Οικονομίας και σαν Υπουργός Δικαιοσύνης. Μιλήσατε για έργα, για το δάνειο αυτό, όπου με τα χρήματα αυτά θα γίνουν έργα οδοποιίας μέχρι και την Κύμη. Μιλήσατε για οικονομικά θέματα. Δεν ξέρω αν ο κ. Αλογοσκούφης τα έχει εγκρίνει αυτά. Απ’ ό,τι γνωρίζουμε όλοι από δηλώσεις που έχει κάνει, δεν είχε καν ενημέρωση γι’ αυτό το μνημόνιο. 
      Άρα, λοιπόν, δεν μιλάμε για χρηματοδοτικό πρωτόκολλο, όπως ισχυρίζεστε, μιλάμε για μνημόνιο. Μας λέγατε στην αρχή ότι το μνημόνιο αυτό είναι για τα λιμάνια, εν συνεχεία μας είπατε ότι αυτό είναι για να κάνουν οι ακτοπλόοι εφοπλιστές νέα πλοία. Χθες βγήκαμε σε μία καινούργια πατέντα με τον κ. Αβραμόπουλο και μας είπατε ότι είναι για τις μαρίνες. 
      Τελικά, τι είναι πια; Είναι ο προϋπολογισμός της Ελλάδας; Το δάνειο αυτό είναι που λύνει όλα τα προβλήματα της χώρας μας; Να μας το πείτε. Κάθε λίγο και λιγάκι εξαγγέλλετε πράγματα τα οποία στην ουσία δεν ισχύουν. Μόλις την περασμένη εβδομάδα καταθέσατε το πρώτο σας νομοσχέδιο. 
      Άρα, λοιπόν, μην κατηγορείτε το ΠΑ.ΣΟ.Κ. για το τι συνέβη στο παρελθόν. Βλέπετε ότι εμείς σας κάνουμε καλοπροαίρετη κριτική για το τι υπάρχει σήμερα, το τι συμβαίνει σήμερα στη χώρα μας στα λιμάνια. Βλέπετε τι συνέβη. Είδατε πόσο ταλαιπωρήθηκε όλος ο κόσμος, πόσο ταλαιπωρήθηκαν οι τουρίστες, πόσο κακό έκανε αυτό το καλοκαίρι στον τουρισμό μας. Αυτό δεν μπορείτε να το καταλάβετε επιτέλους; Δεν μπορείτε αυτά που υποσχεθήκατε προεκλογικά να τα υλοποιήσετε; 
      Κύριε Υπουργέ, δεν μπορείτε να δημιουργείτε αμφιβολία στο νησιωτικό χώρο, στους νησιώτες για το αν αύριο θα έχουν σύνδεση με το κέντρο, διότι σήμερα δεν υπάρχει τίποτε στην ουσία στη ναυτιλία και στην ακτοπλοΐα. 
      Μιλήσατε επίσης γι’ αυτό το περίφημο Συμβούλιο Εθνικής Ναυτιλιακής Πολιτικής που, πράγματι, είχε θεσπιστεί επί ΠΑ.ΣΟ.Κ. και το ενεργοποιήσατε δύο φορές. Την πρώτη φορά δεν ήλθαμε, κύριε Υπουργέ, και ξέρετε πολύ καλά γιατί δεν ήλθαμε, διότι ήταν στημένο το παιχνίδι. Ήταν μία φιέστα. Είχατε καλέσει εκεί πέρα όλους τους νομάρχες του νησιωτικού χώρου, όλους τους δημάρχους, όλους τους πρώην Υπουργούς Εμπορικής Ναυτιλίας, ένα σωρό παράγοντες. Είχατε καλέσει εκατό στελέχη της Νέας Δημοκρατίας και περιμένατε να ερχόμασταν εμείς να κάναμε τι; Τους κομπάρσους και να βγαίναμε στη φωτογραφία και να νομιμοποιούσαμε μία κατάσταση η οποία δεν έβγαζε σε τίποτα;
     Διότι αν είχε βγάλει κάποιο αποτέλεσμα, θα το βλέπαμε το καλοκαίρι. Τι αποτέλεσμα έβγαλε; Ένα μπάχαλο στην κυριολεξία, ένα αλαλούμ το οποίο μας εξέθεσε. 
     Επίσης μιλήσατε, κύριε Υπουργέ, και για την πρώτη προβλήτα του Πειραιά. Τυχαίνει να είμαι Βουλευτής του Πειραιά. Στο Πειραιά πολλά ακούγονται, πολλά λέγονται. Δεν θα πω ακριβώς τι. Έχουν γνώσιν οι φύλακες. Και αυτό πρέπει να το ξέρετε. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν έχετε, να το πείτε. Αν έχετε, τώρα, εδώ, να το πείτε. 
    ΙΩΑΝΝΗΣ ΔΙΑΜΑΝΤΙΔΗΣ: Αφού θέλετε θα σας το πω. Είπατε ότι –άλλο νέο αυτό- από το χρηματοδοτικό αυτό πρωτόκολλο, το μνημόνιο, θα φτιαχτεί ο πρώτος προβλήτας του Πειραιά. Ξέρετε τι σημαίνει η πρώτη προβλήτα του Πειραιά; Είστε Υπουργός και οφείλετε να το ξέρετε. Είναι το φιλέτο του λιμανιού. Σας ερωτώ, λοιπόν, ευθέως. Στο Εθνικό Συμβούλιο Ναυτιλιακής Πολιτικής με αντικείμενο συζήτησης τη λιμενική πολιτική, στην οποία είχα παρευρεθεί ως εκπρόσωπος του ΠΑ.ΣΟ.Κ., είχατε δεσμευθεί για τον δημόσιο χαρακτήρα των λιμανιών γενικά. Είναι παρ’ όλα αυτά στα σχέδιά σας να ιδιωτικοποιήσετε ένα κομμάτι του Πειραιά και κυρίως την πρώτη προβλήτα; Θέλουμε μια απάντηση. Να δεσμευθείτε ενώπιον της Βουλής, αν είναι ή όχι. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Απαντήστε τώρα, κύριε Υπουργέ. 
     			(Θόρυβος από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Εγώ διευθύνω τη συζήτηση. Συνεχίστε, κύριε Διαμαντίδη.
     ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς τη διευθύνετε αλλά ο κ. Υπουργός ήθελε το «εδώ και τώρα», κύριε Πρόεδρε. 
      (Θόρυβος από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Διαμαντίδη. Αν θελήσει ο κ. Υπουργός να κάνει παρέμβαση θα την κάνει μόνος του. Δεν θα την κάνει με προτροπή δική σας. Έχετε και το δικαίωμα δευτερολογίας, κύριε Υπουργέ. 
     Συνεχίστε, κύριε Διαμαντίδη. 
     ΙΩΑΝΝΗΣ ΔΙΑΜΑΝΤΙΔΗΣ: Αυτά που λέμε εμείς εδώ –θέλω να το τονίσω και να γίνει κατανοητό- τα λέμε καλοπροαίρετα γιατί εξίσου με σας ενδιαφερόμαστε για τον τόπο μας. Αλλά δεν είμαστε οι μόνοι που τα λέμε. 
     Μόλις εχθές κατετέθη, κύριε Υπουργέ, ερώτηση από τον πρώην αρχηγό της Νέας Δημοκρατίας, τον κ. Έβερτ, ο οποίος μεταξύ άλλων, αφού ζητάει να κατατεθούν διάφορα έγγραφα, λέει ότι οι κάτοικοι των νησιών αντιμετωπίζουν τέτοια προβλήματα που σε λίγο θα αφήσουν και τα νησιά. Δηλαδή, αυτή η κριτική μέσα από το χώρο σας, δεν σας ακουμπάει; Δεν σας αγγίζει; Όλο βλέπετε φαντάσματα στο ΠΑ.ΣΟ.Κ. και όλο βλέπετε ότι σας κυνηγάμε; Δεν έχουμε τίποτα προσωπικό μαζί σας. Εμείς έχουμε με την Κυβέρνηση της Νέας Δημοκρατίας γιατί εξαπάτησε τον ελληνικό λαό, γιατί άλλα έταξε στις εκλογές του 2004 και υφάρπαξε την ψήφο των νησιωτών και άλλα κάνει τώρα. 
     ΠΑΝΑΓΙΩΤΗΣ ΑΔΡΑΚΤΑΣ: Εσείς μιλάτε για κοροϊδία; 
     ΙΩΑΝΝΗΣ ΔΙΑΜΑΝΤΙΔΗΣ: Τι έχετε κάνει εσείς λοιπόν από αυτό το περίφημο πρόγραμμά σας; Στην ουσία δεν έχετε κάνει τίποτα. Τα καταγγέλλουμε στη Μαύρη Βίβλο, κύριε Πρόεδρε, κύριε Υπουργέ. 
     Μιλάτε για τις ποινές και για τα πρόστιμα. Για τα πρόστιμα τα είπαν και οι άλλοι συνάδελφοι, δεν θέλω να επαναλάβω. Μας είπατε στη Βουλή, μας λέτε ότι το πρόστιμο των 528.000 έχει μια διαδικασία. Βεβαίως άλλα λέει το δελτίο Τύπου που έβγαλε του Υπουργείο Ναυτιλίας που μιλάει ως εξήντα μέρες και άλλα λέει το Αθηναϊκό Πρακτορείο που μιλάει για τριάντα μέρες. Αλλά και αν είναι έτσι, σε δεκατέσσερις περιπτώσεις βάλατε πρόστιμο 3.110 ευρώ. Αυτό ξέρετε τι σημαίνει; Σημαίνει ότι σε κάθε μια παράβαση επιβάλατε πρόστιμο 222 ευρώ. Δηλαδή, ίσως και λιγότερο από μια σύνταξη του Ο.Γ.Α.. Μα είναι δυνατόν ο λαός να μην βλέπει αυτά τα πράγματα; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι ήδη 400 ευρώ βεβαιωμένα. 
    ΙΩΑΝΝΗΣ ΔΙΑΜΑΝΤΙΔΗΣ: Μα σας παρακαλώ. Εγώ βλέπω το χαρτί που καταθέσατε στη Βουλή. Κύριε Υπουργέ, είναι η απάντησή σας σε σχετική ερώτηση. Και αυτό βγαίνει. Δεκατέσσερις παραβάσεις, 3.110 ευρώ. Εξισώσατε λοιπόν, μια παράβαση των ακτοπλόων εφοπλιστών με μια σύνταξη του Ο.Γ.Α.. Αυτό βγαίνει. Αν, λοιπόν, οι παραβάσεις είναι τόσο ελάχιστες, δεν χρειάζεται να βάζετε πρόστιμα. 
    Εξαγγείλατε, κύριε Υπουργέ, ένα πακέτο δέκα μέτρων τα οποία, βεβαίως, ισχυρίζεστε ότι θα λύσουν το πρόβλημα της ακτοπλοΐας. Τα περισσότερα απ’ αυτά τα μέτρα, τα επτά ή οκτώ, ισχύουν. Το μητρώο βλαβών υπάρχει. Ρωτήστε τις υπηρεσίες σας στο Υπουργείο. Δεν υπάρχει υπηρεσία στην οποία είναι καταγεγραμμένη και η παραμικρή βλάβη οποιουδήποτε πλοίου; Τι το εξαγγείλατε; 
Τον ξενοδοχειακό εξοπλισμό γιατί τον εξαγγέλλετε; Αυτά που ισχύουν μας λέτε; Δεν καταλαβαίνω. Για να δημιουργείτε εντυπώσεις;
    Εξαγγείλατε ελέγχους για την αξιοπλοΐα. Μα η αξιοπλοΐα των πλοίων είναι ο πυλώνας του Υπουργείου Εμπορικής Ναυτιλίας. Δηλαδή, τι ανακαλύψατε εσείς σήμερα; Την Αμερική; Δεν καταλαβαίνω. Δώστε μας απάντηση σε αυτά που είπατε, για να δούμε τι ισχύει.
    Είπατε επίσης και το εξής: «Θα φτιάξουμε και το σύστημα για να μην υπάρχουν οι καθυστερήσεις και για να μπορεί ο επιβάτης να ενημερώνεται». Μα αυτό το σύστημα είχε θεσπιστεί επί ΠΑ.ΣΟ.Κ.. Εάν τώρα οι πράκτορες, εάν οι ακτοπλόοι ή οι υπηρεσίες του Υπουργείου δεν μεριμνούν για να εφαρμόζεται, δεν ευθύνονται οι πολίτες, δεν ευθυνόμαστε εμείς. Και εν πάση περιπτώσει, δεν είναι νέο μέτρο. 
    Τα μόνα νέα μέτρα -από όσα είπατε- είναι αυτά που φέρνετε αύριο με διάταξη στο νομοσχέδιο –μετά από ενάμισι χρόνο το Υπουργείο Ναυτιλίας έχει την τύχη να φέρει και ένα νομοσχέδιο- που μιλάει για τις αυξήσεις των πενταετών συμβάσεων.
    Ξέρετε πολύ καλά –και το ξέρει και ο κ. Παυλίδης πολύ καλά και είχε πράγματι, ξεκινήσει από τον κ. Παυλίδη το 1992 όταν ήταν Υπουργός Ναυτιλίας- ότι το ΠΑΣΟΚ με πιέσεις κατάφερε την εφαρμογή του κανονισμού γι’ αυτήν τη δωδεκαετή περίοδο χάριτος, μέχρι το 2004 που τελείωναν οι Ολυμπιακοί Αγώνες. 
    Άρα, λοιπόν, αυτό δεν είναι ένα νέο μέτρο. Είναι, όμως, κάτι το οποίο θα το συζητήσουμε ξεχωριστά αύριο στην επιτροπή.
    Μιλήσατε επίσης για τις εκπτώσεις. Θέλω να ρωτήσω το εξής, κύριε Υπουργέ. Ισχύουν σήμερα στο Υπουργείο Ναυτιλίας οι αποφάσεις προηγούμενων Υπουργών; Εάν τις έχετε αλλάξει, να μας το πείτε. Κι έχω εδώ απόφαση προηγούμενου Υπουργού, του κ. Ανωμερίτη, για τις εκπτώσεις σε κοινωνικά ευπαθείς ομάδες, σε πολύτεκνους, σε Α.Μ.Ε.Α., σε φοιτητές, σε στρατιώτες κ.ο.κ. Εάν ισχύει, γιατί δεν την εφαρμόζετε και εξαγγέλλετε ότι θα βάλετε τάχα δωρεάν εισιτήρια στα μικρότερα νησιά; Ποιον κοροϊδεύετε; Ξέρετε τι σημαίνει δωρεάν εισιτήριο στα νησιά της άγονης γραμμής; 
    Τα νησιά της άγονης γραμμής, κύριοι συνάδελφοι, είναι μόνο τριάντα. Τα μικρά νησιά στην Ελλάδα είναι εκατό και πλέον. Αυτό, λοιπόν, σημαίνει ότι ένας επιβάτης, ένας Έλληνας πολίτης που θέλει να πάει από ένα μικρό νησί στον Πειραιά, πρέπει να πάει σε νησί της άγονης γραμμής…
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα πάρω δύο λεπτά από τη δευτερολογία μου, κύριε Πρόεδρε.
    Θα πρέπει, λοιπόν, για παράδειγμα να πάει από τη Θηρεσία στη Σαντορίνη. Εκεί του δίνετε το δωρεάν εισιτήριο για μία απόσταση δύο μιλίων. Από τη Σαντορίνη, όμως, για τον Πειραιά θα πληρώσει το 100%. Αυτό δεν είναι κοροϊδία για τους νησιώτες; Τι είναι; 
    Κύριε Πρόεδρε, νομίζω ότι το Υπουργείο Εμπορικής Ναυτιλίας αποδυναμώνει σιγά-σιγά το ν.2932/2001. Δικαίωμα της Κυβέρνησης είναι –έχει την ψήφο του λαού- να κάνει ό,τι θέλει. Εάν, όμως, το κάνει, να το κάνει συνολικά. Δεν μπορεί κάθε λίγο και λιγάκι, να καταργεί τη Ρ.Α.Θ.Ε., αύριο να αλλάζει τις συμβάσεις κ.ο.κ. 
    Αν δεν σας κάνει ο νόμος, αλλάξτε τον. Εάν, όμως, ισχύει ο νόμος, οφείλετε να τον εφαρμόσετε. Διότι αν τον είχατε εφαρμόσει, δεν θα υπήρχε το τραγελαφικό φαινόμενο που είδαμε το καλοκαίρι. 
    Κύριε Υπουργέ, κύριοι συνάδελφοι, θεωρώ ότι η πολιτική του Υπουργείου Εμπορικής Ναυτιλίας είναι αναξιόπιστη. Εξαπατήσατε, στην κυριολεξία, τον ελληνικό λαό για ό,τι συνέβη το καλοκαίρι. Εάν είστε ευχαριστημένοι από αυτήν την κατάσταση, να μας το πείτε. Μπορεί και να είστε ευχαριστημένοι. Να πείτε όμως εδώ, «είμαστε ευχαριστημένοι και είχαμε πάρει όλα τα μέτρα». Εάν δεν είστε, αυτό σημαίνει ότι είστε αφερέγγυοι, ότι έχετε μία πολιτική με την οποία εξαπατήσατε τον λαό και ότι είστε επικίνδυνοι για τον λαό. Και καλά θα κάνετε το συντομότερο δυνατόν να αλλάξετε πολιτικές, για να μπορέσουμε κι εμείς καλοπροαίρετα να σας βοηθήσουμε. 
    Εάν συνεχίσετε αυτήν την πολιτική που έχετε μέχρι στιγμής, πολιτική –όπως αναφέρθηκε και από τους συναδέλφους μου, θα το πω και στη δευτερολογία μου- διώξεων –γιατί και αυτό ήταν άλλο ένα σημείο τριβής, άλλο ένα σημείο το οποίο οδήγησε σε αυτήν την κατάσταση, με τις διώξεις σε λιμενοφύλακες, σε αξιωματικούς κ.ο.κ.- για να βοηθήσετε τα «γαλάζια» παιδιά, εάν δεν αλλάξετε ρότα, λυπάμαι αλλά ο βίος σας, κύριε Υπουργέ, στο Υπουργείο Ναυτιλίας θα είναι μικρός. Κι εμάς δεν μας απασχολεί αν θα είστε λίγο χρόνο ακόμα στο Υπουργείο. Εμάς μας απασχολεί να πάει μπροστά η χώρα. Και λυπάμαι, αλλά με την πολιτική αυτή δεν θα πάει μπροστά.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
    ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, θέλω να διαμαρτυρηθώ έντονα για τις ύβρεις που διετύπωσε ο Κοινοβουλευτικός Εκπρόσωπος του ΠΑ.ΣΟ.Κ., ο κ. Διαμαντίδης, στην αρχή της παρεμβάσεώς του. Αποκρούουμε αυτούς τους χαρακτηρισμούς, κρίνουμε ότι δεν ταιριάζουν στο ύφος και στο επίπεδο της συζητήσεως και δεν ταιριάζουν και στον ίδιο τον κ. Διαμαντίδη. Καμία συκοφαντία δεν διετύπωσε ο κ. Κεφαλογιάννης.
    ΔΗΜΗΤΡΙΟΣ ΠΙΠΕΡΓΙΑΣ: Διαβάστε τα Πρακτικά.
    ΙΩΑΝΝΗΣ ΜΑΓΚΡΙΩΤΗΣ: Δεν ήσασταν εδώ.
    ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριοι συνάδελφοι. Τι συμβαίνει; Διεκόπη ο κ. Διαμαντίδης;
    ΙΩΑΝΝΗΣ ΜΑΓΚΡΙΩΤΗΣ: Πολλές φορές, από τον κύριο Υπουργό.
    ΠΡΟΕΔΡΕΥΩΝ (Ιωάννης Τραγάκης): Καμία φορά. Όσο ήμουνα στην έδρα, καμία φορά. Λοιπόν, δεν δέχομαι διακοπές. Θα αναφέρω τους διακοψίες.
    Ορίστε, κύριε Πολύδωρα, συνεχίστε.
    ΒΥΡΩΝ ΠΟΛΥΔΩΡΑΣ: Αν θέλετε, αφήστε με να διατυπώσω τις σκέψεις μου, οι οποίες –σας προκαταλαμβάνω- είναι και κάπως κατευναστικές.
    Καμία συκοφαντία δεν διετύπωσε ο κ. Κεφαλογιάννης. Απήντησε ευθέως. 
    ΙΩΑΝΝΗΣ ΜΑΓΚΡΙΩΤΗΣ: Για το «ΔΗΜΗΤΡΟΥΛΑ»;
    ΒΥΡΩΝ ΠΟΛΥΔΩΡΑΣ: Ακούστε, να συνεννοηθούμε: Το «ΔΗΜΗΤΡΟΥΛΑ» έγινε σημαία για συκοφάντες. Μην αναγνωρίζετε τους εαυτούς σας σ’ αυτήν τη μομφή.
    ΙΩΑΝΝΗΣ ΜΑΓΚΡΙΩΤΗΣ: Ο κ. Υπουργός το είπε.
    ΒΥΡΩΝ ΠΟΛΥΔΩΡΑΣ: Ακούτε τι σας λέω; Ήταν σημαία των συκοφαντών.
    ΠΡΟΕΔΡΕΥΩΝ (Ιωάννης Τραγάκης): Κύριε Μαγκριώτη, παρακαλώ, μη διακόπτετε.
    ΙΩΑΝΝΗΣ ΜΑΓΚΡΙΩΤΗΣ: Δε διακόπτω.
    ΒΥΡΩΝ ΠΟΛΥΔΩΡΑΣ: Και λέτε τώρα στον Υπουργό και σε μένα, που εκθέτουμε, αποκαλύπτουμε τους συκοφάντες, ότι επειδή αποκαλύψαμε τους συκοφάντες με το να αφιερώσουμε τη μισή παράγραφο, είμαστε εμείς συκοφάντες. Με άλλα λόγια, εάν επικρατούσε το ελάχιστο ήθος στο δημόσιο λόγο –και δεν αφορά τους λαβόντας το λόγο εδώ- θα έπρεπε να σιωπούσαν και να έκρυπταν το κεφάλι τους κάτω από τη λούζα, όπως λέμε στην πατρίδα μου την Αρκαδία-Ηλεία και όχι να μιλάνε για το «ΔΗΜΗΤΡΟΥΛΑ». Αυτό, εάν θέλετε να είμαστε τίμιοι αλλήλοις. Μόνο σ’ αυτήν την εκδοχή ανεφέρθη ο κ. Κεφαλογιάννης και είπε ότι δεν είναι σοβαρά πράγματα αυτά. Και μάλιστα θέλησε να το προσαρμόσει στις σωστές διαστάσεις λέγοντας ότι έχει κι ένα στοιχείο…
    ΙΩΑΝΝΗΣ ΜΑΓΚΡΙΩΤΗΣ: Δεν ήσασταν εδώ.
    ΒΥΡΩΝ ΠΟΛΥΔΩΡΑΣ: Ήμουν εδώ από την αρχή μέχρι το τέλος.
    Θέλησε να προσδώσει στο συμβάν, στο θέμα κι ένα περιστατικό…
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Φιλότιμη η προσπάθεια που κάνετε.
    ΒΥΡΩΝ ΠΟΛΥΔΩΡΑΣ: Θέλησε να προσδώσει, κύριε Γεωργακόπουλε, στο θέμα, ένα τόνο κάπως μη κατηγορητηρίου, να το παρακάμψουμε, διότι είναι μέσα στα παράδοξα που συντρέχουν στον πολιτικό μας βίο.
    Στο θέμα μας τώρα.
    Ατυχήσατε και στο γραπτό και στον προφορικό λόγο, κύριοι συνάδελφοι του ΠΑ.ΣΟ.Κ., όταν διατυπώνετε αυτές τις αόριστες αιτιάσεις για τον τομέα της επιβατηγού ακτοπλοΐας και για τα έργα και ημέρες των δεκαοκτώ μηνών της Κυβερνήσεως της Νέας Δημοκρατίας και της πολιτικής ηγεσίας τους Υπουργείου Εμπορικής Ναυτιλίας. Όλα αόριστα. Ο κεντρικός κορμός της αστοχίας σας είναι το γεγονός ότι εμείς –το γράφετε και γραπτά, το είπατε και προφορικά- τάξαμε και γελάσαμε και παραπλανήσαμε. Άλλωστε, η Νέα Δημοκρατία έχει υποσχεθεί στο εκλογικό σώμα ότι θα λύσει όλα τα προβλήματα. Μία φράση, την οποίαν την επιμένετε. Είναι λάθος συλλογισμός. Απαγκιστρωθείτε απ’ αυτό το συλλογισμό το ταχύτερο. Συμφιλιωθείτε με την ιδέα ότι σας απεδοκίμασε ο ελληνικός λαός! 
    (Χειροκροτήματα από την πτέρυγα της Νέας Δημοκρατίας)
  Είναι πολύ χρησιμότερη βάση, αφετηρία, για τη συμπεριφορά σας την πολιτική, σας το έχω πει χίλιες φορές. Σας απεδοκίμασε για τα πλοία, σας απεδοκίμασε για το «ΔΗΜΗΤΡΟΥΛΑ» με τα 13.000.000 ευρώ πριμοδότηση, επιδότηση για τις γραμμές, σας απεδοκίμασε για τα λιμάνια.
    Θα λάβετε το λόγο, κύριε Παυλίδη, να πείτε ολίγα τινά για τα λιμάνια;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ολίγα.
    ΒΥΡΩΝ ΠΟΛΥΔΩΡΑΣ: Σας απεδοκίμασε για το «ΣΑΜΙΝΑ» και το συναφές του χρηματιστηρίου, σας απεδοκίμασε για τα ελλιπέστατα δρομολόγια και φυσικά για την εγκατάλειψη της νησιωτικής χώρας. Αυτό είναι βάση πολιτική, αν θέλετε να συνεννοηθούμε. Αλλιώς, εμένα με συμφέρει, ζήστε την αυταπάτη σας. Ότι πήγε ο κ. Παυλίδης με τον κ. Κεφαλογιάννη και τον Πολύδωρα στα νησιά, τους έταξε δεν ξέρω τι και τους έπεισε. Δεν είναι αυτό σοβαρή συζήτηση.
    Το δεύτερο. Είναι αόριστο, κύριε Χριστοδουλάκη, το σχέδιο για το οποίο αναπτύξατε πολυτελείς και βαρυσήμαντες σκέψεις για κάποια ετοιμότητα εν συρταρίω πάντα. Πώς διάολο γίνεται και έχετε πάντοτε μια ετοιμότητα στα συρτάρια; Μας έχετε εκπλήξει. 
    (Χειροκροτήματα από την πτέρυγα της Νέας Δημοκρατίας)
        Δεν μπορούσαμε να είχαμε μια ετοιμότητα στην πράξη για είκοσι χρόνια; Και ανέλυε το σχέδιό του. Περί τίνος πρόκειται λέω; Τι αναλύει ο κ. Χριστοδουλάκης; ‘Εγκυρος πολιτικός, υπεύθυνος άνθρωπος. Ανάλυε το μύθο του. Ζούσε με το μύθο του.
    Σας ερωτώ εγώ λοιπόν. Και αν ο μύθος ήταν τόσο έγκυρος και αληθινός γιατί δεν τον υλοποιούσατε; Πώς και όλα φτάσανε να συνωστίζονται στο τελευταίο δίμηνο ή τρίμηνο του 2004 ώστε να λάβουν σάρκα και οστά ως πολιτική του ΠΑ.ΣΟ.Κ.; Πώς δεν προκάματε επιτέλους; 
    Θέλω να σας πω ότι αν θέλουμε να κοιτάξουμε να στρέψουμε το βλέμμα μας μπροστά είναι πολύ σοβαρή σκέψη του κ. Κεφαλογιάννη για την υπόθεση του χρηματοδοτικού πρωτοκόλλου. Μόνον αυτό μένει. Αυτό αφιερώνουμε στα νησιά, στη νησιωτική συνοχή, στην οικονομική συνοχή, στην κοινωνική συνοχή και στην ναυτική δραστηριότητα και ναυτοσύνη εν γένει.
      Να σας πω το στίχο από το ωραίο ποίημα του Κανάρη: «Ο Κανάρης τίποτα αφέντες δεν θελά, μονάχα το καράβι». Και έλεγε η δημογεροντία, ποιος είναι αυτός που μας δίνει οδηγίες και ορμήνιες; Και αυτός ετράβηξε κατά της Χιός τα μέρη, πήρε το δαυλό και λέει:«να πως με λένε εμένα». «Τίποτα αφέντες δεν θελά μονάχα το καράβι». 
    Δηλαδή, να δούμε με ένα πνεύμα συμφιλιωτικό και τους καραβοκυραίους και τους ακτοπλόους και τους εφοπλιστές και τη γραμμή του καμποτάζ που κράταγε ο Παυλίδης από τον καιρό που ήμαστε κυβέρνηση, δεκαπέντε χρόνια πριν, δεκατέσσερα, τη γραμμή των διπύθμενων που τα κάνατε σημαία, τη γραμμή της στήριξης της ελληνικής ναυτιλίας. Να εξασφαλίσουμε ότι δεν θα αποσύρονται. Απεσύρθησαν τρία πλοία από την Κρήτη και τα Δωδεκάνησα και έφερε βόλτα το μεταφορικό έργο η Κυβέρνηση των δέκα οκτώ μηνών και για το 2005 που ευτελίσανε κάποιοι –δεν λέω ότι επισπεύδατε εσείς αυτήν την εκστρατεία τη δυσφημιστική- που θέλησαν να εμφανίσουν ότι το καλοκαίρι του 2005 δεν είχαμε μεταφορικό αποτέλεσμα πεντέμισι εκατομμύρια, όταν πέρυσι –για να έχουμε συγκριτικό- ήταν πέντε εκατομμύρια και πρόπερσι ήταν κάτω από τεσσεράμισι το μεταφορικό έργο με την ελληνική επιβατική ακτοπλοΐα. Ε, δεν έχετε κοινό νου να τα εκτιμήσετε αυτά; 
    Το χρηματοδοτικό πρωτόκολλο το οποίο με εντυπωσιάζει είναι πράξη, είναι πολιτική. Αυτό αφιερώνουμε προς τον ελληνικό λαό της νησιωτικής Ελλάδος για την πολύ ευνοϊκή ρύθμιση, που δεν την κάνατε και έλεγε ουσιαστικά, όχι απλά ρητορικά, εκοιμώσαστε τον ύπνο του δικαίου; Εκοιμώσαστε τον ύπνο, να μην κινείται τίποτα, εάν δεν είχατε κάποιου άλλου είδους ενδιαφέρον; 
    Γιατί δεν προχωρήσατε όπως έκανε η Ισπανία και η Πορτογαλία στο χρηματοδοτικό πρωτόκολλο να φτιάξει τα λιμάνια; Τρία δισεκατομμύρια ευρώ είναι λογαριασμός. Και ο λογαριασμός που έρχεται εν προσυμφώνω να οργανώνεται για παραγωγή έργου 6.000.000.000 εάν είναι ακριβή τα στοιχεία που κράτησα στις σημειώσεις μου. 
    ΙΩΑΝΝΗΣ ΜΑΓΚΡΙΩΤΗΣ: Δεν θα τα πάρουν ιδιώτες;
    ΒΥΡΩΝ ΠΟΛΥΔΩΡΑΣ: Όχι. Θα κτιστούν λιμάνια. 
    Τώρα θα σας ρωτήσω, εσείς που είσαστε ΠΑ.ΣΟ.Κ. οι του 1980 αλλάξτε ρότα. Ρωτήσατε παραδείγματος χάριν και ίσως επιθετικά ο κ. Γείτονας και ο κ. Μαγκριώτης:«πείτε μας τι θα γίνει με την προβλήτα ένα του Πειραιά, θα το ιδιωτικοποιήσετε, τι θα κάνετε;». Δεν παίζεται έτσι με αυτά τα σχήματα. Θα σας απαντήσω εγώ που δεν είμαι ειδικός, ούτε είμαι στο μετα-ντοσιέ του Υπουργείου Εμπορικής Ναυτιλίας. Θα επιδιώξουμε το άριστο αποτέλεσμα λιμενικών για τον Πειραιά και για όλα …
    ΕΥΑΓΓΕΛΟΣ ΒΕΝΙΖΕΛΟΣ: Εσείς είστε πολιτικός ναυτίλος της Νέας Δημοκρατίας.
    ΒΥΡΩΝ ΠΟΛΥΔΩΡΑΣ: Έστω, έστω.
    ΠΡΟΕΔΡΕΥΩΝ (Ιωάννης Τραγάκης): Παρακαλώ, παρακαλώ!
    ΒΥΡΩΝ ΠΟΛΥΔΩΡΑΣ: Θέλω να σας δώσω, λοιπόν, απάντηση. Κρατήστε σημειώσεις. 
    ΠΡΟΕΔΡΕΥΩΝ (Ιωάννης Τραγάκης): Πολλά γελάκια βλέπω. Στο τέλος τα γελάκια φέρνουν κλάματα. Ακούστε με εμένα. Ακούστε την εμπειρία μου. Πολλά γελάκια βλέπω! 
    ΒΥΡΩΝ ΠΟΛΥΔΩΡΑΣ: Θα επιδιώξουμε το άριστο λιμενικό αποτέλεσμα. Το άριστο λιμενικό αποτέλεσμα! 
    ΠΡΟΕΔΡΕΥΩΝ (Ιωάννης Τραγάκης): Γελάκια εγωισμού, γι’ αυτό δεν μου αρέσουν. 
      ΒΥΡΩΝ ΠΟΛΥΔΩΡΑΣ: Δηλαδή με το να συρρικνώνετε τη συζήτηση ιδιωτικό ή δημόσιο, εγώ σας το λέω καθαρά, είστε απλά εκτός εποχής. Το 1906 ιδρύθηκε –καθώς ξέρετε οι περισσότεροι- το Port Authority της Νέας Υόρκης. Ήταν το πρότυπο για λιμάνι, η βαριά βιομηχανία της Νέας Υόρκης. Πώς θα μείνουμε εδώ να παρακολουθούμε την ακινησία της λιμενικής δράσης και για τον Πειραιά και για τη Θεσσαλονίκη και για την Καβάλα; Σύντονη δράση. Και η πόρτα, η πρόσκληση, η πρόκληση του διαλόγου και γι’ αυτό είναι ορθάνοιχτη προς όλους τους υπεύθυνους.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Πολύδωρα.  Έδειξα την ίδια ανοχή με τον προηγούμενο Κοινοβουλευτικό Εκπρόσωπο.
      ΒΥΡΩΝ ΠΟΛΥΔΩΡΑΣ: Μάλιστα.
      Και κύριοι συνάδελφοι του ΠΑ.ΣΟ.Κ., σας θεωρώ υπεύθυνους πολιτικούς, συνεργάτες και για τον τομέα της ακτοπλοΐας και της εμπορικής ναυτιλίας.
      Κρατήστε εν υποσημειώσει –μου έχει μείνει από το δημόσιο διάλογο του καλοκαιριού- ότι είκοσι τέσσερις ώρες το εικοσιτετράωρο υπερωρία δεν νοείται. Κρατήστε εν υποσημειώσει ότι τα λιμάνια δεν μπορεί να είναι σε ομηρία τριακοσίων όταν ο πληθυσμός των εργαζομένων στα λιμάνια είναι τρεις ή τέσσερις χιλιάδες. Κρατήστε εν υποσημειώσει ότι κάνουμε στους δεκαοκτώ μήνες με την κυβέρνηση του αποτελέσματος και της δράσης και της εντιμότητας, ένα πολύ σοβαρό έργο. Δεν μένει περιθώριο για την κατάσταση των ενστάσεων όπως βλέπω εδώ, για τη δική σας υπερήφανη πολιτική επί των λιμένων και της ακτοπλοΐας.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσετε παρακαλώ.
      ΒΥΡΩΝ ΠΟΛΥΔΩΡΑΣ: Δύο δράσεις: Η σύνδεση των λιμένων με τα χερσαία μεταφορικά μέσα κατά προτίμηση το τρένο. Όπου δεν υπάρχει δεν είναι τριτοκοσμικό, είναι στη βαθιά υποσαχάρια Αφρική. Και αδικώ και την υποσαχάρια Αφρική.
      Επαναλαμβάνω, έχουμε πολλή δουλειά να κάνουμε στον τομέα και της εμπορευματικής και της επιβατηγούς ακτοπλοΐας εν Ελλάδι. Έχουμε τον τρόπο, τα μέσα. Αλίμονο σε εκείνους που ολιγώρησαν, καθυστέρησαν όπως στα περισσότερα, αδικαιολογήτως, δηλαδή με βαριά αμέλεια. 
      Επαινώ και συγχαίρω εκείνους που δρουν και επισπεύδουν την κίνηση προς τα εμπρός και στους λιμένες και στην ακτοπλοΐα, δηλαδή την πολιτική ηγεσία του Υπουργείου Εμπορικής Ναυτιλίας, την Κυβέρνηση του Κώστα Καραμανλή.
      Σας ευχαριστώ, κυρίες και κύριοι, για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Η Κοινοβουλευτική Εκπρόσωπος του Κομμουνιστικού Κόμματος Ελλάδος κ. Ελπίδα Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Είναι φανερό ότι η επερώτηση, τόσο το κείμενο αλλά και όσο εξελίχθηκε η συζήτηση, δεν έγινε για να εγκαλέσει η Αντιπολίτευση, το ΠΑ.ΣΟ.Κ., τη Νέα Δημοκρατία για την πολιτική της. Οι λόγοι που την εγκαλεί και της κάνει κριτική είναι στα ζητήματα έλλειψης σωστού σχεδιασμού, ανύπαρκτου προγράμματος δρομολογίων και σε διάφορα άλλα επιμέρους ζητήματα. Δηλαδή την εγκαλεί, της κάνει κριτική σε ζητήματα διαχείρισης και ικανότητας. Αυτό είναι το ζήτημα.
      Υπάρχει εκκωφαντική σιωπή σ’ αυτά που συμφωνούν. Εμείς αντιπαλεύουμε την πολιτική όχι του ΠΑ.ΣΟ.Κ. ή της Νέας Δημοκρατίας, αλλά την πολιτική, όπως γνωρίζετε, της απελευθέρωσης και της ανταγωνιστικότητας για την οποία, κύριε Βενιζέλο, έχετε εκκωφαντική σιωπή. Γι’ αυτό συμφωνείτε στο κύριο που καθορίζει ακριβώς το τι ακτοπλοϊκές συγκοινωνίες έχουμε και για ποιον είναι αυτές οι ακτοπλοϊκές συγκοινωνίες. Γιατί αυτές που έχουμε σήμερα είναι στην υπηρεσία των ακτοπλόων, των εφοπλιστών και δεν είναι στην υπηρεσία ούτε του λαού ούτε των ναυτεργατών ούτε των νησιωτών. Αυτή είναι η πραγματικότητα η οποία βοά δεκάδες χρόνια. 
      Συμφωνείτε στο κύριο που είναι η στρατηγική η οποία έχει ξεκινήσει τα τελευταία χρόνια από τα μέσα της δεκαετίας του 1980, όπου διαμορφώθηκε με το συγκεκριμένο νόμο επί Κωνσταντίνου Μητσοτάκη, με την απελευθέρωση του ν. 3570/1972. Επακολούθησαν τα χρόνια διακυβέρνησης του ΠΑ.ΣΟ.Κ. με νόμους και νόμους, με πιο καθοριστικό το ν. 2932/2001 ο οποίος απέβλεπε στην ενίσχυση της απελευθέρωσης και βεβαίως επεκτάθηκε και μετά την τραγωδία, το ναυάγιο του «ΣΑΜΙΝΑ», που χθες έκλεισε πέντε χρόνια.
      Αυτή η συμφωνία της πολιτικής μένει στην πάντα και ουσιαστικά δεν έγινε συζήτηση καθόλου για το κρίσιμο ερώτημα που, κατά τη γνώμη μου, έβαζε αυτή η επερώτηση στο κείμενο και ήταν η καρδιά της επερώτησης απέναντι στους Υπουργούς Εμπορικής Ναυτιλίας, Αιγαίου και Νησιωτικής Πολιτικής, που έχει σχέση με το αναπτυξιακό σχέδιο της Κυβέρνησης.
      Ποιο είναι αυτό; Τι λέει για την ανανέωση και τον εκσυγχρονισμό του ακτοπλοϊκού στόλου; Αυτό είναι το θέμα μας, αυτό καίει τους νησιώτες και γι’ αυτό κρινόμαστε όλοι.
      Εμείς, όμως, λέμε ότι πρωτίστως έχει ευθύνη η Κυβέρνηση, η οποία κρίνεται για τα γεγονότα που είχαμε το καλοκαίρι με την ταλαιπωρία που πέρασε ο κόσμος. Εδώ θέλω να θίξω ένα ζήτημα το οποίο μας ανησυχεί και είναι ιδιαίτερα σοβαρό. Από τύχη και μόνο δεν έχουμε άλλα θύματα, άλλες τραγωδίες. Εδώ δεν πρόκειται για κάποια φαντάσματα. Έχουμε συγκεκριμένα στοιχεία. Υπάρχει συνυπολογισμός των εξής παραγόντων: κακοσυντηρημένα και υπερήλικα πλοία, εντατικοποίηση της εργασίας, ξεζούμισμα των ναυτεργατών, αναξιόπιστοι και διάτρητοι έλεγχοι. Συνολικά όλα αυτά μόνο από τύχη δεν έχουν δημιουργήσει μια τραγωδία. Η Κυβέρνηση έχει την ευθύνη για να πάρει πρωτοβουλίες. Εμείς δεν λέμε ότι θα πάρει πρωτοβουλίες για να ανατρέψει τη δική της πολιτική και να τη βάλει στα πλαίσια της δικής μας σκέψης, γιατί εμείς έχουμε μια εντελώς διαφορετική λύση που στηρίζεται σε μία λαϊκή οικονομία που θα είχε έναν άλλο σχεδιασμό στην οργάνωση της ακτοπλοΐας. Δηλαδή θα υπήρχε ένας εθνικός σχεδιασμός, ώστε να κατασκευάζονται καράβια στην Ελλάδα. Εσείς, όμως, έχετε αποφασίσει στα πλαίσια της μοιρασιάς μέσα στην Ευρωπαϊκή Ένωση και στα πλαίσια του διεθνούς καταμερισμού εργασίας να μην υπάρχει ναυπηγοεπισκευή στην Ελλάδα. Γι’ αυτό όλα αυτά που λέγονται ότι οι εφοπλιστές δεν φτιάχνουν τα καράβια τους στην Ελλάδα γιατί είναι ακριβά είναι μύθοι. Στα πλαίσια του μοντέλου ανάπτυξης η Ελλάδα δεν πρέπει να έχει ναυπηγική βιομηχανία. Συγχρόνως, έχουμε προβλήματα κλαδικής πολιτικής, στην κλωστοϋφαντουργία κ.λπ. Θα εμφανιστούν, βέβαια, προβλήματα και στις κατασκευές και αλλού. Γι’ αυτό έχουμε παρενέργειες με την ανεργία. 
      Άρα, εξηγήστε μας, κύριε Υπουργέ, σε ποια βάση θα επιλυθεί το πρόβλημα της ανάπτυξης και της ανανέωσης του ακτοπλοϊκού στόλου. Εμείς λέμε ότι με αυτή την πολιτική που ακολουθείτε σήμερα θα επιδοτηθούν οι εφοπλιστές. Δεν βλέπουμε άλλο τρόπο. Να πείτε καθαρά ότι θα το πληρώσει ο ελληνικός λαός. 
      Το Κομμουνιστικό Κόμμα λέει ότι και με τη δική του πρόταση για να κατασκευαστούν καράβια, ο ελληνικός λαός θα τα πληρώσει. Αλλά λέμε μια που θα τα πληρώσει ο ελληνικός λαός, ας είναι ιδιοκτησία του και να μην έχουν την κατοχή τους οι εφοπλιστές. Βεβαίως, αυτό στηρίζεται σε μία άλλη πολιτική ενάντια στα κέρδη του μεγάλου κεφαλαίου. Αυτό είναι το κρίσιμο ζήτημα. Η πολιτική σας είναι αδιέξοδη. Ή πρέπει να πείτε ότι το 50% των καραβιών το 2008 θα έχουν παράταση του ορίου ηλικίας συν όλα αυτά τα προβλήματα με αποτέλεσμα να δημιουργηθεί ένα εφιαλτικό τοπίο ή να μας πείτε τι άλλο μπορεί να γίνει. Δεν θα υπάρχει σύνδεση των νησιών με την ηπειρωτική χώρα. Γι’ αυτό λέμε ότι η πολιτική σας είναι αδιέξοδη.
      Υπάρχει σοβαρό θέμα με τους ελέγχους. Έχετε υποχρέωση να καταργήσετε τον Νηογνώμονα. Δεν είναι δυνατόν τους ελέγχους για την ασφάλεια των πλοίων να τους κάνουν ιδιώτες. Εμείς θέτουμε συνολικότερα αυτό το θέμα για τις μεταφορές. Ο Νηογνώμονας πρέπει να καταργηθεί, γιατί ενέχεται σε εγκλήματα. Αυτό το γνωρίζει όλος ο κόσμος.
      Ο ελληνικός νηογνώμονας έχει καταδικαστεί για τα ναυάγια του «ΔΥΣΤΟΣ», του «ΑΓΙΟΣ ΑΝΤΩΝΗΣ» και του «EXPRESS ΣΑΜΙΝΑ»; Γνωρίζετε ότι ένας από τους ελεγκτές του Υπουργείου Εμπορικής Ναυτιλίας που έκανε τους ελέγχους στις 10 το πρωί της 26ης Σεπτεμβρίου είχε ελέγξει το «EXPRESS ΣΑΜΙΝΑ», το απόγευμα στις 5 το πλοίο πήρε πιστοποιητικό αξιοπλοΐας. Αυτός ο άνθρωπος είναι κατηγορούμενος σήμερα για το «EXPRESS ΣΑΜΙΝΑ». Οι έλεγχοι που κάνουν είναι διάτρητοι. Υπάρχει μεγάλη διαπλοκή. Πρώην στέλεχος του Υπουργείου Εμπορικής Ναυτιλίας είναι ο σημερινός διευθυντής του ελληνικού νηογνώμονα. 
      Λοιπόν, ένα είναι αυτό το ζήτημα.  Έχουμε ξανακάνει πρόταση και πρέπει να αναλάβει πολιτική ευθύνη η Κυβέρνηση γι’ αυτό, σπάζοντας στεγανά και να υπάρχει συμμετοχή των αιρετών εκπροσώπων του ναυτεργατικού κινήματος και οι έλεγχοι να γίνονται με ευθύνη της Κυβέρνησης από τους επιθεωρητές του αρμόδιου υπουργείου σας για να ελαχιστοποιηθούν οι συνθήκες διαπλοκής και όλα αυτά τα προβλήματα. 
      Το θεωρούμε εξαιρετικά κρίσιμο το ζήτημα. Είναι αυτή η κατάσταση που υπάρχει και είστε υποχρεωμένοι, εάν πραγματικά δεν θέλετε να σας καταλογίσουμε προθέσεις, να πάρετε αποφάσεις για κάποια τέτοια μέτρα. Το θεωρούμε αναγκαίο.
      Κυρίες και κύριοι Βουλευτές, χθες έγινε στον Πειραιά κάτι σημαντικό. Έγινε συνάντηση όπου καθόρισαν την πολιτική τους οι εφοπλιστές και τα επόμενα βήματά τους η Ένωση Ελλήνων Εφοπλιστών μαζί με την ελληνική επιτροπή ναυτιλιακής συνεργασίας του Λονδίνου. Επίσης έγινε μία κινητοποίηση χθες με τους ναυτεργάτες που πήγαν για ακρόαση και βρήκαν τους προέδρους των εφοπλιστικών ενώσεων, το λόμπι των εφοπλιστών,  και ήμουν και εγώ εκεί μαζί τους σε αυτή τη συνάντηση. Είναι ευχαριστημένοι με την πορεία τους όλα αυτά τα χρόνια και το γνωρίζετε, δεν λέω κάτι καινούργιο, το αποδεικνύουν και οι δείκτες της κερδοφορίας τους. Από την άλλη θα έχετε δει και το δελτίο τύπου που έδωσαν στη δημοσιότητα, είναι στην πρωτοπορία, όχι στην Ευρώπη, αλλά στον κόσμο. Είναι πρώτοι στον κόσμο και σκεφθείτε το επιχείρημα σε έναν τομέα στην Ελλάδα που έχει πετύχει σε ανταγωνιστικότητα. Είμαστε, λοιπόν, οι πιο ανταγωνιστικοί, η ελληνόκτητος ναυτιλία στον κόσμο. Μιλάω για την  ποντοπόρο ναυτιλία. 
      Είχε πει ο κύριος  Πρωθυπουργός στη Θεσσαλονίκη να πάνε μπροστά, να είμαστε πρώτοι, να έλθουν κέρδη, και αυτό να φέρει θέσεις δουλειάς. Τι σημαίνει συνολικότερα όλο αυτό το πλέγμα για τη χώρα  μας; Και όμως εγκαλούν αυτήν τη  στιγμή την Κυβέρνηση και της ζητούν ότι θέλουν να φέρουν τα καράβια τους υπό ελληνική σημαία και θέλουν και Έλληνες ναυτεργάτες. Όμως, τι σημαίνει καράβια με ελληνική σημαία; Όμως μη ξεχνάμε ότι έχουν μείνει ελάχιστα δικαιώματα στους Έλληνες ναυτεργάτες και συγκεκριμένα βάζουν το δίλημμα, ναι καράβι με ελληνική σημαία, που θα είναι πιο έντονο το επόμενο διάστημα, που σημαίνει ότι ή θα μετατραπούν οι ναυτεργάτες σε χαμηλόμισθους «αλλοδαπούς» στη χώρα μας ή θα αντικατασταθούν από χαμηλόμισθους πραγματικούς αλλοδαπούς. Αυτή είναι η κατάσταση και αυτό σημαίνει ανταγωνιστικότητα. Κέρδη από τη μια και  προβλήματα μέσα στο ναυτεργατικό κόσμο, αλλά και προβλήματα στα νησιά.
      Κύριοι Βουλευτές, είναι αδιέξοδη αυτή η πολιτική. Δεν είναι μόνο τα μεγάλα πολιτικά κόμματα και εσείς που τη στηρίζετε, αλλά και ο Συνασπισμός που είπε ότι θα κάνει ιδιαίτερη αναφορά. Δεν το θεωρώ σωστό να αναφερθώ, γιατί λείπουν, όμως τους εγκαλούμε και εκείνους για τα προβλήματα της ανταγωνιστικότητας και για το πώς έχει στηρίξει στην Ευρωπαϊκή Ένωση αυτούς τους κανονισμούς. Πάντως δεν θέλω να αναφερθώ άλλο σε αυτό, γιατί αναφερόμαστε πιο συγκεκριμένα στην Κυβέρνηση. Όμως εμείς εγκαλούμε την πολιτική που στήριξε και το ΠΑ.ΣΟ.Κ. και η Νέα Δημοκρατία. Είναι πολύ συγκεκριμένες οι ευθύνες όχι μόνο των κομμάτων αλλά και των συνδικαλιστικών ηγεσιών, όπως π.χ. στην  Πανελλήνια Ναυτική Ομοσπονδία, χθες ήταν μαζί εκείνο το κομμάτι που στηρίζει το ΠΑ.ΣΟ.Κ. και τη Νέα Δημοκρατία μαζί με τους εφοπλιστές και συνομιλούσαν και συνέτρωγαν για να καθορίσουν την πολιτική για την απελευθέρωση των λιμένων. Το έργο αυτό που υπάρχει για την Ελλάδα δεν είναι δικό τους θέμα. Αυτούς τους ενδιαφέρει το μεταφορικό εμπόριο.
      Τώρα δύο ζητήματα που αφορούν το δάνειο. Λείπει ο αγαπητός κ. Πολύδωρας. Είπε, όμως, ότι είναι αφιερωμένο στα νησιά. Θέλω να του πω ότι θα πρέπει να ενημερωθεί καλύτερα. Ο Υπουργός πάντως έχει φροντίσει και μας έχει ενημερώσει εμάς καλύτερα. Δεν αφορά τα νησιά που δεν είναι προσπελάσιμα, που πάνε τα πλοία και χτυπάνε στα λιμάνια. Αφορά τα έντεκα εθνικά ανταγωνιστικά λιμάνια, που κατ’ αρχάς ξεκινούν από το λιμάνι του Πειραιά και της Θεσσαλονίκης. 
      Όσο για τον Πειραιά το τελευταίο έργο που έχει γίνει τα τελευταία τριάντα πέντε χρόνια είναι ο τεμαχισμός του λιμανιού του Πειραιά, η ιδιωτικοποίησή του. Ξεκίνησε από την εισαγωγή του στο Χρηματιστήριο, που δεν είναι ιδιωτικοποίηση αλλά μετοχοποίηση, και φθάσαμε να κόβεται σε κομμάτια και τίποτα περισσότερο. 
      Αυτά είναι τα ζητήματα όπου υπάρχει εκκωφαντική σιωπή γιατί συμφωνείτε, αλλά το θέμα είναι να βγάλει συμπεράσματα ο κόσμος. 
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κανονικά, κύριε Πρόεδρε, θα έπρεπε να μιλήσει ο κύριος Υπουργός Αιγαίου, προκειμένου να ξέρουμε και την άποψη του. 
      Μην βάζετε εμένα να δευτερολογήσω και μετά να μιλήσει ο κύριος Υπουργός. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, το «κανονικά» -για να ξέρετε- είναι η διαδικασία που προβλέπεται από τον Κανονισμό και ο Κανονισμός λέει ότι οι επερωτώντες ομιλητές δευτερολογούν.  
      ΔΗΜΗΤΡΙΟΣ ΠΙΠΕΡΓΙΑΣ: Ναι, κύριε Πρόεδρε, αλλά έχει τη δυνατότητα να παρέμβει για να γίνει μία γόνιμη κουβέντα. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πιπεργιά, έχετε το λόγο. Εξάλλου, τρέχει και ο χρόνος σας. 
      ΔΗΜΗΤΡΙΟΣ ΠΙΠΕΡΓΙΑΣ: Οι επερωτώντες ομιλητές δευτερολογούν, αλλά να πρωτολογήσει ο κύριος Υπουργός. 
      Ο κύριος Υπουργός έχει δηλώσει ότι θέλει να παρέμβει και να μιλήσει. Όχι ο Υπουργός Εμπορικής Ναυτιλίας, αλλά ο Υπουργός Αιγαίου και Νησιωτικής Πολιτικής. 
      ΠΡΟΕΔΡΕΥΩΝ (Ιωάννης Τραγάκης): Κύριε Πιπεργιά, μην κάνετε υποδείξεις στο Προεδρείο! 
      Έχετε το λόγο, συνεχίστε. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, δεν κάνω υποδείξεις, αλλά νομίζω ότι καλό θα ήταν να μιλήσει, γιατί υπάρχουν ζητήματα τα οποία άπτονται της πολιτικής. 
      ΠΡΟΕΔΡΕΥΩΝ (Ιωάννης Τραγάκης): Θα δευτερολογήσει αντί του κυρίου Κεφαλογιάννη. 
      Ορίστε, κύριε Πιπεργιά, συνεχίστε.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, είναι γνωστή η τακτική του κυρίου Υπουργού να επιτίθεται διαρκώς στο χθες…
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Παυλίδης είναι αθώος του αίματος! 
      ΔΗΜΗΤΡΙΟΣ ΠΙΠΕΡΓΙΑΣ: …να μιλάει μεταθέτοντας τις ευθύνες στην προηγούμενη κυβέρνηση, στην κυβέρνηση του ΠΑ.ΣΟ.Κ. 
      Ως φαίνεται, πέρα από μία παράκρουση που έπαθε κατά τη διάρκεια της ομιλίας του, κατά την οποία αναφέρθηκε σε υπόγειες διαδρομές στην Ελβετία, στο όνομα του πλοίου «ΔΗΜΗΤΡΟΥΛΑ» κτλ. κτλ., έχει και αμνησία. Ξέχασε ότι είναι Υπουργός…
      ΠΡΟΕΔΡΕΥΩΝ (Ιωάννης Τραγάκης): Κύριε Πιπεργιά, προσέξτε λιγάκι τις εκφράσεις σας! Σας παρακαλώ πάρα πολύ! 
      ΔΗΜΗΤΡΙΟΣ ΠΙΠΕΡΓΙΑΣ: Ξέχασε, κύριε Πρόεδρε, ότι είναι Υπουργός δεκαοκτώ μήνες τώρα…
      ΠΡΟΕΔΡΕΥΩΝ (Ιωάννης Τραγάκης): Κύριε Πιπεργιά, σας παρακαλώ! Δεν είναι εκφράσεις αυτές! «Παράκρουση έπαθε ο Υπουργός»! Δεν είναι εκφράσεις αυτές!
      ΔΗΜΗΤΡΙΟΣ ΠΙΠΕΡΓΙΑΣ: Πολιτική παράκρουση ήταν αυτό που ακούσαμε, κύριε Πρόεδρε! 
      ΠΡΟΕΔΡΕΥΩΝ (Ιωάννης Τραγάκης): Έτσι να το πείτε, εντάξει!
      ΔΗΜΗΤΡΙΟΣ ΠΙΠΕΡΓΙΑΣ: Μα, δεν υπήρχε λογική σε ό,τι είπε ο κύριος Υπουργός, διότι ούτε έδωσε λόγο ούτε απάντησε στις προτάσεις που κάναμε. 
      Ουσιαστικά, είχε ένα παραλήρημα, στο οποίο αναφέρθηκε και ο Κοινοβουλευτικός μας Εκπρόσωπος, και μία πολιτική παράκρουση, γιατί μιλούσε μεταθέτοντας τις ευθύνες και κατηγορώντας χωρίς στοιχεία. 
      Βέβαια, ο κύριος Υπουργός είπε ότι θα γίνουν πολλά πράγματα. Για παράδειγμα, αναφέρθηκε στο χρηματοδοτικό πρωτόκολλο. Είπε ότι μ’ αυτό το πρωτόκολλο θα θεραπευτεί κάθε νόσος των λιμανιών της Ελλάδας. 
      Μάλιστα, έφυγε και πέρα από τα λιμάνια. Πήγε και στους δρόμους. Εξήγγειλε –δεν ξέρω αν υποκαθιστάτε τον Υπουργό ΠΕΧΩΔΕ- και δρόμο, χρηματοδοτούμενο από αυτό το δάνειο, προκειμένου να έρθουν τα καράβια προς την Κύμη. 
      Καλοδεχούμενο, κύριε Υπουργέ! Επειδή εγώ τυχαίνει να είμαι και από την περιοχή της Κύμης, σας λέω ότι τα καράβια είναι καλοδεχούμενα, όπως καλοδεχούμενος είναι και ο δρόμος, με τη μόνη διαφορά ότι υπάρχει ένας ακόμη εμπαιγμός. Δεν κινείται τίποτα στην κατεύθυνση του δρόμου από το Υ.ΠΕ.ΧΩ.Δ.Ε., και όπως σας είπα και στην πρωτολογία μου, και αυτή η εξαγγελία σας θα μείνει στον αέρα, όπως και πολλές άλλες. 
      Κύριε Υπουργέ, μας προκαλέσατε για προτάσεις. Εγώ έκανα προτάσεις στην τοποθέτησή μου, αλλά δεν άκουσα απαντήσεις. Δεν είπατε τίποτα γι’ αυτές τις προτάσεις. Όμως, ακόμα και στις επικρίσεις μας δεν πήραμε απαντήσεις. 
      Μας είπατε εδώ για το χθες. Ουσιαστικά, επιδοθήκατε σε έναν πόλεμο λάσπης. Μιλήσατε, όπως είπα, και για τις υπόγειες διαδρομές στην Ελβετία. Δεν εξηγήσατε όμως. Οφείλετε να εξηγήσετε στην Εθνική Αντιπροσωπεία. 
      Επίσης, αναφερθήκατε στην απουσία μας στο Εθνικό Συμβούλιο Ναυτιλιακής Πολιτικής. Νομίζω ότι απάντησε επαρκώς ο Κοινοβουλευτικός μας Εκπρόσωπος.
      Όσο κι αν προσπαθείτε να μας βάλετε σε μία διαδικασία οπερετική, δεν πρόκειται να μπούμε. Έχουμε τη δυνατότητα να υπάρχει και αντιπαράθεση και συμβολή, όπως πράξαμε ήδη, στη διαρκή κοινοβουλευτική επιτροπή, εκεί έγινε και γόνιμος διάλογος και αντιπαράθεση και αποκαλύφθηκε η δική σας ανεπάρκεια να αντιμετωπίσετε την κατάσταση στην Εμπορική Ναυτιλία. Το ίδιο όμως πράξαμε και στην Ολομέλεια, με τη μόνη διαφορά ότι εσείς δεν ανταποκριθήκατε έγκαιρα για να κουβεντιάσουμε αυτή την επερώτηση. 
      Πρέπει επίσης να επισημάνω ότι κάνετε πολύ θόρυβο για το τίποτα. Κάνατε ολόκληρη ιστορία με τους λιμενεργάτες. Ο εμπορευματικός σταθμός του Πειραιά ουσιαστικά δεν λειτούργησε για πολύ καιρό και στο τέλος θυμηθήκατε ότι υπάρχει η διαδικασία του Ο.ΜΕ.Δ.. Παραπέμψατε τη διαφορά στις διαδικασίες του Ο.ΜΕ.Δ.. Αλήθεια γιατί δεν το κάνατε από την αρχή αυτό; Έπρεπε να γίνει όλο αυτό το θέατρο; Έπρεπε να κλείσει το λιμάνι του Πειραιά; Έπρεπε να μην υπάρχουν τα εμπορεύματα; 
      Εξαγγείλατε προσλήψεις. Πού είναι οι προσλήψεις των λιμενεργατών; Ή περιμένετε το καινούργιο καθεστώς της διαφοροποίησης των εργασιακών σχέσεων, προσπαθώντας να επαναφέρετε τον εργασιακό μεσαίωνα όχι μόνο στις Δ.Ε.Κ.Ο. αλλά και στον Οργανισμό Λιμένος Πειραιώς; 
      Έχετε βέβαια μια δυνατότητα. Η δυνατότητά σας είναι να διαφεύγετε με τη μέθοδο αυτή να κάνετε ένα προπέτασμα καπνού. Δεν κρύβεστε όμως. Νομίζω ότι η κατάσταση που επικρατούσε στα λιμάνια κατά τη διάρκεια του καλοκαιριού, οι εικόνες που βίωσαν όχι μόνο οι εικόνες που είδαν από τις τηλεοράσεις τους όλοι οι τηλεθεατές, αλλά η κατάσταση που βίωσαν οι εκατοντάδες χιλιάδες ταξιδιώτες κατά τη διάρκεια του μήνα αιχμής του Αυγούστου είναι αδιάψευστος μάρτυρας αυτής της κατάστασης. Είναι αν θέλετε οι κήρυκες που διαλαλούν παντού ότι η πολιτική σας απέτυχε, ότι κατέρρευσε ο μύθος της διακυβέρνησής σας. Βουλιάξατε πριν βγείτε στο πέλαγος. Βουλιάξατε καταμεσής στο λιμάνι. Αυτή είναι η πραγματικότητα και μην προσπαθείτε να διαφύγετε.  Όσο και αν προσπαθείτε δεν θα τα καταφέρετε.
      Και πάνω απ’ όλα μη λασπώνετε, κύριε Υπουργέ. Δε νομίζω ότι το ήθος ενός νέου πολιτικού πρέπει να κηλιδώνεται με τέτοιες εκφράσεις που εκστομήσατε. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, αναφερθήκατε στην Κάλυμνο. Φέτος κατά σύμπτωση πήγα μερικές μέρες στην Κάλυμνο. Ρώτησα εκεί τους Καλύμνιους πώς πήγε ο τουρισμός και μου έδειξαν απέναντι στο λιμάνι μια ταμπέλα του πρακτορείου ποια καράβια εξυπηρετούσαν την Κάλυμνο και κατάλαβα ότι ο τουρισμός της Καλύμνου πραγματικά είχε βουλιάξει όχι από τον κόσμο, είχε βουλιάξει στην ταλαιπωρία. «ΡΟΔΑΝΘΗ», «ΔΗΜΗΤΡΟΥΛΑ», «ΡΟΜΙΛΝΤΑ» και κάποια άλλα καράβια εξυπηρετούσαν την Κάλυμνο. Τι θέλετε μου είπαν, κύριε Βουλευτά, αφού εξυπηρετούμεθα απ’ αυτά τα καράβια; Δεν ακούτε τις τηλεοράσεις; Το λέω αυτό επειδή αναφερθήκατε εσείς. 
      Θέλω όμως κάτι άλλο να σας ρωτήσω. Είπατε για το χρηματοδοτικό πρωτόκολλο. Σας ερωτώ: Υπάρχει η εγγύηση του Υπουργείου Οικονομικών; Θα το εγγυηθεί ο Υπουργός Οικονομικών; Γιατί ακούσαμε από τον Υπουργό Οικονομικών να λέει ότι δεν γνωρίζει τίποτε γι’ αυτό το δάνειο. Και αν υπάρξει η εγγύηση του Υπουργείου Οικονομικών, πώς δεν θα πάει στο δημόσιο χρέος αυτό το δάνειο το οποίο εσείς λέτε ότι παίρνετε; Ποιος θα το πληρώσει; Δεν θα το αποπληρώσει ο ελληνικός λαός, το Υπουργείο Οικονομικών δηλαδή; Από ποια έσοδα θα αποπληρωθεί αυτό το δάνειο αν δεν είναι έτσι; 
      Αλλά εδώ θα μου επιτρέψετε να πω και κάτι ακόμη, κύριε Υπουργέ. Σε μια αποστροφή του λόγου σας, εκτός των άλλων που είπατε για το «ΔΗΜΗΤΡΟΥΛΑ» και τα άλλα, μιλήσατε για υπόγειες διαδρομές, μιλήσατε για λογαριασμούς στην Ελβετία και άλλα τέτοια. Είπατε ακόμη ότι σας κλείνω και το μάτι για κάτι άλλα. Εμείς δεν είμαστε «γκόμενες» για να μας κλείνετε το μάτι. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είναι έκφραση κοινοβουλευτική αυτή. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εμείς, κύριε Υπουργέ εδώ απαιτούμε καθαρές κουβέντες. Εάν έχετε στοιχεία, όπως εσείς είπατε σε μια αποστροφή σας όταν ο Κοινοβουλευτικός μας Εκπρόσωπος σας είπε κάτι, εσείς είπατε εδώ και τώρα ό,τι έχετε να το πείτε. Απαιτούμε και εμείς ό,τι στοιχεία έχετε εδώ και τώρα να αναφερθείτε και για τις υπόγειες διαδρομές και για τους λογαριασμούς στην Ελβετία. Δεν μπορεί έτσι να πετάμε κουβέντες, απλώς να δημιουργούμε κάποιες εντυπώσεις και στο τέλος να μένουν αυτές οι εντυπώσεις.
      Και το τελευταίο. Κάθε φορά, όταν θα πει κάτι ο κ. Ανδριανόπουλος ή ο κ. Μάνος, έρχεστε και μας κάνετε εδώ πέρα παρατήρηση για τον κ. Μάνο και τον κ. Ανδριανόπουλο. Σας έχουμε πει επανειλημμένως, δεν έχουμε καμία σχέση ούτε με τον κ. Μάνο ούτε με τον κ. Ανδριανόπουλο. Δεν ανήκουν στον ΠΑ.ΣΟ.Κ. Είναι ανεξάρτητοι Βουλευτές οι οποίοι εξελέγησαν με το ψηφοδέλτιο του ΠΑ.ΣΟ.Κ. Είναι οι πρώτοι που εκλέγονται με ψηφοδέλτιο ενός κόμματος και ανεξαρτητοποιούνται και ακολουθούν την πορεία τους; Όχι. 
      Γιατί, λοιπόν, επιχειρείτε να μας χρεώσετε την πολιτική του κ. Μάνου και του κ. Ανδριανόπουλου; Ποιος είναι ο λόγος αυτός, όταν γνωρίζετε πάρα πολύ καλά ότι είναι πολύ πιο κοντά στις δικές σας απόψεις και όχι στις δικές μας και όταν γνωρίζετε πάρα πολύ καλά ότι και ο κ. Μάνος και ο κ. Ανδριανόπουλος προέρχονται από την παράταξή σας; Να σας θυμίσω ότι και στο παρελθόν υπήρχε Βουλευτής που είχε εκλεγεί με ψηφοδέλτιο επικρατείας Κόμματος και ουδέποτε –ούτε μία φορά!- δεν ψήφισε υπέρ του Κόμματος που τον είχε εκλέξει. Επομένως, μην μας βαρύνετε με ευθύνες τις οποίες δεν έχουμε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
  (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
  Ο κύριος Υπουργός κάποια στιγμή στο λόγο του είπε: «Μας παραδώσατε άθλια λιμάνια. Σε δεκαοκτώ μήνες θέλετε να τα κάνουμε καλά και ασφαλή;». 
  Γι’ αυτή τη φράση σας, κύριε Υπουργέ, σας εγκαλώ και σας καλώ να ανακαλέσετε. Η πατρίδα μας έχει και καλά και ασφαλή λιμάνια. Γιατί αλλιώς υπονομεύετε την οικονομία, τον τουρισμό και τη χώρα. Διαφορετικά σπαταλάτε εκατοντάδες εκατομμύρια ευρώ σε διαφημίσεις για τον ελληνικό τουρισμό, καλώντας τους ξένους να έλθουν σε ανασφαλή και άθλια λιμάνια. Πρέπει κάποια στιγμή να καταλάβετε ότι είστε Υπουργός της Κυβέρνησης και ότι αυτά που λέτε πρέπει να τα μετράτε. Δεν είστε ένας απλός Βουλευτής της Αντιπολίτευσης, εκτός αν έχετε πεισθεί πως κανείς δεν δίνει σημασία στα λόγια που λέτε. Εάν έχετε πεισθεί, τότε πράγματι είναι υπόθεση του Πρωθυπουργού να σας αποσύρει και από Υπουργό Εμπορικής Ναυτιλίας να σας κάνει Υπουργό «Προπαγάνδας», τον οποίο ποτέ κανείς δεν πιστεύει!
  Δεύτερον. Κύριε Υπουργέ, πρέπει να ξέρετε ότι, δεν μπορείτε να ζείτε μετά από δεκαοκτώ μήνες και να πολιτεύεστε ως Κυβέρνηση με το παρελθόν; Βεβαίως, το παρελθόν κρίθηκε επί έντεκα χρόνια. Επιδοκιμάστηκε και σε κάποιες πτυχές του αποδοκιμάστηκε. Αυτή είναι η πραγματικότητα και η αλήθεια. Εσείς, λοιπόν, που ψηφιστήκατε, ψηφιστήκατε για να δώσετε λύσεις στα υπαρκτά προβλήματα και να πάτε τη χώρα και την οικονομία μπροστά. Δεν ψηφιστήκατε για να είστε οι αναμοχλευτές του παρελθόντος και μονίμως να λαθροβιούτε και να περνάτε την κυβερνητική σας θητεία μιλώντας για το παρελθόν. 
  Ας αφήσετε, λοιπόν, λίγο γόνιμο και δημιουργικό χρόνο στην κυβερνητική σας θητεία, για να ασχοληθείτε με το παρόν και το μέλλον. Γι’ αυτό ψηφιστήκατε και όχι για να γράψετε την ιστορία του παρελθόντος. Τη γράψατε έντεκα χρόνια στα έδρανα της Αντιπολίτευσης. Εκεί σας είχε ο ελληνικός λαός. Τώρα που σας έφερε στα έδρανα της Κυβέρνησης, σας έφερε για να λύσετε τα προβλήματα του παρόντος και να χαράξετε το μέλλον. 
  Τρίτον, κύριε Υπουργέ, είναι η τέταρτη εκδοχή που διατυπώνετε σήμερα, μέσα σε λίγους μήνες, για τη χρηματοδότηση της έκτης προβλήτας της Θεσσαλονίκης. Καταθέτω όλες τις εκδοχές για τα Πρακτικά. 
  (Στο σημείο αυτό ο Βουλευτής κ.  Ιωάννης Μαγκριώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
  Πρώτη εκδοχή: Γενικός Γραμματέας της Περιφέρειας είναι ο κ. Τσιότρας. Φλεβάρης 2005. Εξασφαλίσαμε 62.000.000 ευρώ, για να χρηματοδοτήσουμε την ανάπτυξη του λιμανιού και της έκτης προβλήτας. 
  Δεύτερη εκδοχή: Είναι αυτή του κ. Φώλια, απαντώντας στο συνάδελφο της Νέας Δημοκρατίας από τη Θεσσαλονίκη κ. Γκιουλέκα.  Αναφερθήκατε και εσείς σ’ αυτό. Ειπώθηκε ότι θα χρηματοδοτηθεί από το πρόγραμμα δημοσίων επενδύσεων. Άνοιξη του 2005. 
  Τρίτη εκδοχή: Μανόλης Κεφαλογιάννης στη Βουλή, απαντώντας στη δική μου ερώτηση. Μιλήσατε για το περίφημο χρηματοδοτικό πρωτόκολλο στο οποίο κάνετε και σήμερα αναφορά. Όμως, δεν το εξειδικεύσατε σήμερα όπως το Μάιο για τη Θεσσαλονίκη. 
  Σήμερα ανακαλύψατε μια τέταρτη εκδοχή χρηματοδότησης, τη χρηματοδότηση μέσα από τη δανειοδότηση του Οργανισμού Λιμένος Θεσσαλονίκης, για να κάνει το έργο. Βεβαίως, δεν θα πληρώνει φόρους στο κράτος, για να διευκολυνθεί στα υπόλοιπα είκοσι πέντε χρόνια και να αποπληρώσει το δάνειό του. 
  Έχουμε τέσσερις εκδοχές μέσα σε έξι μήνες! Αυτός είναι ο σχεδιασμός. Αυτό είναι το πρόγραμμά σας. Αυτή είναι η αξιοπιστία σας. 
  Θέλω, όμως να σας μιλήσω και για την τέταρτη εκδοχή, γιατί για το χρηματοδοτικό πρωτόκολλο σας μίλησε ο κ. Γεωργακόπουλος προηγουμένως.
      ΑΠΟΣΤΟΛΟΣ ΚΑΚΛΑΜΑΝΗΣ: Το πρώτο δεν είναι εκδοχή. Είναι πραγματικότητα.
       ΙΩΑΝΝΗΣ ΜΑΓΚΡΙΩΤΗΣ: Ναι, το πρώτο, κύριε Πρόεδρε, ακριβώς είναι η πραγματικότητα και δεν μπορέσατε να ξεμπλοκάρετε, όπως είπε ο Πρωθυπουργός στην περσινή Έκθεση, την ένταξη στο Γ΄ Κοινοτικό Πλαίσιο Στήριξης. Στερείτε αυτά τα χρήματα από τη χώρα και, βεβαίως, θα χαθούν. 
  (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
  Πάμε, λοιπόν, στην τέταρτη εκδοχή. Ξέρετε πολύ καλά το καθεστώς του Οργανισμού Λιμένος της Θεσσαλονίκης. Οι εγκαταστάσεις ανήκουν στην Κτηματική Εταιρεία του Δημοσίου. Η Κτηματική Εταιρεία του Δημοσίου τις έχει νοικιάσει στον Οργανισμό Λιμένος Θεσσαλονίκης Α.Ε.. Δεν μπορεί, λοιπόν σε εγκαταστάσεις της Κ.Ε.Δ.…
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, ολοκληρώστε. 
      ΙΩΑΝΝΗΣ ΜΑΓΚΡΙΩΤΗΣ: Παρακαλώ, κύριε Πρόεδρε, όπως σε όλους τους άλλους….
      ΠΡΟΕΔΡΕΥΩΝ (Γεώργιος Σούρλας): Όχι, έχετε τρία λεπτά επιπλέον στην πρωτολογία σας…
      ΙΩΑΝΝΗΣ ΜΑΓΚΡΙΩΤΗΣ: Οι άλλοι, όμως, είχαν οκτώ και δέκα λεπτά. Κύριε Πρόεδρε, εσείς μόλις ήρθατε στην Έδρα …
      ΠΡΟΕΔΡΕΥΩΝ (Γεώργιος Σούρλας): Όχι, κύριε Μαγκριώτη, όχι. Σας παρακαλώ. Να είστε πιο ήρεμος και πιο ευγενικός.
      ΙΩΑΝΝΗΣ ΜΑΓΚΡΙΩΤΗΣ: Ήρεμος είμαι, κύριε Πρόεδρε, και θα είχα τελειώσει ήδη, αν δεν με είχατε διακόψει.
      ΠΡΟΕΔΡΕΥΩΝ (Γεώργιος Σούρλας): Και δεν είστε και δίκαιος.
      ΙΩΑΝΝΗΣ ΜΑΓΚΡΙΩΤΗΣ: Θα είχα τελειώσει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Από την πρωτολογία σας βλέπω ότι πήρατε τρία λεπτά παραπάνω.
      ΙΩΑΝΝΗΣ ΜΑΓΚΡΙΩΤΗΣ: Όλοι διπλασιάζουν το χρόνο τους. Εγώ θα ήθελα ένα λεπτό. Θα είχα τελειώσει. Οι προηγούμενοι Πρόεδροι για όλους και για τον Υπουργό άφησαν πολύ περισσότερο χρόνο. Θα είχα τελειώσει τώρα. Αδίκως με διακόψατε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Αυτή τη διευκρίνιση θέλω να κάνω μονάχα.
      Λοιπόν, δεκαοκτώ μήνες που είστε στην Κυβέρνηση, κύριε Υπουργέ, δεν δικαιολογείστε να μη γνωρίζετε τα στοιχειώδη. Είναι άμεση χρηματοδότηση του κράτους προς μια εταιρεία εισηγμένη στο Χρηματιστήριο. Δεν μπορεί με αυτό τον τρόπο να βρείτε χρήματα, για να κατασκευάσετε τον έκτο προβλήτα.
      Εκτός κι αν με το περίφημο χρηματοδοτικό πρωτόκολλο, που δεν θα έχει την εγγύηση του δημοσίου, ανοίξετε μια γραμμή χρηματοδότησης με την εγγύηση του Οργανισμού Λιμένος Θεσσαλονίκης και των μελλοντικών του εσόδων, για να πάρει δάνειο κάποιος ιδιώτης, για να κάνει τον έκτο προβλήτα.
      ΠΡΟΕΔΡΕΥΩΝ (Γεώργιος Σούρλας): Τελειώνετε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Αυτό δεν θα είναι ιδιωτικοποίηση, αυτό θα είναι ληστεία. Και σε αυτή την πολιτική είμαστε απέναντι.
      Τελειώνοντας και κλείνοντας, κύριε Πρόεδρε, θέλω να πω στον κύριο Υπουργό…
      ΠΡΟΕΔΡΕΥΩΝ (Γεώργιος Σούρλας): Όχι, όχι «τελειώνοντας», κύριε Μαγκριώτη. Έχετε το διπλάσιο χρόνο και έχετε περισσότερο απ’ όλους τους συναδέλφους σας.
      ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε. Και δεν έχω περισσότερο. Δεν ήσασταν εδώ…
      ΠΡΟΕΔΡΕΥΩΝ (Γεώργιος Σούρλας): Τι κλείνετε. Μα, είναι καταγεγραμμένο πόσο χρόνο μίλησε ο καθένας.
      ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, δεν απαντήσατε ούτε για τα παροπλισμένα σκάφη του Λιμενικού ούτε για τις κομματικές μεταθέσεις. Δεν απαντήσατε για την απελευθέρωση των λιμενικών υπηρεσιών και την αγωνία των εργαζομένων και των ναυτιλιακών πρακτόρων, για το παρόν και το μέλλον δηλαδή των λιμανιών μας.
      Δικαίως, λοιπόν, σας έχουν προσδώσει πρωτότυπους χαρακτηρισμούς, όπως «ο Υπουργός της ταλαιπωρίας», «ο ερμηνευτής του Μπαϊρακτάρη». Είστε εύκολος στόχος για την Αντιπολίτευση, κύριε Υπουργέ. Δυστυχώς, είστε και κακός Υπουργός Εμπορικής Ναυτιλίας για την ανάπτυξη, για την οικονομία, για τη χώρα μας. Για μας το δεύτερο είναι το πιο σημαντικό και δεν θέλουμε εύκολους στόχους. Θέλουμε υπεύθυνους Υπουργούς.
      ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, μην με υποχρεώστε να σας αφαιρέσω το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Τι με ευχαριστείτε. Εγώ πώς θα σας ευχαριστήσω τώρα; Διπλάσιο χρόνο, διαμαρτύρεστε. Ξέρετε –ήρεμα- έχετε πάρει τον περισσότερο χρόνο απ’ όλους τους συναδέλφους σας.
      ΙΩΑΝΝΗΣ ΜΑΓΚΡΙΩΤΗΣ: Τι λέτε τώρα; Μα, δεν ήσασταν προηγουμένως εδώ.
      ΠΡΟΕΔΡΕΥΩΝ (Γεώργιος Σούρλας): Μα, πρέπει να είμαι εδώ; Εδώ έχω αποδεικτικά στοιχεία.
      ΙΩΑΝΝΗΣ ΜΑΓΚΡΙΩΤΗΣ: Όλοι είχαν διπλάσιο χρόνο.
      ΠΡΟΕΔΡΕΥΩΝ (Γεώργιος Σούρλας): Και αν ρωτήσετε και τον πρώην Πρόεδρο της Βουλής, τον κ. Κακλαμάνη, δεν θα έχει διαφορετική άποψη από μένα.
      Έτσι, κύριε Πρόεδρε; Έτσι δεν είναι;
      Το λόγο έχει ο Υπουργός Εμπορικής Ναυτιλίας κ. Κεφαλογιάννης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν ήταν στις προθέσεις μου, κύριε Πρόεδρε και κύριοι συνάδελφοι, να δευτερολογήσω. Παραβρίσκεται ο κ. Παυλίδης, ο οποίος πιστεύω ότι έχει πάρα πολλά και σημαντικά θέματα να αναφέρει στη Βουλή.
      ΑΠΟΣΤΟΛΟΣ ΚΑΚΛΑΜΑΝΗΣ: Είπαμε ότι είναι αθώος του αίματος.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κοιτάξτε, κύριοι συνάδελφοι, εγώ δέχομαι τις ύβρεις σας. Αλλά υβρίζοντάς με, δεν προσβάλλετε εμένα.
      ΙΩΑΝΝΗΣ ΔΙΑΜΑΝΤΙΔΗΣ: Δεν σας βρίσαμε εμείς, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αναφέρομαι στον κ. Μαγκριώτη και ολιγότερο σε σας.
      Δεν προσβάλλετε εμένα.
      ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δείχνετε τη δική σας την ταυτότητα και εσάς εκθέτει. Εσείς μπορείτε να λέτε ό,τι θέλετε. Μπορείτε να εκστομίζετε ύβρεις…
      ΙΩΑΝΝΗΣ ΜΑΓΚΡΙΩΤΗΣ: Να ανακαλέσετε τη φράση ότι είναι άθλια τα λιμάνια.
      ΠΡΟΕΔΡΕΥΩΝ (Γεώργιος Σούρλας): Ακούστε τώρα τον Υπουργό. Σας άκουσε προσεκτικά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): … μπορείτε να λέτε βαριές εκφράσεις, οι οποίες δεν ταιριάζουν με αυτό το περιβάλλον. Νομίζω ότι έχουμε πολλά επιχειρήματα, ένθεν και ένθεν. Είμαστε άνθρωποι πολύπειροι πια στο Κοινοβούλιο –όχι βέβαια με την πείρα του παρευρισκόμενου πρώην Προέδρου του Κοινοβουλίου- και νομίζω ότι μπορούμε να κάνουμε μια συζήτηση με επιχειρήματα και όχι με ύβρεις. Αυτό είναι μια πρώτη παρατήρηση.
      Θα προσπαθήσω όσο μπορώ και για όσα θυμάμαι να σας απαντήσω συγκεκριμένα, χωρίς να θέλω να κρύψω τίποτα. Μου είπατε για τη ΡΑΘΕ. Καταργήσαμε έναν οργανισμό, ο οποίος δεν λειτουργούσε από το Σεπτέμβριο του 2003, όταν έφυγε ο πρόεδρός του και έγινε πρόεδρος της Επιτροπής Ανταγωνισμού. Και δεν είχε εκδώσει καμιά απόφαση, παρά μόνο για να έχει πολυτελή γραφεία και υψηλούς μισθούς σε ολίγους, οι οποίοι στοίχιζαν στο ελληνικό δημόσιο 600.000 ευρώ ετησίως! 
      Τι κάναμε; Το αυτονόητο. Μεταφέραμε τις αρμοδιότητες και το προσωπικό, το οποίο προσελήφθη μεταγενέστερα, στην Επιτροπή Ανταγωνισμού, ενισχύοντάς τήν, χρησιμοποιώντας και την εμπειρία του προέδρου της, όπως είχε οριστεί από τη δική σας την κυβέρνηση, για να βλέπει και να παρακολουθεί τα θέματα και στην ακτοπλοΐα. Και μάλιστα έχει ήδη παραπέμψει με το ερώτημα της προσυνεννόησης μεταξύ ακτοπλοϊκών εταιρειών για κάποια δρομολόγια από λιμάνια της επικράτειας.
        Άρα εμείς κάναμε καλά τη δουλειά μας, προσφέραμε καλές υπηρεσίες και οικονομία στο ελληνικό δημόσιο. Ξέρετε κανέναν Υπουργό, κύριοι συνάδελφοι, που να έχει κάποιο εποπτευόμενο οργανισμό που μπορεί να διορίσει μόνος του, με τρεις και τέσσερις χιλιάδες ευρώ μισθό, πέντε και έξι και επτά στελέχη και να κλείνει αυτούς τους οργανισμούς; Είναι η πολιτική ηγεσία του Υπουργείου Εμπορικής Ναυτιλίας. Αντί να μας πείτε λοιπόν μπράβο, μας εγκαλείτε. 
        Το ίδιο έγινε με την Ε.ΛΙΜ.Ε.. Η Ε.ΛΙΜ.Ε. ήταν ένας οργανισμός ο οποίος υποτίθεται πως θα συντόνιζε τα λιμάνια της χώρας. Δεν έδειξε καμία δραστηριότητα, παρά μόνο δύο γραμματείς των τοπικών, των δικών μας ή των δικών σας, επιτροπών και ένα καλοπληρωμένο διευθύνων σύμβουλο. 
        Άσχημα έκανε δηλαδή η Κυβέρνηση και δεν πληρώνει για επιπλέον από δεκαοκτώ μήνες κάποιον ο οποίος παίρνει τέσσερις και πέντε και έξι χιλιάδες ευρώ; Δεν μπορούσαμε να βρούμε ένα κομματικό στέλεχος της γαλάζιας γενιάς να το ικανοποιήσουμε; Μπράβο πρέπει να μας πείτε, διότι σεβόμαστε το χρήμα του ελληνικού δημοσίου. 
        Δεν έγινε συζήτηση για τα υδροπλάνα. Απλώς θέλω να σας ανακοινώσω –με χαρά σας το ανακοινώνω αυτό- ότι εννιά εταιρείες έχουν δείξει ενδιαφέρον για αυτό το νέο τρόπο επικοινωνίας με τα νησιά, ειδικά της άγονης γραμμής και φιλοδοξούμε στο αμέσως επόμενο χρονικό διάστημα να έχουμε σαράντα υδροπλάνα, αφού ολοκληρώσουμε και το νομοθετικό πλαίσιο, τα οποία θα συνδέουν όλα τα νησιά και κυρίως της άγονης γραμμής με το κέντρο και  βεβαίως και μεταξύ τους και οικονομικότερα. 
        ΑΠΟΣΤΟΛΟΣ ΚΑΚΛΑΜΑΝΗΣ: Με επιδότηση προφανώς. 
        ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επανήλθατε στις μεταθέσεις. Σε ποιες μεταθέσεις αναφέρεστε, κύριοι συνάδελφοι; Το Υπουργείο Εμπορικής Ναυτιλίας, όταν ήρθε η νέα διακυβέρνηση και η νέα πολιτική ηγεσία, ξέρετε τι βρήκε; Βρήκαμε από το Βόλο μέχρι την Αλεξανδρούπολη να υπάρχουν 100% περισσότεροι από τις οργανικές θέσεις, κύριε Πρόεδρε και στα νησιά του Αιγαίου, για τα οποία όλοι τώρα θρηνείτε, το 30% των οργανικών θέσεων. Γιατί; Γιατί έτυχε κάποιοι Υπουργοί να αντλούν την καταγωγή τους από τη Βόρειο Ελλάδα, γιατί είχαμε εκλογές και έπρεπε να ικανοποιηθούν όλα τα ρουσφέτια των στελεχών του ΠΑ.ΣΟ.Κ. 
        Και ποια είναι η απόφαση του Υπουργείου Εμπορικής Ναυτιλίας; Καμία μετάθεση από το Βόλο μέχρι την Αλεξανδρούπολη και 30% από το 100% των οργανικών θέσεων, κύριε Πρόεδρε, να πάνε στα νησιά, μεταξύ των οποίων και ανίψια και στελέχη των γραφείων των Βουλευτών της Νέας Δημοκρατίας. 
        Γι’ αυτήν την πολιτική μας εγκαλείτε; Ή για την ανερμάτιστη πολιτική του να έχετε 100% παραπάνω από τις οργανικές θέσεις σε όλη τη Βόρειο Ελλάδα και κανένα στα νησιά, όπως και το απαράδεκτο προεδρικό διάταγμα, το οποίο εσείς υπογράψατε, που δίνει τη δυνατότητα κάποιος από το Ηράκλειο μέχρι την Αγία Πελαγία -έξι χιλιόμετρα απόσταση- να έχει οκτώ χρόνια το αμετάθετο και μετά να πηγαίνει Αγία Πελαγία-Ηράκλειο και να έχει άλλα οκτώ χρόνια αμετάθετο. Για να μην πω, αφού βλέπω και τον κ. Κοντογιάννη εδώ τον αγαπητό συνάδελφο εξ Ηλείας, Κατάκολο-Κυλλήνη, Κυλλήνη-Κατάκολο. 
        Το αλλάζουμε το προεδρικό διάταγμα, διότι δεν μπορεί κάποιοι μόνο λιμενικοί να είναι στα Ίμια, να προασπίζονται τα εθνικά συμφέροντα, να είναι τέσσερα και πέντε χρόνια και να μην μπορούν να μετατεθούν στη Βόρειο Ελλάδα, γιατί εσείς με τα ρουσφέτια σας καλύψατε όλες τις οργανικές θέσεις. Αυτό το παραμύθι τέλειωσε ανεπιστρεπτί και αλλάζει το προεδρικό διάταγμα. Όσοι τίμησαν τη στολή τους και υπηρέτησαν την πατρίδα στις πιο απομακρυσμένες περιοχές, κύριε Πρόεδρε, θα πάνε στις εστίες τους. 
        Και επειδή μου λέτε για ρουσφετολογικές μεταθέσεις, γιατί δεν λέτε εσείς -αφού έχετε πληροφορίες, οι Υπουργοί σας- ότι οι περισσότερες μεταθέσεις των δυο τελευταίων κρίσεων υπογράφηκαν με 5-0, κύριε Πρόεδρε; 5-0 σημαίνει ότι ούτε οι συνδικαλιστές, οι οποίοι «πρόσκεινται» στην Αντιπολίτευση, ψήφισαν εναντίον των μεταθέσεων αυτών. 
        ΑΠΟΣΤΟΛΟΣ ΚΑΚΛΑΜΑΝΗΣ: Πού το ξέρετε;   
        ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το ξέρω, γιατί αυτό βγαίνει, κύριε Πρόεδρε και το γνωρίζουν πολλοί σ’ αυτήν την Αίθουσα. 
        ΑΠΟΣΤΟΛΟΣ ΚΑΚΛΑΜΑΝΗΣ: Πού το ξέρετε ότι ανήκουν στην Αντιπολίτευση;   
        ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μην διακόπτετε, σας παρακαλώ. 
        ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κατά δήλωσή τους, κύριε Πρόεδρε. Αλλά αυτό δεν είναι το θέμα τώρα. Το θέμα είναι ότι όλοι ψήφισαν 5-0. Κοιτάξτε τις μεταθέσεις των προηγούμενων ετών να δείτε αν υπάρχουν τέτοιες μεταθέσεις με 5-0. 
        Αυτά όσον αφορά τις μεταθέσεις. Ας πάμε και σε άλλα θέματα. Απάντησα πιστεύω σε όλες τις επικρίσεις σας και είμαι ανοιχτός ανά πάσα στιγμή για οποιοδήποτε θέμα. Σας το έχω αποδείξει τουλάχιστον και στην Επιτροπή Παραγωγής και Εμπορίου και στη Βουλή ότι είμαι ανοιχτός σε διάλογο, αν θέλετε και σε ύβρεις, δικό σας το πρόβλημα. Εγώ δεν σας υβρίζω. 
Επιχειρηματολογώ με στοιχεία. Αν τα στοιχεία σάς ενοχλούν, ας κάνετε την αυτοκριτική σας. Αλλά δεν σας υβρίζω. Ποτέ δεν είπα μία έκφραση, η οποία θα προσβάλει κάποιον από τους συναδέλφους, τους οποίους εκτιμώ απεριόριστα, κύριε Πρόεδρε, και πιστεύω και στο θεσμικό τους ρόλο. Εάν κάποιοι βρίζουν είναι δικό τους πρόβλημα, δικιά τους η ευθύνη. Αυτοί κρίνονται.
      Σας απάντησα, λοιπόν, σε όλες σας τις επικρίσεις. Μου είπατε ότι δεν απάντησα στις προτάσεις σας. Μα, δεν άκουσα προτάσεις.  Η μόνη πρόταση που άκουσα ήταν η πρόταση του κ. Χριστοδουλάκη, περί απελευθέρωσης, και ότι με την απελευθέρωση που κάνατε εσείς το 2001 λύσατε το πρόβλημα. Το ίδιο, λοιπόν, λέμε κι εμείς. Για να συνεννοηθούμε και με την Ευρωπαϊκή Επιτροπή, προχωρούμε στη σταδιακή απελευθέρωση. Προχωρήσαμε στα τέσσερα λιμάνια και τώρα προχωρούμε και στον Πειραιά. Άρα, είμαστε σύμφωνοι.
      Το Κομμουνιστικό Κόμμα μπορεί να έχει μία άλλη άποψη. Εγώ σέβομαι την άποψη του Κομμουνιστικού Κόμματος. Είχα και την ευκαιρία να απαντήσω σε συγκροτημένη επερώτηση των στελεχών του Κομμουνιστικού Κόμματος πολύ πριν από σας, μπορώ να πω, δύο μήνες τουλάχιστον πριν από σας, και συζητήσαμε αυτή τη διαφορετική ιδεολογική τοποθέτησή μας. 
      Εσείς όμως βρίζετε γιατί η πολιτική σας δεν εφαρμόστηκε και κρύβεστε πίσω από το δάχτυλό σας για κάτι το οποίο θα κάνατε έτσι κι αλλιώς και για το οποίο  η Νέα Δημοκρατία προχωρά, πιστεύοντας ότι υπηρετεί και το συμφέρον της ακτοπλοΐας και το συμφέρον των νησιωτών, που είναι η απελευθέρωση με πρόγραμμα εκεί που υπάρχουν τρεις γραμμές,  άρα ανταγωνισμός, -που σημαίνει μείωση τιμών και βελτίωση της ποιότητας- ή μεγάλος όγκος μετάβασης επιβατών, όπου ο ανταγωνισμός εκ των πραγμάτων θα λειτουργήσει. 
      Μου είπατε για τους λιμενεργάτες. Επιμένετε ακόμη; 
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, ο χρόνος του κυρίου Υπουργού...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Παίρνω και από την τριτολογία. Δεν ξαναπαντώ, κύριε συνάδελφε. Αν θέλει, θα μιλήσει ο κ. Παυλίδης.
      Επιμένετε ακόμη ότι τριακόσιοι άνθρωποι πρέπει να παίρνουν 39.000.000 ευρώ; Ρωτήστε τον Πρόεδρο της Βουλής, τον κ. Κακλαμάνη, ποιος είναι ο Προϋπολογισμός για τους βουλευτές, τους διακόσιους αστυνομικούς, τους εννιακόσιους υπαλλήλους και τα ταξίδια στο εξωτερικό. Είναι λιγότερο από αυτό; Γιατί δηλαδή ο Βουλευτής πρέπει να παίρνει πεντέμισι ή έξι χιλιάδες –δεν ξέρω πόσο παίρνει- και ο λιμενεργάτης να παίρνει εντεκάμισι; Και ποια εταιρία μπορεί να λειτουργήσει ανταγωνιστικά, με εντεκάμισι χιλιάδες ευρώ το άτομο; Αυτή την πολιτική επικαλείστε; Να το συζητήσουμε. Αν είναι χρεωστικά σε μια παλιά πολιτική του κλείνουμε τα λιμάνια, κλείνουμε τη λαχαναγορά, κλείνουμε τις αστικές συγκοινωνίες με τους συνδικαλιστές τους επιλεγμένους από το κόμμα της Αντιπολίτευσης σήμερα κλείνουμε τις τράπεζες που ήταν τότε κρατικές, κλείνουμε την Ολυμπιακή Αεροπορία που χρεοκόπησε, τότε έχετε κάποια χρεωστικά και τα δίνετε πίσω. 
      Εμείς όμως δεν θα διακινδυνεύσουμε σε καμιά των περιπτώσεων τα τρία δισεκατομμύρια ευρώ του χρηματοδοτικού πρωτοκόλλου. Να σημειώσετε τις λέξεις: «Χρηματοδοτικό Πρωτόκολλο». 
      ΙΩΑΝΝΗΣ ΜΑΓΚΡΙΩΤΗΣ: Εμείς τις ξέρουμε, τις καταλαβαίνουμε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Χρηματοδοτικό πρωτόκολλο σημαίνει ότι με προνομιακούς όρους μπορεί είτε ο Οργανισμός Λιμένος Πειραιώς, είτε ο Οργανισμός Λιμένος Θεσσαλονίκης, είτε ο Οργανισμός Λιμένος Καβάλας -με τη δυνατότητα την οικονομική που έχουν- να δανειοδοτηθούν και να προχωρήσουν ένα πρόγραμμα. Εάν δεν μπορούνε –γιατί όταν μιλάμε για την Αθήνα και τη Θεσσαλονίκη, στα έξι...
      ΙΩΑΝΝΗΣ ΜΑΓΚΡΙΩΤΗΣ: Τώρα είπατε για άλλο σχέδιο για την Θεσσαλονίκη, το τέταρτο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ακούστε με. Εγώ θα σας πω αυτά. Ή εγώ δεν εκφράζομαι καλά ή εσείς δεν καταλαβαίνετε αυτά που σας λέω. Θα δεχθώ το πρώτο. Αλλά θα προσπαθήσω να σας τα εξηγήσω. 
      Εάν λοιπόν έχουμε 6.000.000.000 ευρώ, κύριε Πρόεδρε, ένα πρόγραμμα αναπτυξιακό, που σημαίνει τα μισά λεφτά των Ολυμπιακών Αγώνων – γι’ αυτό παίρνουμε και διεθνή σύμβουλο γι’ αυτήν την ιστορία- σημαίνει ότι αυτοί που ηγούνται των λιμανιών, δηλαδή ο Πειραιάς και η Θεσσαλονίκη, θα πρέπει να απορροφήσουν δισεκατομμυρίων ευρώ προγράμματα. Δεν υπάρχει, λοιπόν, η οικονομική δυνατότητα κανενός οργανισμού από αυτούς να δανειοδοτηθεί με την εγγύηση του ίδιου του οργανισμού, παρά την παραχώρηση του Υπουργείου Οικονομίας και Οικονομικών -και θα ήθελα να είναι ο κ. Γεωργακόπουλος εδώ, ο οποίος διετέλεσε και Υπουργός σε οικονομικό Υπουργείο, για να επιβεβαιώσει του λόγου μου το αληθές- για να μπορεί να πάρει αυτήν την χρηματοδότηση. Και βεβαίως θα μπουν ιδιώτες στα λιμάνια. Διότι, τι θέλουμε; Θέλουμε να έρχεται ένας, με σύμπραξη δημόσιου και ιδιωτικού τομέα, να κάνει αναπτυξιακό έργο. Εσείς δηλαδή δεν θέλετε να υπάρχουν «terminal» στην ακτοπλοΐα,...
      ΙΩΑΝΝΗΣ ΜΑΓΚΡΙΩΤΗΣ: Είναι άλλο αυτό.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ...κάτι που δεν κάνατε ποτέ, όπως είναι στα αεροδρόμια, να είναι οι επιβάτες σε ένα επίπεδο, μέσα σε συγκεκριμένες αίθουσες κλιματιζόμενες, και να κινούνται από κάτω τα επιβατηγά οχήματα και τα αυτοκίνητα των επιβατών, όπως γίνεται στο Ντόβερ-Καλέ, όπως γίνεται στην Ισπανία, όπως γίνεται στη Γαλλία, όπως γίνεται στα λιμάνια της Ιταλίας; 
     Θέλετε να συνεχίσω με την τριτοκοσμική κατάσταση η οποία υπάρχει στα λιμάνια όλα αυτά τα χρόνια; Γι’ αυτό μας εγκαλείτε;
     Μου είπε ο κ. Γεωργακόπουλος, αλλά νομίζω ότι επέλεξε λάθος παράδειγμα, ότι πήγε στην Κάλυμνο και του είπαν «με αυτά τα βαπόρια ερχόμαστε». Φταίμε εμείς αν οι πολιτικές χωρίς λογική και χωρίς διαφάνεια κατασκεύασαν ένα λιμάνι στην Κάλυμνο που δεν μπορεί να μπει κανένα πλοίο πάνω από συγκεκριμένα μέτρα; Να θέλουν μεγάλες ακτοπλοϊκές εταιρείες, με μεγάλα πλοία, της «ΑΝΕΚ», της «BLUE STAR» ακόμα και άλλες εταιρείες με μεγάλα ταχύπλοα πλοία, να μπουν στο λιμάνι της Καλύμνου και δεν μπορούν! Φταίμε εμείς που μπλέκονται οι άγκυρες στην Πάρο λόγω της προβλήτας; Εμείς φταίμε γι’ αυτό; 
     Εμείς φταίμε γιατί στη Θήρα, παραδείγματος χάρη –και βάλαμε και πρόστιμο και κακώς το επιβάλαμε- καθυστέρησε μια ώρα το πλοίο για τον εξής λόγο; Ο δρόμος που ανεβαίνει πάνω στην πόλη είναι μονός δρόμος. Δεν έχουν κατασκευάσει είκοσι χρόνια δρόμο διπλής κατεύθυνσης. Ανέβηκε μια νταλίκα και μπλόκαρε ο δρόμος. Ήταν να φύγουν περίπου διακόσια αυτοκίνητα και άλλες τόσες νταλίκες και εμείς από το Λιμεναρχείο λέγαμε στο πλοίο να φύγει. Εμείς φταίμε γι’ αυτό; Γι’ αυτά τα λιμάνια μας εγκαλείτε;
     Τι λέμε λοιπόν εμείς; Αναφερόμαστε στη δυνατότητα που δίνεται από το Δ΄ Κοινοτικό Πλαίσιο Στήριξης και για την Κύμη και μην παραποιείτε αυτά που σας λέμε. Μπορεί ακόμα να χρηματοδοτηθεί από το Χρηματοδοτικό Πρωτόκολλο, αρκεί να υπάρχουν μελέτες. Αν σας εγκαλούμε, λοιπόν, κύριε Μαγκριώτη και κύριε Πιπεργιά, σας εγκαλούμε γιατί δεν κάνατε καμία μελέτη στην εκλογική σας περιφέρεια για το δρόμο Χαλκίδα-Κύμη.
     ΔΗΜΗΤΡΙΟΣ ΠΙΠΕΡΓΙΑΣ: Κάντε κι εσείς καμία μελέτη!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς τι θέλουμε; Θέλουμε, κυρίες και κύριοι συνάδελφοι, με τα ίδια πλοία, τα καλά πλοία της ακτοπλοΐας να πηγαίνουν στο Λαύριο ή με τον προαστιακό σιδηρόδρομο, όπως πήγε ο αγαπητός συνάδελφος κ. Λιάπης μέχρι την Κόρινθο. Να φτάνει μέχρι το Λαύριο, να φεύγει από εκεί το πλοίο να πηγαίνει σε δυόμισι-τρεις ώρες στα Μεστά της Χίου και μετά στη Σάμο. Να πηγαίνει στην Κύμη με δρόμο όπως είναι η εθνική οδός και μετά Χαλκίδα-Κύμη και σε μιάμιση ώρα στα Μεστά της Χίου. Να πληρώνει το 1/3 του εισιτηρίου. Να πληρώνει 25 ευρώ για το αυτοκίνητο και όχι 80 ευρώ που πληρώνει σήμερα, για να μπορέσουμε να κάνουμε αριστοποίηση των δυνατοτήτων!
     Γι’ αυτό μας εγκαλείτε; Αυτό το σχεδιασμό που δεν κάνατε ποτέ προσπαθούμε να υλοποιήσουμε! Μη μας εγκαλείτε, λοιπόν, για λάθη και παραλείψεις δικές σας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ ολοκληρώστε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κύριε Πρόεδρε.
     Σχετικά με τη Θεσσαλονίκη, γιατί παραποιείτε τις δηλώσεις; Σας είπαμε όλοι το ίδιο πράγμα. Τι σας είπαμε, λοιπόν; Σας είπε και ο Περιφερειάρχης, σας είπε και ο κ. Φώλιας –που είναι δική του πρωτοβουλία στο Υπουργείο Οικονομίας και Οικονομικών- ότι το έργο για την υποθαλάσσια σύνδεση της Θεσσαλονίκης προχωρά. Πρόκειται για έργο το οποίο εξαγγείλατε τέσσερις φορές και κόψατε την κορδέλα άλλες δεκατέσσερις σε κάθε Έκθεση Θεσσαλονίκης και δεν γινόταν ποτέ! 
     Τώρα λοιπόν γίνεται. Τι είπαμε; Είπαμε ότι παίρνει σαράντα στρέμματα από το λιμάνι της Θεσσαλονίκης. Άρα δημιουργεί μια οικονομική επιβάρυνση στο λιμάνι της Θεσσαλονίκης και το Υπουργείο Οικονομίας και Οικονομικών –και σωστά έκανε- επιστρέφει πίσω τα χρήματα που εισπράττει από το ΟΛΘ, ως οφείλει, τα παραχωρεί για τριάντα πέντε χρόνια για να μπορέσει να χρηματοδοτηθεί ο έκτος προβλήτας. Στεναχωριέστε γι’ αυτό;
     ΙΩΑΝΝΗΣ ΜΑΓΚΡΙΩΤΗΣ: Ή δεν καταλάβατε ή δεν σας τα είπαν καλά!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να σας πω και κάτι άλλο για να σας ευχαριστήσω; Από το πρόγραμμα –και δεν κάναμε εξαγγελίες, αλλά συμφωνήσαμε με τον Οργανισμό Λιμένος Θεσσαλονίκης- του επόμενου χρόνου προχωρούμε τον εμπορευματικό σταθμό, την αξιοποίηση των εγκαταστάσεων ποιότητας στη συγκεκριμένη περιοχή. 
     Ήδη ο κ. Ρεγκούζας –νομίζω ότι θα σας το ανακοινώσει- έχει συμφωνήσει να παραχωρήσει αυτό το χώρο στον Οργανισμό Λιμένος Θεσσαλονίκης για να γίνει ο Οργανισμός Λιμένος ένα κόσμημα και για τον κόσμο της Θεσσαλονίκης και μια πηγή πολιτισμού και επισκέψεως σε αυτό το λιμάνι. Γι’ αυτό μας εγκαλείτε; 
     ΙΩΑΝΝΗΣ ΜΑΓΚΡΙΩΤΗΣ: Καλά συνθήματα για τις επόμενες εκλογές!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάνουμε βήματα όχι σημειωτόν, κάνουμε αγώνα ταχύτητας να καλύψουμε το χαμένο έδαφος της προηγούμενης περιόδου.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τελειώνω, κύριε Πρόεδρε. Δεν έχω να πω πολλά.
     Κύριοι συνάδελφοι, ο τομέας της ναυτιλίας και ο τομέας της ακτοπλοΐας δεν προσφέρεται για αντιπαράθεση γιατί προσφέρει τα μέγιστα στην ελληνική οικονομία. Τα δεκαεπτά δισεκατομμύρια δολλάρια εισροές από τη ναυτιλία, που στη δική μας περίοδο αυξήθηκαν κατά 45% σε σχέση με το 2002-2003, δεκαεπτά δισεκατομμύρια δολάρια, περισσότερα ακόμα από τον τουρισμό είναι ένα τεράστιο ποσό για την ελληνική οικονομία. Και βεβαίως υπάρχει η κοινή μας υποχρέωση στη νησιωτική Ελλάδα.
    Σ’ αυτό σας καλούμε να συνεισφέρετε με δημιουργικές προτάσεις και ανοικτή καρδιά, όχι μικροκομματικά, όχι μικρόκαρδα, όχι μικρόπνοοα. Ελάτε να συνεργαστούμε γιατί το οφείλουμε στη νησιωτική Ελλάδα και στα απομεμακρυσμένα νησιά. 
    Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Υπουργέ. 
      Κύριοι συνάδελφοι, είναι ακόμα να μιλήσουν ο κ. Παυλίδης και ο Κοινοβουλευτικός Εκπρόσωπος του ΠΑ.ΣΟ.Κ..
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, επιτρέψτε μου. Θέλω να παρέμβω για δύο λεπτά. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν έχω μιλήσει και θέλω να κάνω κάποια παρατήρηση στη συζήτηση. Μη βάζετε ακριβώς δύο λεπτά, διότι εμείς οι παλαιότεροι δυστυχώς τα λέμε …
      ΠΡΟΕΔΡΕΥΩΝ (Γεώργιος Σούρλας): Θα βάλω τρία λεπτά. 
      Ορίστε, κύριε Πρόεδρε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ παρακολούθησα τη συζήτηση και θέλω να επαναλάβω ότι δεν είναι κατανοητό σ’ αυτό το Κοινοβούλιο να απευθύνεται ένας Υπουργός ή ένας Βουλευτής διατυπώνοντας μία άποψη ή ένα επιχείρημα σε μία απέναντί του παράταξη. Δεν το έκανα ποτέ μου και από την Έδρα του Προέδρου δεν μου άρεσε αν συνέβαινε. 
      Αλλά αυτό που γίνεται κατά κόρον αυτούς τους μήνες ιδιαίτερα από τα υπουργικά έδρανα –και είναι κοινοβουλευτικό λάθος, πολιτικό λάθος αυτό- είναι αυτή η γενίκευση. Την είχατε συνηθίσει πράγματι, όταν ήσασταν στην αντιπολίτευση και οδηγηθήκαμε σε μία κατάσταση. Σήμερα οι πολίτες, οι απλοί άνθρωποι έχουν εισπράξει μία άποψη. Και δεν το κάνει αυτό το Κομμουνιστικό Κόμμα. Το Κομμουνιστικό Κόμμα μιλάει για επιχειρήματα, λέει για πολιτικές. Δεν είπε ποτέ ότι όλοι αυτοί της Νέας Δημοκρατίας, ή όλοι αυτοί του ΠΑ.ΣΟ.Κ. είναι έτσι ή αλλιώς. 
      Αυτό είναι ακατανόητο και διερωτώμαι πότε θα σταματήσει αυτή η τακτική. Διότι ήδη γίνεστε εσείς θύματα αυτής της τακτικής, που δυστυχώς δεν ήταν απλώς μία τακτική, ήταν μία στρατηγική από το 1985, όταν η τότε ηγεσία σας αντελήφθη ότι μόνο με αυτό το όπλο μπορούσε να εκπορθήσει την εξουσία. Δηλαδή, λασπολογώντας συλλήβδην και αθρόως την απέναντι πλευρά. 
      Εγώ πρόσεξα, κύριε Πρόεδρε, ότι είπε ο Υπουργός τώρα μόλις, στη δευτερολογία του ότι κάνει συζήτηση με επιχειρήματα. Όλοι ξέρουμε τι σημαίνει επιχείρημα από την τελευταία τάξη, αν θέλετε, του γυμνασίου παλαιότερα, του λυκείου τώρα στο μάθημα της Λογικής. 
      Δεν θα πω γι’ αυτό που ελέχθη και ίσως ήταν υπερβολικό, αλλά όταν εσείς λέτε «εσείς βρίζετε», είναι αυτό επιχείρημα; Δεν λέτε ότι ο κύριος συνάδελφος είπε αυτό το οποίο εμένα με θίγει ως Υπουργό, ως Βουλευτή, ως άνθρωπο, αλλά λέτε ότι εσείς βρίζετε. Είναι αυτό επιχείρημα; 
      Αυτός, δηλαδή, που θα ακούει αύριο τι θα καταλάβει; Εγώ σας παρακολουθούσα και ξέρω τι θα κάνουν τα κανάλια. Θα σας δείξουν πάλι οργίλο να κατακεραυνώνετε αυτούς απέναντι λέγοντας «βρίζετε εσείς που κάνατε όλα αυτά». Αυτό το κάνουν ακόμα και συνάδελφοι που πρωτομπήκαν σε αυτή την Αίθουσα. Δηλαδή, μπορεί από την από δω πλευρά κάποιοι Βουλευτές του ΠΑΣΟΚ, δικαιολογούμενοι και από την υπερβολή που μπορεί η Αντιπολίτευση καμία φορά να χαρακτηρίζεται στην επιχειρηματολογία της και στην κριτική της –κακώς κατά τη γνώμη μου, αλλά, εν πάση περιπτώσει, κάποιοι λένε «αντιπολίτευση είναι, πρέπει να είναι επιθετική»- να λένε στην απέναντι πλευρά, που οι μισοί σχεδόν είναι νέοι Βουλευτές –ο κύριος συνάδελφος, ας πούμε, εκεί είναι νέος Βουλευτής- ότι εσείς που παίρνετε λεφτά για να διορίζετε με την προφορική διαδικασία των συνεντεύξεων, ή εσείς που βάλατε εκεί ή που τους αποκεφαλίσατε όλους στις εφορίες, στα τελωνεία και  βάλατε τους δικούς σας και τώρα τους λέτε αυτό και εκείνο.
      Δεν είναι δυνατόν να υπάρχει σε μία δημοκρατία αυτή η φασιστική αρχή της γενικής, της συλλογικής ευθύνης και μέσα σ’ αυτό το χώρο να υιοθετείται και να χρησιμοποιείται.
      Φταίει κάποιος στη Ρόδο, φταίει κάποιος στο τελωνείο τάδε…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, τώρα λέτε και εσείς σκληρές εκφράσεις όμως.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό λέω ακριβώς.
      ΠΡΟΕΔΡΕΥΩΝ (Γεώργιος Σούρλας): Όχι, λέτε τώρα περί φασιστικής νοοτροπίας στο Κοινοβούλιο και απευθύνεστε σ’ έναν Υπουργό. 
      Όχι, κύριε Πρόεδρε, σας παρακαλώ!
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε τι λέω, γιατί σίγουρα συμφωνείτε ότι η αρχή της συλλογικής ευθύνης είναι η γνωστή αρχή, την οποία υπέστη ο ελληνικός λαός και δεν είναι δυνατόν σ’ ένα δημοκρατικό Κοινοβούλιο…
      ΠΡΟΕΔΡΕΥΩΝ (Γεώργιος Σούρλας): Κλείστε, όμως, το θέμα, διότι δεν είναι δυνατόν να ακούγεται κάτι τέτοιο. Ένας που μας ακούει, θα εκλάβει ότι απευθύνεστε στον Υπουργό για φασιστική νοοτροπία.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, σας παρακαλώ να μη με διακόπτετε.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πρόεδρε, δεν σας διακόπτω. Είμαι υποχρεωμένος να ασκήσω τα καθήκοντα του Προεδρεύοντος. Έχω σεβασμό στο πρόσωπό σας και εκτίμηση, αλλά και εγώ από τη θέση που μου ανέθεσε το Κοινοβούλιο –και όχι μόνο με ψήφους της Νέας Δημοκρατίας- είμαι υποχρεωμένος να ασκήσω τα καθήκοντά μου.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά κάνετε ένα λάθος.
      ΠΡΟΕΔΡΕΥΩΝ (Γεώργιος Σούρλας): Κανένα λάθος δεν κάνω. Βοηθάω να μην ακούσουν ότι…
      ΑΠΟΣΤΟΛΟΣ ΚΑΚΛΑΜΑΝΗΣ: Ακούστε, λοιπόν, τι λάθος κάνετε.  Εγώ μίλησα για όλους εδώ μέσα και είπα ότι δεν μπορούμε να απευθυνόμαστε στην άλλη πλευρά, χωρίς να εξατομικεύουμε την ευθύνη.
      ΠΡΟΕΔΡΕΥΩΝ (Γεώργιος Σούρλας): Θα μου επιτρέψετε μία μικρή διακοπή, με όλο το σεβασμό. Ο Υπουργός –και δεν κάνω το συνήγορο- αναφέρθηκε σε δύο συναδέλφους. 
      Το προσδιόρισε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θέλετε να πω ονόματα; Δεν θέλω να τα πω.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν είναι σωστό αυτό που κάνετε,  διότι ήσασταν εδώ και καταλάβατε.
      ΠΡΟΕΔΡΕΥΩΝ (Γεώργιος Σούρλας): Είπε για τον κ. Μαγκριώτη και τον κ. Πιπεργιά. Είναι γραμμένο στα Πρακτικά, κύριε Πρόεδρε. Δεν γενίκευσε ο Υπουργός.
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ. Εγώ πιστεύω ότι όποιος δεν εξατομικεύει ευθύνες, αλλά αθρόως απευθύνεται σε όλους, κάνει αυτό το λάθος.
      ΠΡΟΕΔΡΕΥΩΝ (Γεώργιος Σούρλας): Σ' αυτό συμφωνούμε απόλυτα.
      ΑΠΟΣΤΟΛΟΣ ΚΑΚΛΑΜΑΝΗΣ: Χρησιμοποιεί αυτή τη φασιστική αρχή της συλλογικής ευθύνης. Και φυσικά, ένας Υπουργός μίας κυβερνήσεως που έχει λαϊκή εντολή, δεν είναι σωστό να έχει –ασφαλώς και δεν έχει- αυτή τη λογική της συλλογικής ευθύνης. Όμως, είναι λάθος και δημιουργεί αυτή την εντύπωση.
      Εγώ σας ερωτώ δια του Προεδρείου το εξής: Θέλω να μου πείτε ποιους συγκεκριμένα αφορούν –αφού λέτε για συζήτηση επιχειρημάτων- αυτά περί υπογείων διαδρομών και λογαριασμών στην Ελβετία. Δεν μπορείτε να απευθύνεστε εδώ σε μία παράταξη και να λέτε αυτά τα πράγματα. Δεν είναι δυνατόν. Μπορεί να έχετε ενθουσιασμό και ορμή. Αυτά όλα είναι θετικά για έναν Υπουργό, για έναν πολιτικό, αλλά δεν είναι δυνατόν –σας το τονίζω για άλλη μία φορά- να χρησιμοποιείτε τέτοια επιχειρηματολογία. Γίνεστε ήδη εσείς θύματα αυτής της λογικής.
      Και εγώ εδώ πέρα, έχω επανειλημμένως μιλήσει γι’ αυτό. Θυμάμαι την ιστορία Χούπη. Είπα ότι δεν είναι δυνατόν ο κ. Παυλόπουλος, όταν έφερνε εδώ το νόμο για τις συνεντεύξεις, να φανταζόταν κάτι τέτοιο για κάποιον που θα ήταν και δίπλα του.
      Εγώ αν δεν έχω στοιχεία, δεν μπορώ να καταγγείλω έναν Υπουργό για κάτι που έκανε εν γνώσει του. Πρέπει να έχω στοιχεία. Ακόμα και αν υποπτεύεται κανείς κάτι, δεν μπορεί να το ισχυρίζεται, αν δεν είναι σε θέση να το θεμελιώνει και να λέει ότι αυτό χαρακτηρίζει όλους.
      ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, δύο λεπτά ζήτησε, οκτώ έγιναν.
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος δικαιούται να μιλήσει δέκα λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, κύριε συνάδελφε, σας ενδιαφέρουν τα λεπτά ή να ακούσετε κάποια πράγματα;
      ΓΕΩΡΓΙΟΣ ΓΑΡΟΥΦΑΛΙΑΣ: Σας κατανοήσαμε. Τα ίδια πράγματα λέτε.
      ΠΡΟΕΔΡΕΥΩΝ (Γεώργιος Σούρλας): Αγαπητέ συνάδελφε κύριε Γαρουφαλιά, ο πρώην Πρόεδρος, δικαιούται να μιλήσει για δέκα λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αν είναι η φωνή μου να είναι φωνή βοώντος εν τη ερήμω, δεν έχει νόημα. Είναι φανερό για όποιον με ακούει ότι αυτήν τη στιγμή δεν μιλάω από μία κομματική σκοπιά. Μιλώ μ’ έναν πόνο ψυχής, διότι κάποιες συζητήσεις εδώ δεν τις αναγνωρίζω. Δεν είχαμε ξεκινήσει έτσι το 1974 ούτε το 1977. Γι’ αυτό έχει απαξιωθεί και το Κοινοβούλιο, ο πολιτικός κόσμος. 
      Γίνονται μετρήσεις από τη EUROSTAT και αναφέρεται ότι στην Ελλάδα μόνο το 7% εμπιστεύεται τον πολιτικό κόσμο. Εγώ δεν το δέχομαι αυτό. 
      Για να μην ενοχλώ και το συνάδελφο -που θα μπορούσε να πάει έξω, αν τον ενοχλεί να ακούει πράγματα που ενδιαφέρουν όλους μας- θέλω να κλείσω με το εξής: Δεν κατανοώ, κύριε Πρόεδρε, πώς μπορεί να λέει έπειτα από δεκαεπτά χρόνια ένας Υπουργός, ποιο πλοίο πήγε τον τότε Πρωθυπουργό και ήδη στην άλλη ζωή εβρισκόμενο, στην Τήνο. Ήταν κάποιο πλοίο που δεν έκανε γραμμή σ’ αυτό το νησί; Είναι αυτό ένα σκάνδαλο; Δηλαδή αυτή τη στιγμή πρέπει να κοιτάζει η Αντιπολίτευση αν κάποιος Υπουργός –γιατί γι’ αυτό θα υπάρχει οπωσδήποτε κάποιος λόγος ανάγκης- θα χρησιμοποιήσει κάποιο ιδιωτικό μέσο; Δεν είναι λογική αυτή η συζήτηση.
      Εγώ πραγματικά θα περίμενα από τον κ. Κεφαλογιάννη να εκφράσει τη λύπη του, έστω διότι κατά τη γνώμη του αναγκάστηκε από την οξεία κριτική κλπ. να το πει αυτό, αλλά να αναπροσαρμόσει και την τακτική του, διότι ξέρει με πόση συμπάθεια τον αντιμετώπιζα από τις πρώτες μέρες του μέσα στη Βουλή. Δεν σας αναγνωρίζω, κύριε Υπουργέ, τώρα. Δεν είναι δυνατόν ο Υπουργός να αλλάζει εικόνα.
      Αυτά θέλω να πω και αφήστε αυτό που είπε ο κ. Πολύδωρας –δεν είναι εδώ τώρα- «σας καταδίκασε ο ελληνικός λαός, πάει και τέλειωσε». Δεν είναι αυτό επιχείρημα. Δεν είναι μόνο ο κ. Πολύδωρας. Συχνά το ακούμε. Τι σημαίνει αυτό; Σημαίνει ότι ένα 2% του ελληνικού λαού δεν ψήφισε ένα κόμμα που κυβερνούσε δέκα χρόνια και ψήφισε το άλλο κόμμα. Είναι δημοκρατικότατο αυτό. Από εκεί και πέρα, αν αυτοί ήταν οι δανειολήπτες, οι συμβασιούχοι ή οι οποιοιδήποτε άλλοι, κάποιοι που καλώς ή κακώς έκριναν κακή περισσότερο παρά θετική την πορεία των κυβερνήσεων αυτών, είναι λόγος αυτός να λέτε «εσείς τελειώσατε, να μας ακούτε μόνο»; Λυπάμαι!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Κεφαλογιάννης έχει το λόγο.
      Εκ των πραγμάτων, όπως εξελίχθηκε η συζήτηση, θα πρέπει να απαντήσει.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, κύριε Κακλαμάνη, εγώ θα σας ανταποδώσω τη φιλοφρόνηση, γιατί πάντα με εκτίμηση και σεβασμό σας παρακολουθώ για τους αγώνες που κάνετε κυρίως στα θέματα της διαφάνειας εδώ και πολλά χρόνια και πιστεύω ότι ο πολιτικός λόγος σας, τις πιο πολλές φορές νηφάλιος, προάγει την κοινοβουλευτική διαδικασία. 
      Μου δώσατε όμως την εντύπωση, ακούγοντάς σας για δέκα λεπτά, ότι προσπαθήσατε να καλύψετε κάποια θέματα τα οποία έμειναν κενά κατά τη διάρκεια της ανάπτυξης της επερώτησης από την Αξιωματική Αντιπολίτευση. Διότι δεν ήσασταν εδώ να παρακολουθήσετε το διάλογο και φοβούμαι ότι σας μεταφέρθηκαν λάθος τα στοιχεία. Εάν, λοιπόν, η Αξιωματική Αντιπολίτευση ήθελε να έχει Κοινοβουλευτικό Εκπρόσωπο του διαμετρήματος του δικού σας…
      ΑΠΟΣΤΟΛΟΣ ΚΑΚΛΑΜΑΝΗΣ: Ήμουν στο γραφείο μου και σας άκουγα, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τότε θα πρέπει να αντιληφθήκατε ότι αναφερόμουν σε τελείως διαφορετικά πράγματα. Θα σας τα επαναλάβω μια και βρίσκεστε εδώ.
      Πρώτον, μίλησα για χρηματιστηριακά παιχνίδια –έτσι το είπα- και υπόγειες διαδρομές, κατά τη διάρκεια της εισαγωγής συγκεκριμένων εταιριών στο χρηματιστήριο. Αυτό έγινε. Δεν το αμφισβητεί κανείς. Έχει ονόματα και αν θέλετε, σας τα λέω και τώρα.
      ΑΠΟΣΤΟΛΟΣ ΚΑΚΛΑΜΑΝΗΣ: Πείτε τα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας τα είπα. Είναι η εταιρία η οποία τότε είχε στο πηδάλιό της συγκεκριμένο άνθρωπο που ατύχησε εκείνη την εποχή, λόγω του συγκεκριμένου σκανδάλου      –και αυτού δηλαδή- και είναι γνωστό ότι αυτή η ιστορία διερευνάται και από τη δικαιοσύνη. Τι να κάνουμε; Οι ίδιοι είχαν στήσει ένα παιχνίδι να αγοράζουν 1.000 δραχμές τη μετοχή, να την πουλήσουν στη «μαρίδα» με 6.000 δραχμές…
      ΑΠΟΣΤΟΛΟΣ ΚΑΚΛΑΜΑΝΗΣ: Ποιους αφορά από το ΠΑ.ΣΟ.Κ. αυτό;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αφορά όλους αυτούς οι οποίοι επέτρεψαν σε μία και μοναδική εταιρία, δίνοντάς της άδειες σκοπιμότητας, να κυριαρχήσει στο Αιγαίο. Αυτό καταγγέλθηκε από τους ίδιους τους ακτοπλόους, πολλοί εκ των οποίων αναφέρθηκαν λέγοντας ότι είναι και στελέχη του ΠΑ.ΣΟ.Κ., όπως για το συγκεκριμένο πλοίο στο οποίο αναφερθήκατε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ποιοι είναι αυτοί, κύριε Υπουργέ; Είμαι εγώ; Είναι ο κύριος; Είναι η κυρία; 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, παρακαλώ!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα πάω και στο δεύτερο, γιατί όταν αναφέρθηκα σε κάποια αποστροφή του λόγου μου για Ελβετία -εγώ δεν θέλω να μένει τίποτα αναπάντητο- δεν αναφέρθηκα σε χρήματα. Αναφέρθηκα σε δηλώσεις οι οποίες έγιναν εκείνη την εποχή και αργότερα επαναλήφθηκαν, χωρίς να απαντηθούν ποτέ από συγκεκριμένα στελέχη της Αξιωματικής Αντιπολίτευσης, που είπαν ότι τότε υπήρχαν φραγγέλια και ευαγγέλια, τα οποία λειτούργησαν ακριβώς για να υπάρξει αυτή η υπόγεια διαδρομή.
     Θα περίμενα από ένα κόμμα, είτε ως κόμμα είτε ως πρόσωπα, για όσα αφορούσαν εκείνη την εποχή να δώσει ξεκάθαρες απαντήσεις. Όμως, δεν δόθηκαν.
     Επίσης, κύριε Πρόεδρε, νομίζω ότι εν τη ρύμη του λόγου του ο πρώην Πρόεδρος της Βουλής κ. Κακλαμάνης μίλησε για φασιστική τακτική. Αυτό σίγουρα δεν αφορά εμένα.
     ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα τακτική. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, το Προεδρείο παρενέβη, όπως ξέρετε, και δόθηκαν διευκρινίσεις από τον Πρόεδρο. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Δεν αφορά ούτε εμένα προσωπικά ούτε εσάς, πολύ περισσότερο όταν είναι γνωστό ότι και εσείς και πάρα πολλά αξιόλογα στελέχη της δικής σας παράταξης σήκωσαν το ανάστημα εναντίον της δικτατορίας, όπως και η δική μου οικογένεια που, όπως γνωρίζετε πολύ καλά, ήταν από τις λίγες αν όχι τις ελάχιστες οικογένειες που κυκλοφορούσαν με το «όχι» καρφιτσωμένο στο πέτο και στα δύο δημοψηφίσματα. Σίγουρα, λοιπόν, αυτό δεν με αφορά.
     Ευχαριστώ πολύ.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα  ήθελα το λόγο για μία φράση.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε, έχετε το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Θέλω να πω προς τον κύριο Υπουργό, γιατί το υποστήκατε και εσείς, ότι ο παρακαθήμενός του Υπουργός, ο κ. Παυλίδης, είχε την ατυχία να μην εκλεγεί σε μία περίοδο ύστερα από δεκαεπτά χρόνια θητείας στο Κοινοβούλιο και ο οποίος κατά κάποιους, με αυτήν την αοριστολογία των κατηγοριών, ήταν ο Υπουργός των εφοπλιστών, διότι διετέλεσε Υπουργός Εμπορικής Ναυτιλίας. Ο κ. Παυλίδης μαζί με άλλους δεκαπέντε συναδέλφους, που δεν είχαν επανεκλεγεί και δεν είχαν συμπληρώσει το πεντηκοστό πέμπτο έτος της ηλικίας τους, ήταν υποχρεωμένος να χρησιμοποιήσει ειδικά βιβλιάρια του Υπουργείου Προνοίας για ανασφάλιστους που όμως δεν έχουν δυνατότητα -όπως και ο συντοπίτης του κ. Κεφαλογιάννη, ο μακαρίτης τώρα Μιχάλης Γαλενιανός-ιατρικής και νοσοκομειακής περίθαλψης. Αυτά ο ελληνικός λαός δεν τα γνωρίζει. Το καταλαβαίνετε; Δεν τα γνωρίζει. 
     ΓΕΩΡΓΙΟΣ ΚΟΝΤΟΓΙΑΝΝΗΣ: Δεν γνωρίζει ότι υπάρχουν ακόμα ανασφάλιστοι Βουλευτές….
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, μη διακόπτετε. 
     ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο. Αυτά και αυτό που λέει τώρα ο κ. Κοντογιάννης δεν τα ξέρει ο ελληνικός λαός. Ο ελληνικός λαός εισπράττει αυτά τα οποία εκτοξεύονται εκατέρωθεν εδώ και είκοσι χρόνια και είναι φυσικό να έχει καταλήξει σε τέτοια άδικα και ζημιογόνα και για τον ίδιο συμπεράσματα. Αυτή είναι η δική μου τοποθέτηση. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρόεδρε. 
     Το λόγο έχει ο Υπουργός Αιγαίου και Νησιωτικής Πολιτικής κ. Παυλίδης. 
     Κύριε Υπουργέ, σας αρκούν πέντε λεπτά;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όχι, βέβαια. 
     ΠΡΟΕΔΡΕΥΩΝ (Γεώργιος Σούρλας): Τότε θα σας δώσω οκτώ λεπτά με την έγκριση και του Τμήματος.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Κατ’ αρχήν, θέλω να ευχαριστήσω εσάς που μου δίδετε το λόγο και τους συναδέλφους για την αντοχή τους. 
     Επιτρέψτε μου να ξεκινήσω με διορθωτικές παρατηρήσεις, απευθυνόμενος προς το σεβαστό μου Πρόεδρο κ. Κακλαμάνη. Κύριε Πρόεδρε, έχασα εκλογές μετά από είκοσι χρόνια βουλευτείας. 
     ΑΠΟΣΤΟΛΟΣ ΚΑΚΛΑΜΑΝΗΣ: Νόμιζα ότι ήταν δεκαεπτά. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεύτερον, δεν είμεθα δεκαπέντε οι εκείνης της κατηγορίας, αλλά επτά όλοι και όλοι οι μακράς θητείας. Δηλαδή, ο έχων τη βραχυτέρα θητεία ήταν δεκατέσσερα χρόνια Βουλευτής. Όμως, το περίεργο σύστημα λειτούργησε, όπως περιγράψατε, και το οποίο βεβαίως δεν γνωρίζει ο πολύς κόσμος. Καλό θα είναι κάποια στιγμή τα ιδιαίτερα, τουλάχιστον τα εντός Αιθούσης, να τα μάθουν καταγεγραμμένα, όπως υπάρχουν στα Πρακτικά, διότι αυτά απετέλεσαν αντικείμενο συζητήσεων εδώ στο Κοινοβούλιο. 
     Μετά από αυτές τις παρατηρήσεις, θέλω να αναφερθώ σε αυτό καθαυτό το κείμενο της επερωτήσεως, την οποία, και Υπουργός να μην ήμουν, θα την παρακολουθούσα με εξαιρετικό ενδιαφέρον, όπως έκανα επί τόσα χρόνια, οσάκις θέματα των νησιών έρχονταν στο Κοινοβούλιο και ατυχώς για τους νησιώτες γινόταν συχνά πυκνά. Λέγω ατυχώς, γιατί, παρά τις συζητήσεις εδώ, ιδιαίτερες βελτιώσεις στη ζωή μας δεν έχουν γίνει. Προσπάθειες έγιναν, αλλά ιδιαίτερες βελτιώσεις όχι.
     Κύριε Πρόεδρε, θέλω να πω επί του κειμένου της επερωτήσεως ενημερωτικά το εξής: Επερωτάται η Κυβέρνηση, διότι δεν εξασφαλίζει ικανοποιητικό εθνικό δίκτυο ακτοπλοϊκών συγκοινωνιών. Το δίκτυο, κύριοι συνάδελφοι, είναι μία υπόθεση, η οποία οργανώνεται πλέον με απόφαση του εκάστοτε Υπουργού Εμπορικής Ναυτιλίας κάθε χρόνο. Το πρώτο τέτοιο δίκτυο εδημοσιεύθη μετά το νόμο Παπουτσή, δηλαδή μετά την πρόωρο αλά «greca» άρση του καμποτάζ, η οποία τελικώς δεν πέρασε και το καμποτάζ ήρθη, όπως ο ομιλών είχε συμφωνήσει με την τότε ΕΟΚ, δηλαδή την Πρωτοχρονιά του 2004 και όχι το 2002.
      Το πρώτο δίκτυο, το οποίο είναι απόφαση δημοσιευμένη στο Φ.Ε.Κ., άρχισε να ισχύει το 2002. Η απόφαση ανανεώθηκε επί Υπουργών κυβερνήσεως ΠΑ.ΣΟ.Κ. το 2003, χωρίς σχεδόν καμιά μεταβολή. Το ίδιο δίκτυο ανανεώθηκε με απόφαση του Υπουργού Εμπορικής Ναυτιλίας επί Κυβερνήσεως Νέας Δημοκρατίας το 2004 και είναι το ίδιο δίκτυο ακριβώς.
      Όταν λοιπόν ομιλείτε και κατακρίνετε το δίκτυο, δεν κατακρίνετε δίκτυο εφευρέσεως Νέας Δημοκρατίας, αλλά είναι το δίκτυο το οποίο σχεδιάστηκε με υπογραφή συναδέλφου της κυβερνήσεως ΠΑ.ΣΟ.Κ. 
      Ποιον ελέγχετε; Το συνάδελφό σας, την Κυβέρνησή σας. Και είναι καλό το δίκτυο, πλούσιο δίκτυο. Μάλιστα, παλιός ακτοπλόος το αποκαλεί «δίκτυο αράχνης», γιατί καλύπτει όλο το Αιγαίο και με υπερβολές καμιά φορά.
      Επ’ αυτού όμως του δικτύου τώρα, εξ ανάγκης, σε συνεργασία τα δύο Υπουργεία, Εμπορικής Ναυτιλίας και Αιγαίου και Νησιωτικής Πολιτικής επιφέρουν βελτιώσεις. Θα κάμω όμως εδώ παρατήρηση αναφερόμενος σε ό,τι είπε ο συμπατριώτης μου κ. Σκανδαλίδης, λέγω ότι  η συνεργασία μας είναι πάρα πολύ καλή και θέλω να ευχαριστήσω τον κ. Κεφαλογιάννη για την άριστη αυτή συνεργασία που έχουμε, γιατί δεν είναι κάτι το σύνηθες…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Γιατί το λέτε δημόσια αυτό; Αισθανόσαστε καμιά ενοχή;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αισθάνομαι την ανάγκη να πω ό,τι αισθάνομαι. Η κριτική έχει την αξία της, αλλά και αυτό που αισθανόμασθε να μην το κρύβουμε. Συνεργάζομαι εξαιρετικά με τον κ. Κεφαλογιάννη. Μπορεί να αρέσει και μπορεί να μην αρέσει, αλλά αυτή είναι η αλήθεια. Κλείνει το κεφάλαιο αυτό. Έρχομαι τώρα στο επόμενο θέμα.
     ΠΡΟΕΔΡΕΥΩΝ (Γεώργιος Σούρλας): Δηλαδή, κύριε Υπουργέ, δε βγαίνει είδηση απόψε ότι διαφωνείτε με το συνάδελφό σας;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Γι’ αυτό το είπα. Γιατί ο συνάδελφος κ. Σκανδαλίδης είπε «να φτιάξουν τις μεταξύ τους διαφορές το Υπουργείο Εμπορικής Ναυτιλίας και το Υπουργείο Αιγαίου». Για όσους παρακολούθησαν τη συζήτηση η αναφορά μου εκεί πήγαινε. 
     Δεύτερη παρατήρηση. Ελέγχεται η Κυβέρνηση, διότι έχει αδυναμία να εγγυηθεί μέσα από ένα αναπτυξιακό σχέδιο την ανανέωση και τον εκσυγχρονισμό του εμπορικού στόλου. Αναπτυξιακό σχέδιο -εδώ είναι ο διατελέσας Υπουργός αρμόδιος επί χρόνια περί τα τοιαύτα- σημαίνει αναπτυξιακός νόμος κυρίως. 
     Γνωρίζετε όλοι, όσοι έχετε ασχοληθεί, με την Ναυτιλία, ότι στην επιδοτούμενη ανάπτυξη έχουμε, κυρίως, συμβολή του κράτους. Επιδότηση, όμως, απαγορεύεται στις ναυπηγήσεις. Είναι η 6η οδηγία ενισχυθείσα υπό της 7ης  οδηγίας της τότε Ε.Ο.Κ.. Μην ελπίζουμε στο να κάνουμε καράβια με κρατικές επιδοτήσεις. Ας εφεύρουμε κάτι άλλο. Αυτό το κάτι άλλο, επιτέλους ήλθε η ώρα να συζητηθεί, και είναι εκείνο για το οποίο λέγεται ότι θα έπρεπε να είχε ισχύσει όταν γινόταν μελέτη μόνο για την κατασκευή πλοίων, τα οποία θα είχαν σα μοχλό της κατασκευής τους, το κράτος. Αναφέρομαι στις ιδέες του προκατόχου μου κ. Σηφουνάκη, οι οποίες ξεκίνησαν –ήταν καλές οι ιδέες, δεν απορρίπτονται- ως κατασκευή κρατικών πλοίων, που θα επιδοτείτο όμως η κατασκευή από το κράτος, κατά ένα μέρος του κόστους, το άλλο θα το παίρναμε από το Ε.Τ.Π.Α. και θα είχαμε έναν κρατικό οργανισμό που θα τα διαχειριζόταν.
     Αυτό λοιπόν το σχέδιο, διά της παρεμβάσεώς του,  το ακύρωσε ο τότε αρμόδιος Υπουργός, αγαπητός συνάδελφος, και παριστάμενος σήμερα στην Αίθουσα, κ. Νίκος Χριστοδουλάκης και καλώς έπραξε. 
     Μην έχετε ενοχές, κύριε Χριστοδουλάκη, καλώς επράξατε. Ο κρατικισμός αυτός είναι παρελθόν. Άλλωστε πρόσφατα περάσαμε μια άλλη περιπέτεια με τέτοια κρατική εταιρεία, που είχε οκτώ καράβια και οδήγησε μέλη του Διοικητικού της Συμβουλίου που μετέπειτα έγιναν μέλη του Κοινοβουλίου στα δικαστήρια, με αποτέλεσμα να καταδικασθεί αθώος συνάδελφος. 
     Είναι η ελληνική ακτοπλοΐα με τα οκτώ καράβια. Αθώος συνάδελφος κατεδικάσθη διότι, λέγει, εζημίωσε το δημόσιο. Ήταν πρόεδρος της εταιρείας και οι από κάτω κατακλέβανε. Είναι τα οκτώ καράβια της ελληνικής ακτοπλοΐας, κρατική εταιρεία. 
     Μετά λοιπόν από τέτοιες εμπειρίες να μη ξαναγυρίσουμε σε παρόμοια συστήματα. 
     Επιχειρήθηκε μετά απ’ αυτό το ναυάγιο, βάσει μιας άλλης μελέτης του Ι.ΜΕΤ., του Ινστιτούτου Μεταφορών, δι αυτοχρηματοδοτήσεως να γίνει ένας στολίσκος δέκα περίπου πλοίων, ο οποίος για να γίνει θα εισέπραττε απ’ αρχής τις επιδοτήσεις των αγόνων γραμμών. Αλλά το κόστος ήταν πάρα πολύ υψηλό. Kαι πάλι ο ίδιος Υπουργός, ο τότε Οικονομίας,τους είπε στοπ, δεν προχωρεί και αυτό.
     Και που κατέληξε η ιστορία. Πιλοτικά ας γίνει ένα καράβι μόνο. Θα το κάνει ιδιώτης. Θα εισπράττει για έξι χρόνια ή θα εξασφαλιστούν οι επιδοτήσεις για έξι χρόνια και θα εκτελεί γραμμή από το νότο του Αιγαίου, από την Κρήτη, ανατολικά νησιά του Αιγαίου μέχρι επάνω Αλεξανδρούπολη, γραμμή που και τώρα ισχύει. 
     Το περίφημο, λοιπόν, σχέδιο που ακούγεται κάθε λίγο και λιγάκι του Υπουργείου Αιγαίου που είναι σε κάποια συρτάρια και εγώ ο «αφελής» δεν το αξιοποίησα, αυτό είναι! Το ένα, δηλαδή, καράβι, πιλοτικά για να κάνει τρία δρομολόγια. Και για να γίνει αυτό, τι πρέπει να κάνουμε; 
     Ο νόμος που ισχύει σήμερα και προβλέπει κάθε χρόνο διαγωνισμό στις άγονες γραμμές –κάθε χρόνο κάνουμε διαγωνισμό, άρα αβεβαιότητα πλοιοκτήτου αν του χρόνου θα έχει την ίδια επιδοτούμενη άγονη γραμμή- αυτός ο νόμος λοιπόν, έλεγαν τότε ότι έπρεπε σε εκείνο το σημείο να αλλάξει. Αλλά ουδέποτε ήλλαξε, ή εν πάση περιπτώσει, απεχώρησε η κυβέρνηση του ΠΑ.ΣΟ.Κ. και ο νόμος δεν είχε αλλάξει. Αυτό το νόμο σε εκείνο το σημείο αλλάσσουμε τώρα με την διάταξη, που δια της υπογραφής του συναδέλφου κ. Κεφαλογιάννη και εμού έχει περιληφθεί στο νομοσχέδιο που αύριο το πρωί ενώπιον των μελών της αρμόδιας επιτροπής, θα συζητηθεί. 
     Ό,τι τότε ελέγετο και δεν επραγματοποιείτο, αυτό τώρα το πραγματοποιούμε. Μόλις περάσει αυτή η διάταξη, τότε με συμβάσεις ισχύος μέχρι πέντε χρόνια θα κληθούν οι ενδιαφερόμενοι, με ποιοτικές προδιαγραφές, το τονίζω –για να ξεφύγουμε και απ’ αυτά τα οποία σήμερα τα πληρώνουμε και μάλιστα, κύριοι συνάδελφοι, τα ακριβοπληρώνουμε, χωρίς κανένα ειδικό κριτήριο κατά το σύστημα που κληρονομήσαμε- θα κληθούν, λοιπόν, τώρα με ποιοτικά κριτήρια να μετάσχουν σε διαγωνισμούς έχοντας τη βεβαιότητα τα πλοία που θα πάρουν, ή όποιο πλοίο πάρει τον διαγωνισμό, ότι για πέντε, το μάξιμουμ, χρόνια θα είναι στη γραμμή και έτσι θα υπάρχει και ένα κίνητρο εκσυγχρονισμού, αλλά και ανανεώσεως του ακτοπλοϊκού μας στόλου. 
     Δεν είναι εύκολη υπόθεση. Και να μη θεωρηθεί ότι μόλις γίνουν οι διαγωνισμοί θα αλλάξει ο ακτοπλοϊκός στόλος. Όχι. Και επ’ αυτού του σημείου θέλω να θυμίσω στην Αίθουσα και τη συνήθη έκφρασή μου –δεν ξέρω αν είναι δόκιμος ή αδόκιμος- που λέω πάντα,οτι «το Αιγαίο παρελήφθη αβάπορο και αλίμενο». Έχουμε λιγότερα καράβια απ’ ότι χρειαζόμασθε. Γιατί όσον αφορά στα λιμάνια μας, να μη το κουβεντιάζουμε, πάρτε τις εκθέσεις κάθε χρόνο της Ενώσεως Πλοιάρχων του Εμπορικού Ναυτικού για να δείτε που βρισκόμασθε. Είναι ακροβάτες οι ακτοπλόοι που καταφέρνουν και δένουν τα βαπόρια πάνω στα ντοκ. 
     Κύριοι συνάδελφοι, πρέπει να είμεθα υπερήφανοι, ξέρετε γιατί; Στον ακτοπλοϊκό μας στόλο σ΄ ένα χρόνο μπήκαν μέσα δέκα καράβια καινούργια, εκ των οποίων τα επτά μάλιστα είναι ταχύπλοα. Το «FLY CAT 5 και 6», το «HΙGH SPEED 5», το «ΠΑΝΑΓΙΑ ΘΑΛΑΣΣΙΝΗ», το «ΠΑΝΑΓΙΑ ΠΑΡΟΥ», το «SPEED RANER», ταχύπλοα καράβια. Μπήκε το «ΣΑΜΟΘΡΑΚΗ», το «ΠΗΝΕΛΟΠΗ», το «ΦΟΙΒΟΣ», συμβατικά καράβια για τα οποία έχω να πω το εξής. Ας είμεθα πιο προσεκτικοί. 
     Ο συνάδελφος κ. Μαγκριώτης –και κάμνω αναφορά εις όνομα, κύριε Πρόεδρε, κύριε Κακλαμάνη, υπείκων  στην υπόδειξή σας, όχι tutos caballeros- αναφερόμενος στο πλοίο που διά της υπογραφής μου εδρομολογήθη από τη Θεσσαλονίκη για Σάμο, Κάλυμνο, Κω, Ρόδο, είπε ότι είναι ένα σαπιοκάραβο του γνωστού εφοπλιστή. 
    Αυτό δείχνει ότι μάλλον δεν είναι ενημερωμένοι ορισμένοι εκ των συναδέλφων. Αν τον έφερνα τον εφοπλιστή, τον αποκληθέντα «γνωστό», εκεί στα έδρανα των επισήμων μεταξύ πέντε άλλων, δεν θα γνώριζε ποιος είναι ο εφοπλιστής. Για τη διόρθωση της ιστορίας, είναι αδελφός του «γνωστού» εφοπλιστού, ένας καθώς πρέπει επιχειρηματίας. Σοβαροί άνθρωποι, νοικοκυραίοι!
    Καινούργιο καράβι ύψωσε ελληνική σημαία και το βάλαμε στις θάλασσές μας και έκαμε το δρομολόγιο το οποίο περιέγραψα. Και είναι τέτοιο «σαπιοκάραβο» που έπρεπε να βάλεις «μέσο» το καλοκαίρι, για να βρεις θέση και να φύγεις από τη Θεσσαλονίκη, από τη Μακεδονία, για να κατέβεις μέχρι την Κρήτη, με επιδότηση, όμως, μέχρι τη Ρόδο. 
    Και να πάμε παραπέρα. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, δώστε μου λίγο χρόνο. Εγώ, άλλωστε, σπάνια πια εμφανίζομαι εδώ. 
    ΠΡΟΕΔΡΕΥΩΝ (Γεώργιος Σούρλας): Κύριε Παυλίδη, ο χρόνος είναι καθορισμένος. Εκτός αν το Τμήμα συμφωνεί. 
    ΙΩΑΝΝΗΣ ΔΙΑΜΑΝΤΙΔΗΣ: Συμφωνούμε, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Το Τμήμα συμφωνεί.
     Συνεχίστε, κύριε Υπουργέ.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Παρ΄ ότι δεν ξεκολλούσα από τα κοινοβουλευτικά έδρανα –το ξέρετε αυτό- τώρα που είμαι εις την άκρην του Αιγαίου και σπανίως εμφανίζομαι, κάμετέ μου αυτήν τη χειρονομία, να μιλήσω λίγο παραπάνω από όσο αρχικά μου επιτρέψατε. 
    ΠΡΟΕΔΡΕΥΩΝ (Γεώργιος Σούρλας): Συνεχίστε, έχετε την έγκριση του Τμήματος.
    ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πώς να το κάνουμε; Έχει δίκιο ο κ. Κεφαλογιάννης. Προχθές τέλειωσε το λιμάνι της Καλύμνου. Φαίνεται ότι έγιναν κακοί υπολογισμοί. Δεν μπορούν να μπουν μέσα τα από κάποιου μεγέθους και πάνω καράβια που προσεγγίζουν στα άλλα νησιά του ιδίου νομού. 
    Δεν μείναμε όμως με σταυρωμένα χέρια στο Υπουργείο Αιγαίου και Νησιωτικής Πολιτικής και δι’ επιδοτήσεων της ιδίας εταιρείας -και θα έχετε ονόματα αν το θέλετε- έχουμε δύο «BLUE STAR» καράβια: Το ένα κατεβαίνει Παροναξία-Αστυπάλαια-Κάλυμνο και γυρνάει πίσω και έτσι πιάνει την Κάλυμνο στην οποία πέρασε τις διακοπές του ο συνάδελφος κ. Γεωργακόπουλος. Το δεύτερο καράβι, της ιδίας εταιρείας, μια άλλη ημέρα πάει Παροναξία και μετά κατευθείαν Κάλυμνο χωρίς Αστυπάλαια και γυρνάει πίσω. Δεν μείναμε με σταυρωμένα χέρια! Διεπιστώθη πρόβλημα και ελύθη στην έκταση που μπορούσε να λυθεί.
     Ακούσαμε για τα λιμενικά ταμεία από έναν συνάδελφο που μίλησε προηγουμένως. Περίεργη η πρακτική που ακολουθήθηκε. Εμείς στην Αίθουσα αυτή δεν περάσαμε νομοσχέδια που έγιναν νόμοι του κράτους; Ηυνοήσαμε τις συγχωνεύσεις και ορισμένες φορές με κάποια πίεση. Αποφεύγω την έκφραση «καταναγκασμό». Εκάμαμε «ΚΑΠΟΔΙΣΤΡΙΑ» με ορμή. Θέλετε, δεν θέλετε, συνενωθείτε. Επεράσαμε εδώ νομοσχέδιο που έγινε νόμος. Συγχώνευση υποχρεωτική: «ΠΥΡΚΑΛ» και «ΕΛΒΟ». Αναγκάσαμε τους ιδιοκτήτες των Κ.Τ.Ε.Λ. –και σε κάποιες περιπτώσεις  πιθανόν έτσι έπρεπε να γίνει- και είπαμε «θέλετε, δεν θέλετε, θα συνενωθείτε». Πώς συμβαδίζει αυτό με την παράλληλη κίνηση στα Δωδεκάνησα, το ένα Λιμενικό Ταμείο να σπάσει σε τέσσερα, αδύναμα σήμερα και την υπαλληλία τους να συντηρήσουν; Είναι αδύναμα να εκπονήσουν μελετούλες για ένα μόλο και να εισπράξουν όσα το κράτος τους δίνει και έτσι είναι ανείσπρακτα.
     Κύριοι συνάδελφοι, πώς σας φαίνεται οι Κυκλάδες να έχουν εννέα λιμενικά ταμεία, αν αγαπάτε το Θεό σας! Μπορεί έτσι να ασκηθεί λιμενική πολιτική, στοιχείο της ναυτιλιακής μας πολιτικής, λιμενική πολιτική που είναι απαραίτητη για την ακτοπλοΐα μας; Γιατί ακτοπλοΐα δεν είναι μόνο το καράβι. Μας έλεγαν οι παλιοί ναυτικοί: Ακτοπλοΐα; Λιμήν, πλοίον, πλήρωμα, δίκτυον.
     Και κάποια ώρα  πρέπει να μιλήσουμε μόνο για την ακτοπλοΐα γενικώς εδώ στην Αίθουσα, διότι είναι το τελευταίο πρόβλημα που απέμεινε. Ελύθη το σιτικόν, το ελαϊκόν, το σταφιδικόν και το καπνικόν και μας έμεινε, στην πρώτη ναυτιλιακή δύναμη του κόσμου, το ακτοπλοϊκόν. Και είναι επίκαιρο αυτό που γίνεται σήμερα εδώ στον Πειραιά, ότι συγκεντρώνονται οι Έλληνες πλοιοκτήτες και εφοπλιστές, οι εδρεύοντες στο Λονδίνο, το περίφημο Committee, και η Ένωση Ελλήνων Εφοπλιστών στον Πειραιά. Παγκόσμιος δύναμις. Προχθές ήλθε εδώ η «INTERCARGO» με τους Έλληνες κυριαρχούντες, με τον Έλληνα τον Νίκο Παπαδάκη νέο Πρόεδρο. Παγκόσμιος δύναμις! Και δεν μπορούμε να βάλουμε πέντε παπόρια να πάμε από τον Περαία ή το Λαύριο στα σπίτια μας; 
Λόγοι: Δεν το οργανώσαμε το σύστημα ακόμη και κάποιοι έχουμε ευθύνη, πιθανώς εγώ τότε ως Υπουργός Εμπορικής Ναυτιλίας ή οι διάδοχοί μου. Σήμερα κάποιες ευθύνες θα υπάρχουν. 
      Το τελευταίο πρόβλημα που απέμεινε –κι εμείς μπορούμε και θα το λύσουμε και πάσα ιδέα δεκτή- είναι να οργανώσουμε τα terminals, Κύριε Πρόεδρε, από πού θα ξεκινάμε και πού θα πηγαίνουμε και όσο γίνεται πιο γρήγορα. Το Λαύριο επιτέλους πρέπει να γίνει terminal ακτοπλοΐας. Ακούσθηκε η Κύμη. Μη χαμογελάτε. Μειώνει τις αποστάσεις, λιγοστεύει το χρόνο, ελευθερώνει τα καράβια, μπορούν να κάμουν και άλλα δρομολόγια, σ’ ένα περιβάλλον όπου σήμερα έχουμε μεγάλες δυσκολίες. 
	Κύριοι συνάδελφοι, χρωστάει η ακτοπλοΐα. Τα δάνειά της των πέντε εισηγμένων στο Χρηματιστήριο εταιρειών είναι 2.000.000.000 ευρώ. Το συλλαμβάνετε το νούμερο; Με 65 δολάρια το βαρέλι; Καλά είναι αυτά που λέμε να βελτιωθεί η ταχύτητα, ο χρόνος, να έρχονται γρήγορα τα καράβια. Εγώ τρομάζω στην ιδέα του τι θα γίνει με τις καταχρεωμένες εταιρείες. Τι θα κάνουμε; Καλώς έγινε και μειώθηκε το όριο ηλικίας των πλοίων από τα τριάντα πέντε στα τριάντα χρόνια. Κύριε Πρόεδρε, δεν υπάρχει καμία πρόβλεψη για αντικατάσταση. Μεθαύριο θα φύγουν πέντε βαπόρια από τον ακτοπλοϊκό στόλο. Ποια θα τα αντικαταστήσουν; Πείτε μου εσείς. Αφήστε τώρα τον Υπουργό Αιγαίου και Νησιωτικής Πολιτικής, το νησιώτη Βουλευτή, αφήστε τον Υπουργό Ναυτιλίας. Θα φύγουν πέντε καράβια. Εδώ το ταξί φεύγει και λέμε αμάν και πώς να αντικατασταθεί. Αυτά είναι τα κύρια θέματα της ακτοπλοΐας.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, εξαντλήθηκε ο χρόνος σας.
	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Επ’ αυτών μου δόθηκε η ευκαιρία να κάνω απλή αναφορά λέγοντάς σας…
	ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ, σας παρακαλώ.
	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τελειώνω, κύριε Πρόεδρε.
	Όσο έντονη και αν ήταν η συζήτηση, για μας τους νησιώτες είναι προσφορά. Για μια ακόμη φορά στο Κοινοβούλιο ετέθη θέμα υπαρκτό για το οποίο πάντως γίνεται εξαιρετική προσπάθεια για να μη συνεχίσει να είναι πρόβλημα. Πιστεύω βάσιμα, με τη συνεργασία και όσων έχουν ειδικό ενδιαφέρον γι’ αυτό το θέμα, ότι το πρόβλημα θα βρει τη λύση του και γρήγορα. Αυτή είναι η πεποίθησή μου.
	Ευχαριστώ που με ακούσατε.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Διαμαντίδης. Κύριε Διαμαντίδη, δικαιούστε οκτώ λεπτά, αλλά έχετε τη δυνατότητα να μιλήσετε περισσότερο, όπως έκαναν και οι Υπουργοί.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, θα προσπαθήσω να είμαι συνεπής στο χρόνο μου.
      Χαίρομαι διότι ακούστηκε και μία φωνή κάπως διαφορετική από τα υπουργικά έδρανα. Με την πολύ μεγάλη εμπειρία που έχει ο κ. Παυλίδης και με το νηφάλιο τόνο του έδωσε μία άλλη διάσταση στη συζήτηση. Αν από την αρχή και ο Υπουργός κ. Κεφαλογιάννης είχε βοηθήσει, ίσως να ήταν διαφορετική και η εξέλιξη της συζήτησης. Άλλωστε, γι’ αυτό αποδεχθήκαμε να μιλήσει παραπάνω. 
      Κύριε Παυλίδη, θα μου επιτρέψετε να πω, πως σημείωσα αυτό που είπατε ότι συνεργάζεστε αρμονικά με τον κ. Κεφαλογιάννη. Ίσως εσείς είστε μία εξαίρεση διότι απ’ αυτά που διαβάζουμε και απ’ αυτά που βλέπουμε καθημερινά σε άλλα Υπουργεία και σε άλλους τομείς, δε συμβαίνει αυτό το πράγμα. Χαίρομαι πάντως διότι αυτό θα είναι προς το συμφέρον της χώρας μας, της ναυτιλίας και της νησιωτικής χώρας γενικότερα.
      Επίσης, αναφέρατε κάποια νέα πλοία. Βεβαίως, εμείς τα χαιρετίσαμε αυτά τα νέα πλοία, τα high speed, τα συμβατικά, τα ταχύπλοα, το «Νήσος Μύκονος» κλπ. Κύριε Υπουργέ, εμείς δε λέμε ότι όλοι οι ακτοπλόοι είναι ίδιοι. Υπάρχουν καλοί ακτοπλόοι που είναι συνεπείς, συνεπέστατοι, που έχουν σύγχρονο στόλο, οι οποίοι τιμούν τη χώρα μας με τα καράβια τους, όμως υπάρχουν και άλλοι ακτοπλόοι που, όπως είπα και στην πρωτολογία μου, μας έκαναν ρεζίλι διεθνώς. Αυτό δεν μπορείτε να το παραγνωρίσετε και δεν μπορείτε να αποσείσετε από πάνω σας τις ευθύνες που είχατε κι εσείς σαν πολιτεία –εννοώ το Υπουργείο Ναυτιλίας- για όλη αυτήν την κακή εικόνα που είδαμε το καλοκαίρι. Αυτό είναι ένα γεγονός και δεν επιδέχεται καμία διαφορετική άποψη. Το λένε και συνάδελφοι Βουλευτές της Νέας Δημοκρατίας, διότι αυτοί αντιμετώπισαν το καλοκαίρι προβλήματα στην περιοχή τους, στα Δωδεκάνησα -όπως είστε εσείς Βουλευτής Δωδεκανήσου- στις Κυκλάδες, κ.ο.κ., όχι εγώ που είμαι Πειραιώτης Βουλευτής ή άλλοι συνάδελφοι που είναι από ορεινές περιοχές. 
      Και βεβαίως συμφωνώ σ’ αυτά που είπατε και για τα terminals και για το Λαύριο. Δεν έχει γίνει όμως κάτι συγκεκριμένο από την Κυβέρνηση εδώ και ενάμιση χρόνο που κυβερνά. Το ΠΑ.ΣΟ.Κ. είχε ξεκινήσει μια πολιτική αναβάθμισης του Λαυρίου. Δεν προχώρησε τίποτα μετά την ανάληψη της διακυβέρνησης της χώρας από τη Νέα Δημοκρατία. 
      Τώρα θα μου επιτρέψετε, κύριε Πρόεδρε, να έρθω σε ορισμένα θέματα στα οποία αναφέρθηκε ο Υπουργός Εμπορικής Ναυτιλίας. Κατ’ αρχάς δεν έχει κανένας διάθεση εδώ και πολύ σωστά τα είπε ο πρώην Πρόεδρος της Βουλής, να ανταλλάσσει ύβρεις και να απευθύνεται με υπονοούμενα, διότι αυτά παίρνουν μπάλα όλους τους πολιτικούς. Γι’ αυτό είπε πολύ σωστά ο κ. Κακλαμάνης ότι οι πολιτικοί είμαστε στον πάτο. Ο κ. Κεφαλογιάννης όμως άφησε πολλά υπονοούμενα για Ελβετία, για υπόγειες διαδρομές κ.ο.κ. Εδώ πρέπει να μιλάμε με ονόματα. Δεν αποδέχομαι εγώ σαν Βουλευτής που επί δεκαέξι, δεκαεπτά χρόνια είμαι σ’ αυτήν την Αίθουσα, ή οι άλλοι συνάδελφοι, ότι έχω καμία σχέση μ’ αυτά που υπονοεί ο κ. Κεφαλογιάννης. Αν υπάρχουν στοιχεία είναι κανόνας στην πολιτική, κύριε Πρόεδρε και το ξέρετε σαν παλιός πολιτικός, πρέπει να πηγαίνουν στον εισαγγελέα. Δεν μπορούμε να πετάμε κορώνες που θα γράφονται πρωτοσέλιδα, αλλά να πηγαίνουμε στον εισαγγελέα. 
      Είπε ο κύριος Υπουργός για τη Ρ.Α.Θ.Ε.. Μα, αν υπήρχε η Ρ.Α.Θ.Ε., η Ρυθμιστική Αρχή Θαλασσίων ενδομεταφορών, δεν θα υπήρχε ενδεχομένως αυτό το πρόβλημα που παρατηρήσαμε. Γιατί εγώ ρωτώ τον κ. Υπουργό Εμπορικής Ναυτιλίας να μου πει, η Επιτροπή Ανταγωνισμού στην οποία ανέθεσε όλα τα δικαιώματα και τις ευθύνες που είχε η Ρ.Α.Θ.Ε. τι έκανε όλο αυτό το διάστημα; Εμείς θα καταθέσουμε σχετική ερώτηση και θα περιμένουμε με πολύ μεγάλο ενδιαφέρον την απάντηση του κυρίου Υπουργού Εμπορικής Ναυτιλίας να μας πει σε πόσες περιπτώσεις επελήφθη και τι έκανε από εκεί και πέρα. 
      Ανέφερε ο κύριος Υπουργός τα υδροπλάνα. Είναι μια απόφαση που πήρατε, ακούγεται καλά αλλά δεν είναι αυτό που λύνει το θέμα της ακτοπλοΐας. Τα νησιά θέλουν καράβια, δεν θέλουν υδροπλάνα. Είπατε πολύ σωστά, κύριε Παυλίδη, ότι έχουν φύγει κάποια πλοία. Να βρούμε λύσεις. Να βρείτε λύσεις εσείς που έχετε την ευθύνη της διακυβέρνησης αυτήν τη στιγμή με την εντολή του λαού, για να μπορέσουν να μπουν νέα καράβια στη χώρα μας. Το υδροπλάνο μπορεί να ακούγεται καλό αλλά ξέρετε ο πολίτης που παίρνει από το λιμάνι του Πειραιά το καράβι θέλει να πάει έγκαιρα στον προορισμό του και δεν θέλει το υδροπλάνο το οποίο είναι και πιο ακριβό ενδεχομένως. Και θέλει να πηγαίνει στα νησιά. Όχι να πηγαίνει στη Λίμνη Πλαστήρα, στα Γιάννενα κτλ. Ακούγεται ωραία αλλά δεν είναι αυτό που λύνει το θέμα της ακτοπλοΐας. 
       Ο κύριος Υπουργός έκανε μια ιδιαίτερη μνεία και σε επιθετικό θα έλεγα τόνο στο θέμα των μεταθέσεων λιμενικών κ.ο.κ. Μα, βοά, κύριε Πρόεδρε, το πανελλήνιο σήμερα μ’ αυτό που συμβαίνει όχι στο Υπουργείο Εμπορικής Ναυτιλίας μόνο αλλά σε όλα τα Υπουργεία με τις διώξεις, με τις μεταθέσεις, με τις παράνομες προαγωγές, με χίλια δυο. Τι να πρωτοθυμηθεί κανείς. Δεν τα λέμε εμείς από αντιπολιτευτικούς τόνους. Αυτά τα διαβάζουμε κάθε μέρα. Και δυστυχώς κάποιοι υπουργοί είναι υποχρεωμένοι να απολογούνται για πράγματα για τα οποία δεν ευθύνονται. Μην μας λέτε για μεταθέσεις όταν ξέρουμε πολύ καλά και το ξέρουν και στο Υπουργείο Εμπορικής Ναυτιλίας ότι είχατε έρθει και σε κόντρα με τον αρχηγό του Λιμενικού Σώματος για μια σειρά μεταθέσεων. Έχει γραφτεί και στον Τύπο και δεν διαψεύστηκε. Άρα λοιπόν θα πρέπει να είσαστε πιο προσεκτικοί γιατί και εμείς τα παρακολουθούμε τα θέματα των μεταθέσεων. Ξέρουμε πως γίνονται. 
      Εγώ δεν λέω ότι επί ΠΑ.ΣΟ.Κ. γινόντουσαν όλα καλά. Δεν εξωραΐζω τα πράγματα. Αλλά εσείς ήρθατε εδώ για να αλλάξετε ένα σύστημα όπως λέτε, το σύστημα ΠΑ.ΣΟ.Κ.. Πού είναι; Τι αλλάζετε; Αν γινόντουσαν αυτά επί ΠΑ.ΣΟ.Κ. και τα κάνετε και εσείς, τότε τι αλλαγή κάνατε; Δεν καταλαβαίνω. Δηλαδή, τι αλλάξατε στο Υπουργείο Εμπορικής Ναυτιλίας. 
      Επίσης μιλήσατε και για τους υψηλόμισθους λιμενεργάτες. Το έχετε ξαναπεί κατ’ επανάληψη. 
    Κύριε Πρόεδρε, έχουμε καταθέσει μία ερώτηση στη Βουλή γι’ αυτά που γράφονται κατά κόρον στις εφημερίδες και στα περιοδικά, για μία σειρά προσλήψεων συμβούλων, ειδικών συνεργατών κ.ο.κ. Και μάλιστα πρόκειται για άτομα –κι εδώ είναι το σπουδαιότερο- τα οποία δεν έχουν τα προσόντα. Διότι αν κάποιος έχει τα προσόντα και είναι ειδικός, παραδείγματος χάρη, στα λιμάνια, έχει κάνει ένα ντοκτορά, χαλάλι του. Να τον πάρουν και να τον πληρώσουν. Από πληροφορίες, όμως, που έχουμε, έχουν προσληφθεί –και γι’ αυτό καταθέσαμε την ερώτηση και περιμένουμε να δούμε τα προσόντα όλων αυτών των συμβούλων- και άτομα τα οποία έχουν απολυτήριο Γυμνασίου. Ε, πώς είναι δυνατόν;
    Θα περιμένουμε, λοιπόν, την απάντηση. Προσέξτε, όμως, μη μας πείτε τα ίδια που μας είπατε και για τα πρόστιμα, ότι οι υπηρεσίες καθυστέρησαν κ.ο.κ. Τα λέμε ξεκάθαρα, ανοιχτά, όπως θέλετε κι εσείς.
    Θα ήθελα να πω και για το θέμα των εκπτώσεων, που κάνατε μία αναφορά προηγουμένως. 
    Κύριε Υπουργέ, ξεκαθαρίστε το θέμα των εκπτώσεων. Θα ισχύσουν οι εκπτώσεις, όπως ισχύουν με την υπουργική απόφαση της προηγούμενης κυβέρνησης; Την έχετε αλλάξει, ναι ή όχι; Θα έχουν δωρεάν ή μειωμένα εισιτήρια οι ευπαθείς ομάδες; Εάν σε κάποιες κατηγορίες πρέπει να τις καταργήσετε, να το κάνετε. Εγώ πιστεύω ότι πρέπει να τις καταργήσετε, διότι αν δείτε την προηγούμενη απόφαση, υπάρχουν πράγματι και κάποια άτομα τα οποία δεν δικαιούνται να έχουν μειωμένο εισιτήριο. Δεν μπορεί, όμως, να καταργείται το μειωμένο εισιτήριο στο συνοδό ενός τυφλού. 
    Άρα, λοιπόν, ξεκαθαρίστε το θέμα των εκπτώσεων.
    Εμείς σε αυτό το θέμα έχουμε κάνει την εξής πρόταση: Να επιβαρύνονται οι προϋπολογισμοί των άλλων Υπουργείων, όχι ο προϋπολογισμός του Υπουργείου Εμπορικής Ναυτιλίας. Ο προϋπολογισμός του Υπουργείου Παιδείας για τους φοιτητές, ο προϋπολογισμός του Υπουργείου Αμύνης για τους στρατεύσιμους κ.ο.κ.. Να μας το πείτε, όμως, αυτό. Εάν δεν συμφωνείτε, πείτε ευθέως, «καταργούμε τις εκπτώσεις και βάζουμε στο ίδιο τσουβάλι και τα Α.Μ.Ε.Α. και τους φοιτητές και τους πολύτεκνους» κ.ο.κ. 
    Τέλος, πιστεύω, κύριε Πρόεδρε, ότι μέσα από αυτήν τη συζήτηση και με τις αντιπαραθέσεις και με την οξύτητα, βγήκε κάτι καλό. Πιστεύω ότι ο κόσμος την άκουσε μ΄ ενδιαφέρον. Και για να είμαι πιο ειλικρινής, θα την παρακολουθήσει τις επόμενες ημέρες, γιατί σήμερα συμπίπτει μ΄ έναν ποδοσφαιρικό αγώνα και θα έχει στραμμένο αλλού το ενδιαφέρον του. Εν πάση περιπτώσει, όσοι τη δουν, όσοι τη βλέπουν και όσοι τη δουν αργότερα, θα βγάλουν ένα συμπέρασμα: Όλοι αγωνιούμε για το μέλλον της χώρας μας και για το μέλλον κυρίως του νησιωτικού χώρου. Η χώρα μας έχει χαρακτήρα πολυνησιακό. Έχει διάσπαρτα εκατοντάδες, χιλιάδες νησιά. Αυτός ο ιστός δεν πρέπει να διαρραγεί. Τα νησιά πρέπει να έχουν πλοία. Και η πολιτεία είναι υποχρεωμένη να τα εξασφαλίσει. Γι’ αυτό ψηφίστηκε. Για να εξασφαλίσει πλοία, να εξασφαλίσει την απρόσκοπτη και συνεχή επικοινωνία του νησιωτικού χώρου με το κέντρο.
    Εάν, λοιπόν, αυτό το επιτύχει η Κυβέρνηση, εμείς πρώτοι θα βγούμε και θα της δώσουμε συγχαρητήρια. Εάν, όμως, δεν το επιτύχει, τότε θα πρέπει να αναλάβει προσωπικά τις ευθύνες και ο κύριος Υπουργός και η Κυβέρνηση και προσωπικά, θα έλεγα, ο κύριος Πρωθυπουργός, ο οποίος επισκέφθηκε το Υπουργείο στον Πειραιά και ταυτίστηκε απόλυτα με την πολιτική που ασκείται σήμερα.
    Αυτό, λοιπόν, περιμένουμε, να δούμε συγκεκριμένες πολιτικές. Διότι σήμερα τα ερωτήματα στην επερώτηση ήταν συγκεκριμένα. Και μόνο ο κ. Παυλίδης έπιασε το χαρτί, το έντυπο της επερώτησης, ανέφερε τα ερωτήματα και δεν γενίκευσε τη συζήτηση. Και θα σας κρίνουμε κι εμείς, αλλά πάνω απ’ όλα θα σας κρίνει ο ελληνικός λαός όταν θα έρθει η ώρα.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Διαμαντίδη.
    Κύριε Υπουργέ, θα κλείσουμε τη συζήτηση με τη δική σας παρέμβαση.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, πολύ λίγα λόγια.
    Κύριοι συνάδελφοι, νομίζω ότι έχετε υποτιμήσει το θέμα των υδροπλάνων και ίσως αυτός είναι ο λόγος για τον οποίο για περισσότερα από τρία χρόνια ήταν κλειστό στα συρτάρια του Υπουργείου Εμπορικής Ναυτιλίας.
    Θέλω να ευχαριστήσω για μία ακόμη φορά τον Υπουργό Συγκοινωνιών, τον κ. Λιάπη, ο οποίος άμεσα ανταποκρίθηκε και σε συνεργασία με το Υπουργείο Εμπορικής Ναυτιλίας κατέθεσε νομοσχέδιο, το οποίο είναι νόμος του κράτους. Τώρα βγαίνουν και τα εκτελεστικά διατάγματα για τη λειτουργία των υδροπλάνων.
    Όπως γνωρίζετε τα υδροπλάνα λειτουργούν με επιτυχία. Κι αν επισκεφθείτε μία από τις περιοχές της Ελλάδος, όπως είναι οι Οθωνοί και βεβαίως οι Παξοί, θα δείτε ποια είναι η προσφορά αυτού του μέσου σε αυτές τις συγκεκριμένες περιοχές. Φανταστείτε να φεύγει από το λιμάνι του Πειραιά ή από τον όρμο του Φαλήρου υδροπλάνο και να πηγαίνει στη Φολέγανδρο σε είκοσι πέντε λεπτά –σας λέω ένα παράδειγμα- με το κόμιστρο που θα πλήρωνε στην πρώτη θέση…
    ΙΩΑΝΝΗΣ ΔΙΑΜΑΝΤΙΔΗΣ:  	Με πόσους επιβάτες; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με σαράντα υδροπλάνα μπορεί να είναι πολύ μεγάλος ο όγκος της μετάβασης, διότι θα δημιουργήσει τις προϋποθέσεις σε περιοχές που πρέπει να γίνουν τεράστιες επενδύσεις σε αεροδρόμια, με κόστος εγκατάστασης που θα πλησιάζει μόνο τα 60.000 ευρώ, να υπάρχει άμεση επικοινωνία και για τα Σαββατοκύριακα. Φαντάζεστε τα μικρά νησιά της άγονης γραμμής τι ανάπτυξη θα έχουν με πεντακόσιους και χίλιους και δύο χιλιάδες επισκέπτες το μήνα; Αυτός είναι ο στόχος μας, αυτό βοηθάει τον ποιοτικό τουρισμό και βεβαίως αναβαθμίζει την οικονομία των συγκεκριμένων περιοχών. Βεβαίως χρειάζονται τα πλοία της ακτοπλοΐας, δεν υπάρχει καμιά αμφιβολία. Η βάση είναι όχι τα ταχύπλοα, αλλά τα συμβατικά πλοία. Τα συμβατικά πλοία είναι η βάση. Τα ταχύπλοα βεβαίως προσφέρουν υπηρεσίες, αλλά και τα υδροπλάνα μην τα υποτιμάτε.
    Κύριοι συνάδελφοι, αυτή η συζήτηση δεν θα τελειώσει ποτέ. Η καλύτερη κυβέρνηση να είναι η Κυβέρνηση της Νέας Δημοκρατίας ή η προηγούμενη του ΠΑ.ΣΟ.Κ., οι καλύτεροι Υπουργοί που υπήρξαν ποτέ να είναι οι Υπουργοί Εμπορικής Ναυτιλίας, η συζήτηση για την ακτοπλοΐα δεν θα τελειώσει ποτέ. Και ο λόγος είναι απλός: Έχουμε εκατόν είκοσι κατοικημένα νησιά. Οι συνδυασμοί των νησιών αυτών μεταξύ τους και με το κέντρο πλησιάζουν τους εκατόν είκοσι χιλιάδες. Η πολιτεία, η οποία επιδοτεί με ποσά πενταπλάσια απ’ ό,τι ήταν στις αρχές της δεκαετίας του 2000, λόγω και της απελευθέρωσης που ανέφερε ο αγαπητός συνάδελφος ο κ. Χριστοδουλάκης, έχει βάλει χίλια πεντακόσια δρομολόγια μεταξύ των νησιών και με τον Πειραιά. Είναι λογικό οποιοσδήποτε ταξιδιώτης ξεκινήσει από τον Πειραιά να πάει στην Αστυπάλαια και σταματήσει το πλοίο επτά φορές σ’ αυτά τα λιμάνια, τα οποία έχουν πολλά προβλήματα, να αγανακτήσει ό,τι υπηρεσίες και να του προσφερθούν μέσα, ειδικά την περίοδο της αιχμής, τον Ιούλιο και τον Αύγουστο, όπου μετακινείται ο μεγαλύτερος όγκος. Όλο το χρόνο μετακινούνται δώδεκα εκατομμύρια περίπου συμπολίτες μας και τον Ιούνιο, τον Ιούλιο και τον Αύγουστο μετακινούνται παραπάνω από επτά εκατομμύρια. Καταλαβαίνετε, λοιπόν, πως ό,τι και να κάνει κανείς, αυτό το πράγμα δεν διορθώνεται. Γι’ αυτό βλέπετε και επενδύουμε στα εναλλακτικά λιμάνια: γιατί μειώνει την απόσταση και με τα ίδια πλοία μπορείς να κάνεις περισσότερους συνδυασμούς.
    Και τα υδροπλάνα χρειάζονται λοιπόν και τα εναλλακτικά λιμάνια χρειάζονται και βεβαίως όλα όσα πρέπει να γίνουν για την ανανέωση του στόλου. Επιμένω όμως και πάλι και συμφωνώ με αυτό που είπε ο κ. Χριστοδουλάκης, ότι οι ελληνικές ακτοπλοϊκές εταιρείες είναι ποιοτικές -οι περισσότερες- και μάλιστα με ποιοτικά στοιχεία προσφοράς υπηρεσιών, που έχουν πολλοί αναβαθμισμένοι οργανισμοί. Υπάρχουν πάντα και οι εξαιρέσεις, όπως είναι μια οικογένεια, όπως είναι μια κοινωνία, όπως είναι ένα σπίτι: Υπάρχει και το σαλόνι, υπάρχει και η αποθήκη. Και βεβαίως σε όσους δεν δείχνουν την επιμέλεια του καλού και συνετού οικογενειάρχη, το κράτος θα είναι αμείλικτο. Αυτό δεν το συζητούμε, δεν το διαπραγματευόμαστε. Είναι σίγουρο ότι θα γίνει και το καταλαβαίνουν και οι ίδιοι. Και το καταλαβαίνετε κι εσείς από τις δηλώσεις τους. Εκεί τραβάμε ευθεία γραμμή και η πολιτική ηγεσία του Υπουργείου Εμπορικής Ναυτιλίας θα είναι αμείλικτη. Γι’ αυτό και επιβλήθηκαν μόνο σε δεκαοκτώ μήνες πενταπλάσια πρόστιμα από όσα έχουν επιβληθεί από το 1981. Και θα εισπραχθούν κιόλας. Να είστε σίγουροι γι’ αυτό. 
    Μιλήσατε για τις εκπτώσεις. Η υπουργική απόφαση του 2003 των κυβερνήσεων του ΠΑ.ΣΟ.Κ. ισχύει στο ακέραιο για όλους όσοι δικαιούνται εκπτώσεις. Υπάρχει ένα θέμα, το οποίο δεν έλυσε τότε η κυβέρνηση του ΠΑ.ΣΟ.Κ. και βασικά το λύνει η αγορά τώρα. 
    ΙΩΑΝΝΗΣ ΔΙΑΜΑΝΤΙΔΗΣ: (Δεν ακούστηκε). 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Χρειάζονται 50.000.000 ευρώ. Μάλιστα δεν το θυμόταν ο αγαπητός συνάδελφος, ο κ. Χριστοδουλάκης, που ήταν ο τέταρτος εκ των Υπουργών που δεν υπέγραψε, παρά την έγγραφη συμφωνία που υπήρχε με τις ακτοπλοϊκές εταιρείες, να τους πληρώσει τα 50.000.000 ευρώ για την προσφορά υπηρεσιών για το 2003 και βεβαίως, άλλα 50.000.000 ευρώ για την προσφορά των υπηρεσιών του 2004. Ό,τι ισχύει όμως στην υπουργική απόφαση, ισχύει και σήμερα. 
    Για τις συγκεκριμένες κατηγορίες....
    ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, μπορώ να διακόψω για λίγο.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επιτρέπετε μία διακοπή;
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Διαμαντίδη.
    ΙΩΑΝΝΗΣ ΔΙΑΜΑΝΤΙΔΗΣ: Κύριε Υπουργέ, εξαγγείλατε στο πακέτο των δέκα μέτρων, που αναφέρατε, ότι δίνετε δωρεάν εισιτήρια για νησιά κάτω των τριών χιλιάδων εκατό κατοίκων. Εάν ισχύει αυτό που λέτε τώρα, ότι δηλαδή ισχύει η προηγούμενη υπουργική απόφαση του 2003 του κ. Ανωμερίτη, την οποίαν έχω εδώ, τότε πείτε μας, γιατί εξαγγέλλετε το άλλο;
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Να σας πω γιατί το εξαγγέλλουμε το άλλο: Διότι η υπουργική απόφαση αφορά παιδιά μέχρι πέντε χρονών κι εμείς θέλουμε αυτό να το επεκτείνουμε για παιδιά μέχρι ενενήντα πέντε χρονών για συγκεκριμένα δρομολόγια.
      Παραδείγματος χάριν, για παιδιά από πέντε έως ενενήντα πέντε χρόνων θα έχουν δωρεάν εισιτήρια από τα Κύθηρα στην Νεάπολη -έχουμε τώρα ετοιμάσει κάποια πιλοτικά προγράμματα- από τους Οθωνούς στην Κέρκυρα, από τα τιμημένα και ιστορικά Ψαρά στη Χίο ή ….
      ΙΩΑΝΝΗΣ ΔΙΑΜΑΝΤΙΔΗΣ: Από την Κέρκυρα έως εδώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Θα τα δούμε όλα. 
      Το να συνδέονται τα μικρά νησιά μεταξύ τους είναι πολύ σημαντικό, γιατί έχει πολύ μεγάλη σημασία το ψυχολογικό. Εάν πάτε, παραδείγματος χάρη, εσείς, σε μία περιοχή και ακούσετε ότι υπάρχει δωρεάν κίνηση σ΄ ένα νησί, από περιέργεια και μόνο, θα πάτε. Έχετε πάει στη Χίο –είμαι σίγουρος- πολλές φορές. Στα Ψαρά έχετε πάει; Όχι. 
      Εάν όμως είστε στη Χίο και μείνετε τρεις μέρες και ξέρετε ότι το πρωί θα σας πάρει το βαποράκι δωρεάν και θα σας πάει στα Ψαρά και θα σας φέρει το βράδυ, αν είναι να φύγετε και με το πλοίο της γραμμής που πάει κάθε μέρα, θα πάτε. 
      Έχει πολύ μεγάλη σημασία, λοιπόν, να πάει κάποιος, να μπολιάσει την τοπική οικονομία με τον οβολό του, τρώγοντας, διασκεδάζοντας, να δει την ομορφιά του τόπου και να επιστρέψει. Αυτός είναι ο σκοπός του δωρεάν εισιτηρίου. Είναι η γέφυρα επικοινωνίας των μικρών και απομονωμένων νησιών με μεγαλύτερα. Εγώ, χαίρομαι που το αγκαλιάζετε. Είδαμε, με τα οικονομικά στοιχεία -γι’ αυτό και έχουμε άριστη συνεργασία, το επιβεβαιώνω κι εγώ, όσο μπορώ να το επιβεβαιώσω, διαψεύδοντας δυστυχώς εφημερίδες και ειδικά κυριακάτικες- ότι μπορούμε να το χρηματοδοτήσουμε και από τα υπάρχοντα χρήματα για τις άγονες γραμμές, αλλά θα σας το πω και καθαρά, και από αρρωστημένα κατάλοιπα του παρελθόντος του μεσοπολέμου, στα εισιτήρια των ακτοπλοϊκών συγκοινωνιών.  Δεν μπορεί 35% να είναι οι κρατήσεις υπέρ τρίτων. Και να πω ότι είναι για το Ν.Α.Τ.; Το έκανε το κράτος. Να πω ότι είναι για τον επίναυλο, που επαίνεσε ο κ. Χριστοδουλάκης; Εκεί έχουμε μία διαφορά. Εσείς επιμένετε στον επίναυλο. Είναι μία προγραμματική μας δήλωση, ακόμα δεν καταφέραμε να υλοποιήσουμε, την κατάργηση του επίναυλου. Αλλά θα βρούμε πόρους. Αν χρειαστεί, θα βρούμε και από την πλάτη μας. Διότι η νησιωτική πολιτική, που κι εσείς πολύ σωστά το είπατε στην τελευταία αποστροφή του λόγου σας -και συμφωνώ απολύτως με αυτά που είπατε- είναι ότι έχουμε μία υποχρέωση στην νησιωτική Ελλάδα. 
      Αυτή είναι η επιτυχία της Κυβέρνησης και προσωπικά του κ. Παυλίδη. Δεν έχω κανένα λόγο να τον επαινώ σ΄ ένα συναρμόδιο Υπουργείο. Να τον επαινώ, αλλά όχι και τόσο πολύ!
      ΑΠΟΣΤΟΛΟΣ ΚΑΚΛΑΜΑΝΗΣ: Διότι μπορεί να πάρει κανένα πλοίο της ακτοπλοΐας από τα γρήγορα και να καταπλεύσει στον Πειραιά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η επιτυχία είναι ότι καταφέραμε και βάλαμε στο ευρωπαϊκό σύνταγμα, παρ’ ότι δεν ψηφίστηκε, και τη νησιωτική Ευρώπη. Δηλαδή ουσιαστικά μιλάμε για τη νησιωτική Ελλάδα, δεν μιλάμε για τη νησιωτική Ευρώπη. Καμία χώρα στην Ευρώπη και στον κόσμο  δεν έχει το σύμπλεγμα των νησιών της Ελλάδας, εάν εξαιρέσουμε την Κροατία που οσονούπω θα είναι και αυτή μέλος της Ευρωπαϊκής Ένωσης. 
      Με τις συζητήσεις που έχουμε κάνει κι εγώ με τον αρμόδιο Επίτροπο, τον κ. Μπαρό, και ο κ. Παυλίδης με τους συναρμόδιους Επιτρόπους, προσπαθούμε να εκταμιεύσουμε από την Ευρωπαϊκή Ένωση όσα περισσότερα χρήματα γίνεται, για να υλοποιήσουμε μία πολιτική που κι εσείς κι εμείς επιθυμούμε και είναι βέβαιο ότι οφείλουμε στη νησιωτική Ελλάδα και στην άγονη γραμμή.
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Σας ευχαριστούμε, κύριε Υπουργέ.
      Κηρύσσεται περαιωμένη η συζήτηση επί της υπ’ αριθμ. 11/11/19.9.2005 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, σχετικά με θέματα που αφορούν την ακτοπλοΐα.
      Κύριοι συνάδελφοι, έχουν διανεμηθεί τα Πρακτικά της Τετάρτης, 14 Σεπτεμβρίου 2005 (πρωινή συνεδρίαση) και ερωτάται το Τμήμα για την επικύρωσή τους. 
      ΟΛΟΙ ΟΙ  ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Τετάρτης 14 Σεπτεμβρίου 2005 (πρωινή συνεδρίαση) επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 22.53΄ λύεται η συνεδρίαση για αύριο ημέρα Τετάρτη 28 Σεπτεμβρίου 2005 και ώρα 10.30’ με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                             ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 27-9-2005 	ΣΕΛ.1

