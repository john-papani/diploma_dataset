      Δευτέρα, 19 Ιανουαρίου 2004
      ΣΥΝΕΔΡΙΑΣΗ ΞΓ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από το 3ο Εσπερινό Τεχνικό Επαγγελματικό Εκπαιδευτήριο Χαλκίδας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 20 Ιανουαρίου 2004.
      4. συζήτηση επικαίρων ερωτήσεων.
      α) i) προς τον Υπουργό Γεωργίας, σχετικά με την καθυστέρηση καταβολής αποζημιώσεων στους αγρότες του νομού Πέλλας, για τις καταστροφές που υπέστησαν από την κακοκαιρία κλπ., σελ.
      ii) σχετικά με την αποζημίωση των πληγέντων από τις έντονες βροχοπτώσεις αγροτών και ψαράδων του νομού Ξάνθης, σελ.
      iii) σχετικά με την καταβολή των επιδοτήσεων στους ελαιοπαραγωγούς του νομού Χανίων για την περίοδο 2002-2003, σελ.
      β) προς τον Υπουργό Υγείας και Πρόνοιας, σχετικά με τη στελέχωση του Νοσοκομείου Αγίας Όλγας με το απαραίτητο ιατρικό και διοικητικό προσωπικό κ.λπ., σελ.
      5. Συζήτηση επερώτησης Βουλευτών της Νέας Δημοκρατίας προς τον Υπουργό Γεωργίας για το ελαιόλαδο, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου:
      1. Οι Υπουργοί Οικονομίας και Οικονομικών, Εργασίας και Κοινωνικών Ασφαλίσεων, κατέθεσαν σχέδιο νόμου: «Αναπροσαρμογή συντάξεων του δημοσίου και άλλες διατάξεις», σελ.
      Κατάθεση πρότασης νόμου 
      2. Ο Πρόεδρος της Κοινοβουλευτικής Ομάδας του Συνασπισμού της Αριστεράς των Κινημάτων και της Οικολογίας και οι Βουλευτές του Kόμματός του κατέθεσαν πρόταση νόμου: «Καθιέρωση τριανταπεντάωρης εβδομαδιαίας εργασίας και άλλες διατάξεις», σελ. 
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΡΓΥΡΗΣ Ε. ,σελ.
      ΒΑΛΥΡΑΚΗΣ Σ., σελ.
      ΚΑΝΕΛΛΗ Λ., σελ.
      ΝΑΣΙΩΚΑΣ Ε., σελ.
      ΣΓΟΥΡΙΔΗΣ Π., σελ.
      ΤΖΑΜΤΖΗΣ Ι., σελ.
      ΦΟΥΝΤΟΥΚΙΔΟΥ Π., σελ.
      Β. Επί της επερώτησης:
      ΑΡΓΥΡΗΣ Ε., σελ.
      ΔΑΒΑΚΗΣ Α., σελ.
      ΚΑΛΑΝΤΖΑΚΟΥ Σ., σελ.
      ΚΩΝΣΤΑΝΤΙΝΟΥ ΦΛ., σελ.
      ΛΑΜΠΡΟΠΟΥΛΟΣ Ι., σελ.
      ΜΑΡΚΟΓΙΑΝΝΑΚΗΣ Χ., σελ.
      ΜΠΑΣΙΑΚΟΣ Ε., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΝΙΚΟΛΑΟΥ Ε., σελ.
      ΣΑΛΑΓΚΟΥΔΗΣ Γ., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΞΓ΄
Δευτέρα 19 Ιανουαρίου 2004
      Αθήνα, σήμερα στις 19 Ιανουαρίου 2004, ημέρα Δευτέρα  και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 15.1.2004 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΞΑ΄ συνεδριάσεώς του, της Πέμπτης 15 Ιανουαρίου 2004  σε ό,τι αφορά την ψήφιση στο σύνολο του σχεδίου νόμου: «Μέτρα αναπτυξιακής και κοινωνικής πολιτικής – αντικειμενικοποίηση του φορολογικού ελέγχου και άλλες διατάξεις»)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Βουλευτή Πέλλης κ. Ιορδάνη Τζαμτζή τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί τη λήψη μέτρων για την επίλυση εργασιακών, οικονομικών και εκπαιδευτικών προβλημάτων που αντιμετωπίζουν οι πολύτεκνες οικογένειες.
      2. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στο αίτημα της Ένωσης Αστυνομικών Υπαλλήλων Ηρακλείου για προκήρυξη οργανικών θέσεων αστυφυλάκων – αρχιφυλάκων.
      3. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά οικονομικό αίτημα των συνταξιούχων ΔΕΚΟ.
      4. Ο Βουλευτής  Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Αφετών Μαγνησίας ζητεί χρηματοδότηση για την αποκατάσταση ζημιών που προκλήθηκαν στην περιοχή από τις βροχοπτώσεις.
      5. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία οι Αικατερίνη Ζέρβα, Μαρία Σούγιαννη, Παναγιώτα και Σμαράγδα Πετροχείλου, φοιτήτριες, ζητούν τη χορήγηση του φοιτητικού επιδόματος και στους φοιτητές που προέρχονται από την περιοχή των Κυθήρων.
      6. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Υδρούσας Κυκλάδων ζητεί την ανάκληση απόφασης, σχετικά με την καταγραφή σαν Δημόσιο Κτήμα έκτασης στην περιοχή Γαυρίου.
      7. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία το Σωματείο Εργαζομένων Επισκευαστικής Ζώνης Περάματος, ΝΑΥΣΙ, ζητεί την επίλυση ασφαλιστικών και εργασιακών ζητημάτων, η οποία θα βοηθήσει στη συνέχιση λειτουργίας του Ναυπηγείου.
      8. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Ιωάννης Φραγκογιώργης, Ανώτερος Αξιωματικός του Πολεμικού Ναυτικού, ζητεί την ικανοποίηση αιτημάτων όπως: την προσμέτρηση χρόνου φοίτησης σε Ανώτατες Σχολές για τη συμπλήρωση της εικοσιπενταετίας  στους μονίμους Αξιωματικούς των Ενόπλων Δυνάμεων και του Λιμενικού Σώματος κ.α.
      9. Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Γονέων Παιδιών Πασχόντων από Κακοήθη Νοσήματα ΒΕ «Η ΛΑΜΨΗ» ζητεί την επίλυση λειτουργικών και άλλων προβλημάτων που αντιμετωπίζουν τα Παιδοογκολογικά  Τμήματα του Ιπποκρατείου ΓΝ και του ΑΧΕΠΑ στη Θεσσαλονίκη.
      10.  Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Ομοσπονδία Βενζινοπωλών Ελλάδος διαμαρτύρεται για την έκδοση παράνομης άδειας ίδρυσης πρατηρίων υγρών καυσίμων από το βοηθό Νομάρχη Δωδεκανήσου.
      11.  Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Γονέων και Κηδεμόνων 13ου Δημοτικού Σχολείου Σταυρούπολης Θεσσαλονίκης διαμαρτύρεται για την τοποθέτηση κεραίας κινητής τηλεφωνίας της VODAFON σε απόσταση 13 μέτρων από το σχολείο.
      12.  Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία οι Συνεργαζόμενες Ομοσπονδίες Συνταξιούχων ΙΚΑ – ΤΕΒΕ – ΤΣΑ – ΝΑΤ – ΕΛΤΑ – ΤΑΕ – ΟΤΑ – ΔΗΜΟΣΙΟΥ ζητούν την ικανοποίηση αιτημάτων των συνταξιούχων των κλάδων τους.
      13.  Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Πανελλήνια Ένωση Συνταξιούχων ΝΑΤ ζητεί υπαγωγή στις διατάξεις του Ν. 3075/02 των συνταξιούχων ναυτικών που έχουν θαλάσσια υπηρεσία μικρότερη από 15 χρόνια.
      14.  Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Νομαρχιακό Συμβούλιο Κιλκίς διαμαρτύρεται για την πρόταση της Ευρωπαϊκής Επιτροπής για τη νέα ΚΟΑ του καπνού.
      15.  Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία τα Σωματεία Θεσσαλονίκης: Ένωση Εμποροϋπαλλήλων, Υπαλλήλων Βιβλίου – Χάρτου, Προσωπικού Καταστημάτων ΑΦΟΙ Λαμπρόπουλοι και Εργαζομένων στις Επιχειρήσεις ΚΑΡΦΟΥΡ – Μαρινόπουλος – DIA διαμαρτύρονται για οποιαδήποτε διερεύνηση του υπάρχοντος ωραρίου λειτουργίας των εμπορικών επιχειρήσεων.
      16.  Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία οι Αγροτικοί Συνεταιρισμοί περιοχής Θεσσαλονίκης διαμαρτύρονται για τον τρόπο αλλά και το χρόνο που επέλεξαν τα Υπουργεία Γεωργίας και Οικονομίας και Οικονομικών να κάνουν ελέγχους στους Αγροτικούς Συνεταιρισμούς.
      17.  Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία οι καθαρίστριες του κτιρίου της ΟΠΑΠ ΑΕ στη Θεσσαλονίκη ζητούν να ενταχθούν στο τακτικό προσωπικό του Οργανισμού και να μην αντικατασταθούν από ιδιωτικά συνεργεία καθαριότητας.
      18.  Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία συνδικαλιστές της Θεσσαλονίκης διαμαρτύρονται για τις κυβερνητικές επιλογές, που αφορούν στο σύνολο της πολιτικής της Κυβέρνησης για τους ΕΒΕ.
      19.  Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμαρχος Κραννώνα Λάρισας ζητεί να επιχορηγηθεί ο Δήμος, προκειμένου να αντιμετωπίσει έκτακτες ανάγκες και καταστροφές από θεομηνίες.
      20.  Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Πανελλήνια Ομοσπονδία Συνταξιούχων Οργανισμών Τοπικής Αυτοδιοίκησης διαμαρτύρεται για τον προτεινόμενο διαχωρισμό της ενιαίας ασφαλιστικής εισφοράς του ΤΑΔΚΥ σε κλάδους επικουρικής ασφάλισης και εφάπαξ βοηθήματος.
      21.  Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ομοσπονδία Ερασιτεχνών Αλιέων της Πανελλήνιας Ένωσης Συλλόγων Ερασιτεχνών Αλιέων ζητεί την τροποποίηση του Π.Δ./γματος 373/85.
      22.  Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία οι ΑΚΡΙΤΕΣ, Πρωτοβουλία Ελλήνων του Εξωτερικού με Στρατολογικές Εκκρεμότητες, ζητούν την υιοθέτηση προτάσεων, σχετικά με τις στρατολογικές υποχρεώσεις των Ελλήνων του εξωτερικού.
      23.  Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία οι Αγροτικοί Συνεταιρισμοί Δήμου Στυλίδας Φθιώτιδας ζητούν την καταβολή στους ελαιοκαλλιεργητές της περιοχής των αποζημιώσεων ΕΛΓΑ για τον παγετό 2001.
      24.  Ο Βουλευτής Καρδίτσας κ. ΣΠΥΡΙΔΩΝ ΤΑΛΙΑΔΟΥΡΟΣ κατέθεσε αναφορά με την οποία ο Σύλλογος Κυπρίων Νομού Καρδίτσας ζητεί την ίδρυση μνημείου πεσόντων Καρδιτσιωτών, κατά τη διάρκεια της Τουρκικής εισβολής στην Κύπρο.
      25.  Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Πολυτέκνων Νομού Ρεθύμνης διαμαρτύρεται για την κατάργηση της έκπτωσης των ακτοπλοϊκών εισιτηρίων στους πολύτεκνους.
      26.  Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Επισκοπής Νομού Ηρακλείου ζητεί τη χρηματοδότηση και ολοκλήρωση των έργων: δρόμος Καρτερό – Επισκοπή και Σμάρι – Συνοικισμός Αγ. Ιωάννη.
      27.  Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία το Σωματείο Επαγγελματιών Ανακυκλώσιμων Υλικών ζητεί να μην επιτραπεί η εγκατάσταση και λειτουργία εργοστασίου υψηλής όχλησης στους Αγίους Θεοδώρους Αττικής.
      28.  Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Περιφερειακό Τμήμα Θεσσαλονίκης – Χαλκιδικής, της Επιστημονικής Ένωσης Τεχνολογικής Εκπαίδευσης Μηχανικών ζητεί την επίλυση προβλήματος που αφορά στα επαγγελματικά δικαιώματα των Πτυχιούχων Μηχανικών Τ.Ε.
      29.  Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Επιμελητήριο Καρδίτσας ζητεί την επίλυση προβλήματος επιδότησης που αντιμετωπίζει κατηγορία νέων επιχειρηματιών του Νομού Καρδίτσας.
      30.  Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Εταιρεία Στήριξης Ατόμων με Ειδικές Ανάγκες Περιφέρειας Κρήτης «ΑΓΙΟΣ ΤΙΤΟΣ» ζητεί την ίδρυση Παιδαγωγικού Τμήματος Ειδικής Αγωγής στο Πανεπιστήμιο Κρήτης.
      31.  Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΚΑΚΗΣ κατέθεσε αναφορά με την οποία ο Σύλλογος Συνταξιούχων Υπαλλήλων Νομού Ηρακλείου διαμαρτύρεται για την προτεινόμενη αντικατάσταση των διατάξεων της παρ. 3 του άρθρου 8 του Ν. 2335/95.
      32.  Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Αγ. Στεφάνου Αττικής ζητεί την κατασκευή νέου κτιρίου για το Λύκειο Αγίου Στεφάνου.
      33.  Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Παλλήνης Αττικής ζητεί την επίλυση του προβλήματος των λειτουργικών δαπανών των σχολείων του Δήμου.
      34.  Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Περιβαλλοντικός  Πολιτιστικός Σύλλογος Κοντόπευκου – Παράδεισου – Πευκακίων Αγ. Παρασκευής διαμαρτύρεται για την απόφαση της ΑΤΤΙΚΟ ΜΕΤΡΟ να μην κατασκευάσει το  χώρο στάθμευσης στην είσοδο του σταθμού ΧΑΛΑΝΔΡΙ, λόγω κόστους των απαλλοτριώσεων και ζητεί την υλοποίησή του, όπως είχε σχεδιασθεί και εξαγγελθεί.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2134/26-8-03 ερώτηση του Βουλευτή κ. Ιορδάνη Τζαμτζή δόθηκε με το υπ΄ αριθμ. 388/17-9-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ι. Tζαμτζής σας πληροφορούμε τα εξής:
     Οι μη καλυπτόμενες από τον ΕΛΓΑ ζημιές, αρμοδιότητος ΠΣΕΑ, που προκλήθηκαν σε καλλιέργειες βερικοκιάς του Ν. Πέλλας από τις δυσμενείς καιρικές συνθήκες της περιόδου Νοεμβρίου 2001- Ιανουαρίου 2002, εντάχθηκαν ήδη στο Πρόγραμμα χορήγησης οικονομικών ενισχύσεων «Συμπληρωματικό FROGY» το οποίο κατατέθηκε προς έγκριση στην Επιτροπή Ανταγωνισμού της Ε.Ε. στις 9.5.03.
     Οι εξατομικευμένες εκτιμήσεις διενεργήθηκαν ήδη και μόλις εγκριθεί το Πρόγραμμα θα καταβληθούν στους δικαιούχους παραγωγούς οι προβλεπόμενες οικονομικές ενισχύσεις. 
     Ο Υπουργός
     Γ. ΔΡΥΣ»
     2. Στην με αριθμό 2144/27-8-03 ερώτηση του Βουλευτή κ. Αθανασίου Μπούρα δόθηκε με το υπ΄ αριθμ. 390/17-9-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Θ. Μπούρας, σας πληροφορούμε τα εξής:
     Η Δ/νση Γεωργίας της Ν.Α. Αν. Αττικής είναι η αρμόδια υπηρεσία για το θέμα της ξήρανσης καρποφόρων δένδρων σε αγροτικές περιοχές του Μαρκόπουλου Μεσογαίας. Η εν λόγω υπηρεσία έχει συγκροτήσει επιτροπή εξέτασης των αιτίων της ξήρανσης και συνέταξε σχετικό πόρισμα.
     Σύμφωνα με τον Κανονισμό Ασφάλισης Φυτικής Παραγωγής του ΕΛΓΑ, οι ζημιές από ξήρανση των καρποφόρων δένδρων δεν εντάσσονται σε Πρόγραμμα χορήγησης οικονομικών ενισχύσεων, αρμοδιότητος ΠΣΕΑ, βάσει των Κοινοτικών Κατευθυντήριων Γραμμών.
     Ο Υπουργός
     Γ. ΔΡΥΣ»
     3. Στην με αριθμό 2202/28-8-03 ερώτηση του Βουλευτή κ. Σταύρου Καλαφάτη δόθηκε με το υπ΄ αριθμ. ΥΠΠΟ/Γ.Υ./Κ.Ε./170/17-9-03 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2202/28.08.2003 ερώτηση του Βουλευτή κ. Σταύρου Kαλαφάτη, σας γνωρίζουμε τα εξής:
     Αποστέλλονται σχετικοί πίνακες που αναφέρονται στο σύνολο των έργων υποδομής όπως και των αθλητικών έργων, από το Πρόγραμμα Δράσης για το Νομό Θεσσαλονίκης, που περιγράφονται στη σχετική διαφήμιση.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
     4. Στην με αριθμό 2227/28-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. ΥΠΠΟ/Γ.Υ./Κ.Ε./172/17-9-03 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2227/28.8.2003 ερώτηση του Βουλευτή κ. Κωνσταντίνου Τσιπλάκη, σας γνωρίζουμε τα εξής:
     Στα ερωτήματα που θέτει ο κ. Βουλευτής έχω απαντήσει στη Βουλή με αφορμή την 1594/31.7.2003 ερώτηση του ιδίου.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
     5. Στην με αριθμό 2717/10-9-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. Φ. 80000/22704/992/6-10-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην παραπάνω σχετική ερώτηση που κατατέθηκε στη Βουλή από τον Βουλευτή κ. Κωνσταντίνο Tσιπλάκη, σχετικά με την παράταση της προθεσμίας για τη ρύθμιση των καθυστερούμενων εισφορών των ασφαλισμένων του ΟΑΕΕ - -ΤΕΒΕ, σας γνωρίζουμε ότι είμαστε ενήμεροι τόσο για τις αντικειμενικές δυσκολίες που αναφέρονται στην παραπάνω ερώτηση όσο και για το γεγονός ότι παρατηρήθηκε καθυστέρηση στην ενημέρωση, ως προς την εφαρμογή της ρύθμισης, κυρίως στην επαρχία, με συνέπεια πολλοί ενδιαφερόμενοι να απωλέσουν το δικαίωμα υπαγωγής στην ευνοϊκή αυτή ρύθμιση.
     Για τους λόγους αυτούς, το Υπουργείο μας αντιμετωπίζει το θέμα αυτό και προωθεί σχετική διάταξη για ψήφιση στη Βουλή.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     6. Στην με αριθμό 2854/11-9-03 και 3026/16-9-03 ερώτηση του Βουλευτή κ. Γεωργίου Καρασμάνη δόθηκε με το υπ΄ αριθμ. 7017/4/3754/1-10-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση των ανωτέρω ερωτήσεων, που κατέθεσε ο Βουλευτής κ. Γ. Καρασμάνης σας γνωρίζουμε ότι, σύμφωνα με τις διατάξεις της ισχύουσας νομοθεσίας, οι υποψήφιοι για εισαγωγή στις Αστυνομικές Σχολές υποβάλλονται επιπλέον σε προκαταρκτικές εξετάσεις (αθλητικές, υγειονομικές και ψυχοτεχνικές δοκιμασίες) από επιτροπές που συγκροτεί το Αρχηγείο της Αστυνομίας, κατά τις οποίες πρέπει να κριθούν ικανοί, για να συμπεριληφθούν στη διαδικασία έκδοσης των αποτελεσμάτων που διενεργεί το συνερωτώμενο Υπουργείο, όσον αφορά την πρόσβαση στην τριτοβάθμια εκπαίδευση, στην οποία περιλαμβάνονται και οι Αστυνομικές Σχολές. Στην εν λόγω διαδικασία συμπεριλαμβάνονται και όσοι υποψήφιοι προσκομίσουν σχετική βεβαίωση ότι υποβλήθηκαν επιτυχώς στις προαναφερόμενες εξετάσεις των ρητά προβλεπομένων από τις οικείες διατάξεις Στρατιωτικών Σχολών.
     Σε ό,τι αφορά τον αναφερόμενο στις ερωτήσεις υποψήφιο, σας πληροφορούμε ότι, από τα τηρούμενα στο αρχείο της αρμόδιας Διεύθυνσης του Αρχηγείου Ελληνικής Αστυνομίας στοιχεία, δεν προκύπτει συμμετοχή του στις προβλεπόμενες προκαταρκτικές εξετάσεις, που διενεργήθηκαν από τις αρμόδιες επιτροπές, ενώ δεν προσκόμισε στην ανωτέρω Υπηρεσία μας βεβαίωση Στρατιωτικής Σχολής ότι κρίθηκε κατάλληλος σ' αυτές, με αποτέλεσμα να μην συμπεριληφθεί στους πίνακες επιτυχόντων ή επιλαχόντων στη Σχολή Αστυφυλάκων του συνερωτώμενου Υπουργείου, ώστε στη συνέχεια να παρέχεται δυνατότητα έκδοσης σχετικών πράξεων εισαγωγής του ή όχι στην προαναφερόμενη Σχολή.
     Τέλος σας πληροφορούμε ότι, μέχρι σήμερα, δεν περιήλθε στην αρμόδια Υπηρεσία μας, από τη Σχολή Ικάρων, βεβαίωση ότι ο αναφερόμενος υποψήφιος κρίθηκε κατάλληλος στις προκαταρκτικές εξετάσεις.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     7. Στην με αριθμό 2860/11-9-03 ερώτηση του Βουλευτή κ. Ηλία Φωτιάδη δόθηκε με το υπ΄ αριθμ. 90022/21272/497/3-9-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην 2860/11-9-2003 ερώτηση, που κατέθεσε στη Βουλή ο Βουλευτής κ. Ηλίας Φωτιάδης, σχετικά με καθυστέρηση έκδοσης συνταξιοδοτικής απόφασης από τον ΟΓΑ της κ. Αναστασίας Ζαμπάκα σας πληροφορούμε τα ακόλουθα:
     Σύμφωνα με όσα μας γνώρισε ο Οργανισμός, με την αριθ.109094/2001 απόφαση του Προϊσταμένου του Τμήματος Συντάξεων Γήρατος του ΟΓΑ χορηγήθηκε σύνταξη γήρατος στην ανωτέρω με έναρξη την 1-7-2000.
     Με την απόφαση αριθ. 56/23-4-2003του ιδίου Οργάνου ανακλήθηκε η ανωτέρω απόφαση ,επειδή από νεότερα στοιχεία και ειδικότερα από το Κοινοτικό έντυπο Ε 205/D προέκυψε, ότι η κ. Ζαμπάκα πραγματοποίησε χρόνο ασφάλισης στη Γερμανία από το έτος 1966 έως το 1973, γεγονός που καθιστά απαραίτητο το συνυπολογισμό του Γερμανικού χρόνου ασφάλισης, προκειμένου να θεμελιωθεί δικαίωμα για σύνταξη γήρατος από τον ΟΓΑ.
     Κατόπιν αυτού, ο συνταξιοδοτικός φάκελος της ανωτέρω εξετάσθηκε από τον Κλάδο Διεθνών Ασφαλιστικών Σχέσεων του ΟΓΑ, σύμφωνα με τις διατάξεις των Κοινοτικών Κανονισμών και ήδη της απονεμήθηκε σύνταξη, την οποία θα λάβει το πρώτο δεκαήμερο του μηνός Δεκεμβρίου τρέχοντος έτους.
     Η από 6-6-2003 ένσταση της ενδιαφερομένης κατά της ανακλητικής απόφασης, σας πληροφορούμε ότι θα διαβιβασθεί στο αρμόδιο Όργανο για την εκδίκαση των ενστάσεων του ΟΓΑ, αφού ολοκληρωθεί η διαδικασία μηχανογραφικής επεξεργασίας της σχετικής συνταξιοδοτικής απόφασης. 
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
      8. Στην με αριθμό 2871/11-9-2003 ερώτηση του Βουλευτή κ. Ιωάννη Κεφαλογιάννη δόθηκε με το υπ΄ αριθμ. 59734/1-10-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του υπ' αριθμόν 2871/11-9-2003 εγγράφου σας με το οποίο κοινοποιείται ερώτηση του Βουλευτή κ. Γ. Κεφαλογιάννη, σας γνωρίζουμε τα εξής:
     Για τις σχεδιαζόμενες βελτιώσεις του αναπτυξιακού νόμου, που θα στοχεύουν μεταξύ άλλων στην ισόρροπη περιφερειακή ανάπτυξη, στην απλοποίηση του συστήματος χορήγησης των προβλεπόμενων κινήτρων και γενικότερα στην περαιτέρω αύξηση των ιδιωτικών επενδύσεων στη χώρα, αξιολογούνται όλες οι υποβαλλόμενες προτάσεις και λαμβάνονται υπόψη η εμπειρία από τη λειτουργία και αποτελεσματικότητα των προηγούμενων αναπτυξιακών νόμων, τα δεδομένα της νέας οικονομικής πραγματικότητας, οι δυνατότητες της δημοσιονομικής πολιτικής καθώς και οι κατευθυντήριες οδηγίες, κανονισμοί και περιορισμοί για τις κρατικές ενισχύσεις της Ευρωπαϊκής Ένωσης.
     Ο Υφυπουργός
     ΧΡΗΣΤΟΣ ΠΑΧΤΑΣ»
      9. Στην με αριθμό 2896/12-9-03 ερώτηση των Βουλευτών κυρίων Ηλία Καλλιώρα, Θεόδωρου Σκρέκα, Νικολάου Αγγελόπουλου και Γεωργίου Βλάχου δόθηκε με το υπ΄ αριθμ. Β13-442/6-10-03 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην υπ' αριθμόν 2896/12-9-03 ερώτηση, που κατέθεσαν στη Βουλή των Ελλήνων οι Βουλευτές κύριοι Ηλίας Καλλιώρας, Θεόδωρος Σκρέκας, Νικόλαος Αγγελόπουλος και Γεώργιος Βλάχος, με θέμα «Συνήγορος του καταναλωτή» σας γνωστοποιούμε τα ακόλουθα:
     Στα πλαίσια της συνεχούς προσπάθειας για τη βελτίωση της ενημέρωσης και προστασίας των καταναλωτών και την ενίσχυση της λειτουργίας των καταναλωτικών οργανώσεων το Υπουργείο Ανάπτυξης προωθεί πρόταση για τη δημιουργία του θεσμού του Συνηγόρου του Καταναλωτή που σήμερα βρίσκεται στο στάδιο της επεξεργασίας και του διαλόγου με τους ενδιαφερομένους φορείς.
     Ο Υφυπουργός
     ΚΙΜΩΝ ΚΟΥΛΟΥΡΗΣ»
      10. Στην με αριθμό 2914/12-9-2003 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. 60057/448//30-9-2003 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης, την οποία κατέθεσε στη Βουλή ο Βουλευτής κ. Κων/νος Τσιπλάκης, σχετικά με τη σύγκλιση των μισθών, σας γνωρίζουμε τα εξής:
     Σύμφωνα με στοιχεία της Ευρωπαϊκής Επιτροπής, κατά το 2002 οι ακαθάριστοι πραγματικοί μισθοί στην Ελλάδα παρουσίασαν αύξηση (σε σχέση με το 2001) κατά 3,1%, έναντι 1,0% στην Ευρωπαϊκή Ένωση των 15, φέρνοντας τη χώρα μας για πρώτη φορά, μετά από σειρά ετών, στην πρώτη θέση κατάταξης των χωρών με βάση τις αυξήσεις των πραγματικών μισθών.
     Σε πιο μακροχρόνια βάση δε, κατά την περίοδο 1996 - 2002 οι ετήσιες αυξήσεις των πραγματικών μισθών ήταν υψηλές με αποτέλεσμα για το σύνολο της εν λόγω περιόδου, αθροιστικά, ο μέσος ακαθάριστος μισθός να έχει αυξηθεί κατά 21% στην Ελλάδα, έναντι 6,5% στο σύνολο της Ε.Ε.
     Όσον αφορά τη σύγκλιση των μισθών, το 1993 ο μέσος ακαθάριστος μισθός στην Ελλάδα ήταν στο 68% του μέσου Ευρωπαϊκού μισθού, ενώ το 2002 ξεπέρασε το 80% σε ισοδύναμη αγοραστική δύναμη, με στόχο να φθάσει το 90% μέχρι το 2008, με τα νέα μέτρα που καθόρισε η οικονομική πολιτική για την στήριξη των εισοδημάτων.
     Σχετικά με τη σύγκριση των κατώτατων μισθών με αυτούς της Ε.Ε., τα διαθέσιμα στοιχεία της EUROSTAT αφορούν 9 από τις 15 χώρες, αφού οι υπόλοιπες δεν καθορίζουν κατώτατους μισθούς, από τις συγκρινόμενες χώρες δε η Ελλάδα έχει την καλύτερη θέση μεταξύ των χωρών του ευρωπαϊκού νότου.
     Ο Υπουργός
     Ν. ΧΡΙΣΤΟΔΟΥΛΑΚΗΣ»
     11. Στην με αριθμό 2918/12-9-03 ερώτηση του Βουλευτή κ. Γεωργίου Καρασμάνη δόθηκε με το υπ΄ αριθμ. 7017/4/3761/1-10-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γ. Καρασμάνης, σας γνωρίζουμε ότι, σύμφωνα με τις ισχύουσες διατάξεις, κενές θέσεις που είναι πιθανόν να προκύπτουν μετά την εισαγωγή σπουδαστών στις αστυνομικές Σχολές (Αξιωματικών-Αστυφυλάκων), επιτρέπεται να συμπληρώνονται, μέσα στον πρώτο μήνα από την κατάταξη των επιτυχόντων, από υποψηφίους που είχαν δηλώσει τη συγκεκριμένη Σχολή, κατά κατηγορία και φθίνουσα βαθμολογική σειρά, με βάση τους σχετικούς πίνακες επιλαχόντων, που αποστέλλονται στην αρμόδια Υπηρεσία μας από το συνερωτώμενο Υπουργείο.
     Σε ό,τι αφορά τον αναφερόμενο στην ερώτηση υποψήφιο, σας πληροφορούμε ότι αυτός κατέχει την 77η θέση στον πίνακα επιλαχόντων για τη Σχολή Αστυφυλάκων, γενικής σειράς.
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
      12. Στην με αριθμό 3163/17-9-03 ερώτηση του Βουλευτή κ. Γεωργίου Καρασμάνη δόθηκε με το υπ΄ αριθμ. 556/10-10-03 έγγραφο από τον Υπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Καρασμάνης, για τα θέματα της αρμοδιότητάς μας, σας πληρoφoρούμε τα εξής:
     Κατά τη διενέργεια της εκτίμησης των ζημιών, αρμοδιότητος ΠΣΕΑ, που προκλήθηκαν από τη χιονόπτωση του μηνός Δεκεμβρίου 2001 στο Ν. Πέλλας, δεν βρέθηκαν και δεν καταγράφηκαν ποσότητες καπνού ούτε στα ξηραντήρια (λόγω εποχής) ούτε στις αποθήκες των παραγωγών.
     Ο Υπουργός
     Γ. ΔΡΥΣ»
     13. Στην με αριθμό 3225/18-9-03 ερώτηση του Βουλευτή κ. Βασιλείου Μιχαλολιάκου δόθηκε με το υπ΄ αριθμ. 1011811/ΙΗ/9-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 3225/18-9-2003. την οποία κατέθεσε ο Βουλευτής κ. Βασ. Μιχαλολιάκος, σας γνωρίζουμε τα ακόλουθα:
     Όπως μας πληροφόρησε η Ο.Σ.Κ. Α.Ε. σε σχετικό αίτημα προμήθειας εξοπλιστικών μέσων του Δημοτικού Σχολείου Αγίων Ασωμάτων Αίγινας, έχει εκδώσει τα ακόλουθα δελτία αποστολής:
     - Υπ. αρ. 144179/10-6-2003 (προμήθεια βιβλιοθηκών, μαγνητικών πινάκων, γραμμάτων και αριθμών),
     - Υπ. αρ. 146282/16-9-2003 (προμήθεια των αιτηθέντων θρανίων και καθισμάτων).
     Ο Υφυπουργός
     ΝΙΚ. ΓΚΕΣΟΥΛΗΣ»
      14. Στην με αριθμό 3237/18-9-2003 ερώτηση του Βουλευτή κ. Θεόφιλου Λεονταρίδη δόθηκε με το υπ΄ αριθμ. 12384/Γ.Γ.1260/3-10-2003 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού εγγράφου σας γνωρίζουμε ότι:
     1. Η ανεργία στην Ελλάδα σημειώνει κατά τα τελευταία έτη σημαντική κάμψη χάρη στις πολιτικές της κυβέρνησης. Ο πληθωρισμός, αν και βρίσκεται σε επίπεδα που, εν μέρει τουλάχιστον, δικαιολογούνται από τους υψηλούς ρυθμούς ανάπτυξης της χώρας μας, αντιμετωπίζεται από την κυβέρνηση με τις κατάλληλες πολιτικές.
     2. Για τον υπολογισμό του Δείκτη Τιμών Καταναλωτή χρησιμοποιείται η πλέον πρόσφατη έρευνα οικογενειακών προϋπολογισμών (1999). Η έρευνα αυτή διενεργείται ανά πενταετία.
     3. Τα πρωτογενή στοιχεία του Δείκτη Τιμών Καταναλωτή επεξεργάζονται με επιστημονικό και αδιάβλητο τρόπο, καθώς και με το κατάλληλο λογισμικό, τα δε αποτελέσματα εγκρίνονται μηνιαίως από αρμόδια Επιτροπή, στην οποία συμμετέχουν εκπρόσωποι της ΕΣΥΕ, του Υπουργείου Ανάπτυξης, της ΓΣΕΕ, του ΣΕΒ, του Επαγγελματικού Επιμελητηρίου Αθηνών, και ένας πανεπιστημιακός καθηγητής.
     Ο Υπουργός
     Ν. ΧΡΙΣΤΟΔΟΥΛΑΚΗΣ»
     15. Στην με αριθμό 2370/2-9-03 ερώτηση του Βουλευτή κ. Παναγιώτη Αδρακτά δόθηκε με το υπ΄ αριθμ. 46661/23-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης του Βουλευτή κ. Π. Αδρακτά, σχετικά με την κατασκευή επικίνδυνων τμημάτων της οδού Κυλλήνης - ΝΕΟ Πατρών - Πύργου, σας γνωρίζουμε τα εξής:
     Η Ν.Α. Ηλείας έχει αναθέσει από το 1999 την εκπόνηση της μελέτης «Οδός Κυλλήνη- ΝΕΟ Πατρών - Πύργου», η οποία είχε ενταχθεί στο Β' ΠΕΠ Δυτικής Ελλάδας και χρηματοδοτήθηκε με 110.000.000 δρχ.
     Μέχρι σήμερα έχει εκπονηθεί η οριστική μελέτη οδοποιίας, οι υποστηρικτικές μελέτες (τοπογραφικές, γεωλογικές, υδραυλικές), καθώς και η μελέτη κόμβων, ηλεκτροφωτισμού και κτηματολόγιο για την βελτίωση δρόμου σε μήκος 12,5 χμ περίπου, ενώ αναμένεται η έγκριση περιβαλλοντικών όρων από το ΥΠΕΧΩΔΕ. Ο συνολικός προϋπολογισμός του έργου ανέρχεται στο ποσό των 7.000.000 €.
     Μετά την έγκριση των περιβαλλοντικών όρων και την τελική ωρίμανση του έργου, η Ν.Α. Ηλείας θα προτείνει την ένταξη για χρηματοδότηση της κατασκευής του, μέσω του Γ΄ ΠΕΠ ή του Τομεακού Προγράμματος του ΥΠΕΧΩΔΕ.
     Ο Υφυπουργός
     Λ. ΠΑΠΑΔΗΜΑΣ»
     16. Στην με αριθμό 3644/25-9-03 ερώτηση του Βουλευτή κ. Ευάγγελου Μπασιάκου δόθηκε με το υπ΄ αριθμ. 43115/3-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, την οποία κατέθεσε ο Βουλευτής κ. Ευάγγελος Μπασιάκος, και σύμφωνα με τα αναφερόμενα στο με αριθμό 39352/10.9.2003 έγγραφό μας, το οποίο αφορά σε απάντηση στην με αριθμό 2129/26.8.2003 ερώτηση του παραπάνω Βουλευτή, σας γνωρίζουμε ότι το Υπουργείο Εσωτερικών, Δημόσιας Διοίκησης & Αποκέντρωσης δεν αντιμετωπίζει θέμα μείωσης των Περιφερειών και συνεπώς, είναι πασιφανές ότι δεν τίθεται θέμα ένταξης των νομών Βοιωτίας και Ευβοίας στην Περιφέρεια Αττικής.
     Μάλιστα, στο πλαίσιο των διατάξεων του άρθρου 2 του ν.25Ο3/1997 έχει προωθηθεί η κατάρτιση δεκατριών (13) σχεδίων προεδρικών διαταγμάτων, τα οποία αφορούν στην οργάνωση των υφισταμένων Περιφερειών της χώρας (Οργανισμοί Περιφερειών).
     Ο Υφυπουργός
     ΛΑΜΠΡΟΣ ΠΑΠΑΔΗΜΑΣ»
     17. Στην με αριθμό 3740/29-9-03 ερώτηση του Βουλευτή κ. Ελευθέριου Παπανικολάου δόθηκε με το υπ΄ αριθμ. 46656/23-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε ότι αρμόδιο να απαντήσει στην εν λόγω ερώτηση είναι το συνερωτώμενο Υπουργείο Οικονομίας και Οικονομικών.
     Ο Υφυπουργός
     Λ. ΠΑΠΑΔΗΜΑΣ»
     18. Στην με αριθμό 3741/29-9-03 ερώτηση του Βουλευτή κ. Ελευθέριου Παπανικολάου δόθηκε με το υπ΄ αριθμ. 46657/23-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας πληροφορούμε ότι έχει κατατεθεί πρόταση στην Ειδική Υπηρεσία Διαχείρισης του Ε. Π. Πελoπovvήσoυ για την ένταξη του έργου «Αποχέτευση και Βιολογικός Μεθώνης» στο πρόγραμμα με προϋπολογισμό 7 εκατ. €, και βρίσκεται στη διαδικασία αξιολόγησης.
     Ο Υφυπουργός
     Λ. ΠΑΠΑΔΗΜΑΣ»
     19. Στην με αριθμό 3752/29-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. 2181/23-10-03 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της από 29/9/03 ερώτησης του Βουλευτή Σ. Σπηλιωτόπουλου και σε συνέχεια του αριθ.1955/18-3-03 σχετικού εγγράφου μας, σας γνωρίζουμε ότι η Γενική Γραμματεία Αθλητισμού στη νέα πρότασή της για το Πρόγραμμα του 2003 επανέφερε την πρόταση για την ένταξη του έργου «κατασκευή αυτοκινητοδρομίου Πατρών» στο Πρόγραμμα Δημοσίων Επενδύσεων, πλην όμως το Υπουργείο Οικονομίας και Οικονομικών δεν ενέταξε το παραπάνω έργο.
     Ο Υφυπουργός
     ΓΙΩΡΓΟΣ ΛΙΑΝΗΣ»
     20. Στην με αριθμό 3764/29-9-03 ερώτηση του Βουλευτή κ. Σπυρίδωνα Σπύρου δόθηκε με το υπ΄ αριθμ. 46659/23-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι το ΥΠΕΣΔΔΑ για το έτος 2003 έχει κατανείμει στους α΄ βάθμιους ΟΤΑ του Νομού Κέρκυρας, ποσό ύψους 257.700,29 ευρώ για την επισκευή και συντήρηση σχολικών κτιρίων της αρμοδιότητάς τους και 869.203,95 ευρώ για την κάλυψη των λειτουργικών δαπανών των σχολείων.
     Όσον αφορά την κατασκευή νέων σχολικών κτιρίων, αρμόδιο να απαντήσει είναι το Υπουργείο Παιδείας και Θρησκευμάτων στο οποίο διαβιβάζουμε αντίγραφο της ερώτησης.
     Ο Υφυπουργός
     Λ. ΠΑΠΑΔΗΜΑΣ»)
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 20 Ιανουαρίου 2004.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
      1. Η με αριθμό 1597/31.7.2003 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Πολιτισμού, σχετικώς με την πορεία των ανασκαφών και την αξιοποίηση του χώρου στην αρχαία Άργιλο, του Νομού Σερρών.
      2. Η με αριθμό 7870/19.12.2003 ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Γεωργίας, σχετικώς με τη θέση της Ελλάδος στην πρόταση της Κομισιόν για το νέο κανονισμό του καπνού.
      Β. ΑΝΑΦΟΡΕΣ-ΕΡΩΤΗΣΕΙΣ  Δεύτερου Κύκλου (Άρθρο 130 παρ. 5 Καν. Βουλής)
      1. Η με αριθμό 5854/10.11.2003 ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικώς με τη στήριξη του εισοδήματος των ελαιοκαλλιεργητών και εσπεριδοκαλλιεργητών του Νομού Λακωνίας. 
      Έχω την τιμή να ανακοινώσω στο Σώμα, ότι οι Υπουργοί Οικονομίας και Οικονομικών και Εργασίας και Κοινωνικών Ασφαλίσεων κατέθεσαν σχέδιο νόμου: «Αναπροσαρμογή συντάξεων του δημοσίου και άλλες διατάξεις». 
      (Παραπέμπεται στην αρμόδια διαρκή επιτροπή)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Κύριοι συνάδελφοι, δέχεστε να συζητήσουμε, σύμφωνα με το άρθρο 131, παράγραφος 4,  τη δεύτερη επίκαιρη ερώτηση πρώτου κύκλου μαζί με τη δεύτερη επίκαιρη ερώτηση δευτέρου κύκλου, επειδή αναφέρονται στο ίδιο θέμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
      Πρώτη θα συζητηθεί η δεύτερη  με αριθμό 349/13.1.2004 επίκαιρη ερώτηση πρώτου κύκλου της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικώς με την καθυστέρηση καταβολής των αποζημιώσεων στους αγρότες του νομού Πέλλας, για τις καταστροφές που υπέστησαν από την κακοκαιρία κλπ. μαζί με τη δεύτερη με αριθμό  350/13.1.2004 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Γεωργίας, σχετικώς με την καθυστέρηση καταβολής των αποζημιώσεων στους αγρότες του Νομού Πέλλας για τις καταστροφές που υπέστησαν από την κακοκαιρία κλπ. 
      Η ερώτηση της κ. Παρθένας Φουντουκίδου έχει ως εξής: 
      «Έντονες και απόλυτα δικαιολογημένες είναι οι διαμαρτυρίες των αγροτών του Νομού Πέλλας και των όμορων νομών για τις καθυστερήσεις που παρατηρούνται στην πληρωμή των αποζημιώσεων από τον ΕΛΓΑ, παρά τις περί αντιθέτου διαβεβαιώσεις του Υπουργείου Γεωργίας διά μέσου του διοικητή του ΕΛΓΑ, ότι μέχρι 3 Δεκεμβρίου θα είχαν πληρωθεί όλοι οι αγρότες «για να κάνουν Χριστούγεννα».
      «Η πληρωμή των ροδακινοπαραγωγών και των βερικοπαραγωγών γίνεται επιλεκτικά και τμηματικά. Οι διαβεβαιώσεις για ταχεία πληρωμή καθώς και το υψηλό κόστος των ενστάσεων απέτρεψε πολλούς παραγωγούς από το να κάνουν ένσταση. 
      Οι καπνοπαραγωγοί περιμένουν το πότε θα γίνουν οι εκτιμήσεις από τις ζημιές από την χαλαζόπτωση, τα ίδια ισχύουν και για τους τευτλοπαραγωγούς και τους σπαραγγοπαραγωγούς. Οι επιδοτήσεις για τα καλαμπόκια και για τα σιτάρια δεν έχουν δοθεί στο Ν. Πέλλας.
      Οι βαμβακοπαραγωγοί μόλις παρέλαβαν τις εκτιμήσεις και δεν γνωρίζουν πότε θα αποζημιωθούν, ενώ κουβέντα δεν γίνεται για τις ποσότητες βαμβακιού που έμειναν στα χωράφια. 
      Οι κτηνοτρόφοι δεν έχουν πληρωθεί τις αποζημιώσεις για τα επιλέξιμα. 
      Η γενική εντύπωση που έχει δημιουργηθεί είναι, ότι οι γεωργοί έχουν αφεθεί στην τύχη τους. Οι εκτιμήσεις από τα ΠΣΕΑ είναι απαράδεκτες και η σωρεία των προβλημάτων τους έχουν απογοητεύσει. 
      Γι’ αυτό ερωτάστε κύριε Υπουργέ: 
      Πότε επιτέλους θα σταματήσει ο εμπαιγμός των αγροτών και θα τους καταβληθούν οι αποζημιώσεις που έπρεπε να είχαν πάρει από το Νοέμβριο του 2003, σύμφωνα με κυβερνητικές δεσμεύσεις». 
      Θα σας διαβάσω τώρα την ερώτηση του κ. Τζαμτζή που έχει ως εξής: 
      «Σοβαρότατα προβλήματα υπάρχουν στο Νομό Πέλλας εξαιτίας της μη πληρωμής των αποζημιώσεων για τις καταστροφές που έχουν υποστεί οι αγρότες σε καλλιέργειές τους. 
      Οι σπαραγγοπαραγωγοί ακόμη περιμένουν να αποζημιωθούν για την μειωμένη παραγωγή που είχαν εξαιτίας των βροχοπτώσεων. 
      Οι βαμβακοπαραγωγοί είναι απλήρωτοι για τις ζημιές που υπέστησαν από τις χαλαζοπτώσεις. 
      Οι αγρότες από τις ζημιές που υπέστησαν τα καπνοξηραντήρια και τα θερμοκήπια από τις ανεμοθύελλες είναι απλήρωτοι παρά τις μεγαλόστομες υποσχέσεις της Κυβέρνησης. 
      Τα ΠΣΕΑ του 2002 είναι απλήρωτα, οι ενστάσεις για τα ροδάκινα και τα κεράσια από τον παγετό του Απριλίου παραμένουν και αυτές απλήρωτες. 
      Τα προβλήματα στο Νομό Πέλλας είναι τεράστια οι αγρότες περνούν δύσκολες ώρες τα ίδια και ο εμπορικός κόσμος εξαιτίας της κάθετης μείωσης του εισοδήματος των αγροτών. 
      Ερωτάστε κύριε Υπουργέ:
      1. Πότε θα αποζημιωθούν οι σπαραγγοπαραγωγοί, οι βαμβακοπαραγωγοί και οι ροδακινοπαραγωγοί του Νομού Πέλλας; 
      2. Πότε και πώς θα αποζημιωθούν τα καπνοξηραντήρια, τα θερμοκήπια και οι άλλες εγκαταστάσεις που έχουν καταστραφεί;». 
     Ο Υφυπουργός Γεωργίας κ. Αργύρης έχει το λόγο. 
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι γνωστό σε όλους και ιδιαίτερα στους αγαπητούς συναδέλφους ότι τον Απρίλιο είχαμε πολύ σοβαρές ζημιές, κυρίως, σε δενδροκαλλιέργειες στη Βόρειο Ελλάδα. Ο ΕΛΓΑ κινητοποιήθηκε άμεσα και παρ΄ όλο το μεγάλο έργο της αποτίμησης των ζημιών που ήταν και επίπονο και χρονοβόρο διεκπεραιώθηκε έγκαιρα. Λόγω, όμως, της σοβαρότητας των ζημιών για πρώτη φορά δόθηκαν άμεσα προκαταβολές στους πληγέντες παραγωγούς, ενώ η εξόφληση άρχισε να γίνεται μετά τον Οκτώβριο διαδοχικά και όχι επιλεκτικά σύμφωνα με την πορεία των πορισμάτων. 
     Ειδικότερα στο Νομό Πέλλας που οι ζημιές από τον παγετό ήταν σοβαρές, μέχρι τώρα έχουν καταβληθεί αποζημιώσεις πάνω από 70 εκατομμύρια ευρώ και αφορούν καλλιέργειες κερασιάς και ροδακινιάς. 
     Λόγω της σοβαρότητας των ζημιών δόθηκαν για πρώτη φορά όπως είπα προκαταβολές. 
     Υπάρχει, όμως, μια εκκρεμότητα στα ροδάκινα και τα βερίκοκα, αλλά αυτό αφορά ενιστάμενους παραγωγούς, έχει ολοκληρωθεί η διαδικασία και θα πληρωθούν μέσα στο Φεβρουάριο. 
     Επίσης εκκρεμούν οι αποζημιώσεις στις καλλιέργειες μηλιάς και στις καλλιέργειες που επλήγησαν από τις χαλαζοπτώσεις, ο προϋπολογισμός των οποίων ανέρχεται σε 20 εκατομμύρια ευρώ και οι οποίες έχουν ετοιμαστεί και θα εκκαθαριστούν σταδιακά μέσα στο Φεβρουάριο. 
     Για τις ζημιές από τις διάφορες χαλαζοπτώσεις του Ιουλίου και Αυγούστου που έγιναν στις καλλιέργειες καπνού και τεύτλων, το έργο των εξειδικευμένων εκτιμήσεων καθώς και η κοινοποίηση των πορισμάτων ολοκληρώθηκε και οι αποζημιώσεις θα καταβληθούν σταδιακά εντός του Φεβρουαρίου. 
     Για τις καλλιέργειες των σπαραγγιών, το έργο των εκτιμήσεων ολοκληρώθηκε και η κοινοποίηση των πορισμάτων –εδώ γίνεται με διαφορετικό τρόπο διότι οι ποσότητες που είχαν δώσει οι παραγωγοί είναι εξαγώγιμες και έχουν παραστατικά στοιχεία- και θα αρχίσουν να καταβάλλονται οι αποζημιώσεις από τα μέσα Φεβρουαρίου οπότε και θα έχει ολοκληρωθεί όλη η διαδικασία. 
     Για τους καλλιεργητές του βαμβακιού που δεν μπόρεσαν εξαιτίας των συνεχών βροχοπτώσεων το φθινόπωρο να συλλέξουν και να παραδώσουν την παραγωγή τους στα εκκοκκιστήρια και δεν υπέβαλαν δηλώσεις ζημιών, και έχει λήξει η περίοδος η καλλιεργητική το ΔΣ του ΕΛΓΑ πήρε απόφαση να δώσει μία πενθήμερη παράταση. 
     Θα ανακοινώσει στους ενδιαφερόμενους την ημερομηνία υποβολής των ενστάσεων για να έχουν τη δυνατότητα οι παραγωγοί να υποβάλλουν τις δηλώσεις τους από τις ζημιές που έχουν υποστεί και δεν πρόλαβαν να συλλέξουν την παραγωγή τους.
      Οι μη καλυπτόμενες ζημιές από τον ΕΛΓΑ (καπνοξηραντήρια, θερμοκήπια και άλλες εγκαταστάσεις) θα ενταχθούν στο πρόγραμμα που ετοιμάζεται για τα ΠΣΕΑ. Για να πληρωθούν, όμως, αυτοί οι παραγωγοί γνωρίζουμε όλοι ότι πρέπει πρώτα να πάρουμε την έγκριση της Επιτροπής Ανταγωνισμού, δηλαδή να έχουμε την έγκριση για να πληρώσουμε τους παραγωγούς αμέσως μετά.
      Έχει ξεκινήσει η καταβολή των επιλεξίμων, που γίνεται για πρώτη φορά με τη διαδικασία του μητρώου. Πρόκειται για μια πάρα πολύ δύσκολη διαδικασία, που έχει αρχίσει όμως σε πάρα πολλούς νομούς. Για όσους νομούς και κτηνιατρεία έχουν ετοιμασθεί μηχανογραφικά και ηλεκτρονικά τα αρχεία τους, έχουν αρχίσει οι πληρωμές και πιστεύουμε ότι θα είμαστε εντός των προθεσμιών δεν θα έχουμε πρόβλημα για τα επιλέξιμα.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κυρία Φουντουκίδου έχει το λόγο.
      ΠΑΡΘΕΝΑ ΦΟΥΝΤΟΥΚΙΔΟΥ: Αναρωτιέμαι, και μαζί με εμένα και οι αγρότες και οι κτηνοτρόφοι του νομού μου, αν τώρα που είναι μια προεκλογική περίοδος τους έχετε οδηγήσει σε απελπισία και οργή, τι θα γίνει μετά τις εκλογές. Ο εμπαιγμός σας δεν έχει όρια. Ο διοικητής του ΕΛΓΑ είχε δεσμευτεί, ότι στις 3 Δεκεμβρίου θα καταβληθούν όλες οι αποζημιώσεις και δεν θα μείνει κανένας απλήρωτος. Να σας υπενθυμίσω, ότι οι Υπουργοί σας είχαν δεσμευτεί, ότι θα δώσουν προκαταβολές για ζημιές σε καπνοξηραντήρια και σε θερμοκήπια. 
      Και έρχεστε τώρα και μας παραπέμπετε σε προγράμματα; Όταν δίνατε τις υποσχέσεις δεν τα γνωρίζατε; Βλοσυροί και αγέλαστοι είναι οι κάτοικοι της Πέλλας, γιατί πέρασαν Χριστούγεννα με 10 και 20 ευρώ δανεικά, αν θέλετε να ξέρετε ποια είναι η πραγματική κατάσταση. 
      Έξι μήνες δεν σας έφτασαν να κάνετε τον έλεγχο για τις αποζημιώσεις στα σπαράγγια; Μηχανογράφηση δεν υπάρχει στην Πέλλα και μένουν απλήρωτες οι αποζημιώσεις και τα επιλέξιμα; Τα βαμβάκια έχουν σαπίσει στα χωράφια και δεν ξέρουν οι παραγωγοί τι θα γίνει. Δεν υπάρχει υπευθυνότητα στην ενημέρωση. Μηλιές απλήρωτες. Καλαμπόκια, τεύτλα σε αβεβαιότητα. Οι ελιές, ο καπνός το ίδιο. Δεν έχουν έρθει ούτε καν εκτιμήσεις σε μερικές παραγωγές. Αυτή είναι η πραγματική κατάσταση.
      Είναι ντροπή να τους ταλαιπωρούμε, αφού προηγουμένως τους οδηγήσαμε σε μία κατάσταση απελπιστική. Συρρικνώθηκε ο αγροτικός πληθυσμός. Ερήμωσε η ύπαιθρος. Τη στερείτε από τα παιδιά τους, από τους νέους που επιθυμούν να γίνουν αγρότες. Είναι σοβαρή η αγροτική πολιτική. Είναι σοβαρό κεφάλαιο η αγροτική οικονομία. Δυστυχώς και στον προϋπολογισμό σας από το 1996 και φέτος, βλέπω, ότι απουσιάζει από τις πολιτικές σας προτεραιότητες, αλλά πίσω από τα νούμερα ξέρετε, ότι υπάρχουν άνθρωποι.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, εύχομαι για μια ακόμη φορά να μην αποδειχθεί για το καλό των αγροτών, ότι λέτε λόγια και δεν πράττετε. Το λέω αυτό γιατί μέσα σ΄ αυτήν την Αίθουσα πριν από δύο μήνες εσείς ο ίδιος δεσμευτήκατε, όπως δεσμεύτηκε και ο διοικητής του ΕΛΓΑ που επισκέφτηκε την Πέλλα, τα Γιαννιτσά, ότι μέχρι τα μέσα Νοεμβρίου θα έχουν πληρωθεί οι αποζημιώσεις. 
      Τα σπαράγγια είναι απλήρωτα, ενώ σε άλλες περιοχές έχουν πληρωθεί οι ζημιές. Οι αγρότες στην Πέλλα δεν ξέρουν με ποιο τρόπο θα πληρωθούν. Θα πληρωθούν ανά στρέμμα; Θα πληρωθούν με κάποιο άλλο τρόπο; Τα βαμβάκια έχουν ζημιές από το χαλάζι και τις βροχοπτώσεις. Στα καπνά έχουν ζημιές από το σκουλήκι. Τα καπνοξηραντήρια στην Πέλλα γκρεμίστηκαν. Δεσμεύτηκαν οι Υπουργοί σας και δεν δόθηκε ούτε μια δραχμή ως αποζημίωση.
      Παγετός 2003: Ακόμη υπάρχει κόσμος απλήρωτος, πέρα από τα τρία ευρώ που κάποιοι δεν τα πήραν. Επιπλέον, είναι απλήρωτοι και για τα ΠΣΕΑ του 2002 και αυτοί που έκαναν ενστάσεις το Νοέμβριο του 2002 και αυτοί οι οποίοι έκαναν κανονικά τις δηλώσεις και έχουν κάνει ενστάσεις. 
      Παραγωγοί, κτηνοτρόφοι στο Θεοδωράκι για απώλεια γάλακτος περιμένουν ακόμη να πάρουν χρήματα για τη ζημιά που έπαθαν το 2002. Ακακίες και λεύκες μέσω του προγράμματος Δάσους-Αγρών: Περιμένουν οι αγρότες στην Αλμωπία να πάρουν χρήματα και όμως δεν προχωράει τίποτα. Σχέδια βελτίωσης και άλλα προγράμματα για νέους αγρότες: Είναι όλα στάσιμα και το ξέρετε πολύ καλά αυτό το πράγμα. Επιδοτήσεις για τα καλαμπόκια και τα σιτάρια: Και αυτά έχουν μείνει απλήρωτα. Μάλιστα, στην Αγροτική Τράπεζα της Αριδαίας έπαιρναν τηλέφωνο και έλεγαν: «Έχει βόμβα. Φύγετε».
      Πότε επιτέλους, κύριε Υπουργέ, θα πληρώσετε; Έχετε κοροϊδέψει τους αγρότες της Πέλλας κατ’ επανάληψη. Ο ίδιος ο Υπουργός δεσμευόταν, ο διοικητής του ΕΛΓΑ δεσμευόταν ότι το Νοέμβριο θα πληρώσει, ότι μέχρι τέλους του χρόνου θα έχουν πληρωθεί όλα τα χρήματα και δεν έχει πληρωθεί τίποτε. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, εν τη ρύμη του λόγου της η κυρία συνάδελφος έβγαλε την απόφαση ότι οι επόμενες εκλογές θα κερδίσει το ΠΑΣΟΚ, γιατί ανησυχεί τι θα κάνουμε μετά τις εκλογές. Πάντως θα είμαστε εξίσου καλοί και πολύ καλύτεροι μετά τις εκλογές. 
      Γι’ αυτό, λοιπόν, ανακοίνωσα πριν το χρονοδιάγραμμα, το οποίο γνωρίζετε πολύ καλά εσείς που είστε εδώ, γιατί η συνάδελφος έφυγε και δεν ακούει. Έχει υπάρξει ένα πρόγραμμα πληρωμών. Επίσης ο ΕΛΓΑ πάνω από τρεις φορές ήταν παρών στην Πέλλα σε συσκέψεις που διοργάνωναν οι ίδιοι οι αγρότες και οι οργανώσεις τους και εξήγησε επακριβώς το πρόγραμμα των πληρωμών.
      ΙΟΡΔΑΝΗΣ ΤΖΑΜΤΖΗΣ: Γιατί δεν το εφαρμόσατε, κύριε Υπουργέ, το πρόγραμμα αυτό; Οι αγρότες έκαναν μαύρα Χριστούγεννα στην Πέλλα. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Τζαμτζή, αδικείτε τον εαυτό σας. Εσείς είστε εκεί καθημερινά, παλεύετε για τα προβλήματα. Λοιπόν, μην υπερβάλλετε. Υπάρχουν απλήρωτοι μόνο στα ροδάκινα και στα βερίκοκα και είναι οι παραγωγοί εκείνοι που έχουν υποβάλλει ενστάσεις. Είναι ελάχιστοι. Για τα υπόλοιπα έχουν ανακοινωθεί τα πορίσματα και θα γίνουν εντός του Φεβρουαρίου όλες οι πληρωμές για τις ζημιές Ιουλίου-Αυγούστου.
      Επίσης, για τα ΠΣΕΑ υπάρχουν αυτές που δεν έχουν πληρωθεί για τους εξής λόγους: Κάποιοι δεν έχουν κάνει αποκατάσταση. Για να πληρωθεί ένας παραγωγός  εγκατάσταση πρέπει να κάνει αποκατάσταση και να προσκομίσει τα τιμολόγιά του. Ας μην υπερβάλλουμε, λοιπόν, για ζητήματα που είναι τακτοποιημένα. 
      Επίσης ο ΕΛΓΑ δεν είναι προέκταση του Υπουργείου Γεωργίας, εποπτεύεται από το Υπουργείο Γεωργίας. Έχει διοικητικό συμβούλιο και το 40% σε αυτό είναι εκπρόσωποι των αγροτών. Πρέπει κάποια στιγμή να σταματήσει αυτού του είδους η εκμετάλλευση και η εμπορευματοποίηση όλων των διαδικασιών και των λειτουργιών του ΕΛΓΑ. Είναι ένας ανεξάρτητος οργανισμός, και διοικείται από διοικητικό συμβούλιο.
      ΙΟΡΔΑΝΗΣ ΤΖΑΜΤΖΗΣ: Εσείς τον διορίζετε. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη γράφονται οι διακοπές.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν τον διορίζουμε. Λειτουργεί με βάση τις αποφάσεις του διοικητικού συμβουλίου και των εκπροσώπων των αγροτών.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Άρα, λοιπόν, είναι συγκεκριμένες οι διαδικασίες.
      Επίσης λέτε, ότι σάπισαν τα βαμβάκια. Τι να κάνει το Υπουργείο Γεωργίας, που πλημμύρισαν από τα ακραία καιρικά φαινόμενα τα χωράφια; Παρ’ ό,τι τελείωσε η προθεσμία που θα μπορούσαν να κάνουν την αίτηση ζημιών, το διοικητικό συμβούλιο συνεδρίασε και αποφάσισε να δώσει τη δυνατότητα σ’ αυτούς τους παραγωγούς να κάνουν αίτηση ζημιών. Θα ανακοινώσει την ημέρα που θα γίνει η σύγκριση με βάση τα στοιχεία του ΟΣΔΕ, θα γίνουν οι διασταυρωτικοί έλεγχοι και οι παραγωγοί θα πάρουν τα χρήματά τους για τη ζημιά στους πλημμυρισμένους αγρούς. 
      Γι’ αυτό, λοιπόν, δεν υπάρχει κάτι που δεν είναι διευκρινισμένο και μάλιστα εκεί στον ίδιο το νομό και σ΄ εκείνες τις περιοχές από το διοικητή του ΕΛΓΑ που μόλις την προηγούμενη εβδομάδα πήγε και έκανε τις τελευταίες ανακοινώσεις. Υπάρχει πλήρης αρμονία των αγροτών με τις ενέργειες της διοίκησης του ΕΛΓΑ.
      ΠΡΟΕΔΡΕΥΩΝ (Κωνσταντίνος Γείτονας): Επανερχόμεθα τώρα στη συζήτηση της πρώτης επίκαιρης ερώτησης πρώτου κύκλου. Είναι η με αριθμό 355/13-1-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τον Υπουργό Γεωργίας, σχετικώς με την αποζημίωση των πληγέντων από τις έντονες βροχοπτώσεις αγροτών και ψαράδων του Νομού Ξάνθης, κλπ.
      Η επίκαιρη ερώτηση του κυρίου συναδέλφου έχει ως εξής:
      «Μετά τις συνεχείς βροχοπτώσεις στο Νομό Ξάνθης προκλήθηκαν μεγάλες ζημιές στις αγροτικές καλλιέργειες, καθώς και στα ιχθυοτροφεία Βιστωνίδας, Λάφρας-Λαφρούδας και Ερασμίου. Συγκεκριμένα πλημμύρισαν καλλιέργειες σιτηρών στην πεδιάδα του νομού με τη στάθμη του νερού να έχει καλύψει κάθε εμφυτευμένο φύτρο και επίσης έσπασαν αναχώματα. 
      Ερωτάται ο κύριος Υπουργός να απαντήσει:
1. Αν ο ΕΛΓΑ θα προβεί σε αποζημιώσεις των πλημμυρισμένων σιτηρών και τι μέτρα πρόκειται να λάβει η Κυβέρνηση για τις καλλιέργειες βάμβακος που δε μπόρεσαν να συλλεχθούν και να παραδοθούν στα εκκοκκιστήρια και σε περίπτωση που αυτό δεν είναι δυνατόν, αν αυτά θα μπορέσουν αν υπαχθούν στο καθεστώς αποζημιώσεων των ΠΣΕΑ. Τέλος,
2. Επειδή οι ποσότητες ψαριών που διέφυγαν από τα σπαρμένα αναχώματα ζημίωσαν τους ψαράδες, αν οι αλιευτικοί συνεταιρισμοί δύνανται να αποζημιωθούν και αυτοί από τα ΠΣΕΑ».
     Θα απαντήσει ο Υφυπουργός Γεωργίας ο κ. Αργύρης.
     Ορίστε, κύριε Υφυπουργέ, έχετε το λόγο.
     ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Θέλω να κάνω γνωστό στον αγαπητό κύριο συνάδελφο, ότι ο ΕΛΓΑ θα προβεί σε αποζημιώσεις για τα πλημμυρισμένα χωράφια που είχαν σιτηρά. Έχει ήδη ο ΕΛΓΑ δει το φαινόμενο, έχει ζητήσει από τους παραγωγούς να κάνουν δηλώσεις και περιμένουν να αποστραγγιστούν τα χωράφια για να προχωρήσουν στη συνέχεια στην εξατομίκευση αυτών των ζημιών για να αποδοθούν τα χρήματα, όπως γίνεται κάθε φορά. 
     Για τις καλλιέργειες του βάμβακος που έχουν πρόβλημα από πλημμύρες θα ακολουθηθεί η ίδια διαδικασία. Υπάρχουν όμως και κάποιες άλλες περιπτώσεις ζημιάς των βαμβακιών είτε από πράσινο σκουλήκι, είτε από οποιαδήποτε άλλη αιτία. Και στην περίπτωση αυτή ο ΕΛΓΑ παρακολουθεί το φαινόμενο. Πιστεύω ότι και σ’ αυτήν την περίπτωση θα έχουμε αποζημίωση από τον ΕΛΓΑ για τα πλημμυρισμένα χωράφια, για όσα  δεν πρόλαβαν να συλλεχθούν. Σε εκείνα όμως που έχουν προβλήματα στρεμματικής απώλειας υπάρχει η διαδικασία η οποία θα γίνει, όπως είπα, από το πρόγραμμα στα ΠΣΕΑ.
     Τώρα όσον αφορά τις μη καλυπτόμενες ζημιές από τον ΕΛΓΑ που προξενήθηκαν από τις πλημμύρες στα ιχθυοτροφεία της Βιστωνίδας, της Λάφρας, της Λαφρούδας και του Ερασμίου, εφόσον πληρούνται οι προϋποθέσεις, που απαιτούν οι κοινοτικοί κανονισμοί, θα ενταχθούν αυτές οι ζημιές σ΄ ένα πρόγραμμα ΠΣΕΑ που συντάσσεται αυτήν τη στιγμή. Πιστεύω ότι δεν θα έχουμε μεγάλη καθυστέρηση γιατί θα είναι στο πρόγραμμα που ήδη έχει ολοκληρωθεί, όπως είναι και αυτό που αφορά το βαμβάκι για το πράσινο σκουλήκι. 
     Για να πληρώσουμε, όμως, αυτούς τους παραγωγούς πρέπει να έχουμε την έγκριση από την επιτροπή ανταγωνισμού της Ευρωπαϊκής Ένωσης και μετά να προχωρήσουμε στη διαδικασία των πληρωμών.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Σας ευχαριστώ κύριε Υπουργέ, για τη θετική απάντηση στην ερώτηση την οποία υπέβαλα.
     Πράγματι οι παραγωγοί στο Νομό Ξάνθης και οι ψαράδες της λίμνης Βιστωνίδας, Λάφρας-Λαφρούδας και Ερασμίου έχουν πάθει τεράστιες ζημιές από τις πλημμύρες που είχαμε πριν από το Δεκέμβριο του 2003.  Καλύφθηκαν εκτάσεις ολόκληρες με σιτηρά αλλά έσπασαν και αναχώματα όπου από τα αναχώματα αυτά έφυγαν τα ψάρια, η παραγωγή δηλαδή των αλιέων.
     Αυτό που είπατε εσείς νομίζω είναι το εξής: Οι αροτριέες καλλιέργειες δηλαδή τα σιτηρά, θα πληρωθούν από τον ΕΛΓΑ και θα γίνουν εκτιμήσεις. Για τους ψαράδες είπατε, ότι θα υπάρξει ένα πρόγραμμα ΠΣΕΑ. 
     ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Το ίδιο ισχύει και για το βαμβάκι.
     ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): ΄Ερχομαι τώρα στις βαμβακοκαλλιέργειες. Εδώ έχουμε δύο περιπτώσεις. Η μια περίπτωση είναι, ότι μαζεύτηκε από τα βαμβακοχώραφα το πρώτο χέρι και δε μπόρεσε να μαζευτεί το δεύτερο χέρι, με αποτέλεσμα να υπάρχει σε κάποια χωράφια βαμβάκι το οποίο είναι ασύλλεκτο. Είναι μικρή ποσότητα αλλά είναι ασύλλεκτο. Αυτό σημαίνει, ότι θα ανοίξετε τα εκκοκκιστήρια κάποια περίοδο ώστε αυτό το βαμβάκι που θα συλλεχθεί  να μπορεί να παραδοθεί και να είναι εντός του κανονισμού από την Ευρωπαϊκή Ένωση; Αυτή είναι η πρώτη μου ερώτηση.
      Η δεύτερη ερώτηση έχει να κάνει με το κατά πόσο θα ενταχθεί σε πρόγραμμα ΠΣΕΑ η καταστροφή που έχουν υποστεί οι βαμβακοκαλλιεργητές λόγω του πράσινου σκουληκιού. Από χωράφια που έπρεπε να βγάλουν τριακόσια πενήντα και τετρακόσια κιλά βαμβάκι έχουν συλλέξει μόνο ογδόντα με εκατό κιλά. Παρ΄ όλο που υπήρξαν ολόκληρα προγράμματα ραντισμού δεν μπόρεσε να καταπολεμηθεί το πράσινο σκουλήκι, παρ΄ ότι φαινόταν, ότι υπήρχε παραγωγή, στο τέλος οι παραγωγοί δεν μπόρεσαν να συλλέξουν τίποτε.
      Παρακαλώ γι’ αυτές τις δύο ερωτήσεις μου θέλω να μου το ξεκαθαρίσετε και πότε υπολογίζετε κύριε Υπουργέ ότι θα γίνει το πρόγραμμα αυτό στα ΠΣΕΑ. Έχετε κάνει την αίτηση ήδη προς την Επιτροπή Ανταγωνισμού της Ευρωπαϊκής Ένωσης για πέντε νομούς μέσα στους οποίους περιλαμβάνεται και η Ξάνθη; Και αν δεν την κάνατε, πότε θα την κάνετε; Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Προσπάθησα και στην πρωτολογία μου να απαντήσω ότι οι παραγωγοί οι οποίοι έχουν υποστεί ζημιές και καλύπτονται από τον ΕΛΓΑ, θα ακολουθείται η διαδικασία του ΕΛΓΑ. Θα πρέπει όμως πρώτα να αποστραγγισθούν τα χωράφια για να γίνουν οι εξατομικεύσεις, αυτό αφορά και τα σιτηρά, και το βαμβάκι. Στη  στρεμματική απώλεια από το πράσινο σκουλήκι ακολουθείται άλλη διαδικασία εκείνη της διαδικασίας του προγράμματος ΠΣΕΑ εφόσον εγκριθεί από την Επιτροπή Ανταγωνισμού. Αφορά όμως και άλλους νομούς της περιοχής σας όπως είναι οι Σέρρες, η Κομοτηνή. Είναι και κάποιοι νομοί που παρουσιάζουν μειωμένη απόδοση λόγω αυτού του φαινομένου το οποίο έχει πάρει κάποια επιδημικά χαρακτηριστικά παρά την προσπάθεια που καταβάλλουν στις καλλιέργειές τους οι παραγωγοί. Είναι έτοιμο το πρόγραμμα για να κατατεθεί στην Επιτροπή Ανταγωνισμού. Εκτιμούμε ότι δεν θα υπάρξει πρόβλημα αλλά είναι σίγουρο ότι σε καμία περίπτωση δεν μπορεί να υπάρξει έγκριση γρηγορότερα από πέντε ή έξι μήνες για το δεύτερο σκέλος. Τα υπόλοιπα θα ακολουθήσουν κανονικά τη διαδικασία για να αποζημιωθούν οι παραγωγοί.
      ΠΡΟΕΔΡΕΥΩΝ (Κωνσταντίνος Γείτονας): Η με αριθμό 351/13-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Οικονομίας και Οικονομικών, σχετικώς με την επιβολή προστίμων στους αγροτικούς συνεταιρισμούς από τα Τοπικά Ελεγκτικά Κέντρα για να κλείσουν ανεξέλεγκτες χρήσεις προηγούμενων ετών κλπ. δεν θα συζητηθεί λόγω κωλύμματος του κυρίου Υπουργού και διαγράφεται.
      Επίκαιρες ερωτήσεις δεύτερου κύκλου:
      Πρώτη είναι η με αριθμό 342/12-1-04 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Σήφη Βαλυράκη προς τον Υπουργό Γεωργίας, σχετικώς με την καταβολή των επιδοτήσεων στους ελαιοπαραγωγούς του Νομού Χανίων για την περίοδο 2002-2003. 
      Η επίκαιρη ερώτηση του κυρίου συναδέλφου έχει ως εξής:
      «Η αγανάκτηση των ελαιοπαραγωγών του Νομού Χανίων είναι έντονη για τη διαδικασία που ακολουθούν το Υπουργείο Γεωργίας και ο ΟΠΕΚΕΠΕ, αλλά και για τα κριτήρια που έχουν θεσμοθετηθεί για την επιδότηση της ελαιοκομικής περιόδου 2002-2003.
      Ο μέσος όρος παραγωγής της τελευταίας τετραετίας που χρησιμοποιείται σαν συγκριτικό στοιχείο δεν αποδίδει την πραγματικότητα αφού σε κάποιους νομούς εμφανίζονται συχνά πλαστά παραστατικά και επιδοτούνται ανύπαρκτες ποσότητες ελαιολάδου.
      Μόνο 11.176 παραγωγοί των Χανίων έχουν πάρει μέχρι στιγμής την προκαταβολή της επιδότησης ενώ οι υπόλοιποι θα λάβουν μειωμένη κατά 40% την προκαταβολή, λόγω των αποκλίσεων που παρουσιάζονται ανάμεσα στην εθνική παραγωγή και τις κοινοτικές διατάξεις. Αυτό είναι κατάφορα άδικο αφού το 60% της επιδότησης σ΄ άλλους νομούς υπερκαλύπτει την ποσότητα ελαιολάδου που παράχθηκε.
      Η αρμόδια διεύθυνση γεωργίας σε συνεργασία με τους φορείς του νομού τον Απρίλιο του 2003 όταν προτάθηκαν οι ομοιογενείς Ελαιοκομικές Ζώνες εκτίμησε την παραγωγή του νομού στους 40.500 τόνους ελαιολάδου. Από τις αιτήσεις που κατέθεσαν στη συνέχεια τον Ιούνιο 2003 οι ελαιοπαραγωγοί, η παραχθείσα ποσότητα διαμορφώθηκε στους 36.800 ελαιολάδου, στοιχείο που καταδεικνύει την ειλικρίνεια των δηλώσεων των ελαιοπαραγωγών του νομού μας.
      Ερωτάται ο αρμόδιος Υπουργός Γεωργίας για το παραπάνω θέμα, καλείται να επανεξετάσει τις όποιες αποφάσεις του για το Νομό Χανίων και να αποδεσμεύσει το σύνολο της παραχθείσας ποσότητας ελαιολάδου για να λάβουν άμεσα οι αγρότες την επιδότηση που δικαιούνται».
      Θα απαντήσει ο Υφυπουργός Γεωργίας κ. Αργύρης.
      Έχετε την τιμητική σας σήμερα, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Είναι η περίοδος, κύριε Πρόεδρε.
      ΣΗΦΗΣ ΒΑΛΥΡΑΚΗΣ: Ελπίζουμε να υπάρξει θετική ανταπόκριση, κύριε Πρόεδρε!
      ΠΡΟΕΔΡΕΥΩΝ (Κωνσταντίνος Γείτονας): Όλοι το θέλουμε, κύριε Βαλυράκη.
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Για την ελαιοκομική περίοδο 2002-2003 με βάση τα στοιχεία των αιτήσεων ενίσχυσης των παραγωγών ελαιολάδου, η συνολική αιτούμενη ποσότητα παρουσίασε σημαντική υπέρβαση από την αποδεκτή για τη χώρα ποσότητα για ενίσχυση. 
      Η συγκεκριμένη υπέρβαση οδήγησε σε διαδικασία καθορισμού αποδεκτών ποσοτήτων ανά παραγωγό, με σκοπό τη διατήρηση της τιμής ενίσχυσης ανά κιλό σε ικανοποιητικό επίπεδο. Αν ακολουθούσαμε τη τακτική που θέλουν ορισμένοι, οι παραγωγοί θα είχαν μια απώλεια που θα ξεπερνούσε τις 120-130 δραχμές το κιλό. Το Υπουργείο Γεωργίας εξέδωσε μια απόφαση στις 9.10.2003 σε συνεννόηση και με τις περιφερειακές οργανώσεις και τη διεπαγγελματική του κλάδου. Σύμφωνα με την απόφαση αυτή λαμβάνονται υπόψη πέραν των αποτελεσμάτων των περασμένων ελέγχων από τις εθνικές και κοινοτικές διατάξεις, και τα αποτελέσματα των διασταυρωτικών μηχανογραφικών ελέγχων που διεξάγονται στα αρχεία των στοιχείων των ελαιοτριβείων, των αιτήσεων ενίσχυσης, των αποζημιώσεων από ΕΛΓΑ και ΠΣΕΑ, καθώς και των στοιχείων όπως καταγράφηκαν από το σύστημα γεωγραφικών πληροφοριών στο ελαιοκομικό μητρώο. Αυτά είναι τα κριτήρια τα οποία ελήφθησαν υπόψη. 
      Η προκαταβολή καταβάλλεται σ΄ όλους τους δικαιούχους που υπέβαλαν αίτηση ενίσχυσης και ειδικότερα: Πρώτον, στους δικαιούχους των οποίων τα υποβληθέντα δικαιολογητικά πληρούν τις προϋποθέσεις του άρθρου 2 της παραπάνω απόφασης και χορηγούνται χωρίς καθυστέρηση για όλη την ποσότητα.
      Δεύτερον, στους δικαιούχους των οποίων τα υποβληθέντα δικαιολογητικά δεν πληρούν τις προϋποθέσεις με την απόφαση που ανέφερα, θα καταβληθεί τμήμα της προκαταβολής για εκείνες τις ποσότητες που είναι απόλυτα συμβατές με τα κριτήρια. Οι παραγωγοί που δεν συμφωνούν μ’ αυτά τα ευρήματα των ελέγχων και –δεν συμφωνούν με τη συμβατή ποσότητα ελαιολάδου- έχουν δυνατότητα να υποβάλουν ένσταση. Άμεσα θα εξεταστούν αυτές οι ενστάσεις. Άλλωστε στο Νομό Χανίων παραδείγματος χάριν είναι πολλοί λίγοι αυτοί οι παραγωγοί που θα κάνουν ενστάσεις για να πάρουν την αποδεκτή τους ποσότητα. 
      Συγκεκριμένα στο Νομό Χανίων, από την έναρξη των πληρωμών της προκαταβολής της ενίσχυσης στην παραγωγή του ελαιολάδου -από 16 Οκτωβρίου 2003 έως τέλος Απριλίου 2004- έχει καταβληθεί στο 100% της προκαταβολής όχι έντεκα χιλιάδες που λέτε, αλλά είκοσι μία χιλιάδες εννιακόσιες σαράντα επτά. ‘Όταν κάνατε την ερώτηση ήταν έντεκα χιλιάδες, τώρα πήγαν προκαταβολή είκοσι μία χιλιάδες εννιακόσιες σαράντα επτά. Αυτό σημαίνει ότι εξελίσσεται η διαδικασία με ταχύτερο ρυθμό. Άρα είκοσι δύο χιλιάδες παραγωγοί παίρνουν όλη την ποσότητά τους μέχρι σήμερα.
      ΣΗΦΗΣ ΒΑΛΥΡΑΚΗΣ: Πληρώνετε τα μέχρι πεντακόσια κιλά παραγωγή; 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Άρα είκοσι δύο χιλιάδες παραγωγοί πληρώνονται χωρίς καμια περικοπή ακριβώς ό,τι αιτήθηκαν. Οι πέντε χιλιάδες εξακόσιοι εξήντα επτά είναι στην κατηγορία όπου τους δίνεται εκείνη η ποσότητα που είναι συμβατή με τα κριτήρια και έχουν δικαίωμα ένστασης. Αν και όλοι οι παραγωγοί κάνουν ένσταση αυτοί θα είναι πέντε χιλιάδες εξακόσιοι εξήντα επτά.
      Έχουμε όμως και μια άλλη κατηγορία από τη διαδικασία των ΠΣΕΑ και ΕΛΓΑ σε παραγωγούς που έχουν δηλώσει ποσότητα μέχρι πεντακόσια κιλά. Σε αυτούς δεν γίνεται καμιά περικοπή. Άρα εδώ έχουμε μια μεγάλη τακτοποίηση και στο Νομό Χανίων όπως και σ΄ άλλους νομούς. Σε όλη την Ελλάδα αυτοί οι παραγωγοί είναι δεκαεπτά χιλιάδες. Έχουν μια άμεση και γρήγορη απάντηση της διαδικασίας της πρώτης ένστασης. Όταν φθάνουν στα πεντακόσια κιλά, έχουμε ήδη τα στοιχεία και κάνουμε τη διασταύρωση. Παραγωγοί που έχουν δηλώσει μέχρι πεντακόσια κιλά τακτοποιήθηκαν. 
      Υπάρχει ακόμη μια κατηγορία που δεν έχει στείλει στοιχεία, δηλαδή δεν έχουν κανένα πρόβλημα, δεν γίνεται καμια περικοπή. Είναι παραγωγοί που δεν είχαν δηλώσει στο ελαιοκομικό μητρώο, είναι παραγωγοί που δεν είχαν κάνει αίτηση για φορολογικό μητρώο –κανονικά όλοι οι παραγωγοί έχουν- και αυτοί είναι χίλιοι εννιακόσιοι επτά. Μόλις οι ενώσεις τους στείλουν τις καταστάσεις, θα πληρωθούν, άρα, τακτοποιείται και αυτό το ζήτημα. Έχουν όλοι δικαίωμα αν πιστεύουν ότι δεν συμφωνούν με τις συμβατές ποσότητες ελαιολάδου, ύστερα από τους ελέγχους, να κάνουν την ένσταση. Και ο Νομός Χανίων είναι από εκείνους τους νομούς όπου άμεσα θα ξεκινήσει η διαδικασία γιατί δεν έχει ιδιαίτερα προβλήματα. Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βαλυράκης έχει το λόγο.
      ΣΗΦΗΣ ΒΑΛΥΡΑΚΗΣ: Κύριε Πρόεδρε, βεβαίως, ο Νομός των Χανίων δεν έχει προβλήματα διότι είναι πολύ πιο κάτω από την αναλογία που θα μπορούσε να προσδιορίσει κανείς με βάση την αναλογία του νόμου στο εθνικό πλαφόν. Είναι στους τριάντα έξι χιλιάδες πεντακόσιους τόνους παραγωγή που εκτιμώ ότι υπολείπεται της πραγματικής παραγωγής.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Εάν υπάρχουν ενδεχομένως μεμονωμένοι παραγωγοί που δηλώνουν πλαστές ποσότητες, αυτές να τις βρείτε και να αφαιρέσετε τα αχρεωστήτως καταβληθέντα ποσά. Δεν δέχομαι όμως να μη δοθεί η επιδότηση που δικαιούνται και για την τελευταία σταγόνα πραγματικής παραγωγής, τόσο στο Νομό Χανίων όσο και ευρύτερα. Θα σας ήθελα πιο καταγγελτικό, κύριε Υπουργέ. Δεν είναι δυνατόν να έχουμε πραγματική παραγωγή που υπολείπεται του πλαφόν εγγυημένης παραγωγής ελαιολάδου από την Ευρωπαϊκή Κοινότητα που είναι τετρακόσιες πενήντα οκτώ χιλιάδες τόνοι, και να εμφανίζεται μια ποσότητα εξακόσιες δέκα χιλιάδες τόνοι. Αν υπάρχει εδώ απάτη θα ήθελα να καταγγελθεί από την Κυβέρνηση. 
      Είναι δυνατόν να κατεβαίνουν οι αγρότες στους δρόμους και να ζητούν πλασματική επιδότηση ανύπαρκτων ποσοτήτων και να μη βγαίνει η Κυβέρνηση για να ενημερώσει; Εάν γίνει αυτό που ζητάνε το ΚΚΕ και η Νέα Δημοκρατία, δηλαδή η επιδότηση του συνόλου της παραγωγής εξακόσιες δέκα χιλιάδες τόνοι ελαιολάδου, όχι μόνο η χώρα θα υποστεί βαρύτατες ποινές προστίμων, αλλά και οι αγρότες θα χάσουν μεγάλο ποσοστό επιδότησης στην πραγματική παραγωγή λαδιού, η οποία θα μειωθεί κατά 40% περίπου.
      Επιτέλους να σπάσουμε αυτήν τη βιτρίνα πίσω από την οποία κρύβονται οι πάσης φύσεως απατεώνες .
      ΛΙΑΝΑ ΚΑΝΕΛΛΗ: Αναφέρεστε σε μας και μιλάτε για απατεώνες;
      ΣΗΦΗΣ ΒΑΛΥΡΑΚΗΣ: Και αν εξαγγέλλετε, κύριε Υπουργέ, ως Κυβέρνηση μια νέα πολιτική, αυτή να τη δούμε στην πράξη και όπου υπάρχει παρανομία, να τη στείλετε στον Εισαγγελέα. Εγώ όπου ως Βουλευτής επισημαίνω απάτη όσο με αφορά προσωπικά, θα την στείλω στον Εισαγγελέα. 
      ΠΡΟΕΔΡΕΥΩΝ (Παναγιώτης Σγουρίδης): Κατά τεκμήριο οι αγρότες δεν είναι ούτε απατεώνες ούτε κλέφτες.
      ΛΙΑΝΑ ΚΑΝΕΛΛΗ: Είχαμε το Γιαννόπουλο που μιλούσε για τενεκέδες ξεγάνωτους και τώρα ακούμε για απατεώνες μέσα στη Βουλή και σεις το επιτρέπετε.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μέσω της απάντησής μου προς τον κύριο συνάδελφο, θα ήθελα να ζητήσουμε συγγνώμη από τους παραγωγούς που μπορεί να έχουν εγκλωβιστεί στη διαδικασία της περικοπής μέρους της αιτηθείσας ποσότητας. Τους ζητάμε να κάνουν υπομονή μέχρι να βγει από τον έλεγχο ποιοι πραγματικά δημιουργούν αυτό το πρόβλημα. Κανείς στην Ελλάδα δεν αποδέχεται ότι παράγουμε εξακόσιες δέκα χιλιάδες τόνους λάδι, ούτε οι ίδιοι οι παραγωγοί. 
      Από τη στιγμή που όλοι συμφωνούμε, ότι δεν παράγουμε αυτήν την ποσότητα, κάποιοι έχουν δηλώσει πλασματική ποσότητα. Η λύση είναι μια. Να γίνει εξατομικευμένος έλεγχος σε πεντακόσιες ογδόντα έξι χιλιάδες παραγωγούς με βάση τα τέσσερα κριτήρια. Αυτό κάναμε. Δεν έχουν κανένα πρόβλημα τετρακόσιες εξήντα οκτώ χιλιάδες παραγωγοί. Είναι απόλυτα συμβατοί με τις ποσότητες που αιτήθηκαν. Πριν από είκοσι μέρες ήμουν στα Χανιά. Είχαν πληρωθεί μόνο έντεκα χιλιάδες παραγωγοί. Σήμερα, έχουν πληρωθεί είκοσι επτά χιλιάδες εξακόσιοι δεκατέσσερις. Αυτό δείχνει, ότι είμαστε σε μια διαδικασία ολοκλήρωσης των πληρωμών. Είμαστε υποχρεωμένοι βάσει του κανονισμού να κάνουμε τις πληρωμές από τις 16 Οκτωβρίου μέχρι τον επόμενο Οκτώβριο οπότε και ολοκληρώνεται η ελαιοκομική περίοδος. Εμείς πληρώνουμε στο πρώτο 2μηνο πάνω από το 80% του συνόλου των παραγωγών και το 92% της ποσότητας που θα επιδοτηθεί. Αυτό έχει σημασία για την αγορά και για τις εισροές. Από δω και πέρα, θα επιδοτηθεί και το υπόλοιπο 8%. 
      Ζητάμε απ’ όλους και από τα κόμματα υπομονή και να μην υιοθετούν άκριτα χωρίς κανέναν έλεγχο κάποιες απόψεις εκτός απ΄αυτές του ΟΠΕΚΕΠΕ  διότι μόνο αυτός έχει τη δυνατότητα του ελέγχου, όπως και οι οργανώσεις των παραγωγών που έχουν πρόσβαση στα στοιχεία.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Εισερχόμαστε στην τρίτη και τελευταία επίκαιρη ερώτηση με αριθμό 352/13.1.04 της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με τη στελέχωση του Νοσοκομείου Αγίας Όλγας με το απαραίτητο ιατρικό και διοικητικό προσωπικό κλπ.
      Η επίκαιρη ερώτηση της κ. Κανέλλη έχει ως εξής:
      «Το Νοσοκομείο Αγία Όλγα καλύπτει τις ανάγκες της νοσοκομειακής αλλά και της πρωτοβάθμιας φροντίδας του ενός εκατομμυρίου κατοίκων περίπου της Βορειοδυτικής Αθήνας.
      Οι αγώνες των εργαζομένων του Ιδρύματος αλλά και του λαού ενάντια τόσο στην πολιτική της Κυβέρνησης όσο και σε συμφέροντα μέσα και έξω από το Νοσοκομείο, είχαν σαν αποτέλεσμα αυτό να αναπτυχθεί και να γίνει ικανό να αντιμετωπίσει τα επείγοντα περιστατικά της ευρύτερης περιοχής. Να σημειωθεί, ότι η ανάπτυξη νέων τμημάτων (όπως η ΜΕΘ, η Καρδιολογική Κλινική με αντίστοιχη μονάδα, η Ορθοπεδική, η Ψυχιατρική κλπ.), έγινε κόντρα στην πολιτική της Κυβέρνησης και μεγάλων ιδιωτικών συμφερόντων, που δεν ήθελαν ένα πλήρως αναπτυγμένο δημόσιο νοσοκομείο σ΄ αυτήν την περιοχή.
      Προφανώς γι΄ αυτό το λόγο, ενώ αναπτύχθηκαν τόσα σημαντικά νέα τμήματα, οι προσλήψεις που έχουν γίνει είναι ελάχιστες με αποτέλεσμα οι εργαζόμενοι –ιδιαίτερα της νοσηλευτικής υπηρεσίας αλλά και του ιατρικού, παραϊατρικού και λοιπού προσωπικού- να στενάζουν από την εντατικοποίηση, ενώ η περίθαλψη των ασθενών να καθυστερεί ή και να υστερεί πολλές φορές, φτάνοντας και στα όρια της επικινδυνότητας. Εξάλλου τα λιγοστά κρεβάτια της Καρδιολογικής και Ορθοπεδικής Κλινικής έχουν μετατρέψει σε κόλαση τη γενική εφημερία του Νοσοκομείου για ασθενείς και εργαζόμενους, ενώ τα ράντζα έχουν γίνει καθημερινό φαινόμενο.
      Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε:
      Να προχωρήσει άμεσα στο Α΄ εξάμηνο του 2004 στην προκήρυξη θέσεων και την πρόσληψη όλου του αναγκαίου μόνίμου προσωπικού (νοσηλευτικού, παραϊατρικού, διοικητικού κ.α.) προκειμένου να καλυφθούν οι συνεχώς διευρυνόμενες ανάγκες του Νοσοκομείου, να βελτιωθούν οι συνθήκες δουλειάς και περίθαλψης και να αναπτυχθούν και άλλα κρεβάτια στις Μονάδες και τις Κλινικές.
      Να προχωρήσουν άμεσα οι εργασίες αξιοποίησης του ισόγειου χώρου της παλιάς πτέρυγας που παραμένει αναξιοποίητη εδώ και δεκατρία χρόνια.»
      Το λόγο έχει ο κύριος Υφυπουργός Υγείας και Πρόνοιας.
       ΕΚΤΩΡ ΝΑΣΙΩΚΑΣ (Υφυπουργός Υγείας και Πρόνοιας ):  Κύριε Πρόεδρε, το Νοσοκομείο «Αγία Όλγα» είναι ένα νοσοκομείο που συμβάλλει αποφασιστικά μαζί με τα άλλα στην περίθαλψη των κατοίκων της πρωτεύουσας. Οι εργαζόμενοι γιατροί, νοσηλευτικό προσωπικό, αλλά και λοιπό προσωπικό με την υψηλή επιστημονική τους κατάρτιση, αλλά και το ενδιαφέρον τους αναβαθμίζουν τα τελευταία χρόνια την ποιότητα των υπηρεσιών. Υπάρχουν ελλείψεις κυρίως σε νοσηλευτικό προσωπικό αλλά και σε χώρους. Ήδη βρίσκεται σε εξέλιξη ένα πρόγραμμα ενίσχυσης, επέκτασης και εκσυγχρονισμού του νοσοκομείου. Συγκεκριμένα πρώτον, για το ανθρώπινο δυναμικό, ήδη το 2003 προκηρύχθηκαν πέντε νέες θέσεις γιατρών και δώδεκα θέσεις μόνιμου προσωπικού, κυρίως εξειδικευμένο, πληροφορικής, λογιστικής κλπ και τριάντα τρεις θέσεις νοσηλευτικού και λοιπού προσωπικού μέσα από το πρόγραμμα απόκτησης εργασιακής εμπειρίας του ΟΑΕ. Για το 2004 το Νοσοκομείο «Αγία Όλγα» θα ενισχυθεί σε προσωπικό κατά προτεραιότητα από το νέο προγραμματισμό.
      Τώρα για το κτιριακό, ήδη ολοκληρώθηκε και άρχισε να εφαρμόζεται η ρυθμιστική μελέτη επέκτασης, λειτουργίας και εκτίμησης των αναγκών του νοσοκομείου. Με βάση αυτήν τη μελέτη ολοκληρώθηκαν δύο ακόμα τέτοιες μελέτες, όπως η ανακατασκευή χώρων του ισογείου παλαιού κτιρίου του Γενικού Νοσοκομείου της Νέας Ιωνίας «Αγία Όλγα» προϋπολογισμού 600.000 ευρώ, που αναφέρεται η κυρία συνάδελφος. Αυτοχρηματοδοτήθηκε ήδη και σ΄ αυτό πρόκειται να δημιουργηθούν τα τακτικά εξωτερικά ιατρεία, όπως παιδιατρικό, ορθοπεδικό, πνευμονολογικό, καρδιολογικό, καθώς και η δημιουργία φαρμακείου συνολικής έκτασης επτακοσίων πενήντα τετραγωνικών μέτρων.
      Η δεύτερη μελέτη που ολοκληρώθηκε από τη ΔΕΠΑΝΟΝ είναι η επέκταση και ο εκσυγχρονισμός του πολυώροφου κεντρικού κτιρίου του νοσοκομείου «Αγία Όλγα», προϋπολογισμού 4.965.000 ευρώ. Πρόκειται για τη δημιουργία νέου τετραώροφου κτιρίου, κατ΄ επέκταση του υφιστάμενου πολυωρόφου, εμβαδού τριών χιλιάδων τετραγωνικών. Αφορά την επέκταση του υφισταμένου ΤΕΠΘ στο ισόγειο, την επέκταση των χειρουργείων στον  πρώτο όροφο, με τη δημιουργία ΜΑΦ και αναπνευστικής ΜΑΒ, την επέκταση στο δεύτερο όροφο και των εργαστηρίων του τρίτου ορόφου. Αυτό το έργο χρηματοδοτείται από εθνικούς πόρους. Ήδη προχώρησαν οι διαδικασίες.  
      Έτσι, κύριε Πρόεδρε, όχι μόνο πιστεύουμε σ΄ αυτό το νοσοκομείο, γιατί το χρειάζεται το σύστημα -δεν ξέρω από πού απορρέει η εκτίμηση της κυρίας συναδέλφου ότι η επέκτασή του έγινε σε κόντρα του Υπουργείου και της πολιτικής του- αλλά στηρίζουμε την επέκταση και τον εκσυγχρονισμό του, όπως ανέφερα παραπάνω. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει η κ. Κανέλλη για δύο λεπτά. 
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Θα είστε επιεικής για μερικά δευτερόλεπτα ακόμη, μια και οι προλαλήσαντες έκαναν κατάχρηση της δευτερολογίας, ενώ εγώ δεν έχω δυνατότητα δευτερολογίας και δεν θέλω να καταπιώ το χρόνο στο αίτημα. 
      Μπορώ να αρχίσω από το τέλος, κύριε Υπουργέ, και να σας εξηγήσω. Οι αγώνες των εργαζομένων –και το ξέρουν οι εργαζόμενοι στην «Αγία Όλγα»- ήταν θηριώδεις, για να ξεπεραστούν -και μάλιστα επί πολλών διευθυντών- πολύ μεγάλες αντιρρήσεις. 
      Το «Αγία Όλγα», κύριε Πρόεδρε, επρόκειτο να είναι ολυμπιακό νοσοκομείο και τυπικά παραμένει στα χαρτιά ολυμπιακό νοσοκομείο, ενώ πήρε δεκατέσσερα χρόνια, για να ολοκληρωθεί η πτέρυγα που ήταν δωρεά Περρωτή και μέσα στο αρχικό συμβόλαιο λεγόταν να υπάρξει δωρεά και να φτιαχτεί το κτίριο, υπό την προϋπόθεση ότι το κράτος θα έφτιαχνε και δεύτερη μονάδα. Όμως η δεύτερη μονάδα δεν έχει γίνει και έχει περάσει σχεδόν μια εικοσαετία. Το ξέρετε καλύτερα από μένα. Ολυμπιακό νοσοκομείο, λοιπόν, δεν μπορείτε να κάνετε κάτω απ’ αυτές τις συνθήκες που θα σας τις περιγράψω με πάρα πολύ μεγάλη συνέπεια. 
      Φτιάχτηκε μια καρδιολογική μονάδα αντί για δύο και έχετε και μία ΜΕΘ. Έχουν τη δυνατότητα και οι δύο να χρησιμοποιούν σε πλήρη εφαρμογή δέκα κρεβάτια. Λειτουργούν μόνο έξι στην κάθε μία από έλλειψη προσωπικού. 
      Έχετε ουρολογική κλινική με τριάντα βαριά περιστατικά, τριάντα –το τονίζω- χειρουργημένα περιστατικά και μόνο μια κοπέλα βάρδια τη νύχτα. Να μου πει κάποιος από μας εδώ μέσα και ειδικά οι άνδρες -γιατί είναι ουρολογικά ανδρικά τα περιστατικά- αν θα μπορούσατε να εμπιστευθείτε νύχτα χειρουργημένοι μόνο μία κοπέλα και μάλιστα εκπαιδευόμενη.  
      Η καρδιολογική μονάδα και η ΜΕΘ χρησιμοποιούν μόνο δύο κοπέλες το απόγευμα και δύο κοπέλες το βράδυ. Έξι και έξι δηλαδή δώδεκα κρεβάτια βαρυτάτων περιστατικών. Τα διεθνή στάνταρ είναι δύο προς τρεις στην καρδιολογική μονάδα και μία προς μία νοσηλεύτριες στη ΜΕΘ. Η έλλειψη προσωπικού είναι στα όρια της επικινδυνότητας και δεν μπορείτε να το καλύψετε με εκπαιδευόμενους, ειδικά σε βαρύτατα περιστατικά, χειρουργημένα, ΜΕΘ, καρδιολογικά. 
      Στην εφημερία -γιατί το νοσοκομείο εξυπηρετεί περιστατικά από το Καπανδρίτι και απ’ όλη τη βόρεια περιοχή- τα ράντζα φθάνουν μέχρι την είσοδο. Μέχρι την είσοδο! Και έρχεστε και μου λέτε τώρα, μετά από εφτά χρόνια, ότι ολοκληρώσατε τη μελέτη για το ισόγειο. Είναι αναξιοποίητο το ισόγειο. Πιέζουν οι εργαζόμενοι. Εφτά χρόνια; Τι είναι; Το γιοφύρι της Άρτας; Και σας πήραν να κάνετε την οικονομική μελέτη; Και μιλάτε για αυτοχρηματοδότηση; 
      Η αυτοχρηματοδότηση στα νοσοκομεία, έτσι όπως λέτε, τι είναι; Δωρεάν και δημόσια υγεία ή Αττική Οδός; 
       ΕΚΤΩΡ ΝΑΣΙΩΚΑΣ (Υφυπουργός Υγείας και Πρόνοιας): «Χρηματοδοτεί-ται» είπα. 
      ΛΙΑΝΑ ΚΑΝΕΛΛΗ: Είπατε ότι αυτοχρηματοδοτείται. Αν κάνατε λάθος, τότε να το διορθώσετε από τα Πρακτικά. Όμως είμαι βεβαία, ότι είπατε «αυτοχρηματοδοτήθηκε». 
      Με εξωτερικά ιατρεία, ένα νοσοκομείο το οποίο είναι ολυμπιακό δεν έχει δεύτερη δυνατότητα. Δεν έχετε φτιάξει δεύτερη πτέρυγα. Έχει ένα εκατομμύριο κόσμο και παραμένει ολυμπιακό; 
      Στον οργανισμό –γιατί δεν έχετε καν οργανόγραμμα- προβλέπετε εκατό θέσεις νοσηλευτικού προσωπικού. Αυτές –σας ρώτησα- πότε σκοπεύετε να τις καλύψετε; Μου λέτε, ότι έχετε προκηρύξει το 2003 θέσεις για τριάντα τρεις εκπαιδευόμενους. Αυτά τα χειρουργικά, τα ορθοπεδικά, τα ψυχιατρικά περιστατικά, τα εξωτερικά ιατρεία πώς θα τα καλύψετε; Έξι κρεβάτια, ενώ θα μπορούσαν να είναι δέκα. Κρεβάτια παραπανίσια πότε θα βάλετε μέσα, ενώ έχετε τη δυνατότητα; Υπάρχει προθυμία. 
      Λέτε, ότι προσλάβατε ανθρώπους από το διοικητικό προσωπικό. Καλώς κάνατε και τους προσλάβατε. Λείπουν από το ακτινολογικό. Λείπουν από τα παραϊατρικά. Λείπουν από τον αξονικό τομογράφο. 
      Κύριε Πρόεδρε, καταρρέουν οι εργαζόμενοι. Και όταν ο εργαζόμενος –ειδικά σε τέτοιες ευαίσθητες υπηρεσίες- καταρρέει από την υπερεντατικοποίηση σε ημέρες εφημερίας, είναι επικίνδυνο για τους ασθενείς. Δώστε μας συγκεκριμένη απάντηση. Το «Αγία Όλγα» είναι νοσοκομείο που έγινε από φιλότιμο, από μεράκι και από αγώνες εργαζομένων. Είναι κρίμα να το εγκαταλείψετε!
      ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Κανέλλη. 
      Ορίστε, κύριε Υφυπουργέ. Έχετε το λόγο για δύο λεπτά να δευτερολογήσετε.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δεν κατάλαβα από πού φαίνεται ότι εγκαταλείψαμε το νοσοκομείο ή ότι το νοσοκομείο αναπτύχθηκε κόντρα στη θέληση της Κυβέρνησης. 
     Κατ’ αρχάς, δεν μίλησα για αυτοχρηματοδότηση. Δεν ξέρω πώς ακούστηκε αυτό. Είπα, ότι αυτό το έργο χρηματοδοτήθηκε. Δεν είπα, ότι έχουμε αυτοχρηματοδότηση. Άλλωστε δεν θα μπορούσε να υπάρξει αυτοχρηματοδότηση. 
     ΛΙΑΝΑ ΚΑΝΕΛΛΗ: Μην είστε τόσο βέβαιος, κύριε Υφυπουργέ. Εδώ υπάρχει εφημερίδα που διοικεί το νοσοκομείο και μάλιστα της επαρχίας.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Εμείς παραδεχόμαστε, ότι έχουμε ελλείψεις, ιδιαίτερα σε νοσηλευτικό προσωπικό. Όμως, το νοσηλευτικό, κυρίως, προσωπικό για απόκτηση εμπειρίας δεν είναι εκεί για να εκπαιδευτούν, αλλά για να αποκτήσουν εμπειρία. Ωστόσο είναι νοσηλευτές που έχουν εκπαιδευτεί και έχουν τελειώσει και το σύστημα βοηθάει και εμάς, αλλά και αυτούς, γιατί αποκτώντας αυτήν την εμπειρία, αποκτούν περισσότερα προσόντα για να προσληφθούν στις κανονικές θέσεις. 
     Τρίτον θα ήθελα να πω, ότι είναι ολυμπιακό νοσοκομείο και γι’ αυτό το λόγο το χρηματοδοτούμε για να ολοκληρωθεί. Εγώ δέχομαι, ότι δεν μπήκε κατά προτεραιότητα και γι’ αυτό καθυστέρησε αυτά τα χρόνια να ολοκληρωθεί και το παλαιό κτήριο και να γίνει και η καινούργια πτέρυγα που είπα.
     Όμως όλα αυτά τώρα έχουν χρηματοδότηση και προχωράμε στην εκτέλεσή τους. 
     ΛΙΑΝΑ ΚΑΝΕΛΛΗ: Προλαβαίνετε την Ολυμπιάδα; 
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μα, η Ολυμπιάδα, κυρία συνάδελφε, δεν σημαίνει ότι θα πρέπει να έχουν ολοκληρωθεί όλα τα νοσοκομεία και ότι κατά το χρόνο της Ολυμπιάδας θα έχουμε τόση ανάγκη νοσηλείας προσωπικού. 
     Αρκεί να σας πω, ότι σύμφωνα με τις εκτιμήσεις αυτοί που θα νοσηλευτούν –δεν ξέρω πόσοι θα εξεταστούν στα ΤΕΠ- από την ολυμπιακή οικογένεια, από τους αθλητές και από τους συνοδούς τους, σε όλη την περίοδο των Ολυμπιακών Αγώνων δεν θα είναι περισσότεροι από εκατόν πενήντα άτομα. Εμείς για να αντιμετωπίσουμε όλα αυτά τα περιστατικά έχουμε μία σειρά από νοσοκομεία τα οποία ολοκληρώνουμε.
     Κλείνοντας, λοιπόν, θα ήθελα να επαναλάβω ότι ένα σημαντικό κομμάτι του προσωπικού, σύμφωνα με τον προγραμματισμό για το 2004, θα πάει στο «ΑΓΙΑ ΟΛΓΑ», το οποίο πιστεύουμε και εμείς ότι έχει έλλειψη προσωπικού και πρέπει να ενισχυθεί. 
     ΛΙΑΝΑ ΚΑΝΕΛΛΗ: Τρικ, λοιπόν, και η Ολυμπιάδα!
     ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι εισερχόμαστε στην ημερήσια διάταξη των 
        ΕΠΕΡΩΤΗΣΕΩΝ
      Η υπ’ αριθμόν 24/28.11.2003 πρώτη επερώτηση του Βουλευτή της Νέας Δημοκρατίας κ. Απόστολου Ανδρεουλάκου προς τον Υπουργό Γεωργίας, σχετικά με τη μη κατάθεση πορίσματος Ένορκης Διοικητικής Εξέτασης (Ε.Δ.Ε.) (Άρθρα 134 παράγραφος 2 και 135 παράγραφο 2 και 3 του Κανονισμού της Βουλής) δεν θα πραγματοποιηθεί.
     Έχω την τιμή να ανακοινώσω στο Σώμα ότι ο Πρόεδρος της Κοινοβουλευτικής Ομάδας του Συνασπισμού της Αριστεράς των Κινημάτων και της Οικολογίας και οι Βουλευτές του Κόμματός του κατέθεσαν πρόταση νόμου: «Καθιέρωση τριανταπεντάωρης εβδομαδιαίας εργασίας και άλλες διατάξεις». 
     Παραπέμπεται στην αρμόδια Διαρκή Επιτροπή. 
     Θα συζητηθεί η υπ’ αριθμόν 28/11.12.2003 δεύτερη επερώτηση των Βουλευτών της Νέας Δημοκρατίας κυρίων Ευάγγελου Μπασιάκου, Χρήστου Μαρκογιαννάκη, Ιωάννη Λαμπρόπουλου, Αθανασίου Δαβάκη, Ελευθέριου Παπανικολάου και άλλων εξήντα οκτώ Βουλευτών, προς τον Υπουργό Γεωργίας σχετικώς με το ελαιόλαδο.
     Η Νέα Δημοκρατία με επιστολή της ορίζει ως Κοινοβουλευτικό Εκπρόσωπο το Βουλευτή Β΄ Θεσσαλονίκης κ. Γεώργιο Σαλαγκούδη.
     Επίσης ο Συνασπισμός της Αριστεράς των Κινημάτων και της Οικολογίας με επιστολή του ορίζει ως Κοινοβουλευτική Εκπρόσωπο τη Βουλευτή Α΄ Θεσσαλονίκης κ. Ασημίνα Ξηροτύρη-Αικατερινάρη.
     Ο πρώτος επερωτών Βουλευτής κ. Μπασιάκος έχει το λόγο για δεκαπέντε λεπτά.
     Κύριε Μπασιάκο, έχετε το λόγο. 
     ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, τα προβλήματα που αφορούν τους ελαιοπαραγωγούς αποτελούν ένα μέρος της γενικότερης κρίσης και του αδιεξόδου που αντιμετωπίζουν οι περισσότεροι κλάδοι της γεωργίας.
     Τα χαρακτηριστικά αυτής της κρίσης είναι η υποβάθμιση του εισοδήματος, το αυξημένο κόστος παραγωγής, η διάλυση των υπηρεσιών στήριξης των αγροτών και γενικότερα η αδυναμία αξιοποίησης δυνατοτήτων ώστε να υπάρχουν ευνοϊκές προοπτικές για το μέλλον της ελληνικής γεωργίας.
     Η Νέα Δημοκρατία προτάσσει αυτήν την επερώτηση για το ελαιόλαδο και την υπογράφει το σύνολο σχεδόν των Βουλευτών των περιοχών που παράγουν ελαιόλαδο, γιατί θέλει να αποδώσει τη δέουσα σημασία στο πολύ σημαντικό αυτό προϊόν, το εθνικό προϊόν θα έλεγα, το ελαιόλαδο και στα δεινά που έχουν συσσωρευτεί στους ελαιοκαλλιεργητές ως αποτέλεσμα λαθών και παραλείψεων της Κυβέρνησης τα τελευταία χρόνια.
     Εάν δείτε τα στοιχεία και τα μεγέθη, θα βεβαιωθείτε ότι πράγματι υπάρχει μεγάλη κρίση στο εισόδημα των ελαιοκαλλιεργητών, πολλοί από τους οποίους αποζούν από αυτό το εισόδημα. Δηλαδή το εισόδημα των ελαιοκαλλιέργειας  αποτελεί το αποκλειστικό τους εισόδημα.
      Βλέπω να συρρικνώνεται το εισόδημα αυτό και να μην προσφέρεται καμία εναλλακτική λύση, να μην έχουν δυνατότητα παραμονής στην ύπαιθρο, στην περιφέρεια. Όταν δε μιλάμε για περιοχές οι οποίες δεν έχουν δυνατότητα άλλης καλλιέργειας και άλλης απασχόλησης, προφανώς οι άνθρωποι αυτοί αντιμετωπίζουν αδιέξοδο. 
      Σας θέτουμε στην επερώτηση τα σοβαρά προβλήματα που οφείλονται τόσο στη μείωση των τιμών διαχρονικά τα τελευταία χρόνια. Αρκεί να επισημάνω στο Σώμα ότι η τιμή του ελαιόλαδου είναι μικρότερη ακόμα και από την τιμή προ δεκαετίας και υπάρχουν περιπτώσεις που ήταν μισή η τιμή από εκείνη του 1993 ή του 1994 την ώρα που το κόστος παραγωγής αυξάνει.
      Η Κυβέρνηση προσπαθεί να παραπληροφορήσει κι εδώ τον ελληνικό λαό και τους αγρότες, λέγοντας ότι: «Τι μας συζητάτε, 350 δραχμές είναι το κόστος παραγωγής». Μας τα έλεγε και ο κ. Ανωμερίτης αυτά, για να μας πείσει ότι ένα μικρό μέρος των εσόδων από το ελαιόλαδο αφορά το κόστος παραγωγής. Αγνοούσε όμως και ηθελημένα παραπληροφορούσε το Σώμα ότι το μισό εισόδημα, η μισή ποσότητα παραγωγής διατίθεται για τη συλλογή μόνο του προϊόντος. Μόνο η συλλογή κάνει τα μισά λεφτά, τη μισή παραγωγή. Δε μπορεί, λοιπόν, να μας εμπαίζει ο κύριος Υπουργός και η Κυβέρνηση, την ίδια ώρα που δεν εξασφαλίζει ικανοποιητικές επιδοτήσεις για τη στήριξη του προϊόντος και του εισοδήματος των παραγωγών.
      Δυστυχώς λόγω λαθών, παραλείψεων και ανικανότητας της Κυβέρνησης στις διαπραγματεύσεις, συμφωνήσαμε το 1998 στη διάρκεια των συζητήσεων για τον κανονισμό, που ισχύει ακόμη και τώρα, μια ποσόστωση, ένα όριο παραγωγής που αποδεικνύεται χαμηλό για τη χώρα μας. Ανεξαρτήτως αν παράγουμε ή όχι αυτήν ή μεγαλύτερη ποσότητα, σημασία έχει ότι η δηλούμενη ποσότητα παραγωγής υπερβαίνει συνήθως τους εξακόσιους χιλιάδες τόνους, όταν η παραγωγή που κατοχυρώθηκε από την Κυβέρνηση από τους διαπραγματευτές τότε ήταν τετρακόσιοι δεκαεννιά χιλιάδες τόνοι. Και βρίσκεστε σήμερα στο σοβαρό πρόβλημα και δίλημμα τι θα κάνετε με αυτές τις δηλούμενες ποσότητες παραγωγής. Κρούετε τον κώδωνα του κινδύνου, γιατί σήμερα η Ελλάδα συγκλονίζεται από κινητοποιήσεις αγροτών που βρίσκονται σε απόγνωση, γιατί δεν καταφέρατε να τους εξασφαλίσετε έγκαιρα τις επιδοτήσεις και προχωρείτε σε περικοπές. Επίσης έχετε καθιερώσει ένα τελείως άδικο σύστημα για τους ελέγχους, τις περικοπές και τις κατανομές των επιδοτήσεων κατά περιοχές ή με βάση τα κιλά τα οποία παράγει κάθε παραγωγός.
      Οι αγρότες διεκδικούν επιδοτήσεις της συγκομιδής του 2002. Είναι πρωτάκουστο ενάμισι χρόνο μετά οι αγρότες να αγωνίζονται να εισπράξουν την επιδότησή τους κι εσείς να τους λέτε: «Αν έχετε διαφορές, κάντε ενστάσεις». Πότε; Ενάμισι χρόνο μετά να κάνετε ενστάσεις. Με ποια στοιχεία να γίνουν οι έλεγχοι και με ποια εχέγγυα ορθής κρίσης να κατανεμηθούν οι επιδοτήσεις στους δικαιούχους; Αυτό συμβαίνει. 
      Την ίδια ώρα βέβαια ο κ. Παπανδρέου, ο διάδοχος του κ. Σημίτη, υπόσχεται αορίστως επίλυση των προβλημάτων των αγροτών και δεν ασχολείται, δεν σκύβει στο πρόβλημα των ελαιοπαραγωγών που δεν έχουν εισπράξει τις επιδοτήσεις ή στο πρόβλημα των πληγέντων αγροτών της Θεσσαλίας και άλλων περιοχών, να πιέσει να βρεθεί μια λύση. Την ίδια ώρα οι αρμόδιοι του Υπουργείου Γεωργίας λένε: Μην ανησυχείτε, θα πάρετε το 60%». 
      Έχετε βρει έναν τρόπο παράλογο και παράδοξο και λέτε ότι όσοι δηλώνουν μέχρι χίλια τετρακόσια κιλά δεν θα έχουν κανένα έλεγχο, όσοι έχουν πάνω από χίλια τετρακόσια κιλά, έστω και αν είναι σωστοί και έντιμοι και δηλώνουν την ακριβή ποσότητα παραγωγής, θα πάρουν το 60%. Και αν σας αρέσει. Όχι παντού αυτό, διότι υπάρχουν κρούσματα διαφορετικών μεταχειρίσεων από τη μία περιοχή στην άλλη, από τον ένα νομό στον άλλο. Για να μπορέσετε να μειώσετε την παραγωγή στα όρια τα δικά σας, τα πενιχρά, σ΄ αυτά τα οποία «εξασφαλίσατε» στις διαπραγματεύσεις του 1998, επιβάλλετε περικοπές ποσοστιαίες, παραδείγματος χάριν τόσο τοις εκατό κάτω εσύ, τόσο τοις εκατό κάτω η άλλη περιοχή, με κριτήρια τους νομούς. Συναλλάσσονται νομάρχες ή εκπρόσωποι των νομών, για να δουν σε ποια ποσοστά θα περικόψετε τις παραγωγές που έχουν δηλωθεί. Και βέβαια έχετε πάντοτε την εύκολη λύση να καταλογίζετε στους συνεταιρισμούς ή στις νομαρχίες ευθύνες για τη δυσλειτουργία των υπηρεσιών σας, για τη μεγάλη καθυστέρηση στην καταβολή των επιδοτήσεων, για τις περικοπές στις επιδοτήσεις αυτές ή για τη γενικότερη δυσλειτουργία που αφορά τους ελέγχους στην πραγματικά παραχθείσα ποσότητα που δηλώνετε.  
      Και πρέπει να σας πω ότι όλα αυτά γίνονται διότι το κράτος βρίσκεται σε διάλυση. Οι αρμόδιες υπηρεσίες του Υπουργείου Γεωργίας είναι διαλυμένες. Αυτό είναι πασιφανές. Εγώ προκαλώ τον Υπουργό να μου πει πότε συνέβη στο παρελθόν ενάμιση χρόνο μετά τη συγκομιδή να μην έχουν πάρει οι αγρότες τις επιδοτήσεις. Πότε συνέβη στο παρελθόν τρία ή τέσσερα χρόνια μετά τις ζημιές να μην έχουν εισπράξει τις αποζημιώσεις; Και δεν είναι μόνο οι ελαιοπαραγωγοί. Είναι και οι παραγωγοί σκληρού σταριού, είναι οι κτηνοτρόφοι οι οποίοι ζητούν τις επιδοτήσεις και δεν τις έχουν πάρει. Και έκαναν Χριστούγεννα οι αγρότες χωρίς τα στοιχειώδη. Εσείς και εμείς που πληρωνόμαστε από τον κρατικό προϋπολογισμό, κάναμε καλά Χριστούγεννα. Ρωτάτε τους αγρότες οι οποίοι δεν είχαν τα στοιχειώδη, οι οποίοι είχαν αποκλειστικό εισόδημα τις επιδοτήσεις και δεν τις είχαν εισπράξει έγκαιρα; Και ο κ. Παπανδρέου τολμά μετά από τόσα χρόνια στην Κυβέρνηση να μας λέει «θα επιλύσουμε τα προβλήματα των αγροτών». 
      Ποιον εμπαίζετε, κύριε Υπουργέ; Τους αγρότες στους οποίους θα στηριχθείτε, υποτίθεται, για να ανακτήσετε την εμπιστοσύνη την οποία έχετε χάσει και την οποία δεν πρόκειται ποτέ να κερδίσετε για να μειώσετε τη συντριβή που επέρχεται; Πρέπει να σκύψετε στο πρόβλημα. Το κόστος παραγωγής αυξάνει, οι εισφορές που επιβάλλετε είναι παράνομες, είναι παράτυπες, αντικοινοτικές. Επιβάλλετε εισφορές για τον ΕΛΓΑ, επιβάλλετε εισφορές για την «Ελαιουργική», προκαταβάλλονται οι εισφορές αυτές. Για ποιο λόγο τα κάνετε αυτά; Και την ίδια ώρα δεν υπάρχει και καμιά προοπτική για το μέλλον διότι όπως σας είπα, έχουμε τα πανωτόκια, έχουμε τις τράπεζες, έχουμε όλα αυτά τα δεινά τα οποία τραβάει ο αγρότης και από την Αγροτική Τράπεζα. 
      Όλα αυτά, λοιπόν, είναι πολύ δυσάρεστα και δυσμενή διότι δεν υπάρχει και καμία προοπτική. Διαπραγματευτήκατε την Κοινή Αγροτική Πολιτική ως Προεδρία της Ευρωπαϊκής ‘Ενωσης το πρώτο εξάμηνο του 2003 και το μόνο που «καταφέρατε» είναι να κλείσετε μια συμφωνία σύμφωνα με τα κελεύσματα της Ευρωπαϊκής ‘Ενωσης και χωρίς καν να θέσετε επί τάπητος τα σοβαρά προβλήματα της ελληνικής γεωργίας και ιδιαίτερα όσα αφορούν τα μεσογειακά προϊόντα που αποτελούν τα τρία τέταρτα της ελληνικής αγροτικής παραγωγής. Και είστε υπερήφανοι γιατί κλείστηκε, λέει, επί των ημερών σας η νέα Κοινή Αγροτική Πολιτική. Και ο κ. Σημίτης δεν ευαρεστήθηκε να θέσει στις πέντε βασικές προτεραιότητες και το αγροτικό ζήτημα για να σηματοδοτήσει την προτεραιότητα που δίνει η ελληνική Κυβέρνηση, η χώρα μας, στην αντιμετώπιση των προβλημάτων των αγροτών. 
      Και αφήσατε απέξω τα μεσογειακά προϊόντα και τα αφήνετε να τα διαπραγματευθεί μια άλλη προεδρία, όταν μάλιστα οι νότιες χώρες που ασχολούμαστε και που έχουμε κάθε συμφέρον να στηρίξουμε αυτά τα προϊόντα, τα συμφέροντα και τις διεκδικήσεις των αντίστοιχων αγροτών, είμαστε μειοψηφία. Είμαστε τέσσερις χώρες του νότου στις δεκαπέντε και θα είμαστε τέσσερις στις είκοσι πέντε μετά το Μάϊο που θα μπουν και οι δέκα νέες χώρες. Με ποιες προοπτικές θα πετύχουμε καλύτερη ρύθμιση για τα κρίσιμα προβλήματα των μεσογειακών προϊόντων, το βαμβάκι, το ελαιόλαδο, τον καπνό, τα οπωροκηπευτικά, τα αμπελοινικά; Αυτή είναι η επιτυχία της ελληνικής πλευράς; 
      Αλλά τι να πεις για έναν Πρωθυπουργό, τον κ. Σημίτη, ο οποίος όταν προκλήθηκε από τον Πρόεδρο της Νέας Δημοκρατίας τον κ. Καραμανλή, να θέσει το ζήτημα στο Συμβούλιο Κορυφής απήντησε ότι «τα θέματα αυτά δεν μπορούμε να τα θέσουμε στο Συμβούλιο Κορυφής γιατί είναι τεχνικά θέματα», λέει, το βαμβάκι, ο καπνός και όλα αυτά είναι τεχνικά θέματα και τα προϊόντα και δεν τα θέτουμε σε επίπεδο Συμβουλίου Κορυφής. ΄Αλλοι πρωθυπουργοί και άλλοι αρχηγοί πετύχαιναν σαφώς βελτιωμένες ρυθμίσεις για τα δικά τους προϊόντα όπως έκανε ο Σιράκ με τα σιτηρά ή όπως έκανε ο Αθνάρ για το προϊόν που συζητάμε, για το ελαιόλαδο, που εξασφάλισε εκατόν σαράντα χιλιάδες τόνους πρόσθετης ποσόστωσης σε μια μέρα με μια παρέμβασή του. Και εκατόν σαράντα χιλιάδες τόνοι, το λέω για τους συναδέλφους από περιοχές που δεν έχουν ελαιοκαλλιέργειες, αποτελεί το ένα τρίτο της ελληνικής ποσόστωσης ελαιολάδου. Αυτήν την επιτυχία του Αθνάρ της μιας ημέρας δεν τη μιμήθηκε, δεν παραδειγματίστηκε από αυτήν την επιτυχία ο ‘Ελληνας Πρωθυπουργός και οι ‘Ελληνες Υπουργοί κατά καιρούς ώστε να θέτουν τα θέματα επί τάπητος. Ο κ. Δρυς κάλεσε τους Υπουργούς Γεωργίας στην Κέρκυρα για μια ωραία ξενάγηση τριών ημερών και δεν αποκόμισε κανένα όφελος, δεν τέθηκε κανένα σοβαρό θέμα της ελληνικής γεωργίας ώστε να δοθεί η δέουσα λύση για να βγούμε από το σημερινό αδιέξοδο που μας έχει οδηγήσει αυτή η Κυβέρνηση. Αυτή είναι η πραγματικότητα, κύριοι συνάδελφοι.
      Και βλέπετε ότι σ΄ αυτήν την απαράδεκτη εικόνα που εμφανίζει η ύπαιθρος προστίθεται και το σοβαρό πρόβλημα της χαμηλής απορρόφησης κοινοτικών ενισχύσεων για αναπτυξιακά προγράμματα του Γ΄ Κοινοτικού Πλαισίου Στήριξης. Ποια προσπάθεια θα γίνει για αναδιαρθρώσεις, για βελτιώσεις υποδομών, για την κατασκευή έργων στην ύπαιθρο, όταν τα προγράμματα αυτά υστερούν σημαντικά, όταν έχουμε περάσει ήδη το μισό χρόνο υλοποίησης του προγράμματος και βρισκόμαστε σ΄ ένα χαμηλό ποσοστό απορρόφησης του 20% και απομένει για το υπόλοιπο χρονικό διάστημα, που είναι το άλλο μισό, ένα ποσοστό 80% για απορρόφηση; Αυτή είναι η επιτυχία σας;
      Και βέβαια πρέπει να μιλήσουμε και για τη διάλυση των υπηρεσιών όσον αφορά την εκτεταμένη νοθεία που παρατηρείται. Τι κάνετε εσείς για να τιθασεύσετε τη νοθεία, όταν είναι γνωστό ότι η μεγαλύτερη ελληνική παραγωγή αγοράζεται φτηνά από Ιταλούς και εξάγεται ως ιταλική ποιοτική και κερδίζουν οι Ιταλοί, επειδή δεν είμαστε οργανωμένοι και δεν μπορούμε να επιτύχουμε τη διάθεση με ικανοποιητικούς όρους της ιδιαίτερα ποιοτικής παραγωγής μας; Αρκεί να πω στο Σώμα ότι στις Ηνωμένες Πολιτείες το ελληνικό ελαιόλαδο είχε το 7% της κατανάλωσης και φτάσαμε τώρα, δέκα χρόνια μετά, να έχουμε μόνο το 2% της κατανάλωσης του ελαιολάδου. Αυτό δεν είναι κατάντημα, σε μια περίοδο που το έλλειμμα του εμπορικού ισοζυγίου αγροτικών προϊόντων έχει ανέβει σε επικίνδυνα δυσθεώρητα επίπεδα του ύψους των 627 δισεκατομμυρίων δραχμών για το 2002, Τόσο ποσό έχουμε παραπάνω εισαγωγές από τις εξαγωγές.
      Και η Κυβέρνηση καθεύδει, η Κυβέρνηση κοιμάται τον ύπνο του δικαίου και λέει: «Τι μας λέτε, εμείς λύνουμε τα προβλήματα». Άκουγα στις ειδήσεις πριν από λίγο ότι η Κυβέρνηση λέει ότι δίνει λύση στο πρόβλημα. Θα δώσει το 60% ενάμιση χρόνο μετά και αυτό στα λόγια! Και ξέρετε, κύριοι συνάδελφοι, ότι έχουν χαθεί και καταστάσεις. Μας λένε οι υπηρεσίες ότι χάθηκαν καταστάσεις. Χάθηκαν δηλώσεις, για να συγκαλυφθούν τα σκάνδαλα ή να συγκαλυφθούν δυσλειτουργίες του Υπουργείου με την έλλειψη ελέγχου κοκ.
      Πρέπει δε να πούμε σε σχέση με την προοπτική των νέων ρυθμίσεων –και το λέω αυτό στο τέλος της ομιλίας μου, για να επισημάνω και να υπογραμμίσω τη μεγάλη σημασία που θα έχει αυτή η ρύθμιση και τα επακόλουθά της για τα επόμενα χρόνια- ότι καταλήγετε σε μία ρύθμιση, αποδέχεστε μία ρύθμιση, την οποία έχετε υπερήφανα προβάλει, η οποία προβλέπει ουσιαστικά την αποσύνδεση, την ολική αποδέσμευση των επιδοτήσεων από την παραγωγή. Διότι έχετε συμφωνήσει το 60% των επιδοτήσεων να δίδεται με βάση ιστορικά στοιχεία της τριετίας 2000-2002 –ό,τι εισέπραττες τότε, θα παίρνεις, μετά από πολλές περικοπές, το 60% αυτού- και το υπόλοιπο 40% δεν αφορά πραγματική παραγωγή, κύριε Υπουργέ. Και διαψεύστε το, αν δεν είναι έτσι. Το 40% αφορά δυνατότητα καλλιέργειας, χωρίς κανένα έλεγχο όγκου παραγωγής και ποσότητας παραγωγής, διότι έχει εκτιμηθεί, όπως λένε οι κοινοτικοί, ότι το 40% των επιδοτήσεων αποτελεί το ύψος του κόστους συντήρησης των ελαιώνων.
      Είναι, όμως, βέβαιο ότι, αν ο αγρότης δεν έχει κανένα κίνητρο να παράγει, θα τα εγκαταλείψει. Δεν θα τον συμφέρει να παράγει. Και η εγκατάλειψη, κύριοι συνάδελφοι, δεν σημαίνει μόνο εγκατάλειψη της ελαιοκαλλιέργειας, δεν σημαίνει μόνο εγκατάλειψη της υπαίθρου. Σημαίνει και τεράστια οικολογικά προβλήματα. Διότι, όπως γνωρίζετε, ένας εγκαταλελειμμένος ελαιώνας είναι ευάλωτος στη φωτιά, καταστρέφεται πολύ πιο εύκολα και δεν προστατεύεται από την αποψίλωση που θα γινόταν, αν ο ελαιώνας καλλιεργούνταν. Θα έχουμε, λοιπόν, όχι μόνο εγκατάλειψη της υπαίθρου αλλά θα έχουμε και υποβάθμιση του περιβάλλοντος, θα έχουμε προβλήματα πυρκαϊών και προβλήματα πλημμύρων μετά. Και θα έρθει τότε η πολιτεία να αποζημιώνει και να συνδράμει με τεράστια ποσά για την αποκατάσταση αυτών των φοβερών ζημιών, που θα οφείλονται σε μεγάλο μέρος στα λάθη και τις παραλείψεις της Κυβέρνησης. Πού ακούστηκε να εγκαταλείψουμε ελαιώνες ή να εγκαταλείψουμε καλλιέργειες, για να το επεκτείνω; Πού ακούστηκε αυτό στα χρονικά;
      Βλέπετε, λοιπόν, ότι μια σειρά λαθών, παραλείψεων και ολιγωρίας της Κυβέρνησης, που αναφέρονται στις τιμές, στο κόστος παραγωγής, στις επιδοτήσεις, στην αδυναμία εξασφάλισης όρων ευνοϊκής διάθεσης των προϊόντων μας και κυρίως στις συμφωνίες σας για δυσμενέστατες ρυθμίσεις, που δυσχεραίνουν πολύ τις προοπτικές διατήρησης του επαγγέλματος του αγρότη και του ελαιοκαλλιεργητή, έχουν δημιουργήσει έναν ασφυκτικό κλοιό στον αγρότη, έχουν δημιουργήσει μια απαράδεκτη εικόνα στην ύπαιθρο. Και αυτή είναι η αιτία που ο κόσμος βγαίνει στους δρόμους, αυτός είναι ο λόγος που θα σας καταψηφίσει ο ελληνικός λαός και ιδιαίτερα οι αγροτικές περιφέρειες σε λίγο καιρό, σε λίγες μέρες, όταν θα δοθεί στον ελληνικό λαό η δυνατότητα να σας κρίνει.
      Πρέπει να διδαχθείτε από τα λάθη σας, να απολογηθείτε για τις παραλείψεις σας και να έλθετε εδώ να μας πείτε για ποιο λόγο πέρασαν αυτά τα χρόνια χαμένα και όχι βέβαια να μας λέτε, όπως κάνει ο κ. Παπανδρέου, τι προοπτικές και τι οράματα έχετε για το μέλλον. Ο λαός υποφέρει, ο λαός καταστρέφεται, το εισόδημά του υποβαθμίζεται και η Κυβέρνηση οφείλει εδώ στην Εθνική Αντιπροσωπεία να δώσει τις απαραίτητες εξηγήσεις. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μαρκογιαννάκης έχει το λόγο για πέντε λεπτά.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε είναι –φαίνεται- της μόδας τα κυβερνητικά στελέχη να ζητούν συγνώμη από τον ελληνικό λαό για τα λάθη και τις παραλείψεις που έχουν γίνει. Προ ημερών ο κ. Παπανδρέου, ο διάδοχος του κ. Σημίτη, ο προαλειφόμενος διάδοχος, ζήτησε συγνώμη από τον ελληνικό λαό. Προηγουμένως άκουγα τον κ. Αργύρη, απαντώντας σε επίκαιρη ερώτηση συναδέλφου σχετικά με το θέμα που συζητάμε αυτήν τη στιγμή, να ζητά συγνώμη για την ταλαιπωρία την οποία υφίστανται οι ελαιοπαραγωγοί. Αλλά στη συνέχεια, κύριε Υφυπουργέ, ψελλίσατε και κάποιες δικαιολογίες που αναιρούν αυτήν τη συγνώμη. Εγώ λέω ξεκάθαρα ότι θα έπρεπε να ντρέπεται η Κυβέρνηση για την αναλγησία με την οποία αντιμετωπίζει τον αγροτικό κόσμο. Θα πρέπει να έχετε υπόψη σας ότι ερημώνεται η ύπαιθρος από την πολιτική σας. Το καταλάβατε; 
      Και όταν μιλάμε για ελαιοπαραγωγούς, θα πρέπει να ξέρετε ότι το κόστος παραγωγής, λαμβανομένου υπόψη και του υψηλού κόστους συλλογής, είναι μεγάλο και είναι ασύμφορη η καλλιέργεια του ελαιόδενδρου και περιμένουν οι αγρότες την επιδότηση που είναι ένεση ζωής. Αυτήν την επιδότηση με την πολιτική σας την χάνουν οι έντιμοι παραγωγοί. Και αυτά που λέγατε προηγουμένως και που προφανώς θα ψελλίσετε στη συνέχεια, δεν έχουν καμία σχέση με την πραγματικότητα. 
      Ποια είναι η πραγματικότητα, κύριε Υφυπουργέ; Είχατε έλθει στα Χανιά πριν από δύο μήνες και μας είχατε πει ότι μέχρι τις 20 Αυγούστου θα καταβληθεί το σύνολο της επιδότησης εκείνων που τη δικαιούνται. Θα πω και για τους πανωγραψίες. Και τι κάνατε; Φθάσαμε το Γενάρη, έχουν πληρωθεί ελάχιστα χρήματα με τις εξής διακρίσεις: Κάποιοι ελάχιστοι μικροί παραγωγοί κάτω από τα χίλια τετρακόσια κιλά έχουν πάρει τα χρήματά τους. Πάρα πολλοί, όμως και από αυτούς δεν έχουν πάρει ούτε μία δραχμή γιατί είχαν πάρει αποζημίωση από τα ΠΣΕΑ ή από τον ΕΛΓΑ. Και επειδή τυγχάνει να βιώνω τα προβλήματα -ήμουν χθες σε περιοχές που είναι ελαιοπαραγωγικές- και συμβαίνει το εξής εκπληκτικό: Σε άνθρωπο με τετρακόσια πενήντα ελαιόδενδρα, η ζημιά πιστοποιήθηκε από το χιόνι που είχε πέσει πριν από δύο χρόνια και επεβλήθη κορμοκτομή στα πενήντα ελαιόδενδρα, σε άλλα πενήντα περιορισμένο κλάδεμα, έμειναν τα τριακόσια πενήντα παραγωγικά. Επειδή, όμως, αποζημιώθηκε για τα πενήντα και ελάχιστα για τα υπόλοιπα πενήντα, για τα χίλια οκτακόσια κιλά λάδι που δήλωσε ως παραχθέντα από τα τριακόσια πενήντα ελαιόδενδρα, τα καλά που απέμειναν, δεν παίρνει δραχμή. 
      Γνωρίζετε, κύριε Υφυπουργέ, ότι δεν αναγνωρίζεται από τις υπηρεσίες σας το ποσοστό ελαιόλαδου, το οποίο καταβάλλεται ως αμοιβή για τη συλλογή; Πού ξανακούστηκαν αυτά τα πράγματα; Και στους υπόλοιπους λέτε: Δίκαιοι και άδικοι, το 60%. Ξέρετε τι πάθατε; Η αδυναμία σας, η ανικανότητά σας, η διεφθαρμένη και αναποτελεσματική Δημόσια Διοίκηση την οποία έχετε εκθρέψει και συντηρείτε, δεν μπόρεσε να προλάβει το κακό. Και έτσι εμφανιστήκαμε να παράγουμε εξακόσιους δέκα χιλιάδες τόνους λάδι. Τώρα, όμως, που έρχεται η ώρα της πληρωμής, μετά από ένα χρόνο που διαπιστώσατε το πρόβλημα, ποιους μηχανισμούς αναπτύξατε για να γίνονται εξατομικεύσεις και ο καθένας να πάρει τα χρήματα που δικαιούται; Δίκαιοι και άδικοι, το 60%. Δηλαδή ένας που έχει πανωγράψει τρεις ή τέσσερις φορές, θα πάρει το 60% και έτσι ή αλλιώς θα είναι κερδισμένος. Όσες ενστάσεις και αν γίνουν, αυτός κερδισμένος είναι. Ο άλλος ο ταλαίπωρος, που θα περάσουν ένα ή δύο χρόνια, ενδεχομένως να πάρει το υπόλοιπο 40%. 
      Διότι φοβάμαι πολύ ότι με αυτά που δίνετε, το 60% στους αδικούντες, θα έχει καλυφθεί το πλαφόν των τετρακοσίων χιλιάδων τόνων. Το έχετε αναλογιστεί αυτό; Έχετε αναλογιστεί τι θα συμβεί αν καλυφθεί το πλαφόν των τετρακοσίων χιλιάδων τόνων, με το 60% το οποίο δίνετε; 
      Αν καλυφθεί το πλαφόν, οι ενστάσεις πάνε στο βρόντο. Δεν θα έχουν κανένα αποτέλεσμα. Επομένως, φέρετε την ευθύνη ακεραία. Περιορίζομαι μόνο στο θέμα των επιδοτήσεων Δεν προλάβατε, δεν ελέγξατε, ανεχθήκατε κάποιους ελάχιστους που δημιούργησαν το πρόβλημα. Η μεγάλη πλειοψηφία δεν δημιούργησε πρόβλημα. Είναι έντιμοι άνθρωποι και αυτοί είναι εκείνοι που υφίστανται τις συνέπειες τις ανικανότητάς σας. 
      Και έρχεστε τώρα -μετά από ενάμιση χρόνο- και δεν μπορείτε και πάλι να τους προστατεύσετε, γιατί φοβάστε το πολιτικό κόστος, κύριε Αργύρη. Ξέρετε που πανωγράφουν, ξέρετε τις περιοχές που πανωγράφουν, ξέρετε πολύ καλά ότι ο νομός Χανίων, παραδείγματος χάριν, δεν πανωγράφει και αντί να πάτε να ελέγξετε τις περιοχές που υπάρχει πρόβλημα, τους βάζετε όλους στο ίδιο καλάθι. Μαζί με τα χλωρά καίγονται και τα ξερά! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης ελέγχεστε και για το εξής πράγμα: Σ΄ όλη την Ελλάδα υπάρχει η ίδια μεταχείριση; Στην ιδιαίτερη εκλογική περιφέρεια του Υπουργού, την Κέρκυρα, το 60% δίνετε; Εκεί η αντιμετώπιση του ελαιοπαραγωγού είναι η ίδια με την αντιμετώπιση του ελαιοπαραγωγού του νομού Χανίων; Και εκεί περικόπτεται το 40% ή έχουν άλλη, διαφορετική, προνομιακή μεταχείριση; Θα απαντήσετε, κύριε Αργύρη, διότι είναι μείζον θέμα. Αν δεν απαντήσετε, θα εκληφθεί ότι έχω δίκιο.   
      Τελειώνω, κύριε Πρόεδρε, επισημαίνοντας το εξής: Σε ορισμένες περιοχές διαμαρτύρονται οι αγρότες. Σε άλλες περιοχές δεν διαμαρτύρονται, διότι τα δεκανίκια, οι αγροτοπατέρες, οι ελεγχόμενοι από τον κομματικό σας μηχανισμό, δεν αφήνουν τους αγρότες να διαμαρτυρηθούν. Δεν πειράζει όμως. Η συσσωρευμένη οργή και μήνις θα εκδηλωθεί, θα εκτονωθεί στις 7 Μαρτίου. 
      ΠΡΟΕΔΡΕΥΩΝ (Παναγιώτης Σγουρίδης): Όπως καταλαβαίνετε, έχετε πάρει τα δύο λεπτά της δευτερολογίας σας. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, δεν τα ζήτησα. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! Εν τοιαύτη περιπτώσει, όποιον υπερβαίνει τα πέντε λεπτά τον κόβω. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Μα, με διακόπτουν, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Όποιον μιλάει πάνω από πέντε λεπτά, τον διακόπτω. Όπως ξέρετε, πάει αθροιστικά ο χρόνος στις επερωτήσεις και όποιος θέλει να πάρει το χρόνο του, κάθεται και μιλάει. 
      ΙΩΑΝΝΗΣ ΛΑΜΠΡΟΠΟΥΛΟΣ: Συζήτηση κάνουμε, κύριε Πρόεδρε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: ….(Δεν ακούστηκε)
      ΠΡΟΕΔΡΕΥΩΝ (Παναγιώτης Σγουρίδης): Μη μου πείτε ότι δεν έχετε την εμπειρία να δείτε το χρονόμετρο. Ήσασταν τόσο απορροφημένος και δεν βλέπατε το χρονόμετρο! Είστε πρώτη φορά στην Βουλή και έχετε και απειρία; 
      ΓΕΩΡΓΙΟΣ ΣΑΛΑΓΚΟΥΔΗΣ: Αν προσπαθείτε να μειώσετε την επιχειρηματολογία της Αντιπολίτευσης…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, λοιπόν. 
      Ορίστε, κύριε Λαμπρόπουλε. Θα πάρετε το χρόνο της δευτερολογίας σας; 
      ΙΩΑΝΝΗΣ ΛΑΜΠΡΟΠΟΥΛΟΣ: Βεβαίως θα πάρω το χρόνο της δευτερολογίας μου. Όμως, κύριε Πρόεδρε, κάνουμε συζήτηση για ένα πολύ σοβαρό θέμα. Πρέπει να έχουμε μια επιείκεια και μια άνεση χρόνου. Άλλωστε μετά δεν έχουμε νομοθετικό έργο. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λαμπρόπουλε, έχετε και το χρόνο της δευτερολογίας σας. 
      ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ πολύ, κύριε Πρόεδρε. 
      Συζητάμε σήμερα ένα θέμα που έχει πραγματικά αναστατώσει όλους τους ελαιοπαραγωγούς της Ελλάδας. Σήμερα στο νομό Μεσσηνίας είναι δεκαεπτά χιλιάδες παραγωγοί, οι οποίοι έχουν κριθεί ασύμβατοι. Κανένας από αυτούς τους δεκαεπτά χιλιάδες δεν γνωρίζει –και ούτε ενημερώνει ο κύριος Υφυπουργός- για ποιο λόγο τον έχει κάνει ασύμβατο. Για ποιο λόγο του περικόπτει το 40%;
      Κύριε Υπουργέ, σφάλλατε. Δεν πατάξατε τα πανωγραψίματα τόσα χρόνια. Δεν θελήσατε να τα πατάξετε. Γιατί αυτό που κάνατε τώρα, αυτές τις ημέρες, που βάλατε δηλαδή έλεγχο στα πυρηνουργεία, δεν το κάνατε τόσα χρόνια; Για ποιο λόγο; Για να μη θίξετε ημετέρους; 
      Ακούστε, λοιπόν, για τη Μεσσηνία, με δικά σας στοιχεία: Η Μεσσηνία τα τελευταία τέσσερα χρόνια, από το 1998 και έπειτα, έκανε εξήντα πέντε χιλιάδες τόνους – σαράντα, εξήντα επτά, τριάντα έξι. Στο Ηράκλειο: ενενήντα πέντε, ογδόντα τέσσερα, εβδομήντα έξι, ενενήντα τρία. Με τα ίδια σχεδόν δέντρα -και λιγότερο παραγωγικά της Μεσσηνίας- εκεί γίνονται τα πανωγραψίματα. Γι΄ αυτό δεν θελήσατε να πάρετε ποτέ μέτρα. 
      Αποτύχατε, λοιπόν, στις υπουργικές αποφάσεις που βγάλατε. Τέσσερις υπουργικές αποφάσεις βγάλατε. Ξεκινήσατε από το Σεπτέμβριο και τον Οκτώβριο βγάλατε άλλη υπουργική απόφαση, όπου μας λέγατε ότι θα πληρώνατε τον κόσμο από τον Οκτώβριο και τη δημοσιεύσατε στην Εφημερίδα της Κυβερνήσεως στις 17 Οκτωβρίου. Έρχεται το Δεκέμβριο άλλη υπουργική απόφαση –τρίτη- και τον Ιανουάριο μία τέταρτη υπουργική απόφαση. 
      Αυτή ήταν η πολιτική σας. Δεν ξέρατε τι σας γινόταν, δεν ξέρατε τι αποφασίζατε, δεν ξέρατε τι κάνατε. Κοροϊδεύατε τους Μεσσήνιους αγρότες, κοροϊδεύατε όλους τους ελαιοπαραγωγούς όλης της Ελλάδος με ασύστολα ψεύδη. Τα έχω τα στοιχεία και θα κατατεθούν στα Πρακτικά. 
      Το Ελαιοκομικό Μητρώο το ξεκινήσατε από το 1998. Γιατί δεν το περατώσατε έγκαιρα; Γιατί δεν το τελειώσατε, ώστε να ληφθεί υπόψη το ελαιοκομικό και να δοθεί η επιδότηση, όπως έπρεπε να δοθεί, κατά δίκαιο τρόπο; Γιατί, λοιπόν, δεν το περατώσατε γρήγορα, έγκαιρα; Είσαστε υπεύθυνοι και υπόλογοι και γι’ αυτό. 
      Ήλθατε μετά να καθορίσετε τις ζώνες και βάζετε ζώνες στο Νομό Μεσσηνίας, στην Κυπαρισσία, στην Πύλο, στη Μεσσήνη, σε παραγωγικές περιοχές και λέτε ότι κάθε δέντρο παράγει τρεισήμισι και τέσσερα κιλά. Είναι να ακούγεται αυτό; Είναι να το δέχεται αυτό ο επιστήμονας γεωπόνος συνεργάτης που έχετε δίπλα σας; 
      Ήλθατε, λοιπόν, μετά αφού είχατε κάνει όλα αυτά τα λάθη και ξεχωρίσατε σε μικρούς και μεγάλους. Είπατε ότι μέχρι τα χίλια τετρακόσια κιλά θα τα πάρουν χωρίς έλεγχο και όσοι πρόφθασαν, τα πήραν. Είδαμε, λοιπόν, εκείνο το τραγελαφικό, ένας με είκοσι πέντε δένδρα να πληρώνεται για χίλια διακόσια τριάντα τρία κιλά λάδι –δηλαδή με πενήντα και πλέον κιλά το δένδρο-  και του αλλουνού που το κτήμα του ήταν δίπλα και είχε τα ίδια δένδρα να μην πληρώνεται ούτε με τρεισήμισι κιλά λάδι. Και τον βγάλατε ασύμβατο αυτόν τον άνθρωπο. Αυτή ήταν η πολιτική σας. Το είδατε λοιπόν και αυτό το σφάλμα σας. Τα ανακατέψατε. 
      Ήλθατε λοιπόν και βγάλατε την τελευταία υπουργική απόφαση το Δεκέμβριο. Αφού είδατε ότι δεν υπήρχαν χρήματα, δεν είχατε τι να κάνετε και είπατε να περικόψουμε το 40%. Και περικόπτετε δίκαιους και άδικους. Ουδέποτε έχει γίνει τέτοια αδικία σε τέτοια μεγάλη έκταση εναντίον τόσων πολλών ανθρώπων και βεβαίως χωρίς να αιτιολογείτε σε κανένα για ποιο λόγο περικόπτεται η επιδότησή του. Δεν του το δικαιολογείτε και δεν του λέτε: «Ναι, σου περικόπτουμε, αλλά γι’ αυτό το λόγο». 
      Πέρα, όμως, από αυτό, ήλθαμε το Δεκέμβριο επάνω να κουβεντιάσουμε. Τι να κάναμε βέβαια τότε; Ήλθαμε να κουβεντιάσουμε. Και εσείς, κύριε Υπουργέ, εκεί εψεύσθητε. Μας είπατε «μη μιλάτε» και απειλήσατε κιόλας ότι η Μεσσηνία έχει γράψει δένδρα στο Ελαιοκομικό Μητρώο, τρία εκατομμύρια λιγότερα ταυτοποιήθηκαν. Και η αλήθεια δεν είναι αυτή. Η αλήθεια ακούστηκε με απάντηση εδώ του κ. Δρυ στη Βουλή την περασμένη εβδομάδα και είναι ότι η Μεσσηνία έχει ακριβώς τα δένδρα –κάτι ελάχιστο μόνο λιγότερα, σχεδόν τετρακόσιες χιλιάδες- από αυτά που δήλωναν, ενώ σ΄ όλους σχεδόν τους νομούς και ιδίως στο Νομό Ηρακλείου –εκεί που γίνεται το όργιο- διαπιστώνουμε και βλέπουμε ότι υπάρχει μία διαφορά που ξεπερνάει τα δυόμισι εκατομμύρια δένδρα. 
      Να, λοιπόν, γιατί δεν θελήσατε ποτέ να πάρετε μέτρα και αποφάσεις. Να λοιπόν πού γινόταν η αδικία. Να, λοιπόν, που έρχεστε εσείς σήμερα να επιβάλετε αυτήν την αδικία σε κάποιους νομούς και ιδιαίτερα στο Νομό Μεσσηνίας. 
      Σήμερα, ιδιαίτερα για το θέμα αυτό του Ελαιοκομικού Μητρώου, εσείς προσωπικά, κύριε Υφυπουργέ, είστε υπόλογος και πρέπει να ζητήσετε συγνώμη από όλους τους Μεσσήνιους, γιατί βρεθήκαμε εκεί όλοι οι φορείς και εψεύσθητε ενώπιον όλων των φορέων. Σήμερα, λοιπόν, καλείστε και περιμένει όλος ο κόσμος να μάθει και να ακούσει τι θα κάνετε, πότε θα δώσετε τα χρήματα. Καλείτε και προτρέπετε τον κόσμο να πάει να κάνει ενστάσεις. Στέλνετε υπερήλικες, γερόντια με χίλιες δύο διαδικασίες να υποβάλουν τις ενστάσεις και ταλαιπωρούνται οι άνθρωποι και δεν ξέρουν αν θα εισπράξουν. 
      Καλείστε, λοιπόν, απόψε εδώ να μας πείτε πότε θα εκδικαστούν  οι ενστάσεις. Θα γίνουν πριν ή μετά τις εκλογές; Από πού θα βρείτε τα χρήματα και πότε θα τα δώσετε; 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Έχετε και δευτερολογία τριών λεπτών, κύριε συνάδελφε. 
      ΙΩΑΝΝΗΣ ΛΑΜΠΡΟΠΟΥΛΟΣ: Βεβαίως, κύριε Πρόεδρε, το ξέρω. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης έχει το λόγο. 
      Κύριε Δαβάκη, θέλετε και τη δευτερολογία σας;
      ΑΘΑΝΑΣΙΟΣ ΔΑΒΑΚΗΣ: Όχι.
      Κύριε Πρόεδρε, είμαι περίπου δέκα χρόνια σ’ αυτήν την Αίθουσα και έχω συμμετάσχει αρκετές φορές σε πάμπολλες επερωτήσεις που η Νέα Δημοκρατία έχει καταθέσει, σχετικά με ένα από τα εθνικά μας προϊόντα και συγκεκριμένα για το ελαιόλαδο. Αντικρίζουμε την ίδια λογιστική τακτική, την ίδια αδιαφορία, την ίδια αδυναμία περιγραφής και καταγραφής των προβλημάτων εκ μέρους της Κυβερνήσεως.
      Το ελαιόλαδο είναι ένα εθνικό προϊόν, το οποίο δυστυχώς, εξαιτίας της ανικανότητας της Κυβερνήσεως του ΠΑΣΟΚ και όλων των Υπουργών που έχουν περάσει από τη θέση στην οποία κάθεται ο κ. Αργύρης σήμερα, έχει απαξιωθεί, βρίσκεται στη χειρότερη θέση από πλευράς εθνικών προϊόντων και συνεπώς και οι επτακόσιοι πενήντα χιλιάδες με οκτακόσιες χιλιάδες ελαιοπαραγωγοί βρίσκονται σ’ αυτήν τη θέση.
      Κύριε Υφυπουργέ Γεωργίας, κύριε Αργύρη, είσθε τόσα χρόνια Κυβέρνηση. Σας ερωτώ: Τι έχετε κάνει γι’  αυτό το εθνικό προϊόν μας; 
      Είπε στη συζήτηση του προϋπολογισμού ο προϊστάμενός σας Υπουργός κ. Δρυς περί αναδιαρθρώσεων αμπελώνων και ελαιώνων. Το είπε παράλληλα και δεν ξέρω αν συγχέει τα δύο αυτά προϊόντα. Ποιες αναδιαρθρώσεις ελαιώνων έχουν γίνει ανά την επικράτεια; Ποιες ποικιλίες ελιάς έχουν έλθει ως νέα παραγωγή, για τις οποίες επαίρεστε; 
      Σας επαναλαμβάνω το ερώτημα και θα ήθελα μια απάντηση γι’ αυτό. Τι μπορείτε να πείτε στον ελαιοπαραγωγό, ο οποίος επιδοτείται με 1,11 ευρώ περίπου, όταν το κόστος παραγωγής για ένα κιλό ελαιόλαδο υπερβαίνει την τριπλάσια τιμή του ευρώ; Τι έχει κάνει αυτή η Κυβέρνηση, προκειμένου να μη διαμορφώνουν τις τιμές για το ελληνικό λάδι οι Ιταλοί ανταγωνιστές μας; 
      Ασκούσαμε επί έξι μήνες την ελληνική Προεδρία και δεν κατορθώσαμε καν να φέρουμε για διαπραγμάτευση την κοινή οργάνωση αγοράς. Έχουμε την ενδιάμεση αναθεώρηση της κοινής οργάνωσης αγοράς. Τι έχει γίνει; Ποια είναι η κοινή διαπραγματευτική θέση της χώρας για το ελαιόλαδο; Μπορεί κάτι να πει γι’ αυτό η Κυβέρνηση; Έχουμε το ντικάπλινγκ, την αποσύνδεση της παραγωγής από την επιδότηση. Μαύρες μέρες περιμένουν τον Έλληνα ελαιοπαραγωγό και ιδιαίτερα τους ελαιοπαραγωγούς της Πελοποννήσου, της Μεσσηνίας, της Λακωνίας, της Κρήτης και άλλων περιοχών, σχετικά με τη μη διαμορφωθείσα μέχρι στιγμής κοινή διαπραγματευτική στάση της χώρας μας. 
      Να μιλήσουμε για το κομφούζιο, το οποίο επικρατεί στις επιδοτήσεις; Να μιλήσουμε για τη δέσμευση του Υπουργού Γεωργίας πριν τις γιορτές, ότι μέχρι τις 19 Δεκεμβρίου όλοι οι ελαιοπαραγωγοί θα πάρουν τις επιδοτήσεις τους και ακόμη πάρα πολλοί ελαιοπαραγωγοί, όπως πολύ σωστά προανέφεραν και άλλοι συνάδελφοι, δεν έχουν πάρει τις επιδοτήσεις τους; 
      Δεν μιλούμε για πολλαπλές καλλιέργειες στην Πελοπόννησο, κύριε Υφυπουργέ. Μιλούμε για μονοκαλλιέργεια, για δυναμικές καλλιέργειες, οι οποίες δυστυχώς θα πάψουν να υπάρχουν εξαιτίας της ανάλγητης πολιτικής σας, διότι είναι καθαρά επιδοτούμενες καλλιέργειες. Και αυτό το λέω σε συνδυασμό και με την αποσύνδεση που σε λίγα χρόνια θα επισυμβεί. Αντιλαμβάνεσθε τι έχει να γίνει, αν δεν υπάρξει μια κατάλληλη διαπραγματευτική πολιτική της χώρας μας απέναντι στους μεγάλους ανταγωνιστές μας, όπως είναι η Ισπανία και η Ιταλία. 
      Εμείς στη Λακωνία την περασμένη περίοδο 2002-2003, για την οποία σήμερα σχετικά με τις επιδοτήσεις μιλάμε, είχαμε την άσχημη κατάσταση των μεγάλων και κακών καιρικών φαινομένων. Από τριάντα τρεις χιλιάδες τόνους ελαιολάδου περίπου, που ανεμένετο ως παραγωγή, φθάσαμε στους είκοσι πέντε χιλιάδες τόνους. Φθάνουμε, λοιπόν, στο σημείο σήμερα, η πολιτική ηγεσία του Υπουργείου Γεωργίας να λέει στους Λάκωνες ελαιοπαραγωγούς: «Επειδή καταστραφήκατε, κάντε δηλώσεις στα ΠΣΕΑ και στον ΕΛΓΑ και δεν θα επιδοτηθείτε». Ούτε αποζημίωση από τα ΠΣΕΑ και από τον ΕΛΓΑ έχουν πάρει οι συγκεκριμένοι ελαιοπαραγωγοί, οι οποίοι είναι περισσότεροι από χίλιοι, ούτε υπάρχει καμία αποζημίωση, ούτε δυστυχώς αυτή η προς επιδότηση ποσότητα υπάρχει. Δηλαδή την κακοκαιρία, τα πλήγματα του καιρού θα τα συνεχίσει, όπως τα συνεχίζει βέβαια η Κυβέρνηση του ΠΑΣΟΚ, με τη συγκεκριμένη άγρια πολιτική απέναντι στις λακωνικές επιδοτήσεις; 
      Ειπώθηκε προηγουμένως –και είναι πάρα πολύ σωστό- ότι περικόπτεται για άγνωστους λόγους  -και θα ήθελα να μας πει τώρα ο πολιτικός προϊστάμενος για τη φυτική παραγωγή τους λόγους, να μας τους απαριθμήσει- το 40% της αιτηθείσας επιδοτούμενης ποσότητας. Ποιοι είναι αυτοί οι λόγοι; Γιατί ένας ελαιοπαραγωγός σύννομος, ο οποίος ειλικρινώς έχει αναφέρει την παραγωγή την οποία έχει, να υφίσταται την τιμωρία του 40%;
Επιτέλους, πέστε μας πότε θα υπάρξει μία σωστή πολιτική με ελεγκτικούς μηχανισμούς. 
      Κύριε Υπουργέ, δεν υπάρχει κανένας ελεγκτικός μηχανισμός σχετικά με τα λεγόμενα πανωγραψίματα. Κάθε χρόνο έχουμε τα ίδια και τα ίδια. Έχω κουραστεί να μιλώ για πανωγραψίματα, για υπερβάσεις του εθνικού πλαφόν. Δεν είναι δυνατόν να ομιλούμε για τετρακόσιους πενήντα χιλιάδες τόνους επιδοτούμενου ελαιολάδου, να φθάνουμε τελικά τους επτακόσιους τόνους και να μην ξέρει κανένας τι είδους παραγωγή είναι αυτή και ποιος είναι ειλικρινής ή μη ειλικρινής.
      Ας μη μιλήσουμε για τις ζώνες, τις οποίες εφαρμόζετε κατά περίεργο τρόπο. Στη Λακωνία υπάρχει ξερική ελιά, η οποία παράγει ένα κιλό λάδι και υπάρχει και ελιά που παράγει περίπου διακόσια κιλά ελαιοκάρπου. Βάζετε σε «κοινό Παχνί», όπως λένε στα ελαιοτριβεία, την ελαιοκομική ζώνη. Ποιοι συντάσσουν αυτές τις ελαιοκομικές ζώνες;
      Τέλος οι περίφημες αιτήσεις θεραπείας, τις οποίες λέτε πως πρέπει να κάνουν οι παραγωγοί στις Διευθύνσεις Γεωργίας και στην Ένωση, τουλάχιστον αυτές να γίνουν από τις κατά τόπους Διευθύνσεις Γεωργίας και όχι από τον ΟΠΕΚΕ, ο οποίος δεν γνωρίζει τίποτα περί αυτών ούτε και για τις κατά τόπους περιπτώσεις.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Παπανικολάου.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, έχει προκαλέσει πολιτική κρίση στην Ελλάδα το θέμα της επιδοτήσεως του ελαιολάδου, γιατί είναι εθνικό προϊόν. Δυστυχώς για άλλη μία φορά η Κυβέρνηση παρακολουθεί με αμηχανία τις εξελίξεις και προσπαθεί εντελώς ερασιτεχνικά και σπασμωδικά να δώσει λύσεις τώρα. 
      Κύριε Υφυπουργέ, με μεγάλη καθυστέρηση και δόση φαρισαϊσμού στις 19 Δεκεμβρίου εκδώσατε την απόφαση 282689, για να περιορίσετε το φαινόμενο του πανωγραψίματος και να δώσετε την εντύπωση στους έντιμους ελαιοπαραγωγούς ότι δεν θα επαναληφθεί το αλαλούμ της ελαιοκομικής περιόδου 2002-2003. Τα κατόπιν εορτής μέτρα εφαρμόστηκαν ουσιαστικά από τις 5-1-2004 και η εφαρμογή τους δημιουργεί σοβαρές υποψίες, αφού ήδη το 90% του ελαιολάδου έχει παραχθεί.
      Συνεπώς τα πανωγραψίματα στο μεγαλύτερο μέρος τους έχουν ήδη ολοκληρωθεί αλλά πρέπει να πω ότι, έστω και με μεγάλη καθυστέρηση, ακολουθείτε ένα μέρος από τις προτάσεις μας. Σκεφτείτε και προβληματιστείτε: Εάν εγκαίρως είχατε υλοποιήσει τις προτάσεις της Νέας Δημοκρατίας, τα ρεζιλίκια με τα πανωγραψίματα της Μεσσηνίας, όπως έλεγε πριν από δύο χρόνια στη διακαναλική συνέντευξή του ο τέως Πρόεδρος του ΠΑΣΟΚ, ο κ. Σημίτης, θα είχαν αποφευχθεί και δεν θα είχε εκτεθεί τόσο επιπόλαια απέναντι στους ελαιοπαραγωγούς της Μεσσηνίας. Έχετε τεράστια ευθύνη, γιατί ενεργήσατε με αδιαφάνεια και αναξιόπιστους ελέγχους. Στηριχθήκατε σε γεωγραφικά δεδομένα και όχι στην πραγματική ποσότητα κάθε ατομικής παραγωγής. 
      Κύριε Υφυπουργέ, ψεύδεσθε, όταν μιλάτε για Ελαιοκομικό Μητρώο, αφού οι πάντες γνωρίζουν ότι σε ορισμένες περιοχές αυτό δεν έχει καν αρχίσει. Σε ορισμένα μέρη καθυστερεί αδικαιολόγητα και σε άλλα μέρη δημιουργεί τεράστια προβλήματα, συνεπεία λαθών και παραλείψεων με αποδέκτη τον ελαιοπαραγωγό που χάνει χρήματα από την επιδότηση και αδυνατεί να ανταποκριθεί στις σύγχρονες βιοτικές του ανάγκες. 
      Έτσι αγανακτισμένοι οι ελαιοπαραγωγοί έχουν βγει στους δρόμους και διεκδικούν το βιος τους. Θέλουν εδώ και τώρα λύση του προβλήματός τους και μία απάντηση στο γιατί τους κόβετε το 40%. Θέλουν να ξεφύγουν από την πολιτική ομηρία, στην οποία τους έχετε εμπλέξει. Είναι ανήθικη η παρελκυστική πολιτική, την οποία ακολουθείτε. 
      Κύριοι συνάδελφοι, χιλιάδες συμπατριωτών μου ταλαιπωρούνται κατά τρόπο απαράδεκτο, για να κάνουν την ένσταση. Η γραφειοκρατία είναι πρωτόγνωρη, αφού, για να συγκεντρώσουν τα απαραίτητα δικαιολογητικά, πρέπει να έχουν γνώσεις νομικού, φοροτεχνικού και λογιστού. Ειλικρινά βιώνω αυτόν το Γολγοθά των συμπατριωτών μου ελαιοπαραγωγών και γι’ αυτό σας μεταφέρω την κραυγή αγωνίας τους και ένα μεγάλο γιατί. Οι Μεσσήνιοι αλλά και όλοι οι ελαιοπαραγωγοί ρωτούν: Γιατί η Κυβέρνηση και εσείς, κύριε Αργύρη, θέλετε να μπείτε σέμπροι στην περιουσία μας και μας κόβετε το 40%;
      Κύριε Υφυπουργέ, σ’ αυτό το γιατί δεν έχετε δώσει απάντηση ούτε μέσα ούτε έξω από τη Βουλή. Δυστυχώς είναι το αποτέλεσμα της αλαζονείας, της αναλγησίας και της ανύπαρκτης αγροτικής πολιτικής σας. Αντί να κερδίσουμε νέες αγορές στη διεθνή αγορά ελαιολάδου, σήμερα που το ελαιόλαδο θεωρείται φάρμακο και είναι μία πρόταση ζωής για το χειμαζόμενο καταναλωτή, εσείς περί άλλων μεριμνάτε και τυρβάζετε. 
      Επιδίδεστε με λογαρίθμους και κατηγοριοποιήσεις των ελαιοπαραγωγών και τους αδικείτε, αντί να αποδίδετε το δίκαιον. Είναι πολύ απλό να ευρεθούν οι υπεύθυνοι και να τιμωρηθούν αλλά δεν θέλετε να το κάνετε αυτό, κύριε Υφυπουργέ. Επειδή σας αρέσουν οι συγκρίσεις, τα μερίδια πωλήσεων ελαιολάδου το ’92 ήταν διψήφια σε Αυστραλία και Καναδά, ενώ σήμερα είναι μονοψήφια. Στην Αμερική ήταν 7% το ’92 και σήμερα είναι 2%, ενώ της Ισπανίας είναι 13% και η Τουρκία έφθασε στο 6%. Αυτό πρέπει να σας προβληματίσει ιδιαίτερα. Έτσι μας καταντήσατε με την πολιτική σας. Προσπαθήσαμε –να λέμε και όλη την αλήθεια, γιατί βρέθηκα πρόσφατα στην Αυστραλία, το Νοέμβριο- να κάνουμε κάποια προώθηση και διαφήμιση του ελαιολάδου. Ξέρετε πολύ καλά ότι όλα τα λεφτά τα πήρε ένας περιβόητος σύντροφός σας, ο κ. Κίκης και δεν εδόθησαν για την προώθηση του ελαιολάδου και τη διαφήμιση, όπως έπρεπε να γίνει. Ούτε μία διαφήμιση δεν έγινε σε ραδιοφωνικούς σταθμούς ή στις εφημερίδες. 
      Οφείλω να αναγνωρίσω ότι καταφέρατε κάτι το ακατόρθωτο, για να κάνετε οφθαλμοφανή την αντιαγροτική σας πολιτική. ΄Ηδη στην Καλαμάτα και γενικώς στην Ελλάδα καταφθάνουν ελιές επιτραπέζιες Καλαμάτας από διάφορες χώρες. Επίσης καταφθάνουν καμιόνια φορτηγά με λάδι πάλι από άλλες χώρες. Το πετύχατε αυτό, είναι μεγάλο επίτευγμα. Γι’ αυτό το ανοσιούργημα, γι’ αυτό το αμάρτημα απέναντι του δεινοπαθούντος ελαιοπαραγωγού, ποιος θα ζητήσει συγνώμη, εσείς ή ο Γιωργάκης;
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Γεωργίας κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρίες και κύριοι συνάδελφοι, με τη σημερινή σας επερώτηση μας δίνετε τη δυνατότητα να εξηγήσουμε στους συναδέλφους Βουλευτές αλλά και στους Έλληνες ελαιοπαραγωγούς πως εξελίσσεται η καταβολή ενισχύσεων ελαιολάδου για την περίοδο 2002-2003.  Πάντως με έκπληξη ακούω ορισμένα πράγματα, όπως ό,τι οι παραγωγοί ενάμιση χρόνο τώρα από τη συγκομιδή τους δεν παίρνουν την ενίσχυση. 
      Εκτιμώ ότι επειδή ο κ. Μπασιάκος υπήρξε Υφυπουργός Γεωργίας είναι απαράδεκτοι οι ισχυρισμοί του στη Βουλή. Πρώτη ημέρα έναρξης της καταβολής της ενίσχυσης του ελαιολάδου είναι η 16η Οκτωβρίου. Την πρώτη ακριβώς μέρα άρχεσε η καταβολή της ενίσχυσης του ελαιολάδου στους ελαιοπαραγωγούς. Άρα, λοιπόν, το «ενάμισης χρόνος» είναι ένας άκρατος λαϊκισμός αλλά το κατανοώ γιατί είμαστε και σε προεκλογική περίοδο. 
      Θέλω να σας πω τι ενέργειες κάναμε. Όσο ολοκληρώνεται η διαδικασία αυτή με βάση τα συμφέροντα των παραγωγών, ποια μέτρα έχουμε για την αναβάθμιση της ποιότητας του ελαιολάδου και πως θα καταβάλλονται οι ενισχύσεις μέχρι το 2013. Αυτές είναι και οι ερωτήσεις σας. Επιτρέψτε μου να κατανοήσω την αγωνία του καθένα σας για την περιοχή του αλλά και των ελαιοπαραγωγών που μεταφέρετε εδώ με την ερώτησή σας. Θέλω να πιστεύετε –και το πιστεύω αυτό και εγώ- ότι συμμερίζεστε και τη δική μας αγωνία για το σύνολο των παραγωγών της χώρας και ιδιαίτερα για την πλειοψηφία των παραγωγών που σέβονται τους κοινοτικούς κανονισμούς -εκτός και αν έχετε διαφορετική άποψη- και τις διατάξεις και που θέλουν να εισπράξουν την ενίσχυση του ελαιολάδου. 
      Πώς έχει, όμως, η πραγματική κατάσταση; Ποιο είναι το κανονιστικό πλαίσιο που διέπει τον τομέα; Τι κάναμε εμείς από την πλευρά μας; Πώς φθάσαμε στη σημερινή κατάσταση;
      Κυρίες και κύριοι συνάδελφοι, γνωρίζετε ότι με βάση τον κοινοτικό κανονισμό η ενίσχυση καταβάλλεται στους παραγωγούς με τη δήλωση παραγωγής που υποβάλλουν και μία από τις προϋποθέσεις είναι φυσικά ότι οι ποσότητες που δηλώνουν για ενίσχυση είναι πραγματικές και αυτό βέβαια ελέγχεται με διάφορα κριτήρια. Για τη δήλωση της συνολικής ποσότητας της χώρας στην Ευρωπαϊκή Ένωση για την περίοδο 2002-2003 επανειλημμένα συζητήσαμε και συμφωνήσαμε με τη διεπαγγελματική οργάνωση ελαιολάδου. Γνωρίζετε ότι υπάρχει διεπαγγελματική οργάνωση ελαιολάδου στην οποία συμμετέχουν οι φορείς, ΠΑΣΕΓΕΣ, ΓΕΣΑΣΕ, ΣΥΔΑΣΕ, Ελαιουργική, Μεταποιητές, Τυποποιητές Πηλουργοί καθώς και οι Ελαιοτριβείς, όλοι δηλαδή όσοι έχουν σχέση με το ελαιόλαδο.
      Η συνολική πραγματική ποσότητα ελαιολάδου που επρόκειτο να παραχθεί για την περίοδο 2002-2003, σε καμία περίπτωση δεν μπορούσε να ξεπερνάει το πλαφόν  που ήταν οι τετρακόσιοι δεκαεννέα χιλιάδες τόνοι, συν τη «ρεζέρβα» είκοσι χιλιάδες τόνοι που είχαμε από πέρυσι, γιατί είχαμε δηλώσει λιγότερη ποσότητα συν το 8% του πυρηνελαίου, συν το ελαιόλαδο που ανιστοιχεί στις επιτραπέζιες ελιές. 
      Ερωτώ λοιπόν και εσάς: Πιστεύει κανένας ότι η συνολική ποσότητα της χώρας, με βάση τα ελαιόδενδρα και τις καιρικές συνθήκες που επικράτησαν την περίοδο 2002-2003, μπορεί να ξεπερνάει αυτή τη συγκεκριμένη ποσότητα; 
      Σ΄ αυτό το σημείο πρέπει να σας θυμίσω –γιατί φαίνεται ότι ξεχνάτε πολύ γρήγορα- ότι εσείς οι ίδιοι που μιλήσατε σήμερα, έχετε καταθέτει μία επερώτηση τον Οκτώβριο. Τι λέγατε τότε; Ότι υπάρχει ζημιά στη φετινή παραγωγή κατά 60%. Θα καταθέσω, λοιπόν, στα Πρακτικά, για να θυμηθείτε τη δική σας επερώτηση, όπου λέτε ότι η μείωση θα είναι 60% από τις ζημιές. Αυτό το λέγατε σε δική σας επερώτηση. 
      (Στο σημείο αυτό ο Υφυπουργός Γεωργίας κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αν λάβουμε υπόψη μας, λοιπόν, ή λαμβάναμε υπόψη μας τη δική σας επερώτηση, τότε πρέπει να σας πω ότι έπρεπε να έχουμε ένα εκατομμύριο τόνους λάδι στην Ελλάδα. 
      Αθροίζοντας, λοιπόν, τις ποσότητες που δήλωσαν οι παραγωγοί, το ελαιόλαδο της περιόδου 2002-2003 έφθασε τους εξακόσιους χιλιάδες τόνους, ενώ όλοι έλεγαν για τετρακόσιους δεκαεννέα χιλιάδες τόνους συν τη ρεζέρβα, συν τα υπόλοιπα. Οι αιτήσεις, λοιπόν, των παραγωγών δήλωναν εξακόσιους χιλιάδες τόνους. Τι κάναμε; Καλέσαμε σε σύσκεψη και τις ογδόντα τέσσερις ομάδες παραγωγών και εκεί όλες ήταν έτοιμες να καταγγείλουν ότι έτσι και δηλώσουμε στην Κοινότητα έστω και ένα κιλό περισσότερο από τα συμφωνηθέντα, θα έχουμε ακέραια την ευθύνη του καταποντισμού της ενίσχυσης. Και θα έπρεπε να ξεκινήσουμε όλους εκείνους τους ελέγχους όχι κατά ζώνη, όχι κατά περιοχή, όχι κατά νομό, όχι κατά οργάνωση αλλά εξατομικευμένα. Έτσι προχωρήσαμε σ΄ αυτήν τη συγκεκριμένη διαδικασία, να κάνουμε δηλαδή το αυτονόητο, να ελέγξουμε όλους αυτόύς τους παραγωγούς. 
      Εδώ πρέπει να γίνει κατανοητό ότι αν δηλώναμε όλη την ποσότητα, θα κάναμε ζημιά στους τετρακόσιους πενήντα οκτώ χιλιάδες παραγωγούς και θα αφαιρούσαμε πάνω από 120 με 130 δραχμές το κιλό, οι οποίες θα μεταφέρονταν και για τα υπόλοιπα δέκα χρόνια διότι η συγκεκριμένη περίοδος συμπεριλαμβάνεται στην περίοδο αναφοράς. Έχει κανένας από εσάς το δικαίωμα αυτό, έχουμε εμείς το δικαίωμα να κάνουμε μία τέτοια πράξη, να αφαιρέσουμε, δηλαδή, από τους πραγματικούς παραγωγούς τις εισφορές  που δικαιούνται; 
      Μην τρέχετε, αγαπητοί συνάδελφοι, να υιοθετείτε όλα τα αιτήματα γιατί είμαστε σε προεκλογική περίοδο και μετατρέπονται όλα σε ψήφους. Είστε αντιμέτωποι με τετρακόσιους πενήντα οκτώ χιλιάδες παραγωγούς. 
      Να σας θυμίσω τι είπε το πρωί στην εκπομπή του ALPHA ο επίτιμος Πρόεδρός σας κ. Μητσοτάκης.  Είπε ότι υπάρχουν κάποιοι έξυπνοι που πανωγράφουν. Άρα, λοιπόν, όλοι ομολογείτε ότι υπάρχει το πανωγράψιμο. Εφόσον λοιπόν, υπάρχει το πανωγράψιμο και όλοι το αποδέχονται, προχωράμε στη διαδικασία….
      (Θόρυβος από την Πτέρυγα της Νέας Δημοκρατίας)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τους προστατεύετε, κύριε Υπουργέ. 
      ΙΩΑΝΝΗΣ ΛΑΜΠΡΟΠΟΥΛΟΣ: …..(Δεν ακούστηκε). 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ. Να μη γράφεται καμία διακοπή στα Πρακτικά. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επειδή γίνονται διάφορες αναφορές, θέλω να πω σ΄ όλους τους παραγωγούς….
      (Θόρυβος, διαμαρτυρίες από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία διακοπή στα Πρακτικά. 
      Αφήστε τον κύριο Υπουργό να αναπτύξει την άποψή του. 
      ΙΩΑΝΝΗΣ ΛΑΜΠΡΟΠΟΥΛΟΣ: ….
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριοι συνάδελφοι, σας άκουσα με ευλάβεια. Μη με διακόπτετε. 
      Άκουσα εδώ με πολύ μεγάλη ευχέρεια ένα συνάδελφο να κατηγορεί άλλο νομό λέγοντας, ότι για όλα φταίει το Ηράκλειο. Ένας συνάδελφος είπε ότι είπαμε ψέματα σε μία σύσκεψη όπου εκεί αποδείχτηκε ότι υπάρχει έλλειμμα τριών εκατομμυρίων δένδρων και ήρθατε εδώ σήμερα με μία άλλη τακτική. 
      ΙΩΑΝΝΗΣ ΛΑΜΠΡΟΠΟΥΛΟΣ: ….
      ΠΡΟΕΔΡΕΥΩΝ (Παναγιώτης Σγουρίδης): Κύριε Λαμπρόπουλε, σας παρακαλώ! Δεν γράφεται καμία διακοπή. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μη μου δείχνετε τίποτα, κύριε συνάδελφε. 
      Όταν βλέπετε ότι υπάρχει απάντηση, στους ισχυρισμούς σας τότε αρχίζετε τις διακοπές. 
      (Θόρυβος, διαμαρτυρίες από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ! 
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Και σήμερα ρωτήσατε άλλο πράγμα, κύριε συνάδελφε. Και το κάνατε εσκεμμένα…
      ΙΩΑΝΝΗΣ ΛΑΜΠΡΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Κύριε Λαμπρόπουλε, δεν κερδίζετε τους ψήφους έτσι. 
      ΙΩΑΝΝΗΣ ΛΑΜΠΡΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Αφήστε αυτές τις εκρήξεις. Να τις κάνετε στα καφενεία Μεσσηνίας και όχι μέσα στη Βουλή.
      ΙΩΑΝΝΗΣ ΛΑΜΠΡΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Δεν ανακαλώ τίποτα. Τέτοιες εκρήξεις επαναλαμβάνω να τις κάνετε στα καφενεία της Μεσσηνίας και όχι εδώ. Παρακαλώ καθίστε κάτω.
      ΙΩΑΝΝΗΣ ΛΑΜΠΡΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ. Θα με αναγκάσετε να προβώ σε άλλα μέτρα. 
      ΙΩΑΝΝΗΣ ΛΑΜΠΡΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Αφήστε να εξελιχθεί η συζήτηση ομαλά. 
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Ο κ. Παπανικολάου κάνει το εξής λάθος και θα εξηγήσω ποιο είναι. Ρωτά αν υπάρχουν και πόσα δένδρα υπάρχουν στη Μεσσηνία. Κανείς δεν διαφωνεί με τα δέντρα που υπάρχουν στη Μεσσηνία. Η διαφωνία μας είναι ότι οι παραγωγοί δηλώνουν περισσότερα δένδρα προς ενίσχυση από αυτά που κατέχουν και που έχουν οι ίδιοι στο ελαιοκομικό μητρώο. 
      Αν, λοιπόν, συγκρίνουμε τον παραγωγό με το τι ζητά στην αίτηση ενίσχυσης και τι έχει στο Ελαιοκομικό Μητρώο θα δούμε ότι υπολείπονται τρία εκατομμύρια δένδρα. Αυτό, λοιπόν, δεν έχει καμία σχέση με το αν υπάρχουν στη Μεσσηνία ή δεν υπάρχουν τα δένδρα αυτά. Τα δένδρα που υπάρχουν και που περισσεύουν είναι αδήλωτα. Αυτή, λοιπόν, είναι η διαφορά.
      (Θόρυβος διαμαρτυρίες από την πτέρυγα της Νέας Δημοκρατίας)
      Κύριε Πρόεδρε δεν μπορεί να γίνει έτσι η συζήτηση. Εγώ τους άκουσα με ευλάβεια. Δεν μπορεί για ένα τόσο σοβαρό θέμα που κόπτονται οι συνάδελφοι να γίνονται αυτές οι διακοπές.
      Άκουσα εδώ με πολλή ευκολία να λένε κάποιοι τι γίνεται στην Κέρκυρα. Μάλιστα ο κ. Μαρκογιαννάκης από λάθος θεώρησε ότι κατάγομαι από την Κέρκυρα. Με την ίδια λογική που ορισμένοι δηλώνουν, θα δηλώνουν και στα Γιάννενα τα πουρνάρια ότι δεν υπάρχουν ελιές. Εκεί καταντήσαμε με την υιοθέτηση τέτοιων φαινομένων.
      Απαντώ, λοιπόν, και ξεκινώ από το νομό που μέχρι στιγμής πρέπει να πάρει το βραβείο που είναι η Λακωνία. Μόνο το 3,6% πηγαίνει στη διαδικασία της ένστασης. Είναι μόνο χίλιοι παραγωγοί στις τριάντα χιλιάδες. Αυτό δείχνει ότι δεν κάναμε εξαιρέσεις από νομό σε νομό.
      Έρχομαι τώρα στην Κέρκυρα. Η Κέρκυρα είναι στο 20% αυτών που θα κάνουν τη διαδικασία της ένστασης. Πού είναι λοιπόν η ειδική μεταχείριση; 
      (Θόρυβος - διαμαρτυρίες από την πτέρυγα της Νέας Δημοκρατίας)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνω ότι δεν γράφονται στα Πρακτικά οι διακοπές.
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Σας παρακαλώ, κύριε Μαρκογιαννάκη θέσατε τα θέματα και θα πάρετε την απάντηση. 
      Η Αχαία είναι στο 10% αυτών που θα κληθούν να κάνουν ένσταση. 
      Το Ηράκλειο είναι στο 38% αυτών που θα κληθούν να κάνουν ένσταση.
      Η Μεσσηνία είναι στο 28% αυτών που θα κληθούν να κάνουν ένσταση.
      Τα Χανία είναι στο 19% αυτών που θα κληθούν να κάνουν ένσταση.
      Στα Χανιά γίνεται μια σύγχυση. Εμείς δεν λέμε τι λάδι έβγαζε ο νομός αλλά μιλάμε τι λάδι έβγαζε ο κάθε παραγωγός και με βάση αυτό γίνονται συγκεκριμένες εντάσεις. 
      Υπάρχει, λοιπόν, κύριοι συνάδελφοι, μια άκριτη υιοθέτηση όλων αυτών που λένε οι παραγωγοί. Μας κατηγορείτε ότι έχει γίνει μεγάλη καθυστέρηση. Μεγάλη καθυστέρηση σημαίνει ότι έχουν εξαντληθεί τα όρια που προσδιορίζει ο κανονισμός. Πρέπει όμως να γίνει γνωστό ότι η ενίσχυση του ελαιολάδου καταβάλλεται από 16 Οκτωβρίου μέχρι τις 15 του επόμενου χρόνου. Εμείς μέσα στους πρώτους δύο μήνες δώσαμε από τα 521 εκατομμύρια ευρώ τα 475 εκατομμύρια ευρώ, σχεδόν το 90% της παραγωγής έχει πληρωθεί. 
      Θέλετε να πάμε στους παραγωγούς; Είμαστε ακριβώς στο 80% των παραγωγών που έχουν πάρει μέχρι στιγμής τα χρήματα. 
      Τι έγινε με τον έλεγχο; Τι ακριβώς ευρήματα είχε αυτός ο έλεγχος; Θα πρέπει να σας πω ότι το 80% των παραγωγών δεν έχουν κανένα πρόβλημα. Είναι απόλυτα συμβατοί με την ποσότητα την οποία είχαν δηλώσει στην αίτησή τους και με αυτό που καθορίζουν τα κριτήρια. Τα κριτήρια δεν είναι τίποτε άγνωστα στους παραγωγούς. Είναι τα κριτήρια της απόδοσης που είχαν οι παραγωγοί της τετραετίας, μία καλή χρονιά, μία κακή, μία καλή μία κακή. Υπάρχουν τα ιστορικά στοιχεία του κάθε παραγωγού. Υπάρχει για πρώτη φορά φέτος ένα καινούριο στοιχείο που δεν το παίρνει κανείς υπόψη του και είναι το Ελαιοκομικό Μητρώο. 
      Με βάση, λοιπόν, τα στοιχεία που έχει δηλώσει ο ελαιοπαραγωγός στο Ελαιοκομικό Μητρώο, θα συγκριθούν οι αιτήσεις. 
      Μεγάλη συζήτηση γίνεται για τα δικαιολογητικά. Κανένα καινούργιο δικαιολογητικό δεν ζητείται από τον παραγωγό πέραν αυτών που προσεκόμισε κατά την αίτηση ενίσχυσης. Απλά επαναλαμβάνεται στην υπουργική απόφαση για τη συγκρότηση των επιτροπών ποια ακριβώς δικαιολογητικά θα πάρουν υπόψη τους. Και αναφέρει όλα εκείνα τα δικαιολογητικά, που αν κάποιος διαβάσει την πρώτη απόφαση για την αίτηση ενίσχυσης θα διαπιστώσει ότι είναι ακριβώς τα ίδια. Αυτά τα δικαιολογητικά ακριβώς τα έχουν στα χέρια τους οι ενώσεις των παραγωγών είτε είναι τα ΑΠ, είτε είναι τα τιμολόγια κ.λπ. Όλα ακριβώς είναι τα στοιχεία που συμπεριλαμβάνεται στην αίτηση ενίσχυσης του παραγωγού. Αυτής της απόφασης χρειάζεται να κάνει χρήση μόνο το εν δυνάμει το 20% των παραγωγών.
      Έχουμε, όμως και μία άλλη κατηγορία ελαιοπαραγωγού. Υπάρχουν κάποιοι παραγωγοί που για διάφορους λόγους έπαθαν ζημιά. Εσείς ισχυριζόσαστε στην Αίθουσα αυτή μάλιστα ότι η ζημία στην ελαιοπαραγωγή είναι 60%, τώρα βέβαια τα ξεχάσατε αυτά. Υπάρχουν και κάποιοι παραγωγοί που πήραν αποζημίωση από τα ΠΣΕΑ και από τον ΕΛΓΑ. 
      Δεν έχει καμία σχέση, λοιπόν, αν πήραν ή δεν πήραν τα χρήματα με το αν πρέπει ή δεν πρέπει να πάρουν επιδότηση. Αν υπάρχει τέτοια σύγχυση στον παραγωγό τότε σίγουρα διαμαρτύρεται ο παραγωγός. Η επιδότηση του ελαιολάδου δίνεται στο παραχθέν ελαιόλαδο, δεν αφορά οποιαδήποτε ζημία. Αποζημιώνεται μόνο η παραγωγή. Και παίρνει όλη την αποζημίωση, όση θα έπαιρνε, εάν έπαιρνε την ενίσχυση και αν πωλούσε το ελαιόλαδο. Αυτή είναι μία συγκεκριμένη απόφαση την οποία δεν καθορίζουμε εμείς, την καθορίζει ο ίδιος ο κανονισμός. 
      Θα έπρεπε, λοιπόν, σ’ αυτούς που πήραν αποζημίωση –πολλοί έχουν πάρει και 100%- να δώσουμε και επιδότηση ελαιολάδου; Όχι, βέβαια. Και μάλιστα, αυτό το μέτρο οι ίδιες οι οργανώσεις το πρότειναν για να γίνει διασταύρωση όλων εκείνων των στοιχείων μεταξύ ΕΛΓΑ και ΠΣΕΑ. Όμως επειδή είχαμε πολύ μεγάλα προβλήματα λόγω του μεγάλου αριθμού των δικαιούχων κάναμε μια εξαίρεση. Ταχύτατα είδαμε σαν να είναι ενστάσεις σχεδόν, σε κάποιους παραγωγούς, (είναι δεκαεπτά χιλιάδες παραγωγοί σε όλη την Ελλάδα) που έχουν ποσότητα κάτω από πεντακόσια κιλά. Με απόφαση και του ΟΠΕΚΕΠΕ και με απόφαση του Υπουργείου Γεωργίας επιταχύναμε τη διαδικασία και απαλλάξαμε από περαιτέρω διατυπώσεις όλους τους παραγωγούς που αιτούνται ενίσχυση κάτω από πεντακόσια κιλά. Θα πάρουν συνεπώς το 100% της ενίσχυσης. Αυτή είναι μία δεύτερη κατηγορία.
      Λοιπόν, αν κάποιος θεωρεί τον εαυτό του αδικημένο, θα τον θεωρήσει αδικημένο γιατί δεν πήρε όλη την ποσότητα –που πιστεύει ότι παίρνει όλη την ποσότητα- μέχρι την ημέρα της εκδίκασης των ενστάσεων. Αυτή είναι ακριβώς η διαδικασία.
      Λοιπόν, έχουμε τετρακόσιες εξήντα δύο χιλιάδες παραγωγούς που δεν έχουν κανένα πρόβλημα, που είναι το 80% της παραγωγής και καταλαβαίνετε ότι δεν υπάρχει. Έγινε μία πολύ μεγάλη συζήτηση, πάνω από χίλια τετρακόσια, κάτω από χίλια τετρακόσια. Θέλω εδώ να διευκρινίσω ότι μέχρι χίλια τετρακόσια κιλά είναι βαθμός προτεραιότητας που αφορά την οργάνωση των ελέγχων. Δεν είναι μία διαδικασία σύμφωνα με την οποία όποιος αιτήται μέχρι χίλια τετρακόσια κιλά πληρώνεται χωρίς ελέγχους και όποιος είναι πάνω από χίλια τετρακόσια θα υποστεί τους ελέγχους. Το «χίλια τετρακόσια» είναι βαθμός προτεραιότητας γιατί μέχρι χίλια τετρακόσια κιλά, από τις πεντακόσιες ογδόντα έξι χιλιάδες παραγωγούς, το 82% σχεδόν έχει μέχρι χίλια τετρακόσια κιλά. Όταν όμως ολοκληρώθηκε ο έλεγχος, έπαυσε να υπάρχει το διαδικαστικό όριο των τετρακοσίων κιλών. Απόδειξη ότι και κάτω από χίλια τετρακόσια κιλά υπάρχουν παραγωγοί που είναι στη διαδικασία των ενστάσεων, δηλαδή μέρος της ποσότητας που αιτήθηκαν, παίρνουν και με αίτηση, με τη θεραπεία θα πάρουν το υπόλοιπο. 
      Θέλω όμως εδώ να έρθω και να σας ρωτήσω, όπως έκανα και προηγούμενα. 
      Τι έδειξε ένα άλλο εύρημα του καθολικού ελέγχου; Όπως σας είπαν πριν, πράγμα που έχει πολύ μεγάλη σημασία, το 82% των παραγωγών ζητά προς ενίσχυση το 38% του ελαιολάδου. Το 10% των ελαιοπαραγωγών ζητά το 20% του ελαιολάδου. Το 8% των παραγωγών –σημειώστε το, κύριοι συνάδελφοι- ζητά το 42% του ελαιολάδου, δηλαδή το 8% των παραγωγών ζητά περισσότερο λάδι, διπλάσιο λάδι από αυτό που ζητά το 82%.
      Εσείς αν ήσασταν στη θέση μας τι θα κάνατε; Δεν θα τους βάζατε σε περαιτέρω έλεγχο αυτούς τους παραγωγούς που αποτελούν το 8%;
      ΧΡΗΣΤΟΣ ΜΑΡΚΟΓΙΑΝΝΑΚΗΣ:….
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αλλά και εδώ ακόμα, επειδή υπήρχε το πρόβλημα, εφαρμόσαμε τη διαδικασία που και οι ίδιες οι οργανώσεις των παραγωγών ζήτησαν, δηλαδή επειδή χρειάζεται περαιτέρω έλεγχος και αυτοί οι παραγωγοί να πάρουν ενίσχυση ελαιολάδου. Καταλήξαμε να δώσουμε εκείνη την ποσότητα που είναι απόλυτα συμβατή με τα κριτήρια. Για το λόγο αυτό, λοιπόν, είναι πολύ σημαντικό να ξεκαθαρίσουμε αυτό το πράγμα.
      Θέλω εδώ να σας πω ότι υπάρχουν κάποιες οργανώσεις οι οποίες δεν υπέβαλλαν ακόμα τα δικαιολογητικά. Μία από αυτές είναι και στη Βοιωτία. Θα ήθελα να ήταν εδώ ο κ. Μπασιάκος, ο οποίος μιλάει συνεχώς για παράπονα. Γιατί δεν παρακινεί την οργάνωση που ελέγχει τη Βοιωτία…
      ΠΡΟΕΔΡΕΥΩΝ (Παναγιώτης Σγουρίδης): Συγγνώμη, κύριε Υπουργέ, αλλά ο κύριος Μπασιάκος παρακολουθεί τη συνεδρίαση από το κλειστό κύκλωμα.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εφόσον την παρακολουθεί, λοιπόν, είναι από τη Βοιωτία και ενδιαφέρεται για τους ελαιοπαραγωγούς, γιατί δεν παρακινεί τους συντοπίτες του να καταθέσουν τα δικαιολογητικά για να πληρωθούν δεκατέσσερις χιλιάδες παραγωγοί στη Βοιωτία; Κάθε μέρα στέλνει και ένα έγγραφο ο ΟΠΕΚΕΠΕ γιατί δεν στέλνονται τα στοιχεία, τα οποία έχει η ομάδα παραγωγών. 
      Γιατί δεν στέλνονται τα στοιχεία; Μπορεί να μας πει ο κ. Μπασιάκος; Μήπως τελικά εγκλωβίζουμε τους παραγωγούς, για να τους έχουμε παραπονούμενους; Αυτό είναι ευθύνη του ΟΠΕΚΕΠΕ, του Υπουργείου και των υπολοίπων;
      Επίσης, έχουν στείλει καταστάσεις για περισσότερους από πενήντα χιλιάδες παραγωγούς για να μπορέσουν να πληρωθούν.
      Μας ρωτήσατε γιατί δεν φτιάξαμε το Ελαιοκομικό Μητρώο. Θέλω να σας δώσω μόνο ένα νούμερο. Το Ελαιοκομικό Μητρώο στο 98,8% έχει διεκπεραιωθεί. Υπάρχουν περίπου πενήντα χιλιάδες αιτήσεις, δηλαδή το 1,8%, που δεν έχουν γίνει από τα νησιά του Αιγαίου, γιατί υπήρχε μια καθυστέρηση στην ανάληψη του αναδόχου.
      Σήμερα, λοιπόν, προχωράμε και στην ποιοτική παραλαβή του μητρώου και η εκκαθάριση της επιδότησης του ελαιολάδου, γιατί είμαστε στην προκαταβολή, θα γίνει με τη διαδικασία των διασταυρωτικών στοιχείων που κάνουμε μέχρι σήμερα με το Ελαιοκομικό Μητρώο.
      Και απαντώ στον κ. Παπανικολάου ότι ξέρουμε κάποιους παραγωγούς που ενώ δεν έπρεπε να πάρουν την επιδότηση του ελαιολάδου, την πήραν. Αυτοί είναι καταγεγραμμένοι και υπάρχει και η εκκαθάριση και υπάρχουν και τα αχρεώστητα που θα κάνουμε στο τέλος για αυτούς που δεν έπρεπε να πάρουν την επιδότηση. Εάν σταματούσαμε τη διαδικασία πληρωμής, θα είχαμε περαιτέρω καθυστέρηση στις επιδοτήσεις και γι’ αυτό το λόγο δεν προχωρήσαμε σε αυτήν τη διαδικασία.
      Λέτε ότι κάναμε κρατήσεις. Καμία κράτηση δεν κάναμε. Καταρχήν γίνεται η πληρωμή στους λογαριασμούς των παραγωγών. Οι μόνες κρατήσεις που γίνονται, είναι αυτές που ορίζει ο κανονισμός και είναι συγκεκριμένες. Είναι για ένα μέρος της δακοκτονίας και είναι και η παρακράτηση τμήματος των δαπανών που γίνεται για την προώθηση του ελαιολάδου.
      Και έρχομαι τώρα στο πιο σημαντικό θέμα, για το οποίο θέλω να κάνω μία παρατήρηση. Όσο θα υπάρχουν με αυτόν τον τρόπο οι επιδοτήσεις τόσο θα κυνηγάμε μάγισσες, γιατί μας παίρνουν οι Ιταλοί το ελαιόλαδο, γιατί μας κάνουν τα υπόλοιπα. Η λύση βρίσκεται μόνο σ’ ένα πράγμα.
      ΑΘΑΝΑΣΙΟΣ ΔΑΒΑΚΗΣ:…
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας):… στην ποιότητα και στην προβολή. Θα πω παρακάτω τι ακριβώς έχουμε κάνει και τι προσπάθειες γίνονται, άλλες πετυχημένες και άλλες όχι, για να ξέρουμε τι ακριβώς φταίει. Η οποιαδήποτε επιδότηση είναι η κύρια αιτία που κάποιος δεν κυνηγά την ποιότητα ή τα υπόλοιπα. 
      Θέλετε μια απόδειξη; Ας πάτε στην Ημαθία να δείτε τι συμβαίνει με το μεταποιημένο ροδάκινο. Όσο είχε 80% επιδότηση, γεμίζαμε με ροδάκινα τις χωματερές. Όταν μειώθηκε στο 10% η επιδότηση, είμαστε πρώτοι στον κόσμο. Τα ίδια προβλήματα είχαμε και με το βαμβάκι. Επειδή εξορθολογίσαμε το σύστημα, φέτος οι παραγωγοί πήραν επιδότηση πάνω από 350 δραχμές το κιλό.
      Θα επιμείνουμε και στην περίπτωση του ελαιολάδου γιατί αυτή η χρονιά είναι σημείο αναφοράς και για τα επόμενα δέκα χρόνια. Και αφού είναι σημείο αναφοράς και για τα επόμενα χρόνια, για αυτούς τους έξυπνους που πανωγράφουν και αφαιρούν χρήματα από τους συναδέλφους τους, για τους οποίους μίλησε και ο κ. Μητσοτάκης, θα επιμείνουμε με όποιο κόστος και αν υπάρχει έτσι ώστε να μην πάρουν την ενίσχυση που δεν δικαιούνται.
      Και δεν μας ενδιαφέρει το πρόσκαιρο κόστος. Πολλοί μας είπαν μάλιστα και του ΠΑΣΟΚ: «Μα, προεκλογικά κάθεστε και κάνετε αυτή τη δουλειά;». Βεβαίως. Προεκλογικά, γιατί έτσι πρέπει να γίνει. Γιατί δεν έχει κανένας δικαίωμα να γράφει παραγωγή που δεν παρήγαγε και να αφαιρεί πραγματική παραγωγή από τον διπλανό του. Γι’ αυτό και κάναμε όλες τις απαραίτητες συσκέψεις και καλούμε και τους παραγωγούς, αυτούς που δεν έχουν κανένα πρόβλημα, αλλά πάνω απ’ όλα καλούμε τα κόμματα να ασκούν σκληρή κριτική για ότι κάτι δεν κάναμε σωστά, αλλά να περιφρουρήσουν τους σωστούς παραγωγούς και να μην υιοθετούν άκριτα τις απόψεις όλων εκείνων που θέλουν μονίμως να κάνουν αυτήν την παρατυπία σε βάρος των υπολοίπων.
      Γίνεται τώρα μεγάλη συζήτηση για τη μερική αποδέσμευση. Γιατί δεν θέλετε να παραδεχθείτε ότι για πρώτη φορά υπάρχει μέριμνα στην Κοινή Αγροτική Πολιτική και στην αναθεώρησή της, ότι αυτήν τη στιγμή έχουμε πρόβλεψη για τα μεσογειακά προϊόντα; Και δημοσιονομικά στο λάδι είναι ακριβώς ουδέτερη. Τα ίδια χρήματα που παίρναμε, τα ίδια θα παίρνουμε και με τη διαδικασία της μερικής αποδέσμευσης. Μα, είναι ομόφωνη απόφαση των φορέων της διεπαγγελματικής με την οποία συμφωνούν απόλυτα με αυτήν τη διαδικασία. Με ποιον άλλον θα έπρεπε να συμφωνήσουμε; Συμφωνούν όλοι οι φορείς του ελαιολάδου. Εκτός αν διαφωνείτε εσείς. Αν διαφωνείτε, βγείτε και πείτε το στον κόσμο. Πείτε ότι θέλετε το παλιό καθεστώς. 
      Άρα, λοιπόν, η μερική αποδέσμευση είναι η αρχή να σκύψουμε με μεγαλύτερη ευαισθησία και δύναμη, με μεγαλύτερο μεράκι πάνω στα ζητήματα της ποιότητας και τα υπόλοιπα. 
      ΑΘΑΝΑΣΙΟΣ ΔΑΒΑΚΗΣ: ...
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πρέπει εδώ να πω ότι εκείνο που έχει μεγάλη σημασία σε όλους μας είναι να αλλάξει η νοοτροπία. Και εδώ πρέπει να βάλουμε τους στόχους μας. Από το κυνήγι της ποσότητας της επιδότησης, πρέπει να πάμε στο κυνήγι της ποιότητας και της προβολής. 
      ΑΘΑΝΑΣΙΟΣ ΔΑΒΑΚΗΣ: ...
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πω λοιπόν τι έχουμε κάνει. Γνωρίζετε όλοι ότι το ελληνικό ελαιόλαδο είναι χυμός. Είναι φυσικό παρθένο ελαιόλαδο. Γιατί αφήνετε τα φορτηγά και τα κοντέινερς να φορτώνουν χύμα λάδι από τη Μεσσηνία, από το Ηράκλειο και από παντού; Πού είναι η πολιτική σας σε τοπικό επίπεδο; 
      ΓΕΩΡΓΙΟΣ ΣΑΛΑΓΚΟΥΔΗΣ: ...
      ΑΘΑΝΑΣΙΟΣ ΔΑΒΑΚΗΣ: ... 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: ...
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ τι λέω; Το Υπουργείο Γεωργίας ενεργοποίησε όλα εκείνα τα μέτρα που δίνουν τη δυνατότητα της προβολής, της προώθησης. Θα πρέπει να σας πω για την προώθηση του ελαιολάδου που ισχύουν για την Ισπανία, για την Ιταλία, τα ίδια ακριβώς ισχύουν για τη χώρα μας. Καταφέραμε να έχουμε ισότιμη μεταχείριση στην προβολή του ελαιολάδου. Για το μέτρο 4-3 έχουν ήδη αποδοθεί 20 εκατομμύρια ευρώ και υπάρχουν τετρακόσιες είκοσι αιτήσεις οι οποίες κατετέθησαν για να υπάρξει προβολή του ελαιολάδου μέσα από το μέτρο 4-3. 
      Επίσης, έχουν αποδοθεί και στη διεπαγγελματική οργάνωση αλλά και σε δύο οργανώσεις παραγωγών χρήματα για νέους τρόπους καλλιέργειας, δηλαδή για εφαρμογή των κωδίκων ορθής καλλιεργητικής πρακτικών, για ολοκληρωμένη διαχείριση, για βιολογική γεωργία και επίσης για να μπορεί να γίνει έρευνα γύρω από το θέμα των αποβλήτων που είναι ένα τεράστιο πρόβλημα που μας ταλανίζει και μας δυσκολεύει πάρα πολύ στο τομέα του τουρισμού, μια και είναι σε τουριστικές περιοχές μεγάλος αριθμός ελαιολάδου.
      Κυρίες και κύριοι συνάδελφοι, η Νέα Δημοκρατία -επιτρέψτε μου να πω-ενδιαφέρεται μόνο για τη δημιουργία εντυπώσεων και δεν την απασχολούν τα πραγματικά προβλήματα των αγροτών. 
      ΑΘΑΝΑΣΙΟΣ ΔΑΒΑΚΗΣ: ...
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η Νέα Δημοκρατία δεν μπορεί να επεξεργαστεί θέσεις αυτήν την κρίσιμη περίοδο για τους αγρότες και δεν μπορεί να συμβάλει -παρά μόνο να λέει ότι είναι εθνικό το προϊόν- στην αλλαγή νοοτροπίας που έχει ανάγκη ο αγροτικός τομέας. Εκτιμώ ότι αδυνατεί να τεκμηριώσει τις θέσεις της και επικαλείται –όπως στη σημερινή επερώτηση- στοιχεία ελλιπή, ανακριβή και λανθασμένα, τα οποία γενικεύει, δημιουργώντας εύλογα το ερώτημα για το πόσο είναι ικανή να ανταποκριθεί στις απαιτήσεις των νομοταγών παραγόντων, την ψήφο των οποίων διεκδικεί, αποκρύπτοντας τις προθέσεις και τις επιδιώξεις της.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωσή της με την Ελλάδα», τριάντα επτά μαθητές και τρεις συνοδοί καθηγητές από το 3ο Εσπερινό Τεχνικό Επαγγελματικό Εκπαιδευτήριο Χαλκίδας.
      Η Βουλή καλωσορίζει τα παιδιά.
     (Χειροκροτήματα από όλες τις πτέρυγες της Βουλής)
      Θα ήθελα να σας ενημερώσω ότι σήμερα έχουμε κοινοβουλευτικό έλεγχο και στη συζήτηση συμμετέχουν οι Βουλευτές που ερωτούν και ο Υπουργός ο οποίος απαντά.
      Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης, έχει το λόγο για δεκαπέντε λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, η Κυβέρνηση της επικοινωνιακής καθαρά πολιτικής με μέσον τη διαπλοκή, μας κατηγορεί ότι προσπαθούμε απεγνωσμένα -εμάς που η διαπλοκή δεν μας θέλει, που τα μέσα δεν μας παίζουν- ότι για επικοινωνιακούς μόνο λόγους κάνουμε τις επερωτήσεις.
      Αυτήν τη στιγμή φαίνεται ότι ο Υπουργός Γεωργίας δεν παίρνει τα μηνύματα από όλες τις περιοχές που πραγματικά βράζει η αγανάκτηση των τίμιων αγροτών, αυτών των αγροτών που δεν κάνουν τα πανωγραψίματα, αυτών των αγροτών που δεν ανήκουν στη δική σας παράταξη, διότι αυτοί που κάνουν τα πανωγραψίματα είναι αποκλειστικά και μόνο στη δική σας παράταξη. Μας αναφέρατε τις περιοχές. Θα κοιτάξετε και τη δύναμή σας εκεί. Αλλά ακόμη θα κοιτάξετε και ποιοι ήταν οι επικεφαλής όλα αυτά τα χρόνια που πραγματικά γινόντουσαν όλα αυτά τα πανωγραψίματα και όλο αυτό το όργιο της κομματικής τροφοδοσίας με επιδοτήσεις των φίλων σας, των ανθρώπων της νομενκλατούρας, των ψηφορόφων σας. 
      Χάρη στη δική σας κομματική πολιτική έγινε όλο αυτό και λόγω της δικής σας ατολμίας, όλο αυτό το διάστημα έχουμε αυτό το πρόβλημα που σήμερα αντιμετωπίζεται αποσπασματικά, τιμωρώντας τους έντιμους αγρότες που δηλώνουν σωστά και που παίρνουν και πρέπει να παίρνουν τις επιδοτήσεις τους. Όλο αυτό το διάστημα εξαιτίας της δικής σας πολιτικής και της ανικανότητάς σας, αλλά επιπλέον της μη επιθυμίας σας να καθαρίσετε επιτέλους από αυτό το κομματικό όργιο που μέχρι τώρα κάνατε, έχετε δημιουργήσει όλες αυτές τις αναστατώσεις.
      Από τα χαρακτηριστικότερα δείγματα της γενικότερης ανικανότητας, αδιαφορίας, φαυλότητας και παντελούς έλλειψης αναπτυξιακού προγραμματισμού αποτελεί η πολιτική του Υπουργείου Γεωργίας αυτής της Κυβέρνησης για την ελιά και το ελαιόλαδο.
      Το σημαντικότερο παραδοσιακό προϊόν της ελληνικής γης με αξεπέραστο πλεονέκτημα οικονομικό, κοινωνικό, διατροφικό, πολιτιστικό και διπλωματικό αφέθηκε από τους εκσυγχρονιστές ανεκμετάλλευτο να πωλείται ακόμη και σήμερα χύμα όπως παλιά στους Ιταλούς και Ισπανούς, με χαμηλές τιμές για να βελτιώνει τα δικά τους χαμηλότερης ποιότητας λάδια, που στη συνέχεια αυτοί μεταπωλούν πανάκριβα χάρη στο δικό μας λάδι, πιστοποιημένα. Και το πραγματικά εξωφρενικό είναι ότι αυτή η Κυβέρνηση δεν έχει συνείδηση ή εν πάση περιπτώσει θεωρεί τον ελληνικό λαό τόσο πολύ υποβαθμισμένο που έφθασε στο σημείο ο αρμόδιος Υφυπουργός να μας πει, γιατί δεν σταματάτε βρε παιδιά τα φορτηγά και τα κονταίινερς; Τι να κάνουμε εμείς δηλαδή; Εμείς οι Βουλευτές της Νέας Δημοκρατίας να γίνουμε αστυνομία; Σε ποιους στρέφεσθε, κύριε Υπουργέ και λέτε να σταματήσουμε τα φορτηγά; Εσείς είσθε Κυβέρνηση και λέτε στους Βουλευτές της Νέας Δημοκρατίας να σταματήσουν τα φορτηγά και τα κονταίινερς που κουβαλούν το χύμα λάδι; Αν είναι δυνατόν! Τι κυβέρνηση έχει ψηφίσει ο ελληνικός λαός; Τι κυβέρνηση μας κυβερνάει τόσα χρόνια; Θα βάλουμε τα στήθια μας την επόμενη φορά, κύριε Υφυπουργέ, να σταματήσουμε τα φορτηγά και τα κοντέινερς.
      Αλλά με αυτές τις πρακτικές το γεωργικό εμπορικό ισοζύγιό μας παρουσιάζει διευρυνόμενο έλλειμμα συνεχώς, που ξεπερνάει σήμερα το 1,5 δισεκατομμύριο δραχμές ημερησίως. Δηλαδή εισάγουμε 1,5 δισεκατομμύριο δραχμές ημερησίως γεωργικά προϊόντα περισσότερα απ’ ό,τι εξάγουμε.
      Στην εσωτερική αγορά για το λάδι συνεχίζει να επιτρέπεται η κυκλοφορία του τενεκέ και αφού διαλύθηκαν οι μηχανισμοί ελέγχου ποιότητας και νομιμότητας, ανέχεται αυτή η Κυβέρνηση να οργιάζει κυριολεκτικά η νοθεία.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
     Τα πανωγραψίματα, πλασματικές ποσότητες των κομματικά ευνοουμένων,  μέσω των ελεγχόμενων συνεταιρισμών και ελαιοτριβείων, κλέβουν ποσοστά επιδοτήσεων μειώνοντας το πενιχρό εισόδημα των έντιμων ελαιοκαλλιεργητών.
      Η ελιά και το ελαιόλαδο είναι ένας τεράστιος εθνικός πλούτος που με την κατάλληλη πολιτική μιας άλλης κυβέρνησης θα μπορούσε να αξιοποιηθεί σαν το μεγάλο συγκριτικό πλεονέκτημα για την τόνωση της υπαίθρου, με την αύξηση του εισοδήματος των παραγωγών, τη δημιουργία θέσεων εργασίας στα τυποποιητήρια, στις μονάδες επεξεργασίας, στους μηχανισμούς ελέγχου, στα ερευνητικά εργαστήρια και στα συστήματα προβολής και πωλήσεων ως αξεπέραστου ανταγωνιστικά προϊόντος που από την αρχαιότητα παράγει και αναδεικνύει με κάθε τρόπο πολιτιστικά η ελληνική γη. Δυστυχώς αυτήν την Κυβέρνηση  δεν την ερέθισαν ούτε οι Ολυμπιακοί Αγώνες που πήραμε πριν επτά χρόνια ούτε ο συμβολισμός με τον κλάδο ελιάς του στεφανώματος των πρωταθλητών. Δυστυχώς, και παρά το ότι παρακρατεί για την προβολή, άκουσα τον κύριο Υφυπουργό να λέει –μα σε ποιόν τα λέτε- ότι φθάσαμε την Ισπανία και την Ιταλία. Μα τι λέτε; Στην προβολή φθάσαμε την Ιταλία και την Ισπανία; Πώς φθάσαμε εκεί; Μπορεί να μου πείτε ότι μια χρονιά από τις εισπράξεις των παρακρατήσεων αποκτήσατε ένα ποσό και το διαθέσατε. Βέβαια, είναι άλλο θέμα πώς το διαθέσατε, ποιοι είναι αυτοί που διαθέτουν. Το είδαμε από την επιτροπή που κάνατε για τις αγροεξαγωγές. Εν πάση περιπτώσει εκείνο που έχει σημασία είναι ότι εμεις δίνουμε χύμα στους Ισπανούς και τους Ιταλούς  να βελτιώνουν τα λάδια και οι Ιταλοί έχουν κατακτήσει την αμερικανική αγορά. Οι Ισπανοί προχώρησαν πολύ αργότερα απ’ αυτούς αλλά να μην μας πουν ότι «μαφία η Ιταλία, κέρδισαν  την αγορά». Μπήκαν οι Ισπανοί και πήραν ένα πολύ σημαντικό κομμάτι από τους Ιταλούς το οποίο αυξάνεται συνεχώς σε ολόκληρο τον κόσμο. Από προβολή δεν έχουμε κάνει τίποτα σε αυτό που είναι εθνικό προϊόν, που υπάρχουν επιστημονικές μελέτες όχι μόνο από την Ελλάδα, της κ. Τριχοπούλου αλλά και από ολόκληρο τον κόσμο, ιδιαίτερα από την Αμερική, που μιλούν για τη μεσογειακή διατροφή, για το λάδι ως συστατικό διατροφικό που ευνοεί την μακροζωία. Και αυτές οι εργασίες είναι παγκοσμίως γνωστές. Έτυχε να ρωτηθώ γι’ αυτά, πού είναι αυτό το ελληνικό λάδι που από τις εργασίες απεδείχθη ότι είναι ένα από τα αίτια της μακροβιότητας, από την εποχή ακόμη της αρχαιότητας. Δυστυχώς, όλα αυτά για την Κυβέρνηση ήταν ψιλά γράμματα και πέρασαν ανεκμετάλλευτα. 
     Πέρασαν ανεκμετάλλευτα γιατί αυτή η Κυβέρνηση, βάζοντας πολύ χαμηλά τον πήχυ σε όλους τους τομείς, τον έβαλε κι εδώ. Βλέπουμε τον  Υφυπουργό να επαίρεται για αυτά που μέχρι στιγμής πραγματοποιήθηκαν, ότι η προβολή είναι ίδια με της Ιταλίας και της Ισπανίας. Αλλά εκείνη η προβολή κατακτά αγορές, ενώ η δική μας που είναι ίδια, χάνει συνέχεια αγορές.
     Ελαιοκομικό Μητρώο: μας είπε ο κύριος Υφυπουργός ότι το 98% είναι έτοιμο. Αν ήταν το 98% σωστά έτοιμο, τότε χρησιμοποιώντας αυτό σαν μπούσουλα, δεν θα είχαμε αυτά τα προβλήματα που αναφέρατε προηγουμένως. Βέβαια, οι πληροφορίες μας λένε ότι δεν είναι καθόλου σωστό το Ελαιοκομικό Μητρώο που έχετε κάνει μέχρι στιγμής, ιδιαίτερα για τους νομούς στους οποίους υπάρχουν όλες αυτές οι αμαρτίες που εσείς δημιουργήσατε και εκθρέψατε και δεν σταθήκατε ικανοί να τα εξομαλύνετε και να επιβάλετε τη νομιμότητα. Αλλά από το 1998 μέχρι το 2004 έχουμε δει  το 98%. Μία τέτοια Κυβέρνηση είστε. Ο,τιδήποτε κάνετε δεν έχετε την ικανότητα να το τελειώσετε, τουλάχιστον γρήγορα και σωστά. Το ίδιο έγινε και με τη διπλή γραμμή του ΟΣΕ. Και αυτή τη φορά ο Πρωθυπουργός εγκαινίασε την περασμένη Δευτέρα, με επικοινωνιακή τεράστια προβολή, τη διπλή γραμμή από τα Τέμπη μέχρι τη Λεπτοκαρυά. Για τρίτη φορά βέβαια! Αλλά δυστυχώς μία βδομάδα μετά αυτή γραμμή δεν λειτουργεί. Και επιπλέον διαβάζοντας το χρονοδιάγραμμα της ΕΡΓΟΣΕ για πότε έπρεπε να τελειώσει, θα δείτε ότι έπρεπε να παραδοθεί στο τέλος του 1998. Και τώρα έχουμε 2004. 
      Μ’ αυτόν τον τρόπο λειτουργεί η Κυβέρνησή σας, μ΄ αυτό τον τρόπο λειτουργήσατε και στο Ελαιοκομικό Μητρώο γιατί δεν θέλατε να σβήσετε τις αμαρτίες που εσείς δημιουργήσατε μόνο και μόνο για κομματικούς και ψηφοθηρικούς λόγους. Και δεν μπορείτε να κατηγορείτε εμάς για κάτι παρόμοιο όπως είπατε προηγουμένως για το συνάδελφο ο οποίος σωστά μίλησε γι’ αυτά που είχατε δηλώσει. 
      Αλλά και τι μπορεί να πει και ο νέος προαλειφόμενος πρόεδρός σας; Θα μας μιλήσει για τη στοργή και το ενδιαφέρον που δείχνει στους νέους, στους αγρότες, στις γυναίκες. Η στοργή του προς τους αγρότες φαίνεται από την υπογραφή του που την έβαλε στην απόφαση της Ευρωπαϊκής Ένωσης για τις προτάσεις που έγιναν στη συνάντηση του Παγκόσμιου Οργανισμού Εμπορίου στο Κανκούν. Συνυπέγραψε για τη μείωση των επιδοτήσεων σε πάρα πολλά από τα προϊόντα μας κατά 45% και 55%. Αυτό ήταν το πρώτο και μοναδικό δείγμα σχετικά με τη στοργή του προς τους αγρότες που θα μας τη διακηρύξει πιστεύω σε λίγες μέρες.
      Με την πολιτική σας γενικότερα στη γεωργία, πραγματικά βγάζετε το λάδι από τους αγρότες με τον τρόπο με τον οποίο διαχειρίζεστε τις επιδοτήσεις. 
      Έρχομαι, κύριε Υφυπουργέ, σε ορισμένα πράγματα που είπατε. Κακίσατε τον εισηγητή μας γιατί σας ανέφερε ότι ενάμιση χρόνο έχουν να πληρωθούν. Έχουν υπόλοιπα επιδοτήσεων από την προηγούμενη χρονιά. Σ’ αυτά αναφέρθηκε ο κ. Μπασιάκος. Μην παραποιείτε, λοιπόν, αυτά που λένε οι συνάδελφοι. 
      Έρχομαι σε κάποια θέματα στα οποία δεν απαντήσατε ευθέως, αλλά γενικόλογα. Ο κ. Μαρκογιαννάκης σας είπε καθαρά ότι υπάρχει ελαιοπαραγωγός του οποίου μόνο ένα μέρος της παραγωγής είχε υποστεί ζημιά και δεν πήρε καθόλου επιδότηση για όλο το υπόλοιπο το οποίο δεν υπέστη ζημιά. Πράγματι, είχε δηλώσει λιγότερη ποσότητα και σύμφωνη με τα ελαιόδεντρά του. Του είπαν όμως, ότι επειδή πήρε επιδότηση από τον ΟΓΑ για πενήντα από τα τετρακόσια ελαιόδενδρα, δεν σου δίνουμε και για τα υπόλοιπα τριακόσια πενήντα. Αυτό θέλουμε να μας εξηγήσετε. Γιατί, λοιπόν, ο ΟΠΕΚΕΠΕ  του κόβει την επιδότηση; 
      Επιπλέον σε όλες τις περιοχές όπου πληρώνετε μόνο το 60% εκφράζονται φόβοι, διότι υπάρχουν δύο μέτρα και δύο σταθμά. Υπάρχουν παραγωγοί και περιοχές όπου σε κάτω από χίλια τετρακόσια κιλά παραγωγή πληρώνονται μόνο το 60% της επιδότησης. Υπάρχουν και περιοχές που σ’ αυτές τις μικρές ποσότητες πληρώνεται το 100%. Και συμβαίνει αυτές οι περιοχές να ελέγχονται από κάποιον ισχυρό κομματικό σας παράγοντα ή να πρόκειται για περιοχή Υπουργού ή κάποιου που έχει δυνατότητες στην Κυβέρνηση. Γι’ αυτό και στις συζητήσεις που γίνονται σ’ αυτά τα χωριά λένε ότι αν έχεις μέσον, θα πάρεις την επιδότηση. Τους κρατάτε ομήρους για να τους εκμεταλλευθείτε στις επερχόμενες εκλογές ελπίζοντας να πάρουν την επιδότηση, που τους διασφαλίζει λίγο καλύτερη ζωή ενώ τώρα ουσιαστικά πένονται; 
      Μας χαροποιεί το γεγονός ότι αντιληφθήκατε ότι χρειάζεται αλλαγή νοοτροπίας. 
      Είκοσι τόσα χρόνια στην Κυβέρνηση, εσείς δημιουργήσατε αυτήν τη νοοτροπία, κύριε Υπουργέ. Δεν ήταν οι επιδοτήσεις από μόνες τους. Εσείς τις δίνατε και τους λέγατε «φάτε, πιείτε σήμερα, δεν βαριέσαι αύριο». Δεν τους δίνατε οδηγίες. Ο διάδοχος είπε «δεν ενημερώσαμε;» Δεν ενημερώσαμε. Και αποδέχτηκε ότι ούτε κι εδώ ενημερώσατε.
      Να βγείτε στους αγρότες και να πείτε ότι από το 1986 ήταν γνωστό με τη συμφωνία της GATT ότι πηγαίναμε προοδευτικά προς μείωση και τελικά κατάργηση των επιδοτήσεων. Άρα έπρεπε από τότε να είχαμε προετοιμαστεί και προχωρήσει προς την ποιοτική γεωργία για να φτιάχνουμε προϊόντα που θα έχουν μεγάλες τιμές στην αγορά. Αλλά εσείς είπατε «περνάτε καλά σήμερα και δεν βαριέσαι αύριο». Έτσι λειτουργούσε η Κυβέρνησή σας γι’ αυτό και φτάσαμε την πατρίδα σ’ αυτήν την κατάσταση, να βρισκόμαστε ουραγοί στους δεκαπέντε και να έχετε κάτω από το χαλί τόσες πολλές αμαρτίες κρυμμένες και να προβληματίζεται η επόμενη Κυβέρνηση για το πώς θα καταφέρουμε την «κόπρο του Αυγείου», που έχετε σπρώξει κάτω από το χαλί, να την καθαρίσουμε και να δει επιτέλους η πατρίδα μας καλύτερες ημέρες, όπως εμείς οραματιζόμαστε με το πρόγραμμα που έχουμε φτιάξει και να κάνουμε τους Έλληνες πιο ευτυχισμένους απ’ ό,τι είναι σήμερα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κυρία Πρόεδρε.
      Ένα τόσο σοβαρό και σημαντικό θέμα που αναφέρεται στο λάδι, είναι κρίμα που παίρνει τέτοια οξύτητα και χρησιμοποιούνται εκφράσεις βαριές. 
      Δεν μπορώ να μην ξεκινήσω από ορισμένα γενικά πολιτικά θέματα που ανέφερε ο Κοινοβουλευτικός Εκπρόσωπος της Νέας Δημοκρατίας. Κύριε Σαλαγκούδη, μίλησε ο Αρχηγός σας για ένα νέο πολιτικό πολιτισμό. Πράγματι, νομίζω ότι εμείς, η νέα γενιά, θα έπρεπε να δείξουμε το παράδειγμα προς αυτήν την κατεύθυνση, κυρίως με τη σοβαρότητα των επιχειρημάτων που προβάλλουμε για τα πολιτικά πράγματα. Αν ο νέος πολιτικός πολιτισμός που θυμάται κατά το δοκούν ο Αρχηγός σας είναι να ονομάζετε τον ηγέτη της άλλης παράταξης με διάφορα κοσμητικά επίθετα, αρχίσατε με το «Αμερικανός, στη συνέχεια τον είπατε «περιτύλιγμα», ύστερα «δημοσιογραφικό τρικ» και σήμερα ακούσαμε το «διάδοχος», αν έτσι είναι να κάνουμε πολιτική και διάλογο τέτοιας μορφής είμαστε έτοιμοι. Αν θέλετε οξύτητα, θα μείνετε μόνοι σας. Συνεχίστε μ’ αυτόν τον τρόπο και μ’ αυτές τις εκφράσεις και συνεχίστε να μας λέτε ό,τι λέτε μέχρι τώρα. Οι οπαδοί σας δεν θέλουν να ακούσουν τέτοια αντιπαράθεση, τέτοια δήθεν προώθηση των προβλημάτων που τους απασχολούν. 
      Βεβαίως είπατε τον πόνο σας, παρεμπιπτόντως τον ακούσαμε από του Βήματος πριν, κι εγώ θα αναφερθώ αναλυτικότερα τώρα. Φοβάστε μήπως ο Γιώργος Παπανδρέου δείξει αυτό που δικαιούνται οι αγρότες, όχι πως η Κυβέρνηση δεν το έδειξε. Το έδειξε αλλά ίσως δεν ήταν τόσο καθαρό μέσα σε χίλιες δυο δυσκολίες που υπήρχαν με την γραφειοκρατική κυρίως αντιμετώπιση ορισμένων προϊόντων, είτε αυτό λέγεται βαμβάκι, που ζήσαμε μία περίοδο έντασης είτε λέγεται λάδι, που με την ευκαιρία καταθέσατε την επερώτηση. 
      Φοβάστε, λοιπόν. Αυτός είναι ο πραγματικός λόγος που βάλλετε κατά του κ. Παπανδρέου.
      Σας πληροφορώ όμως ότι ό,τι και να κάνετε, θα διαπιστώνετε ότι η απήχηση που υπάρχει και στον αγροτικό χώρο θα γίνεται κάθε μέρα και μεγαλύτερη και το αποτέλεσμα θα το δείτε στις 7 του Μάρτη. 
      Προσπαθήσατε να του επιρρίψετε και ευθύνες για τις προτάσεις που υπογράφτηκαν στον Κανκούν από την Ευρωπαϊκή Ένωση. Με αυτό θελήσατε να μας πείτε ότι δεν είναι φίλος των αγροτών. Θα ψάξετε πολύ για να πείτε τέτοια θέματα, τέτοια προβλήματα, τέτοιες θέσεις, τέτοια δήθεν αναλγησία για το Γιώργο Παπανδρέου! 
      Μια που το αναφέρατε, κύριοι συνάδελφοι, θα ήθελα να σας ρωτήσω…
      ΙΩΑΝΝΗΣ ΛΑΜΠΡΟΠΟΥΛΟΣ: …(Δεν ακούστηκε).
      ΦΛΩΡΟΣ ΚΩΝΣΤΑΝΤΙΝΟΥ: Κοιτάξτε, αν θέλετε να κάνουμε συζήτηση, ευχαρίστως. Αλλά αν μου πείτε ότι μπήκε ο Καραμανλής σε χωράφι, τότε να συζητήσουμε. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Συνεχίστε, σας παρακαλώ, κύριε Κωνσταντίνου! Να απευθύνεστε στο Προεδρείο. 
      ΦΛΩΡΟΣ ΚΩΝΣΤΑΝΤΙΝΟΥ: Έχετε δίκιο, κυρία Πρόεδρε, που μου συστήνετε να συνεχίσω. Θα πρέπει όμως να συστήσετε στους συναδέλφους σας να είναι πιο προσεκτικοί, πιο κόσμιοι και πιο υπεύθυνοι! 
      Ήθελα, λοιπόν, να σας ρωτήσω ποιος έκανε τη στροφή στις ελληνοτουρκικές σχέσεις; Ποιος εξέφρασε αυτήν τη στροφή στην Ελλάδα, όταν η πορεία δεκαετιών, και με τον Κωνσταντίνο Καραμανλή τον παλαιότερο και με τον Ανδρέα Παπανδρέου στη συνέχεια, είχε αυτήν την κατεύθυνση που είχε; Ποιος τόλμησε να κάνει αυτήν την τομή; 
      ΓΕΩΡΓΙΟΣ ΣΑΛΑΓΚΟΥΔΗΣ: Η Νέα Δημοκρατία!
      ΦΛΩΡΟΣ ΚΩΝΣΤΑΝΤΙΝΟΥ: Αυτή η τομή ήδη άρχισε να αποδίδει και αυτό είναι ένα κέρδος για όλους τους λαούς της περιοχής και πρωτίστως για μας, για το δικό μας λαό, γιατί γι’ αυτόν γίνεται το πρώτο βήμα. 
      Ποιος επιχείρησε να κάνει μια διαφορετική προσέγγιση στα θέματα, ιδιαίτερα της παιδείας στη μουσουλμανική μειονότητα των Ελλήνων της Θράκης; Ποιος ήταν αυτός που προχώρησε την Ολυμπιακή Εκεχειρία και την έκανε παγκόσμιο θέμα; Ένας στέλεχος που τότε ήταν στέλεχος δεύτερης γραμμής στο ΠΑΣΟΚ.  
      Θα ήθελα να μας θυμίσετε, κύριε Κοινοβουλευτικέ Εκπρόσωπε, όταν πάρετε το λόγο τρεις, τέσσερις τέτοιες πρωτοβουλίες του Κωνσταντίνου Καραμανλή που ήταν Αρχηγός στο Κόμμα. Θα ήθελα να μας πείτε, αν πήρε τέσσερις, πέντε τέτοιες πρωτοβουλίες στο διάστημα που είναι Πρόεδρος στο Κόμμα που διεκδικεί την πλειοψηφία του ελληνικού λαού. Αλλά δεν πρόκειται να πάω παραπέρα. Θα σταματήσω εδώ, αλλά θα πρέπει να ξέρετε ότι όταν μιλάτε για την Παράταξή μας και για το Γιώργο Παπανδρέου, θα πρέπει να είστε και εσείς και ο Αρχηγός σας πιο προσεκτικοί. 
      Έρχομαι τώρα στο πρώτο από τα θέματα που έθιξε και ο εισηγητής της Νέας Δημοκρατίας στην αρχή της εισήγησης. 
      Κυρία Πρόεδρε, το πρώτο ουσιαστικό βήμα σε ό,τι αφορά την Κοινή Αγροτική Πολιτική το είχαμε τον Ιούνιο με το συμβιβασμό που επετεύχθη από τον Προεδρεύοντα Έλληνα Υπουργό Γεωργίας. 
      Εάν, κύριοι συνάδελφοι, πιστεύετε ότι αυτός ο συμβιβασμός έβλαψε τα ελληνικά συμφέροντα σε κάτι, έστω και ελάχιστα –σας προκάλεσα και άλλη φορά, θα το κάνω και τώρα- υποθέτω ότι δεν αφήνετε αυτό το τεράστιο θέμα, όπως ισχυρίζεστε –για μένα είναι πάρα πολύ μεγάλο και πάρα πολύ σημαντικό- να το χειριστούν δυο – τρεις - πέντε εκλεκτοί καθ’ όλα συνάδελφοι της Νέας Δημοκρατίας. Αλλά δεν είναι το θέμα τέτοιου διαμετρήματος. Θα έπρεπε ο Αρχηγός σας να φέρει το θέμα για συζήτηση στη Βουλή και να αποδείξετε σε όλους τους αγρότες με συζήτηση όλων των Βουλευτών, παρόντος του Πρωθυπουργού, παρούσης της ηγεσίας του Υπουργείου Γεωργίας, ότι είναι βλαπτική αυτή η συμφωνία για τα ελληνικά συμφέροντα. Όχι μόνο δεν κάνετε κάτι τέτοιο, όχι μόνο σας προκάλεσα και δεν το κάνατε, αλλά για τα συμφέροντά μας εκείνος ο συμβιβασμός έχει πάρα πάρα πολλά θετικά. 
      Μετά από αυτό το συμβιβασμό, φτάσατε στο σημείο να κάνετε επερώτηση εδώ στη Βουλή και να μας πείτε περίπου, ότι δεν υπήρχε διασφάλιση πόρων για τα μεσογειακά προϊόντα στην αναθεώρησή τους. Μάλιστα, ορισμένοι εκ των συναδέλφων της Νέας Δημοκρατίας μάς είπαν ότι δεν υπάρχει και διασφάλιση των πόρων μέχρι το 2013. Σε τέτοιο σημείο λανθασμένης κατεύθυνσης είναι η λογική σας!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Κυρία Πρόεδρε, θα σας παρακαλέσω μία μικρή ανοχή. 
      Και έρχομαι τώρα στα προϊόντα που μας αφορούν ιδιαίτερα και στην πρόταση που έκανε η επιτροπή από το Σεπτέμβριο -από το Νοέμβριο είχαμε και τα νομικά κείμενα- για τέσσερα προϊόντα που μας ενδιαφέρουν ιδιαίτερα και τα οποία πράγματι αποτελούν το 80% και πλέον των εισροών που έχουμε ως χώρα για το βαμβάκι, το λάδι, τον καπνό και τα τεύτλα, τη ζάχαρη.
      Κύριοι συνάδελφοι, κατ’ αρχάς ποια ήταν η θέση της Νέας Δημοκρατίας γι’ αυτά τα προϊόντα; Μήπως μπορείτε να μας πείτε, για να γνωρίζουμε; Η μόνη θέση που εκφράστηκε από τον Πρόεδρό σας ήταν να διασφαλίσει η Κυβέρνηση όντως τέτοιους πόρους, που να μην υποληφθούν στην αναθεώρηση γι’ αυτά τα τέσσερα προϊόντα, όπως ακριβώς έγινε και στην αναθεώρηση του Ιουνίου. Ερωτώ, διασφαλίστηκαν αυτοί οι πόροι; Η απάντηση είναι ότι διασφαλίστηκαν. Άρα σε τι ο εκπρόσωπό σας μέμφεται την Κυβέρνηση;
      Κυρία Πρόεδρε, ίσως να νομίζετε ότι με αυτά που λέω θέλω να δικαιολογήσω ή να επαινέσω ή να πω ότι η Κυβέρνησή μας, η Κυβέρνηση που όλοι οι Βουλευτές του ΠΑΣΟΚ στηρίζουμε, τα κάνει όλα καλά. Ήδη παραδείγματος χάρη ο κ. Παπαδέλλης μου λέει ότι στη Λέσβο υπήρχε πρόβλημα σοβαρό με το λάδι. Μάλιστα ξέρουμε ποιοι ξεκίνησαν κάποιες αναταραχές κι εκεί και αλλού. Αυτό που χρειάζεται πάντως είναι ότι όλες οι διοικητικές ρυθμίσεις πρέπει να γίνονται κατ’ αρχάς πιο νωρίς, ο ΟΠΕΚΕΠΕ πρέπει να στελεχωθεί ακόμα καλύτερα και να γίνει ακόμα πιο αποτελεσματικός. Δεν υπάρχει καμία αιτία πλέον καθυστέρησης έστω και κατά 2% που υπολείπεται για την ολοκλήρωση του Ελαιοκομικού Μητρώου. 
      Όπως είχα και την ευκαιρία να πω στην προηγούμενη επερώτηση τον προηγούμενο μήνα που έκανε η Νέα Δημοκρατία, στρεφόμενος προς την Κυβέρνηση, είναι ότι θα πρέπει να τελειοποιηθεί και η σύνταξη του μητρώου αγροτών και αγροτικών εκμεταλλεύσεων παράλληλα με αυτά τα σημαντικότατα βήματα και για το ελαιοκομικό και για το αμπελουργικό και για όλα τα άλλα κλαδικά μητρώα που έχουν γίνει.
      Τέλος, κύριοι συνάδελφοι της Νέας Δημοκρατίας, θα πρέπει να ξέρετε, εξ όσων τουλάχιστον έχω ενημερωθεί από την Κυβέρνηση, ότι όλα αυτά γίνονται σε συνεργασία με τους φορείς που εμπλέκονται στο θέμα, είτε λέγονται συνδικαλιστικοί είτε συνεταιριστικοί φορείς είτε διεπαγγελματικές οργανώσεις. Αλλά και αυτό πάλι στρεφόμενος προς την Κυβέρνηση λέω ότι δεν πρέπει να αποτελεί τρόπον τινά δικαιολογία, δεν πρέπει να αποτελεί το άπαν, διότι και αυτές οι οργανώσεις έχουν αδυναμίες, πολλές φορές σκέπτονται διαφορετικά ή στοχεύουν αλλού, με αποτέλεσμα και η Κυβέρνηση να εκτίθεται για κάποια θέματα που κάτω από άλλες συνθήκες θα μπορούσαν να είχαν ολοκληρωθεί.
       Νομίζω, λοιπόν, ότι οι τόνοι που ανέβηκαν δεν ήταν σωστό από πλευράς της Νέας Δημοκρατίας. Είναι φανερό ότι θέλουν ορισμένοι συνάδελφοι να μην ακούγεται εδώ η γνώμη τους τόσο πολύ, αλλά στην περιφέρεια, αλλά και αυτό δεν είναι σωστό. Εν πάση περιπτώσει δεν δικαιούσθε, κύριε Κοινοβουλευτικέ Εκπρόσωπε της Νέας Δημοκρατίας, να λέτε ότι όλοι οι σωστοί παραγωγοί είναι της Νέας Δημοκρατίας και αυτοί που κάνουν πανωγραψίματα είναι του ΠΑΣΟΚ. Νομίζω ότι δεν έχετε ενημερωθεί σωστά. Ενημερωθείτε και θα τα ξαναπούμε. 
        ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Κοινοβουλευτική Εκπρόσωπος του Συνασπισμού της Αριστεράς, των Κινημάτων και της Οικολογίας, κ. Ξηροτύρη έχει το λόγο.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε, πραγματικά επί σειρά ετών συσσωρεύονται πολλά προβλήματα στην ελληνική γεωργία και βέβαια κατ’ εξοχήν στο ελληνικό λάδι, που είναι το θέμα που συζητούμε σήμερα και βρίσκεται σε μία ιδιαίτερη όξυνση. Αυτή μας την ανησυχία για τη συσσώρευση των προβλημάτων στην ελληνική γεωργία και για το ελληνικό ελαιόλαδο την έχουμε καταθέσει πάρα πολλές φορές και την αγωνία μας μέσα από πολλαπλές ερωτήσεις μας και τοποθετήσεις μας κατά τον κοινοβουλευτικό έλεγχο. Τελικά είναι γεγονός ότι διαμορφώθηκε μία κατάσταση ιδιαίτερα για τα ελληνικά μεσογειακά προϊόντα, για τα τρία εθνικά μας προϊόντα, το ελαιόλαδο, το βαμβάκι και τον καπνό, η οποία δεν είναι καθόλου καλή με τις αποφάσεις για την κοινή οργάνωση της αγοράς για την ενδιάμεση αναθεώρηση της ΚΑΠ.
      Θα μπορούσε να πει κανείς ότι η δυσάρεστη πραγματικότητα η οποία έχει διαμορφωθεί και την οποία είχαμε προβλέψει ως Συνασπισμός είναι λιγότερο δυσάρεστη για το ελαιόλαδο. Αλλά εγώ πιστεύω ότι είναι λιγότερο δυσάρεστη για το ελαιόλαδο των υπολοίπων κρατών-μελών της Ευρωπαϊκής ‘Ενωσης και όχι για το ελληνικό. Η Ευρωπαϊκή ‘Ενωση επειδή κατέχει σαφώς μια κυρίαρχη θέση στην παγκόσμια αγορά κατάφερε να εξασφαλίσει ένα ικανοποιητικό πλαφόν από τις παγκόσμιες διαπραγματεύσεις. 
     Από την άλλη πλευρά η πρόταση της Ευρωπαϊκής Επιτροπής για την καταβολή των επιδοτήσεων στους παραγωγούς σε ποσοστό 60% ως ενιαία ενίσχυση εναξαρτήτως της παραγωγής και ότι το υπόλοιπο 40% θα καταβληθεί με την ευθύνη των εθνικών αρχών ξεκινά για τη χώρα μας το πρόβλημα. Άλλωστε με την πρόταση της επιτροπής είναι σαφές ότι δεν διασφαλίζεται επαρκώς το μέλλον του προϊόντος αφού το 2006 θα επανεξετασθεί ο κοινοτικός προϋπολογισμός ενώ το 40% δεν είναι βέβαιο ότι θα το εισπράξουν οι παραγωγοί αφού ένα μέρος θα πάει σε δράσεις βελτίωσης της ποιότητας και το υπόλοιπο θα κατανεμηθεί ανάλογα με τις ελαιοκομικές ζώνες και σε προβληματικές ή μη περιοχές με ευθύνη του κράτους-μέλους. 
     Με τη δομή όμως, τη διάρθρωση που έχει σήμερα η χώρα μας το Υπουργείο Γεωργίας με την έλλειψη Ελαιοκομικού Μητρώου και ένα σωρό άλλες ελλείψεις, εμείς δεν μπορούμε να καταλάβουμε πώς είναι δυνατόν το 40% να διατεθεί πραγματικά με ορθολογική χρήση και κατανομή και να είναι αντικειμενικά τα κριτήρια που θα χρησιμοποιήσει η χώρα μας ως κράτος-μέλος. Αυτά, λοιπόν, ως προς το πολυσύνθετο και δυσοίωνο περιβάλλον που δημιουργήθηκε και που θα δυσκολέψει ακόμη περισσότερο.
     Η γενική πρόβα για το ελαιόλαδο είναι μπροστά μας. Σε αναστάτωση βρίσκονται οι παραγωγοί στις ελαιοκομικές περιοχές της χώρας. Δεκάδες χιλιάδες από αυτούς στην αρχή του 2004 βρίσκονται στη δύσκολη οικονομική θέση καθώς η Κυβέρνηση χωρίς να δίνει εξηγήσεις αρνείται να καταβάλει το σύνολο της επιδότησης και την περιορίζει στο 60% της αιτηθείσας επιδότησης. 
     Οι τελευταίες ανακοινώσεις του Υπουργείου Γεωργίας με στις διαστάσεις που πήραν έφεραν τις κινητοποιήσεις των αγροτών, τον αποκλεισμό του εθνικού δρόμου κ.ο.κ. Αυτή είναι μόνο η αρχή. Εμείς τονίζουμε ότι η μεταρρύθμιση της κοινής οργάνωσης της αγοράς ελαιολάδου που ακολουθεί με τη γνωστή νεοφιλελεύθερη πολιτική της περικοπής των επιδοτήσεων δημιουργεί μια κατάσταση κρίσης στο σημαντικότατο αυτόν τομέα της αγροτικής οικονομίας. 
     Να δούμε όμως πώς εξελίχθηκαν τα πράγματα σ’ αυτήν την πρόδρομη περίοδο που είναι η φετινή περίοδος. Πώς εξελίχθηκαν τα πράγματα με την επιδότηση; Στα μέσα Φεβρουαρίου έγινε σύσκεψη των υπηρεσιακών παραγόντων του Υπουργείου Γεωργίας που εκτιμήθηκε σύμφωνα με τις δηλώσεις των παραγωγών, ότι θα πλησιάσουμε τους εξακόσιες χιλιάδες τόνους. Από τότε βέβαια φάνηκε η ανάγκη, εκδηλώθηκε η πρόθεση να περιοριστεί η παραγωγή κατά εκατόν εβδομήντα χιλιάδες τόνους να εμφανιστεί δηλαδή η παραγωγή ότι είναι περίπου στους τετρακόσιους είκοσι χιλιάδες τόνους. Έτσι άρχισαν τα μέτρα, κοινώς μαγειρέματα, γιατί πραγματικά ενώ από το 2000 έπρεπε να προετοιμαστείτε γι’ αυτήν την κατάσταση ότι θα δυσκόλευαν τα μέτρα και οι έλεγχοι ότι θα υπήρχε περιορισμός των επιδοτήσεων και αντί να ετοιμαστείτε γι’ αυτήν την κατάσταση κάθε χρόνο προσπαθούσατε να βρείτε την τελευταία στιγμή κάποια μέτρα και να μαγειρέψετε κάποιες περικοπές. 
     Καταλήξατε, λοιπόν, με μαθηματικό τρόπο στον πολλαπλασιασμό της απόδοσης με τα δέντρα να φθάνει αθροιζόμενος κατά ζώνη τους τετρακόσιες εξήντα πέντε χιλιάδες τόνους. Για να ρυθμίσετε τα πράγματα σκεφθήκατε να κατατάξετε τους παραγωγούς δύο κατηγορίες με όριο τα χίλια τετρακόσια κιλά. Τώρα γιατί είναι αυτό το όριο πάλι δεν το έχετε εξηγήσει. Προσπαθήσατε να εκδώσετε μια υπουργική απόφαση και να την εφαρμόσετε. Δεν την εφαρμόσατε αυτήν την υπουργική απόφαση η οποία αναφερόταν στον τρόπο και το ύψος της περικοπής. Και επειδή δεν μπορούσατε να βγάλετε άκρη τι κάνατε τελευταία στιγμή; Αποφασίσατε να δώσετε μόνο το 60% της επιδότησης σε δεκάδες χιλιάδες παραγωγούς.
      Με τον τρόπο αυτό, κύριε Υπουργέ, εμείς λέμε ότι πανηγυρικά δικαιώνονται οι παρανομούντες. Όσοι έχουν πανωγράψει, απλώς χάνουν ένα μέρος των «κλοπιμαίων», ενώ οι έντιμοι παραγωγοί, που φροντίζουν τα δέντρα τους και ζουν από την καλλιέργεια, χάνουν από το εισόδημά τους. Χάνουν από το χαμηλό τους εισόδημα, γιατί ξέρουμε πάρα πολύ καλά ότι οι τιμές για το λάδι, σε συνδυασμό με τα θέματα της πολιτικής σας για την ποιότητα και την αναβάθμιση του προϊόντος και για τη σωστή εμπορία του προϊόντος αυτού, είναι πάρα πολύ χαμηλές. 
      Πού είναι η καρδιά του προβλήματος; Ασφαλώς θα πούμε ότι η καρδιά του προβλήματος είναι στο πανωγράψιμο. Όμως, εμείς θα τονίσουμε ότι είναι και στην ανικανότητα της Κυβέρνησης που διαχειρίζεται τόσα χρόνια την υπόθεση των επιδοτήσεων και που δεν μπόρεσε τελικά να βρει έναν αποτελεσματικό τρόπο να διαχειριστεί αυτήν την υπόθεση. 
      Εμείς είχαμε κάνει, εδώ και πάρα πολλά χρόνια μια πρόταση: Να ελεγχθεί η κατάσταση με την εφαρμογή κανονικών, συστηματικών ελέγχων, με πολύ συγκεκριμένο τρόπο, παραδείγματος χάρη στα ελάχιστα –βέβαια- πυρηνελαιουργεία που υπάρχουν, αφού δεν είναι δυνατός ο ατομικός έλεγχος εκατοντάδων χιλιάδων παραγωγών και των αμέτρητων ελαιοτριβείων. 
      Λέω κάθε φορά ότι υπάρχει έλλειψη Ελαιοκομικού Μητρώου. Το ότι φθάσατε τώρα να είστε στο τέλος, σε καμιά περίπτωση δεν σας δικαιολογεί. Αντί, όμως, αυτήν την πρόταση να τη δείτε από καιρό, να δείτε και τα προβλήματά της, έρχεστε τώρα βεβιασμένα να την εφαρμόσετε. Μα, δεν εφαρμόζεται έτσι αυτή η πρόταση! Βεβαίως, θα έχει απάτη στην απάτη. Δεν εφαρμόζεται μ’ ένα διαλυμένο Υπουργείο Γεωργίας, με ένα ελλιπέστατο ΟΠΕΚΕΠΕ και με το κανονικό ωράριο των ελάχιστων υπαλλήλων που έχει το Υπουργείο Γεωργίας. Δεν μπορείτε να εφαρμόσετε και αυτό το μέτρο το οποίο βεβιασμένα πήρατε την τελευταία στιγμή. 
      Εμείς λέμε ότι δίκαια υπάρχει αυτή η αγανάκτηση των αγροτών. Το 40%, επιμερισμένο σε μία τριετία, οδηγεί σε μόνιμη απώλεια του 13% των επιδοτήσεων. Αν σε αυτό προστεθεί και η προοπτική να παίρνουν οι παραγωγοί στις ελαιοπαραγωγικές περιοχές από την επόμενη χρονιά μόνο το 60% του μέσου όρου της τριετίας, γίνεται φανερό ότι η ελαιοπαραγωγή μπαίνει σε τροχιά βαθιάς κρίσης, γεγονός που θα έχει καταλυτική σημασία για όλες τις περιοχές της χώρας και δεν θα είναι μόνο αυτά τα πολύ οξυμμένα, βέβαια, και δικαιολογημένα προβλήματα. 
      Όλη η χώρα μας από του χρόνου θα έχει πρόβλημα. Βαθύτατη κρίση θα έχετε και γι’ αυτό το πρόβλημα. Διότι με τον τρόπο που θα καταγράψετε και θα δώσετε το 60% και με τον τρόπο που καλείστε από τον Κανονισμό της Ευρωπαϊκής Ένωσης να δώσετε το 40% δε θα μπορείτε εσείς να στηριχθείτε πουθενά. Σε κανένα μητρώο, σε κανένα μέτρο, σε καμία εμπειρία. Η προηγούμενη εμπειρία ήταν δυσμενέστατη για τους ελαιοπαραγωγούς. Αυτοί τώρα έχουν φθάσει να κλείνουν τους δρόμους. Σε ποια εμπειρία θα στηριχθείτε, ούτως ώστε να εφαρμόσετε από του χρόνου αυτόν το δύσκολο κανονισμό; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ξαναπώ πάλι, βέβαια, και στους άλλους συναδέλφους -διότι η πολιτική τους συγκλίνει στο να αποδέχονται αυτήν τη λαίλαπα των νεοφιλελεύθερων επιλογών που μας επιβάλλονται από παντού και μόνο όταν παρουσιάζονται τα κρίσιμα προβλήματα, τελικά ευκαιριακά τοποθετούμαστε πάνω σε αυτό- ότι δε λύνονται τόσο απλά τα πράγματα. Θα πρέπει και αυτές οι πολιτικές να αποτραπούν και να δώσουμε όλοι μας αγώνα, γιατί η χώρα μας στηρίζεται σε αυτά τα εθνικά προϊόντα. Από την άλλη πλευρά θα πρέπει και ως κράτος να οργανωθούμε, για να μπορέσουμε τουλάχιστον κάποια από τα πολύ αρνητικά να τα διορθώσουμε. Να είμαστε δίκαιοι στην κατανομή απέναντι στον Έλληνα αγρότη και μάλιστα στο μικρό και μικρομεσαίο, τον οποίο πρέπει να υποστηρίξουμε και που αυτές οι γενικότερες πολιτικές τείνουν να τον εξαφανίσουν. Από την άλλη πλευρά, κύριε Υπουργέ, να προχωρήσουμε στην πολιτική μας για την ποιότητα των προϊόντων. 
      Και εδώ είναι που το λάδι πονάει περισσότερο από οτιδήποτε άλλο. Αλλά τόσο καιρό συζητάμε γι’ αυτήν την πολιτική, συζητάμε για την πολιτική προώθησης των…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κυρία Ξηροτύρη, ολοκληρώστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Σ’ ένα λεπτό, κυρία Πρόεδρε.
     Έχουμε τις μετρήσεις από την Ευρωπαϊκή Ένωση ότι το 90% των Ευρωπαίων πολιτών θέλουν προϊόντα ποιότητας και παράλληλα το 80% θέλουν τη στήριξη των μικρών και μεσαίων παραγωγών. Αυτά τα δύο πράγματα ας τα «παντρέψουμε», ας βρούμε έναν τρόπο και να αντισταθούμε σε αυτές τις γενικότερες επιλογές και να οργανώσουμε έτσι τη χώρα μας, ώστε και τα προϊόντα μας να έχουμε ποιότητα και το εισόδημα των αγροτών μας να προστατευτεί και να γίνεται δίκαια κατανομή αυτών των οποίων επιβάλλουν οι όποιοι κανονισμοί.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ, κυρία Ξηροτύρη.
     Ολοκληρώθηκε ο κύκλος των πρωτολογιών και εισερχόμαστε στις δευτερολογίες.
     ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, μπορώ να έχω για ένα λεπτό το λόγο;
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Σαλαγκούδη.
     ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, θα ήθελα να πω ότι από ένα λάθος δικό μου αλλά και από μια κακή συνεννόηση που κάναμε, ο κ. Μπασιάκος έκλεισε κάποια υποχρέωση και δε θα δευτερολογήσει. Θα ήθελα, λοιπόν, να σας παρακαλέσω ένα κομμάτι του χρόνου της δευτερολογίας να το αξιοποιήσει η συνάδελφος κ. Σοφία Καλαντζάκου, την οποία από παραδρομή και λάθος μου δε συμπεριέλαβα στον κατάλογο των επερωτώντων Βουλευτών, κατάγεται όμως από μια κατεξοχήν ελαιοπαραγωγική περιφέρεια. Θα σας παρακαλούσα να δείξει η Βουλή την ανοχή της γι’ αυτό και να πάρει το χρόνο της δευτερολογίας του κ. Μπασιάκου η κ. Καλαντζάκου.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όπως καταλαβαίνετε, αυτό που ζητάτε, κύριε Σαλαγκούδη, κινείται στο περιθώριο ή μάλλον είναι παντελώς εκτός Κανονισμού. Λόγω της ιδιαιτερότητας της περιόδου που διάγουμε και μόνο αν συγκατατίθεται η Βουλή και ιδιαιτέρως ο κύριος Υπουργός, μπορώ να σας το επιτρέψω.
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ δεν έχω κανένα πρόβλημα. Ίσα-ίσα είναι χαρά μου.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τότε να δώσουμε το λόγο για τη δευτερολογία στην κ. Καλαντζάκου.
     ΓΕΩΡΓΙΟΣ ΣΑΛΑΓΚΟΥΔΗΣ: Σας ευχαριστώ, κυρία Πρόεδρε. Ευχαριστούμε, κύριε Υπουργέ.
     ΣΟΦΙΑ ΚΑΛΑΝΤΖΑΚΟΥ: Ευχαριστώ πάρα πολύ. Όπως ξέρετε αυτό το θέμα είναι το υπ’ αριθμόν ένα θέμα του νομού μας αυτήν την περίοδο και όχι μόνο. Είναι ένα θέμα το οποίο είναι πάντα πρώτο, γιατί για μας στην περιφέρεια και ειδικά στο Νομό Μεσσηνίας, η στήριξη του αγροτικού εισοδήματος και της προοπτικής για το Μεσσήνιο αγρότη και για τον Έλληνα αγρότη γενικότερα είναι κορυφαίος στόχος.
     Και θέλω να είναι αυτή η πρώτη μου διαφωνία με τον κύριο Υπουργό. Εσείς λέτε ότι εμείς περιστασιακά προσπαθούμε να αναδείξουμε τα προβλήματα των αγροτών, εγώ όμως λέω κατηγορηματικά ότι η Νέα Δημοκρατία στηρίζει συστηματικά και αταλάντευτα τους αγρότες. Έχουμε συμμετάσχει όλοι σ’ αυτήν τη μεγάλη σύσκεψη που έγινε στο Υπουργείο και βρισκόμαστε πάλι στο ίδιο ακριβώς σημείο.
     Εσείς λέτε πως το σύστημα που εφαρμόστηκε φέτος, παρ’ όλες τις πρότερες εξαγγελίες ότι το 75% των ελαιοπαραγωγών θα πληρωθούν την πρώτη μέρα, αλλά δεν πραγματοποιήθηκαν, κύλησε ομαλά. Λέτε ότι είναι δίκαιο, διότι κατά βάση δικαίωσε έναν αριθμό αγροτών, οι οποίοι πέρασαν τα κριτήρια. Πληρώθηκαν όμως μέσα σε δύο μήνες και ενώ πίστευαν ότι στις 16 Οκτωβρίου θα είχαν τα χρήματά τους, πέρασαν και τα Χριστούγεννα για να πληρωθεί ένα μεγάλο ποσοστό αυτών. Και ούτε λίγο ούτε πολύ η εντύπωση που δημιουργείται είναι ότι τελικά φταίνε αυτοί οι οποίοι δεν πληρώθηκαν, φταίνε αυτοί οι οποίοι έχουν εισπράξει μόνο το 60% κατόπιν πολύ μεγάλης υπομονής και των προβλημάτων που έχουν δημιουργηθεί. Και δεν αναγνωρίζετε καν ότι υπάρχει πρόβλημα στο σύστημα, το οποίο εφαρμόστηκε.
     Θεωρώ πως έχουμε πει πάρα πολλά γι’ αυτό το θέμα. Βρισκόμαστε σε τελείως διαφορετική σελίδα. Είναι βέβαιο ότι αυτή είναι η αγροτική πολιτική που προτείνει η Κυβέρνηση, αυτή είναι η αγροτική πολιτική που ακολουθεί, αυτή, όπως φαίνεται –γιατί δε βλέπουμε κάτι διαφορετικό- είναι η αγροτική πολιτική που θα ακολουθούσε, εάν ο ελληνικός λαός της έδινε άλλη μια τετραετία. Πιστεύω όμως ότι, επειδή το συνειδητοποιούν οι αγρότες, αυτό δε θα συμβεί και θα είναι πολύ διαφορετικά τα πράγματα στις 8 Μαρτίου.
      Είπατε λίγα λόγια για τα προγράμματα των νέων αγροτών, ότι έχουν προχωρήσει τα προγράμματα ενίσχυσης της ολοκληρωμένης διαχείρισης και οι βιολογικές καλλιέργειες. Κύριε Υπουργέ, αυτά τα προγράμματα δεν έχουν προχωρήσει ούτε στο βαθμό που θα έπρεπε. Για τα προγράμματα της ολοκληρωμένης διαχείρισης πάρα πολλοί Μεσσήνιοι παραγωγοί προχωρούν από μόνοι τους χωρίς τη βοήθεια της ελληνικής πολιτείας και του Υπουργείου στην οποία στηρίζονταν. Γιατί όλοι ξέρουμε ότι έχουν αλλάξει οι καταναλωτικές συνήθειες, έχουν αλλάξει τα πρότυπα των καταναλωτών, έχουν αλλάξει οι επιταγές του διεθνούς ανταγωνισμού και των κανόνων του παγκόσμιου οργανισμού εμπορίου. Εμείς θέλουμε να είμαστε ανταγωνιστικοί, θέλουμε τα προϊόντα μας να μην είναι παλιά, να είναι σύγχρονα, ποιοτικά, να είναι προϊόντα του μέλλοντος και να μπορούν να σταθούν στον ανταγωνισμό και στις διεθνείς αγορές.
      Σε ό,τι αφορά το ελαιοκομικό μητρώο, ισχυρίζεσθε ότι απεδείχθη πως η Μεσσηνία έχει μία διαφορά τριών εκατομμυρίων δέντρων. Αυτό το πράγμα δεν ισχύει. Και θα ήταν καλό, για να λυθεί αυτή η παρεξήγηση, να κάνουμε μία σύγκριση στα στοιχεία που σας έχει παραδώσει ο εργολάβος του ελαιοκομικού μητρώου, για να μπορούμε να δούμε τι πραγματικά έχει συμβεί. Γιατί τα στοιχεία που έχουν κατατεθεί μέχρι σήμερα, δε δικαιώνουν αυτή σας την επιμονή πάνω σ’ αυτό το θέμα, σ’ αυτήν την απόκλιση των τριών εκατομμυρίων δέντρων. Για να μην υπάρχουν απορίες, νομίζω ότι είναι εύκολο να καθίσουμε με τις καταστάσεις να συγκρίνουμε τα πεπραγμένα που έχουν κατατεθεί. Και δε μιλάω για τον αρχικό ενδεχομένως υπολογισμό που μπορεί να είχε γίνει πριν ξεκινήσει το ελαιοκομικό. Και δεν μπορείτε επίσης να επιμένετε ότι το ελαιοκομικό κύλησε ομαλά. Όλοι ξέρουμε ότι πιθανότατα το Φεβρουάριο θα ξεκινήσουν τροποποιήσεις, θα έχει πολλή δουλειά  η επόμενη εταιρεία που θα αναλάβει το καλοκαίρι να ελέγξει αν αυτές θα ισχύσουν και θα είναι πλέον στα χέρια της επόμενης Κυβέρνησης.
      Σε ό,τι αφορά το θέμα των ενστάσεων, θα πω ότι γίνεται πολύ μεγάλη προσπάθεια να πάνε πίσω οι ενστάσεις, να περάσουν οι εκλογές και οι ενστάσεις να ολοκληρωθούν από την επόμενη Κυβέρνηση, γιατί τα προβλήματα είναι πολλά. Πιστεύω ότι θα δικαιωθούν πολλοί ελαιοπαραγωγοί. Και νομίζω ότι θα υπάρχει πρόβλημα στο θέμα της καταβολής των χρημάτων σ’ αυτούς που τα δικαιούνται.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα τις αφήσουμε για μετά; 
      ΣΟΦΙΑ ΚΑΛΑΝΤΖΑΚΟΥ: Είπα ότι οι ενστάσεις θα έπρεπε να εξεταστούν το γρηγορότερο. Απλώς λέω ότι  αφήνετε την εξέταση της κάθε ένστασης μετά από τις εκλογές για λόγους που για μένα είναι ευνόητοι.
      Θα ήθελα να πω ότι ερχόμενη απόψε στη Βουλή, παρακολουθούσα το κρατικό ραδιόφωνο και τον τρόπο με τον οποίο περιέγραφε τις κινητοποιήσεις των αγροτών, οι οποίοι δεν κλείνουν τους δρόμους για πολιτικούς λόγους, αλλά κλείνουν τους δρόμους για λόγους που έχουν να κάνουν άμεσα με το εισόδημά τους και με τις επιδοτήσεις που δεν έχουν πάρει. Και μου έκανε μεγάλη εντύπωση το σχόλιο της δημοσιογράφου που έλεγε: «Για να πούμε και την αλήθεια οι ελαιοπαραγωγοί δεν έχουν δίκιο». Το 2000 έγινε ακριβώς το ίδιο πράγμα, έγινε μια πολύ μεγάλη προσπάθεια της Κυβέρνησης να δείξει ότι δεν υπάρχει πρόβλημα στον αγροτικό κόσμο, όχι για να πείσει τον αγροτικό κόσμο, ο οποίος ξέρει αν έχει ή όχι πρόβλημα, αλλά για να πείσει τα μεγάλα αστικά κέντρα ότι οι αγρότες έχουν άδικο, για να θεωρήσουν οι άνθρωποι των μεγάλων πόλεων που δε διατηρούν επαφή ενδεχομένως με την περιφέρεια, ότι οι αγρότες δεν έχουν δίκιο. Εγώ θεωρώ πραγματικά ότι αδικούνται κατά κόρον οι αγρότες από την Κυβέρνηση και όλη αυτή η προσπάθεια που κάνετε να δείξετε ότι τα αιτήματά τους δεν είναι πραγματικά, δε θα σας φέρει τους καρπούς που επιθυμείτε. Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Μαρκογιαννάκης έχει το λόγο για ένα λεπτό.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Όχι, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ένα λεπτό έχετε, κύριε Μαρκογιαννάκη, είναι εδώ γραμμένο, δεν ήμουν παρούσα, αλλά είμαι υποχρεωμένη να δεχτώ την εκτίμηση του συναδέλφου. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία Πρόεδρε, επιτρέψτε μου να σας πω κάτι. Ο κύριος Πρόεδρος διάβαζε κάτι και δεν πρόσεχε, όταν εγώ μιλούσα. Ουδείς με διέκοψε, όπως θα έπρεπε να με διακόψει, ούτε μου ζήτησε να προσθέσω τη δευτερολογία στην πρωτολογία μου. Συνέχισα μέχρι τα εξίμισι λεπτά και ο κύριος Πρόεδρος μου είπε να τελειώσω. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Δε μιλήσατε πέντε λεπτά κύριε Μαρκογιαννάκη;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Όχι, κυρία Πρόεδρε. Ζήτησα το πεντάλεπτό μου…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, κύριε Μαρκογιαννάκη, υπάρχει και γραμματεία. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία Πρόεδρε, δεν ζήτησα να πάρω τη δευτερολογία μαζί με την πρωτολογία μου. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ναι, αλλά συνεχίσατε. Δεν ακούγατε το κουδούνι; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Δε χτύπησε κουδούνι. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Μαρκογιαννάκη, μην αμφισβητείτε αυτά που λέω.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία Πρόεδρε, δεν αμφισβητώ εσάς, αλλά τα γραφόμενα από τον προκαθήμενο στη θέση σας Αντιπρόεδρο. Διότι έγινε ολόκληρη φασαρία και του είπα «Δε σας ζήτησα εγώ χρόνο, δε μου χτυπήσατε το κουδούνι, δε μου είπατε…
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το κουδούνι χτυπάει αυτομάτως. 
      Εν πάση περιπτώσει, κύριε Μαρκογιαννάκη, πάρτε το λόγο για ένα λεπτό και θα δούμε τι θα γίνει. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επειδή είναι σοβαρό το θέμα, ας πάει στα τρία λεπτά. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία Πρόεδρε, άκουσα με προσοχή τον κύριο Υπουργό, όταν τοποθετήθηκε στην πρωτολογία του. Σκέφθηκα τότε: «Έχει συναίσθηση σε ποιο Κοινοβούλιο απευθύνεται, έχει συναίσθηση ότι τον ακούν οι Έλληνες ελαιοπαραγωγοί»;
      Κύριε Υπουργέ, μιλήσατε στο Ελληνικό Κοινοβούλιο και σας ακούν οι Έλληνες ελαιοπαραγωγοί. Δε μιλήσατε ούτε στο Κοινοβούλιο του Κονγκό ούτε της Βολιβίας. Γιατί μας είπατε πράγματα που δεν έχουν καμιά σχέση με την πραγματικότητα. 
      Πρώτα απ’ όλα μας είπατε πολλά και μεγάλα ψέματα, σε σχέση με τα ποσοστά εκείνων που θα πρέπει να μπουν στη διαδικασία των ενστάσεων, όπως επίσης είπατε και άλλα πολλά. Το σημαντικότερο όμως ποιο είναι; Ότι προσπαθήσατε να μας βάλετε στο στόμα πράγματα τα οποία εμείς δεν είπαμε. 
      Εμείς δεν είπαμε ότι όλοι άκριτα θα πρέπει να επιδοτηθούν συνολικά για την ποσότητα την οποία δήλωσαν, δηλαδή να επιδοτηθούν και οι εξακόσιες δέκα χιλιάδες τόνοι που έχουν δηλωθεί. Σας επερωτούμε, όμως, διότι έπρεπε να προλάβετε και δεν προλάβατε. Έπρεπε να προλάβετε να μη δηλωθούν εξακόσιες χιλιάδες τόνοι αλλά με τη διεφθαρμένη και ανίκανη διοίκηση την οποία εκτρέψατε και συντηρείτε, δεν μπορέσατε να το κάνετε. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχουν εξακόσιες χιλιάδες τόνοι; 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Φυσικά δεν υπάρχουν εξακόσιες χιλιάδες τόνοι. Μα είπε κανείς ότι  υπάρχουν εξακόσιες χιλιάδες τόνοι; 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Χαίρομαι που το ακούω.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)  
      ΧΡΗΣΤΟΣ ΜΑΡΚΟΓΙΑΝΝΑΚΗΣ: ‘Έπρεπε να προλάβετε να μη δηλωθούν οι εξακόσιες χιλιάδες τόνοι, κύριε Υπουργέ.
      Μα τώρα σοβαρολογείτε ότι εμείς ισχυριζόμαστε πως υπάρχουν εξακόσιες χιλιάδες τόνοι; Έπρεπε να προλάβετε το κακό. Από την ώρα που δεν το προλάβατε, θα έπρεπε να είχατε δημιουργήσει ήδη -από πέρυσι το Φεβρουάριο- ελεγκτικούς μηχανισμούς, οι οποίοι ταχύτατα θα αποκάλυπταν ποιοι ήταν εκείνοι που έκαναν τη «λαδιά» και ποιοι εκείνοι που είναι έντιμοι. Τώρα τους βάλατε όλους στο ίδιο καλάθι και όλους τους περικόπτετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, σας έφερα ένα παράδειγμα κατά τη διάρκεια της πρωτολογίας μου, ότι υπάρχουν άνθρωποι οι οποίοι αποζημιώθηκαν από τον ΕΛΓΑ ή τα ΠΣΕΑ για ένα πολύ μικρό μέρος της ζημιάς που έπαθαν και δεν παίρνουν τώρα καθόλου επιδότηση. Θα σας πάρω τηλέφωνο αύριο και θα σας δώσω το όνομα συγκεκριμένου ανθρώπου ο οποίος αποζημιώθηκε για πενήντα δένδρα και έχει άλλα τετρακόσια για τα οποία δεν παίρνει ούτε μια δραχμή. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μαρκογιαννάκη. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, τελειώνω με μία φράση. 
      Θα έχετε υπόψη σας κύριε Υπουργέ ότι τα 1000 και τα 2000 ευρώ για έναν ελαιοπαραγωγό, για έναν  αγρότη, για ένα φτωχό άνθρωπο της υπαίθρου είναι πολύ μεγαλύτερης αξίας από τα δισεκατομμύρια που κλέβουν τα τρωκτικά που εκτρέφετε. Αυτό σημειώστε το. 
      ΠΡΟΕΔΡΕΥΩΝ (Παναγιώτης Σγουρίδης): Αυτά δεν είναι μια φράση, είναι πολλές φράσεις. 
      Ορίστε, κύριε Λαμπρόπουλε. 
      ΙΩΑΝΝΗΣ ΛΑΜΠΡΟΠΟΥΛΟΣ:  Κύριε Πρόεδρε,  ο κύριος Υπουργός απόψε επέμεινε ξανά για το θέμα του ελαιοκομικού στη Μεσσηνία. Ξανά λοιπόν εδώ στη Βουλή εψεύσθη και είπε ότι υπάρχουν μείον τρία εκατομμύρια δένδρα στη Μεσσηνία. 
      Στην Εφημερίδα της Κυβερνήσεως, που αναφέρεται στις ζώνες του Σεπτεμβρίου, παρουσιάζει μαζί με τις ζώνες και τα εκατομμύρια δένδρα που έχουν δηλώσει οι Μεσσήνιοι. Είναι λοιπόν δεκαπέντε εκατομμύρια οκτακόσιες δεκαεννέα χιλιάδες τριακόσια ογδόντα επτά. Στην απάντηση που πήρα πριν λίγες μέρες από τον Υπουργό τον κ. Δρυ αναφέρεται «Επισυνάπτονται τα προσωρινά στοιχεία του συστήματος γεωγραφικών πληροφοριών στο ελαιοκομικό τομέα για τους νομούς της χώρας». Τα έχουμε όλα εδώ.
      Εγώ δεν αρκέστηκα μόνο σ’ αυτό αλλά τηλεφώνησα στο Υπουργείο Γεωργίας, στον υπεύθυνο που συντάσσει και στέλνει τις απαντήσεις στη Βουλή, τον κ. Λάζαρο Κιοκάκη ο οποίος μου επιβεβαίωσε και μου διασταύρωσε ότι είναι τα ταυτοποιηθέντα δέντρα. Αυτό σημαίνει ότι τα ταυτοποιηθέντα δέντρα για τη Μεσσηνία είναι δεκαπέντε εκατομμύρια τριακόσια ενενήντα δύο και έλλειμμα μόνο τετρακόσιες είκοσι έξι χιλιάδες.
      Επομένως, αποδεικνύω για άλλη μία φορά –και το καταθέτω στη Βουλή- ότι ο Υφυπουργός Γεωργίας εδώ στη Βουλή ψεύδεται ενώπιον της Βουλής και των Μεσσηνίων αγροτών. Το καταθέτω στη Βουλή με υπογραφή του Υπουργού, του κ. Δρυ.
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Κύριε Λαμπρόπουλε, δέχεστε μία διευκρίνιση;
      ΙΩΑΝΝΗΣ ΛΑΜΠΡΟΠΟΥΛΟΣ: Όχι, κύριε Υφυπουργέ, δεν έχω χρόνο. Μπορείτε να μας τα πείτε μετά.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, σε τέσσερα λεπτά θα μιλήσετε.
      Συνεχίστε, κύριε Λαμπρόπουλε.
      ΙΩΑΝΝΗΣ ΛΑΜΠΡΟΠΟΥΛΟΣ: Εγώ το καταθέτω στη Βουλή και το αποδεικνύω.
      (Στο σημείο αυτό ο Βουλευτής κ. Ιωάννης Λαμπρόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τι μας είπατε, κύριε Υπουργέ; Τι ήρθατε να μας πείτε; Δεν κατάλαβε κανείς απόψε ούτε κανένας αγρότης έχει καταλάβει με ποιο τρόπο πληρώνεται, με ποιο τρόπο αδικείται. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δεν έχει καταλάβει κανένας γιατί δεν ξεκινήσατε σωστά. Γι’ αυτό αδικείτε τον κόσμο.
     Εγώ, λοιπόν, σας ρωτώ ξανά απόψε το εξής: Πότε θα εκδικαστούν οι ενστάσεις; Πότε θα πάρουν χρήματα στα χέρια τους πάλι αυτοί που έχουν κοπεί; Πριν ή μετά τις εκλογές; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Από πού θα είναι αυτά τα χρήματα;
     Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης έχει το λόγο.
     ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, παρακολούθησα με μεγάλη προσοχή τόσο την ομιλία του κυρίου Υφυπουργού όσο και αυτήν του Κοινοβουλευτικού Εκπροσώπου. Και από τις δύο ομιλίες ένα πράγμα μπορεί να διακρίνει όποιος παρακολούθησε τις συζητήσεις σ’ αυτήν την Αίθουσα: την πλήρη απουσία λαϊκής πολιτικής εκ μέρους της πολιτικής ηγεσίας του Υπουργείου Γεωργίας.
     Κύριε Υφυπουργέ, τόση ώρα γίνεται συζήτηση σ’ αυτήν την Αίθουσα εκ μέρους των συναδέλφων επερωτώντων Βουλευτών για ένα σημαντικό ζήτημα που είναι η επιδότηση του ελαιολάδου. Συζητούμε τόση ώρα και ελέγχουμε την Κυβέρνηση για την απώλεια και τον τραγέλαφο –θα έλεγα- που έχει δημιουργηθεί στο εισόδημα χιλιάδων Ελλήνων ελαιοπαραγωγών εξαιτίας της αδυναμίας της Κυβερνήσεως να αποδώσει «τα του Καίσαρος τω Καίσαρι». 
     Έχετε καταστήσει την ελληνική γεωργία και τον Έλληνα ελαιοπαραγωγό έναν κατεξοχήν επιδοτούμενο γεωργό. Ενώ θα έπρεπε από τη δεκαετία του 1980 μέχρι σήμερα οι επιδοτήσεις να έχουν αποτελέσει ενισχυτικό μεν παράγοντα, αλλά έναν παράγοντα ο οποίος σήμερα θα ήταν απλά ενισχυτικός και όχι καταλυτικός για την καλλιέργεια του ελαιολάδου, βρισκόμαστε σήμερα εδώ να σας ελέγχουμε για λογιστικές παραλείψεις, για ταμειακές παρενέργειες και για ένα σωρό άλλα πράγματα τα οποία θα έπρεπε να έχουν λυθεί, όπως έχει γίνει σε άλλες χώρες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Υπουργέ, πιστεύω ότι αυτή η Κυβέρνηση τώρα στην τελευτή του βίου της πρέπει να κάνει τον απολογισμό της. Πρέπει να ζητήσει συγγνώμη για ό,τι έχει κάνει, ένα συγγνώμη το οποίο βέβαια θα το εισπράξει με την απώλεια της εξουσίας από την κατακραυγή της ελληνικής περιφέρειας, η οποία βρίσκεται στο έσχατο σημείο στο οποίο την έχετε φέρει.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Αποδώσατε –και θα κλείσω μ’ αυτό- στο νομό μου, στο Νομό Λακωνίας, το μετάλλιο της ειλικρίνειας αλλά μικρόψυχα περικόπτετε από χίλιους ελαιοπαραγωγούς περίπου τριακόσιους δέκα τόνους ελαιολάδου, διότι ήταν ειλικρινείς. Είναι περίπου εκατόν είκοσι εκατομμύρια δραχμές. 
     ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Από πού το ξέρετε αυτό;
     ΑΘΑΝΑΣΙΟΣ ΔΑΒΑΚΗΣ: Από στοιχεία της Διευθύνσεως Γεωργίας.
     ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Από πού το ξέρει;
     ΑΘΑΝΑΣΙΟΣ ΔΑΒΑΚΗΣ: Είναι περίπου τριακόσιοι δέκα τόνοι περικοπέντος ελαιολάδου.
     ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε συνάδελφε.
     ΑΘΑΝΑΣΙΟΣ ΔΑΒΑΚΗΣ: Τελειώνω, κύριε Πρόεδρε.
     Θα έλεγα λοιπόν αυτό το μετάλλιο να μην είναι μόνο στα λόγια, αλλά να το αποδώσετε –είναι περίπου εκατόν είκοσι εκατομμύρια δραχμές- σ’ αυτούς τους ελαιοπαραγωγούς, οι οποίοι –δυστυχώς γι’ αυτούς- ήταν ειλικρινείς.
     Σας ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικολάου έχει το λόγο.
     ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, ο κύριος Υπουργός χαρακτήρισε τους επερωτώντες ότι διακρίνονται από άκρατο λαϊκισμό. Νομίζω ότι αυτό είναι μία υπερβολή και δε θα έπρεπε να ακούγονται εδώ από τον κύριο Υφυπουργό αυτές οι λέξεις και αυτοί οι χαρακτηρισμοί, γιατί έχουμε χρέος να μεταφέρουμε τις αγωνίες και τις ανησυχίες των ελαιοπαραγωγών και ιδιαίτερα της περιοχής μας, οι οποίοι περνούν πραγματικά δύσκολες μέρες.
     Θα ήθελα να παρακαλέσω τον κύριο Υφυπουργό να πάμε παρέα να επισκεφτούμε τώρα ελαιοπαραγωγικές περιοχές και να δει το δράμα που βιώνουν πραγματικά οι ελαιοπαραγωγοί.
      Διότι ο κ. Αργύρης είχε έλθει το περασμένο καλοκαίρι και είχε αφεθεί σε ευχολόγια και υποσχέσεις ότι θα εδίδετο η επιδότηση στις 15 Οκτωβρίου. Δυστυχώς, κύριε Υφυπουργέ, καταφέρατε μόνο συνδικαλισμό να κάνετε κατά την επίσκεψή σας στη Μεσσηνία το περασμένο καλοκαίρι.
      Σχετικά με τα πανωγραψίματα και για το ότι οι Μεσσήνιοι δηλώνουν περισσότερα δένδρα σάς επαναλαμβάνουμε, βρείτε επιτέλους αυτούς οι οποίοι πανωγράφουν και τιμωρήστε τους. Μην επισείετε τον πέλεκυ επί δικαίων και αδίκων. 
      Για τις ενστάσεις είπε ότι τα πράγματα είναι απλά. Δεν είναι καθόλου απλά, κύριε Υφυπουργέ. Για τις ενστάσεις που κάνουν, τους υποχρεώνετε να έχουν είκοσι επτά δικαιολογητικά. Και όπως σας είπα και στην πρωτολογία μου, χρειάζεται πραγματικά ειδικός φοροτεχνικός, χρειάζονται δικηγόρο για να τα συμπληρώσουν. Και αυτοί είναι άνθρωποι οι οποίοι έχουν τόση ωροαπασχόληση στα κτήματά τους  που δεν έχουν το χρόνο και τη δυνατότητα να συμπληρώσουν αυτά τα πολυδαίδαλα συστήματα, τα οποία απαιτείτε κατά τη διάρκεια των ενστάσεων.
      Τώρα θυμηθήκατε, κύριε Υφυπουργέ, τα περί της προβολής του ελαιολάδου. Θα σας θυμίσω μερικά νούμερα. Οι Ισπανοί που έχουν κατακλύσει την παγκόσμια αγορά μόνο για διαφήμιση του ελαιολάδου διέθεσαν δεκάδες δισεκατομμυρίων, ενώ εσείς σαν υπεύθυνοι του Υπουργείου Γεωργίας, για όλα τα αγροτικά προϊόντα τα τελευταία χρόνια διαθέσατε 1,2 δισεκατομμύρια. Δείτε τη διαφορά και δείτε τι έχουν καταφέρει οι Ισπανοί. Δεν λέω για τους Ιταλούς αλλά για τους Ισπανούς.
      Επίσης αναφορικά με την πρόταση ζωής που είναι το ελαιόλαδο, κάνει μία πολύ σημαντική προσπάθεια τόσο ο κ. Τριχόπουλος από το Πανεπιστήμιο της Αμερικής, της Βοστώνης όπου βρίσκεται, όσο και η κ. Τριχοπούλου.
       Σας έχω επανειλημμένως προκαλέσει σ’ αυτήν την Αίθουσα και σας έχω μιλήσει για την ανάγκη να αγκαλιάσετε αυτήν την προσπάθεια, διότι κάνουν μία πολύ σοβαρή δουλειά και μέσω του προγράμματος της Ευρωπαϊκής Ενώσεως, του ΕΠΙΚ. Και στη Μεσσηνία είχαμε συνεργαστεί και είχε γίνει μία παρόμοια εργασία, που δείχνει ότι το ελαιόλαδο έχει οργανοληπτικές ουσίες και αντιοξειδωτικές ικανότητες και έχει τη δυνατότητα να βελτιώνει τους δείκτες υγείας. Είναι πραγματικά ένα σύγχρονο φάρμακο, είναι ένα θαυματουργό φάρμακο, μια πρόταση ζωής και δυστυχώς –το τονίζω αυτό- δεν έχετε εκμεταλλευθεί τη δυνατότητα αυτού του προϊόντος μας.
      Μας είπατε σήμερα, κύριε Υφυπουργέ, να σταματήσουμε εμείς τις νταλίκες που παίρνουν ή φέρνουν λάδι στη Μεσσηνία και ελιές Καλαμάτας από τρίτες χώρες. Μα, είναι σοβαρά αυτά που λέτε; Αυτό είναι χρέος δικό σας. Δεν είμαστε εμείς Κυβέρνηση, κύριε Αργύρη. Εσείς πρέπει να το κάνετε για να διασφαλίσετε αυτήν τη στιγμή την ομαλή διακίνηση και την προβολή του ελαιολάδου. Αλλά δυστυχώς βρίσκεστε σε αναντιστοιχία ακόμη με τον ελαιοπαραγωγό. 
      Τη λύση, όμως, θα τη δώσει ο ελληνικός λαός «περαίνων την των τοιούτων παθημάτων κάθαρσιν που έχετε επισωρεύσει εις τον ελληνικόν δημόσιον βίον». Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δέκα λεπτά.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
      Κύριοι συνάδελφοι, θα κάνω δύο-τρεις διευκρινίσεις, για να μη μένουν κάποια ερωτήματα αναπάντητα και για να μη γίνονται ορισμένες παρεξηγήσεις.
      Ξεκινώ από το θέμα της Μεσσηνίας. Και ως προς αυτό που κυκλοφόρησε ο κ. Λαμπρόπουλος και σε αυτό που ειπώθηκε από την κ. Καλαντζάκου, θέλω να δώσω ακόμα μία φορά μία διευκρίνιση. Δεν μιλάμε για το πόσα δένδρα έχει η Μεσσηνία. Μιλάμε για το πόσα δένδρα δηλώνει ο παραγωγός στην αίτησή του και πόσα δένδρα στο ελαιοκομικό μητρώο. Δεν συγκρίνουμε το πόσα δένδρα έχει η Μεσσηνία. Γιατί άκριτα δηλώνετε και ταυτοποιείτε όλα τα δένδρα που έχει η Μεσσηνία στους παραγωγούς; Ο παραγωγός με δική του ευθύνη έχει δηλώσει τα δένδρα στο ελαιοκομικό μητρώο, με δική του ευθύνη έχει δηλώσει τα δένδρα στην αίτηση για ενίσχυση. Αυτά συγκρίνουμε.
      Εκεί, λοιπόν, υπάρχει διαφορά. Αυτή τη διαφορά εμείς δεν βγήκαμε να την κάνουμε τελάλη. Το είπαμε στη σύσκεψη. Είναι αυτό που μας κάνει να προχωρήσουμε παραπέρα στον έλεγχο, διότι όλοι μας παρακινείτε να πιάσουμε εκείνους που πιθανά δεν γράφουν τις πραγματικές ποσότητες.
      Και για να μην υπάρχει κανένα παράπονο, γι’ αυτό ακολουθήσαμε την τακτική να πάρουν όλοι οι ελαιοπαραγωγοί χρήματα, με τη μία ή με την άλλη διαδικασία, για να μπορέσουμε πολύ πιο εύκολα να προχωρήσουμε σ’ αυτήν τη διαδικασία.
      Και επειδή μιλάμε για τη Μεσσηνία και για το τι κάναμε στη σύσκεψη, θα πω ότι όταν, αγαπητοί συνάδελφοι, όλοι οι Βουλευτές της Μεσσηνίας, ο Νομάρχης, όλοι οι παράγοντες ήρθατε εκεί, είδαμε ένα υπόμνημα του νομαρχιακού συμβουλίου με μια απόφαση, να πατάξουμε το πανωγράψιμο. Πώς θα το πατάξουμε το πανωγράψιμο, όταν πέρυσι μας λέγατε ότι πάθαμε ζημιά 60%, δηλαδή είχαμε ένα εκατομμύριο τόνους λάδι και φέτος έρχεστε και μας εγκαλείτε, γιατί δε δίνουμε ενίσχυση για εξακόσιες δέκα χιλιάδες τόνους
      Κύριοι συνάδελφοι, διαλέξτε πότε λέγατε αλήθεια και πότε ψέματα. Δεν είμαστε εμείς αυτοί που λέμε ψέματα.
      Έρχομαι τώρα σε ένα διαδικαστικό θέμα. Στις 20 Νοεμβρίου, όταν ήρθατε στο Υπουργείο, είχαν πληρωθεί μόλις είκοσι τρεις χιλιάδες παραγωγοί. Σήμερα έχουν πληρωθεί πενήντα οκτώ χιλιάδες παραγωγοί. Αυτό δεν είναι μία πρόοδος, ότι δηλαδή μέσα απ’ αυτήν τη διαδικασία πληρώθηκαν άλλοι τόσοι παραγωγοί; Τι δείχνει αυτό;
      ΙΩΑΝΝΗΣ ΛΑΜΠΡΟΠΟΥΛΟΣ: Πληρώθηκαν δεκαεπτά χιλιάδες παραγωγοί, με το 60% ναι ή όχι;
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, μην επαναλαμβάνετε τα ίδια, για να μη σπαταλούμε έτσι το χρόνο.
      ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία διακοπή στα Πρακτικά.
      Συνεχίστε, κύριε Υπουργέ.
      ΙΩΑΝΝΗΣ ΛΑΜΠΡΟΠΟΥΛΟΣ:…
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Μην ξαναλέτε τα ίδια, κύριε Λαμπρόπουλε.
      ΠΡΟΕΔΡΕΥΩΝ (Παναγιώτης Σγουρίδης): Κύριε Λαμπρόπουλε, σας παρακαλώ να μη διακόπτετε.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επαναλαμβάνω, λοιπόν, ότι το Νοέμβριο είχαν πληρωθεί είκοσι τρεις χιλιάδες παραγωγοί, ενώ σήμερα έχουν πληρωθεί πενήντα οκτώ χιλιάδες παραγωγοί, σε σύνολο έξι χιλιάδων διακοσίων.
      ΙΩΑΝΝΗΣ ΛΑΜΠΡΟΠΟΥΛΟΣ:…
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Υπάρχουν παραγωγοί που είναι στο 60% και παραγωγοί που παίρνουν ενίσχυση για όλο το ελαιόλαδο. Δηλαδή είχαμε ταχύτατη πρόοδο στις πληρωμές. Σήμερα δεν υπάρχει κανείς στη Μεσσηνία που να έχει υποβάλει το φάκελο του και να μην έχει πληρωθεί.
      ΙΩΑΝΝΗΣ ΛΑΜΠΡΟΠΟΥΛΟΣ:…
      ΕΥΑΓΓΕΛΟΣ ΑΡΓΥΡΗΣ   (Υφυπουργός Γεωργίας): Κύριε Πρόεδρε, δεν είναι δυνατόν να απαντώ και ταυτόχρονα να μιλά και ο κ. Λαμπρόπουλος.
      ΠΡΟΕΔΡΕΥΩΝ (Παναγιώτης Σγουρίδης): Κύριε Λαμπρόπουλε, μη συνεχίζετε. Επιτέλους, δείξτε κοινοβουλευτικό ήθος.
      ΙΩΑΝΝΗΣ ΛΑΜΠΡΟΠΟΥΛΟΣ:…
      ΠΡΟΕΔΡΕΥΩΝ (Παναγιώτης Σγουρίδης): Αυτό δεν είναι κοινοβουλευτικό ήθος. Δεν είναι σωστή η στάση σας αυτήν τη στιγμή.
      ΕΥΑΓΓΕΛΟΣ ΑΡΓΥΡΗΣ  (Υφυπουργός Γεωργίας): Κύριοι συνάδελφοι, έχω την εντύπωση ότι αυτήν τη στιγμή οι ελαιοπαραγωγοί είναι κρεμασμένοι στις οθόνες και προσπαθούν να ακούσουν κάτι σοβαρό από εμάς. Αν αυτό που κάνετε, νομίζετε ότι είναι υπηρεσία προς τους ελαιοπαραγωγούς και στην αγωνία τους, τότε εγώ θα σας πω ότι κάτι άλλο καταλαβαίνω. Εγώ άκουσα τους κυρίους συναδέλφους επί δύο ώρες και δε διέκοψα κανέναν. Κάποια στιγμή ρώτησα, αν θέλετε να σας δώσω μία διευκρίνιση, αλλά μου είπατε ότι δεν θέλετε. Τώρα, γιατί με διακόπτετε συνέχεια;
      ΙΩΑΝΝΗΣ ΛΑΜΠΡΟΠΟΥΛΟΣ:…
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Όταν είπα στον κ. Μπασιάκο ότι είναι ανεπίτρεπτο να λέει ότι επί ενάμιση χρόνο δεν παίρνουν την επιδότηση οι παραγωγοί, ο κ. Σαλαγκούδης, για να τον δικαιολογήσει και το καταλαβαίνω, είπε ότι μιλάτε για παλιές επιδοτήσεις. 
      Κύριοι συνάδελφοι, εγώ πρέπει να ξεκαθαρίσω ότι δεν υπάρχει ούτε μία δραχμή από την προηγούμενη χρονιά που να οφείλεται στους παραγωγούς. 
      Έρχομαι τώρα σ’ ένα άλλο βασικό ζήτημα. Λέτε ότι υπάρχει απουσία πολιτικής για το ελαιόλαδο. Εγώ θα ήθελα να σας θυμίσω κάτι. Πέρυσι, σε προηγούμενη επερώτηση, μας εγκαλούσατε λογιστικά, λέγοντας ότι έπαθαν 60% ζημιά οι παραγωγοί, και σήμερα μας εγκαλείτε και πάλι λογιστικά. Όμως, ποια είναι η πολιτική σας, ποια είναι η πρότασή σας για το θέμα του ελαιολάδου; Γιατί λέτε ότι εμείς δεν έχουμε πρόταση για το ελαιόλαδο; 
      Έρχομαι στο ζήτημα της πληρωμής των παραγωγών. Πρέπει να σας πω ότι μέχρι τις 20 του μηνός έχουν δικαίωμα οι παραγωγοί, οι οποίοι δεν πληρώθηκαν, να κάνουν ένσταση. Στη Μεσσηνία, όπου και αναφερθήκατε, ήδη έχουν συγκεντρωθεί ενστάσεις. Μόλις έρθουν οι ενστάσεις σε εμάς, αμέσως θα ξεκινήσει η εκδίκαση. Ανάλογα με το ρυθμό που θα έρχονται οι ενστάσεις, ο ΟΠΕΚΕΠΕ είναι έτοιμος να τις εξετάσει αμέσως. Σας είπα, μάλιστα, ότι δεκαεπτά χιλιάδες παραγωγοί ήδη έχουν δικαιωθεί. Πρόκειται για παραγωγούς που δήλωσαν ελαιόλαδο κάτω από πεντακόσια κιλά, ανεξάρτητα αν είχαν ή δεν είχαν περικοπή από ΕΛΓΑ και ΠΣΕΑ.
      Άρα, γιατί μας ρωτάτε το πότε θα πληρωθούν οι παραγωγοί; Θα πληρωθούν μόλις πάρουμε στα χέρια μας τις ενστάσεις. Θα δούμε πόσες ενστάσεις έγιναν στη Μεσσηνία και βάσει αυτών θα προχωρήσουμε άμεσα και δεν θα περιμένουμε τις εκλογές. Γιατί, αν περιμέναμε μετά τις εκλογές, τότε θα ακολουθούσαμε την πολιτική του κτυπήματος στην πλάτη, όπως κάνετε εσείς, χωρίς να έχουμε κανένα πολιτικό κόστος. Δεν μας ενδιαφέρει το πρόσκαιρο πολιτικό κόστος. Εμείς θέλουμε να εξυγιάνουμε αυτόν τον τομέα και αυτή είναι η υποχρέωσή μας. Αυτή η χρονιά θα μετρήσει και για τα επόμενα δέκα χρόνια και δεν έχουμε κανένα δικαίωμα να μην προχωρήσουμε στον εξορθολογισμό του συστήματος 
      Προχωρώ σε ένα άλλο ζήτημα, το οποίο επικαλέστηκε ο κ. Μπασιάκος. Επειδή γνωρίζω πολλά χρόνια τον κ. Μπασιάκο, πρέπει να πω ότι είτε ακούω μία κασέτα είτε τον κ. Μπασιάκο δεν υπάρχει καμία διαφοροποίηση ούτε πρόοδος. Αυτά που άκουγα πριν από τέσσερα χρόνια, τα ίδια ακούω και σήμερα. Για παράδειγμα, είπε ότι ο Αθνάρ πήρε 4% προσαύξηση στην επιδότηση για την εθνική ποσότητα της Ισπανίας. 
      Ο κ. Τζουμάκας πήρε 11,5% και 25 εκατομμύρια ευρώ παραπάνω. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: …κοιμόταν. 
        ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επειδή κοιμόταν πήρε παραπάνω. Ο Αθνάρ που δεν κοιμόταν πήρε 4%. 
      Πάμε, λοιπόν, σε ζητήματα που είναι πιο σημαντικά. Εκτιμώ ότι αυτό που πρέπει να κοιτάξουν όλοι σήμερα είναι αυτό που είπαμε για τη νοοτροπία και η νοοτροπία είναι να θέλουμε να την αλλάξουμε σε μία κατεύθυνση. Και αυτή είναι: Όχι στο κυνήγι της ποσότητας της επιδότησης, αλλά στο κυνήγι της αγοράς και της ποιότητας. Αλλά νομίζω ότι προς αυτήν την κατεύθυνση αδικούμε το ελαιόλαδο, γιατί το ελληνικό ελαιόλαδο είναι το πιο φυσικό προϊόν που υπάρχει σήμερα και προσπαθούμε με τις πολιτικές μας να το αντιμετωπίζουμε σαν τρόφιμο. Σας πληροφορώ, όμως, ότι σήμερα πατρονάρετε αυτούς που κλείνουν το δρόμο και που ζητούν να αποσύρω την εγκύκλιο της τυποποίησης του ελαιολάδου. Λένε ότι δεν πρέπει να υπάρχει τυποποίηση του ελαιολάδου και ότι πρέπει να συνεχίσει να πουλιέται χύμα. Εγώ θέλω να το διαθέτω σε κάποιον δωρεάν. Αυτόν εσείς τον βοηθάτε να κλείνει το δρόμο! Και αυτή είναι απόφαση της ελληνικής Κυβέρνησης και με υπογραφή δική μου, ότι πρέπει να είναι τυποποιημένο, και συσκευασμένο, για να αποδίδει την ταυτότητα του ως ελαιόλαδο.
      Πάμε στη δεύτερη διαδικασία. Αδικείτε το ελαιόλαδο γιατί μονάχα στη Μεσσηνία έχουμε τα περισσότερα σήματα ΠΟΠ και ΠΓΕ. Ποιος τα έχει καθιερώσει, αγαπητοί συνάδελφοι; Δεν τα καθιέρωσε η πολιτική του Υπουργείου Γεωργίας, και σήμερα έχουμε προϊόντα γεωγραφικής ένδειξης και ονομασίας προέλευσης; Επίσης, δεν αδικείτε το ελαιόλαδο όταν έρχεται πρώτο στα βιολογικά προϊόντα στην Ελλάδα; Λέτε ότι δεν έχουμε πολιτική. Πώς δεν έχουμε πολιτική όταν το ελαιόλαδο είναι στα προωθούμενα προϊόντα και στα προϊόντα που θα προβληθούν στην Ελλάδα με τη συμφωνία που έχει γίνει με το 2004; 
      Να πάμε τώρα στα ζητήματα για το αν εμείς ενδιαφερόμαστε για τα προϊόντα ή όχι. Δεν εξασφαλίστηκαν οι πόροι μέχρι το 2013; Δεν είχαμε την αγωνία αν θα έχουμε ή δεν θα έχουμε επιδοτήσεις; Δεν είναι αυτό μια σημαντική πολιτική; Δεν είναι αυτό που μας κάνει να έχουμε ασφάλεια και με βάση αυτές τις επιδοτήσεις να πατήσουμε πάνω σ’ αυτές και να προχωρήσουμε στα προηγούμενα που ανέφερα; Αυτό δεν είναι πολιτική στον τομέα του ελαιολάδου; 
      Από την άλλη μεριά υπάρχει η διεπαγγελματική οργάνωση. Πώς θα πάμε στην αγορά; Δεν πρέπει να πάμε στην αγορά με ένα ανταγωνιστικό μέγεθος και με μία ονομασία; Ποιος θα το κάνει αυτό; Ένας, ένας μόνος στην παραγωγή με τα πεντακόσια και τα χίλια κιλά που παράγουν; Και όταν έλεγα για τις νταλίκες εννοούσα η ομάδα παραγωγών της Μεσσηνίας να προωθήσει τη μεταποίηση και την προβολή, ό,τι γίνεται στα σύκα. Τα σύκα δείχνουν το δρόμο και στο ελαιόλαδο της Μεσσηνίας. Να κάνουμε ακριβώς το ίδιο πράγμα. Αυτό εννοούσα όταν είπα να σταματήσετε τις νταλίκες και αυτό εννοούσα και για τους άλλους νομούς που πουλούν χύμα το ελαιόλαδο. Και ξέρετε γιατί το πουλούν χύμα; Διότι σε πολλές περιπτώσεις τους βολεύει αυτή η διαδικασία «το κυνήγι της επιδότησης».
      Να απαντήσουμε τώρα με δυο, τρεις κουβέντες όσον αφορά την αγωνία των παραγωγών για το τι θα συμβεί. Σας είπα και πριν ότι υπάρχουν τετρακόσιοι εξήντα οκτώ χιλιάδες παραγωγοί που δεν έχουν κανένα πρόβλημα. Θα πάρουν ακριβώς όλη την ποσότητα που δήλωσαν. Άρα, λοιπόν, είναι ένα πολύ σεβαστό νούμερο, γιατί είναι το 80% των παραγωγών. Υπάρχει ένα ποσοστό 20% που έχει μια μικτή διαχείριση και είναι το μεγαλύτερο τμήμα που πάει στη διαδικασία των ενστάσεων. Με την ένσταση αυτή θα έχει τη δυνατότητα να δικαιωθεί εκείνος ο παραγωγός που πραγματικά παρήγαγε το ελαιόλαδο και δεν έχουμε κανένα λόγο να αδικήσουμε τον παραγωγό. Εκεί είναι η αγωνία μας, να μην αδικήσουμε κανένα παραγωγό, όπως επίσης και το γιατί ο διπλανός του πήρε κάποια ποσότητα που δεν την δικαιούταν και αυτόν τον παραγωγό τον ξέρουμε. Γι’ αυτό κατά την εκκαθάριση να κάνουμε ακριβώς αυτό που είπαμε προηγουμένως. 
      Υπάρχει και μία άλλη κατηγορία παραγωγών, οι οποίοι είναι στη διαδικασία των ΠΣΕΑ και του ΕΛΓΑ. Απαλλάξαμε όσους παρήγαγαν μέχρι πεντακόσια κιλά και υπάρχει από εκεί και πέρα μια κατηγορία παραγωγών που δεν είναι πάνω από δώδεκα χιλιάδες και έχουν τη δυνατότητα να κάνουν την ένσταση και να πάρουν και αυτοί την παραγωγή.  Μέσα σ’ αυτούς, όμως, είναι και οι παραγωγοί που έχουν πάρει αποζημίωση 100%. Σας πληροφορώ ότι δε δέχεται κανένας παραγωγός που έχει πάρει αποζημίωση 100% από τον ΕΛΓΑ και τα ΠΣΕΑ, να πάει να πάρει και την ενίσχυση, γιατί το γνωρίζει πολύ καλά ότι αυτό απαγορεύεται και είναι και άδικο απέναντι στον πραγματικό παραγωγό. 
      Και κάτι ακόμη που πρέπει να ξέρετε. Δεν αδικήσαμε κανέναν, όσον αφορά το εξής: Είναι ενιαία τα κριτήρια σε όλους τους παραγωγούς. Από τον Έβρο μέχρι τα Δωδεκάνησα και από τα Δωδεκάνησα μέχρι την Πελοπόννησο και όλες τις Κυκλάδες τα μέτρα είναι ενιαία. Υπάρχει η προσωπική ευθύνη. Αυτή εξατομικεύουμε. Το λέω αυτό, γιατί άκουσα τον κύριο συνάδελφο που ενώ δώσαμε συγχαρητήρια στο νομό, τον οποίο εκπροσωπεί, μας είπε για τους χίλιους παραγωγούς. Από πού παίρνει αυτήν τη θέση και αυτήν την άποψη; Δεν είναι μικροκομματική πολιτική και αυτή, να λέει ότι και αυτοί οι παραγωγοί είναι εντάξει;  Δεν πρέπει να ελεγχθούν; 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δε θα σας μείνει χρόνος για τριτολογία. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, έγιναν τόσες διακοπές. 
      ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε παρακαλώ. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Να απαντήσω στην αγωνία των παραγωγών. Υποβάλλοντας τις ενστάσεις, εμείς είμαστε έτοιμοι να προχωρήσουμε. Στόχος μας είναι να έχουμε ολοκληρώσει πριν τις εκλογές, γιατί θέλουμε ακριβώς αυτό που έχουμε ξεκινήσει, ξέροντας ότι και μετά ο ελληνικός λαός θα μας αναθέσει και πάλι αυτήν την υπόθεση ως νέα Κυβέρνηση. 
      Χάρηκα για τον κ. Τριχόπουλο και θα πρέπει να σας πω ότι είναι μία πολύ σημαντική παρέμβαση η οποία αναφέρει όλη αυτήν την πολιτική για την ποιότητα. Σας εξήγησα πριν και έχω καταθέσει τις πολιτικές που έχουμε για την ποιότητα με όλα αυτά που είπα. 
      Επίσης, πρέπει να σας πω ότι το Ινστιτούτο της Ακαδημίας Αθηνών εκδίδει όλη αυτήν την εργασία με χρηματοδότηση του Υπουργείου Γεωργίας. 
      Βιάζεστε πολλές φορές και νομίζω ότι άδικα βιάζεστε. Είναι σημαντικό να αναγνωρίσουμε αυτήν τη μακρόχρονη εργασία ενός επιστήμονα διεθνούς κύρους που μιλάει για το ελληνικό ελαιόλαδο, για τη διαδρομή του από τους αρχαίους χρόνους μέχρι σήμερα και τη μεγάλη του προσφορά. 
      Κλείνοντας, ειλικρινά θέλω να ζητήσω συγγνώμη από εκείνους τους παραγωγούς που χάρη στο έλλειμμα της ενημέρωσης ταλαιπωρούνται σήμερα. Θέλω, όμως, να παροτρύνω και τις οργανώσεις των παραγωγών να ενημερώνουν τους παραγωγούς, γιατί δε χρειάζεται ο παραγωγός λογιστή. Αυτή είναι απαίτηση της επιδότησης του ελαιολάδου. Δεν την επιβάλλουμε εμείς, την επιβάλλει η Ευρωπαϊκή Ένωση. Γιατί τα χρήματα είναι του Ευρωπαίου φορολογούμενου, γιατί είναι του Έλληνα φορολογούμενου και πρέπει να αποδίδονται και να πιάνουν τόπο. Πρέπει να κάνουν καλά τη δουλειά τους. Πληρώνονται γι’ αυτήν τη δουλειά που κάνουν. Να μην ταλαιπωρούν τους παραγωγούς. Πρέπει να υπάρξει οπωσδήποτε συνεργασία ομάδων παραγωγών, ΟΠΕΚΕΠΕ, νομαρχιών, να φθάσουμε στο επιθυμητό αποτέλεσμα γιατί ετοιμάζεται ουσιαστικά ο εθνικός φάκελος της επόμενης δεκαετίας. Θέλουμε τη συμβολή σας και τη βοήθειά σας και μην υιοθετείτε άκριτα όλα τα αιτήματα. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, αντιλαμβάνομαι την ένταση και το εκρηκτικό του κυρίου Υφυπουργού, που δεν προήλθε από τις δικές μας προκλήσεις, αλλά δέχεται πιέσεις από τους δικούς του Βουλευτές, από΄τη δική του νομενκλατούρα, που εξέθρεψε όλα αυτά τα χρόνια, γιατί είπε και προηγουμένως όχι ότι το ΠΑΣΟΚ έχει μη έντιμους, και η Νέα Δημοκρατία έχει έντιμους –παντού υπάρχουν αυτοί- αλλά στο ΠΑΣΟΚ, στην Κυβέρνηση αυτούς τους εξαχρείωσε αυτή η κυβερνητική πολιτική των κυβερνητικών παραγόντων και της νομενκλατούρας. Διότι δίνοντάς τους τις εύνοιες της εξουσίας τους οδήγησε στο να κάνουν όλα αυτά τα πανωγραψίματα που σήμερα αποτελούν το πρόβλημα και που αδικούν τους έντιμους ένθεν και εκείθεν πολίτες. 
      Δε θα ήθελα να ασχοληθώ τώρα με τον Κοινοβουλευτικό Εκπρόσωπο του ΠΑΣΟΚ, λείπει κιόλας, αλλά  δεν μπορώ να μην πω ότι διέθεσε την ομιλία του επί έξι λεπτά για να κάνει ένα λιβανιστήρι στο διάδοχο. Τον αντιλαμβάνομαι, γιατί με τη νέα κατάσταση τώρα προσπαθεί να κερδίσει πόντους. Οι διασφαλισμένοι πόροι μέχρι το 2013 είναι τα λεγόμενα της Κυβέρνησης. 
      Όσο για την εκπρόσωπο του Συνασπισμού θα ήθελα να πω ότι εμείς έχουμε κάνει δύο επερωτήσεις για το λάδι σ’ αυτήν την κοινοβουλευτική περίοδο. Επομένως δεν είναι αποσπασματική και η κριτική μας είναι εδώ στη Βουλή ορμώμενη μόνο από γεγονότα. Εξάλλου αυτή η επερώτηση δεν κατετέθη σήμερα για να συζητηθεί, κατατέθηκε εδώ και πολύ καιρό. 
      Όσο για τη θέση μας στην ενδιάμεση αναθεώρηση, που αναρωτήθηκαν τόσο ο Κοινοβουλευτικός Εκπρόσωπος όσο και του Συνασπισμού, εμείς είπαμε ότι στην ενδιάμεση αναθεώρηση έπρεπε στην πρώτη φάση να συμπεριληφθούν και τα μεσογειακά προϊόντα, για να μην έχουν αυτά τα προβλήματα που έχουν τώρα με τους νέους κανονισμούς οργάνωσης της αγοράς. 
      Θα ήθελα να αναφερθώ τώρα σε κάτι που επανέλαβε ο κύριος Υφυπουργός και που δεν το είπα στην πρωτολογία μου.
      Πράγματι μιλήσαμε στην επερώτησή μας για το δάκο της ελιάς που επέφερε 60% ζημιά σε ορισμένες περιοχές. Δεν είπαμε ότι 60% είναι η ζημιά σε όλη την επικράτεια και μας λέτε, κύριε Υπουργέ, ότι φάσκουμε και αντιφάσκουμε. Μην παραποιείτε τα λεγόμενά μας. Σε ορισμένες, λοιπόν, περιοχές υπήρξαν ζημιές κατά 60% διότι έγινε επισφαλής καταπολέμηση του δάκου. 
      Άρα, λοιπόν, το κατέθεσα στην επερώτηση, να γραφεί στα Πρακτικά αλλά να μη δημιουργείτε τέτοιες εντυπώσεις από το Βήμα.
      Σημειώνω αυτό που σας είπε ο κ. Μπασιάκος για τον ενάμιση χρόνο που έχουν να δοθούν οι επιδοτήσεις και σας είπα ότι αναφέρθηκε για την προηγούμενη ελαιοκομική περίοδο. Σημειώνω το γεγονός ότι είπατε πως δεν χρωστάτε τίποτα. Θα το ελέγξουμε αυτό. Εγώ όμως θα ήθελα να σας πω ότι στο Νομό Θεσσαλονίκης χρωστάτε επιδοτήσεις από το 2001 αξίας 500 εκατομμυρίων δραχμών. Πράγματι είχαν καλλιεργήσει τα χωράφια και είναι επομένως πιστοποιημένες οι επιδοτήσεις αυτές. Βεβαίως καθυστερημένα τα αποδεχθήκατε αυτά αλλά πρέπει να τα πληρώσει ο κρατικός προϋπολογισμός πλέον και όχι η Ευρωπαϊκή Ένωση.
      Επίσης θα πρέπει να σας αναφέρω ότι η αποδιοργάνωση του Υπουργείου Γεωργίας που έχετε προκαλέσει όλα αυτά τα χρόνια έχει οδηγήσει στην καθυστέρηση της ολοκλήρωσης των μητρώων τόσο του ελαιοκομικού όσο και του αμπελουργικού με άμεσο αποτέλεσμα να μας επιβάλλονται πρόστιμα από την Ευρωπαϊκή Ένωση, πρόστιμα για τη μη σωστή λειτουργία των μηχανισμών που μέχρι τώρα γίνεται η διαχείριση των επιδοτήσεων. Άμεσο δε αποτέλεσμα αυτών είναι να έχουμε στην οκταετία 1996-2003 της Κυβέρνησης Σημίτη κοινοτικά πρόστιμα που επεβλήθησαν στη χώρα μας από την Ευρωπαϊκή Ένωση για παραλήψεις και απάτες με τις αγροτικές ενισχύσεις και επιδοτήσεις, τα οποία έφτασαν τα 640,52 εκατομμύρια ευρώ. Όλα αυτά είναι πολύ περισσότερα από το σύνολο των επιδοτήσεων του λαδιού. Είναι 218,26 δισεκατομμύρια δραχμές. Αφορούν βεβαιωμένα πρόστιμα και μετά τη διαδικασία της λεγόμενης επιτροπής συμβιβασμού. Εδώ πραγματικά έχετε καταλήξει να χάνει η χώρα μας αυτούς τους πόρους μέσα σε μια δεκαετία. Φανταστείτε τι θα μπορούσαν να γίνουν με τα 200 δισεκατομμύρια δραχμές τα οποία στερήθηκε η χώρα μας. Γι’ αυτό έχουμε τον περιφερειακό μαρασμό που πιστεύω ότι και σεις ιδιαίτερα ζείτε στα Γιάννενα, κύριε Υφυπουργέ. 
      Το λέω αυτό, κύριε Υφυπουργέ, γιατί είναι μια από τις φτωχότερες περιοχές της Ευρωπαϊκής Ένωσης και όχι μόνο της Ελλάδας. Βέβαια ταυτόσημα είναι αυτά, αφού την Ελλάδα την καταντήσατε στη δέκατη πέμπτη θέση, ενώ την πήρατε ένατη συγκριτικά στους οικονομικούς δείκτες. 
      Εν πάση περιπτώσει δε νομίζετε ότι πολύ αργά αρχίσατε να σκέφτεστε την ποιότητα; Πολύ αργά αρχίσατε να σκέφτεστε την αλλαγή νοοτροπίας την οποία εσείς καλλιεργήσατε.
      Πολλά πράγματα από την οικονομία διορθώνονται, πολλά λάθη και παραλείψεις σε πολιτικές διορθώνονται αλλά όταν όμως έχεις δημιουργήσει μια νοοτροπία στον ελληνικό λαό σαν και αυτή που δημιουργήσατε, κύριε Υφυπουργέ, σεις ιδιαίτερα στη νεολαία μας, τότε θα πρέπει να περάσει τουλάχιστον μια γενιά, αν όχι πολλές γενιές για να αλλάξει αυτή η νοοτροπία. Και δυστυχώς αυτό είναι το μεγαλύτερο έγκλημα που έκαναν οι κυβερνήσεις του ΠΑΣΟΚ από το 1981 και μετά όσον αφορά στον αγροτικό κόσμο και ιδιαίτερα στη νεολαία μας. 
      Αν θα εντρυφήσετε στο πρόγραμμα της Νέας Δημοκρατίας για τη γεωργία θα δείτε ότι εμείς αυτό προτάσσουμε, δηλαδή, ποιότητα προϊόντων. Περιγράφουμε μάλιστα και τους μηχανισμούς και το πώς ακριβώς θα πετύχουν οι αγρότες μας να στραφούν προς την ποιότητα και να διεκδικήσουν υψηλότερες τιμές στην ελεύθερη αγορά.
      Αλλά ταυτόχρονα θα δείτε εκεί -και εγώ στην εισήγησή μου για την παρουσίαση του προγράμματος έτσι ξεκίνησα -αλλαγή νοοτροπίας. Η αλλαγή νοοτροπίας όμως πρέπει να γίνει, κύριε Υπουργέ, από την κορυφή για να περάσει και στη βάση. Διότι η Κυβέρνηση δίνει το παράδειγμα. Αλλά να αλλάξουν νοοτροπία οι Υπουργοί πρώτα. Αυτό ζήτησα. Στη συνέχεια όλοι οι δημόσιοι υπάλληλοι που βρίσκονται στο μηχανισμό υλοποίησης των αποφάσεων της πολιτικής. Στη συνέχεια οι συνεταιριστές, οι αγροτοσυνδικαλιστές. Και αυτοί όλοι να περάσουν το μήνυμα τελευταία στους αγρότες, ούτως ώστε να αλλάξουμε νοοτροπία διότι μόνο έτσι θα πετύχουμε να αναδείξουμε το μεγάλο συγκριτικό πλεονέκτημα που αποτελεί η γεωργία μαζί με τον τουρισμό και τον πολιτισμό για το μέλλον της ανάπτυξης στην πατρίδα μας. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μια και ξεκινήσαμε από τη νοοτροπία, θα πρέπει να θυμίσω στον κύριο συνάδελφο ότι τέσσερα χρόνια που είμαι στο Υπουργείο Γεωργίας –και είναι αρκετά- από την πρώτη ημέρα το πρώτο μέλημα ήταν η νοοτροπία. Και ξεκινήσαμε με το ροδάκινο. Σας είπα πριν ότι σήμερα έχει βρει το δρόμο του, είναι πρώτο στον κόσμο στις πωλήσεις. 
      Μετά τη νοοτροπία, κύριοι συνάδελφοι, ασχοληθήκαμε και παλέψαμε με όλους εκείνους που είχαν την άποψη «όλα τα βαμβάκια, όλα τα λεφτά». Στο βαμβάκι επί δύο χρόνια, εκεί επιμέναμε. Όλοι μας έλεγαν μα, τι κάνετε, τα βάζετε με τους αγρότες.  Δεν τα βάζαμε με τους αγρότες, τα βάζαμε με μία κακή νοοτροπία που ήθελε μόνο και μόνο να κυνηγάει τις επιδοτήσεις. Σήμερα βρήκε το δρόμο του. Το ίδιο κάνουμε και στο λάδι. Επιμένουμε σ’ αυτήν την πολιτική, γιατί νομίζω ότι η αλλαγή είναι αυτή. Και φέρνει αποτελέσματα και στο λάδι.
      Αυτή η νοοτροπία υπήρχε το 1999 και η επιδότηση του ελαιολάδου ήταν 290 δραχμές. Αμέσως μετά έγινε 400 δραχμές τον επόμενο χρόνο, έγινε 388 δραχμές τον μεθεπόμενο και έγινε 444 δραχμές πέρσι και φέτος 426 δραχμές.
      Καταλαβαίνετε, λοιπόν, ότι αυτή η επιλογή μας να επιμένουμε στον εξορθολογισμό του συστήματος φέρνει και αποτελέσματα οικονομικά.
      Πρέπει επίσης να σας πω ότι στη νοοτροπία δεν είναι μόνο το κυβερνών κόμμα. Σας είπα, επειδή λέτε για τα κομματικά μας στελέχη, ότι ο κ. Μπάρας αντί να ζυγίσει βαμβάκι ζύγιζε μαρμαρόσκονη. Και ήταν πρόεδρος της Ομοσπονδίας Δημοκρατικών Συλλόγων, κομματικό σας στέλεχος. 
      Αυτούς που είναι στο δρόμο σήμερα τους υιοθετείτε και ας είναι σε τέσσερα ή πέντε παραπτώματα σύμφωνα με τα κριτήρια ελέγχου. Όταν, λοιπόν, τους αγκαλιάζετε και τους λέτε ότι έχουν δίκιο, αυτή τη νοοτροπία κάποιος την αγκαλιάζει, κάποιος τη συντηρεί. Γι’ αυτό το ζήτημα της νοοτροπίας είναι υπόθεση όλων. Δεν έχουν όλοι πάντα δίκιο γιατί αυτή η λογική μας οδηγεί στο να συμβαίνει αυτό που είπε σήμερα ο επίτιμος πρόεδρός σας, ότι κάποιοι έξυπνοι μονίμως έτσι νομίζουν, μπορούν να πανωγράφουν. Όταν πανωγράφουν δεν παίρνουν τα χρήματα αυτά από τον κρατικό προϋπολογισμό ή από τον προϋπολογισμό της Ευρωπαϊκής Ένωσης. Τα χρήματα είναι σταθερά, τα αφαιρούν από την τσέπη του διπλανού τους που είναι νομοταγής, που είναι νομότυπος, που κάνει ακριβώς τη δουλειά που πρέπει να κάνει. Είναι ακριβώς αυτό που λένε οι κανονισμοί και οι υπουργικές αποφάσεις. Αυτούς θέλουμε να προστατεύσουμε. Μέλημά μας, λοιπόν, είναι να προστετεύσουμε ακριβώς αυτούς τους παραγωγούς. 
      Και θέλω ειλικρινά για την ποιότητα και την προώθησή του και για όλα αυτά, να πω ότι τριακόσια εβδομήντα σχέδια επενδυτικά εγκρίναμε γι’ αυτήν ακριβώς την πολιτική. Επίσης, πρέπει να πω ότι είκοσι τρία ελαιόλαδα και δέκα επιτραπέζιες ελιές –είναι αυτό που είπα και πριν- είναι σήμερα η δύναμη του ελληνικού ελαιολάδου και της ελιάς που μπορεί ο άλλος να μιλάει για προϊόν το οποίο έχει ονομασία.
      Επίσης, εκατόν πενήντα χιλιάδες πέντε στρέμματα ελιές είναι οι βιολογικές. Άρα, είναι η δύναμη, η ναυαρχίδα της ποιότητας. Και μας κατηγορήσατε για το Συμβούλιο Υπουργών, το άτυπο κλπ. Μία ήταν η πολιτική μας, για την ποιότητα των προϊόντων. Και εκεί μιλήσαμε και στους Ευρωπαίους συναδέλφους Υπουργούς ότι μία είναι η λύση της Ευρώπης: Να μιλήσουμε για τον ευρωπαϊκό διατροφικό πολιτισμό, βασιζόμενοι στη μεσογειακή διατροφή, αυτήν που επικαλέσθηκαν κάποιοι για τον κ. Τριχόπουλο και τους υπόλοιπους επιστήμονες και είναι σήμερα η μεγάλη μας δύναμη. Και αυτό το κάνουμε πράξη, προωθώντας αυτό το προϊόν μέσα από την Ολυμπιάδα γιατί εκεί θα υπάρχει εκείνο το ελαιόλαδο, εκείνη η ποιότητα που θα κάνει το γύρο του κόσμου.
      Αυτή, λοιπόν, είναι μια πολιτική που πρέπει να την αγκαλιάσουν όλοι. Υπάρχουν δυνατότητες να κάνουμε σκληρή κριτική ο ένας στον άλλον, αλλά σε ορισμένα προϊόντα όπως το ελαιόλαδο, που έχουν σχέση οι πεντακόσιες ογδόντα έξι χιλιάδες ψήφοι, δεν πρέπει να είναι μια δεξαμενή μόνο και μόνο για άγρα ψήφων. Πρέπει να υπάρξει μια υπεύθυνη στάση όλων των πολιτικών απέναντι σ’ αυτούς τους παραγωγούς, που για ορισμένους εξ αυτών το ελαιόλαδο αποτελεί μονοκαλλιέργεια και μοναδικό τους εισόδημα. 
      Μπορεί να προστεθεί αξία, μόνο με μια πολιτική: να αφαιρεθεί η νοοτροπία και η λογική «Δε βαριέσαι, θα γράψω ένα κιλό παραπάνω και θα τα βγάλω τα λεφτά μου». Αυτό έχει ημερομηνία λήξης και ήρθε η ημερομηνία λήξης.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 28/11.12.2003 επερώτησης Βουλευτών της Νέας Δημοκρατίας προς τον Υπουργό Γεωργίας σχετικώς με το ελαιόλαδο.
      Έχουν διανεμηθεί τα Πρακτικά της Τετάρτης 17 Δεκεμβρίου 2003 και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 17 Δεκεμβρίου 2003  επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 21.51΄ λύεται η συνεδρίαση για αύριο ημέρα Τρίτη 20 Ιανουαρίου 2004 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία, ι) συζήτηση συμβάσεων ιι) ψήφιση στο σύνολο του σχεδίου νόμου του Υπουργείου Εργασίας και Κοινωνικών Ασφαλίσεων «Μέτρα για την αντιμετώπιση της ανεργίας και άλλες διατάξεις» ιιι) Συζήτηση και ψήφιση ενιαία επί της αρχής των άρθρων και του συνόλου του σχεδίου νόμου του Υπουργείου Δικαιοσύνης «Παροχή νομικής βοήθειας σε πολίτες χαμηλού εισοδήματος» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 19-1-2004                               σελ. 1

