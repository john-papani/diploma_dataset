(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΣΥΝΕΔΡΙΑΣΗ ΡΞΕ΄ 
Παρασκευή 13 Ιουνίου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Γ. Ψαριανού, σελ.
3. Ανακοινώνεται ότι τη συνεδρίαση παρακολουθούν Ανθυπασπιστές από τη Γενική Επιμόρφωση Ανθυπασπιστών του Πολεμικού Ναυτικού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Περιβάλλοντος, Χωροταξίας και Δημοσίων Έργων σχετικά με το οδικό δίκτυο της Εύβοιας κ.λπ., σελ.
β) Προς τον Υπουργό Εθνικής Παιδείας και Θρησκευμάτων σχετικά με τη διακοπή των διαπολιτισμικών δράσεων στην πρωτοβάθμια εκπαίδευση, σελ.
γ) Προς τον Υπουργό Εσωτερικών σχετικά με τις κινητοποιήσεις των κατοίκων της Λευκίμμης Κέρκυρας για τη δημιουργία ΧΥΤΑ στην περιοχή, την επέμβαση της αστυνομίας κ.λπ., σελ.
δ) Προς τον Υπουργό Εξωτερικών i) σχετικά με το αμερικανικό πρόγραμμα για την κατάργηση έκδοσης βίζας κ.λπ., σελ.
ii) σχετικά με εκδήλωση αλληλεγγύης στους πέντε Κουβανούς που κρατούνται παράνομα στις ΗΠΑ, σελ.

Γ. ΝΟΜΟΘΕΤΙΚΗ ΕΡΓΑΣΙΑ
ΚΑΤΑΘΕΣΗ ΣΧΕΔΙΟΥ ΝΟΜΟΥ.
Οι Υπουργοί Εθνικής Παιδείας και Θρησκευμάτων, Εσωτερικών, Οικονομίας και Οικονομικών, Εθνικής ΄Αμυνας, Ανάπτυξης, Υγείας και Κοινωνικής Αλληλεγγύης και Απασχόλησης και Κοινωνικής Προστασίας κατέθεσαν σχέδιο νόμου: «Θεσμικό πλαίσιο για τις μεταπτυχιακές σπουδές», σελ.  

ΟΜΙΛΗΤΕΣ
Α. Επί των επικαίρων ερωτήσεων:
ΒΑΛΗΝΑΚΗΣ Ι., σελ.
ΔΙΑΜΑΝΤΟΠΟΥΛΟΥ Α., σελ.
ΚΕΔΙΚΟΓΛΟΥ Σ., σελ.
ΛΥΚΟΥΡΕΝΤΖΟΣ Α., σελ.
ΜΠΕΓΛΙΤΗΣ Π., σελ.
ΞΑΝΘΟΠΟΥΛΟΣ Θ., σελ.
ΧΑΛΒΑΤΖΗΣ Σ., σελ.
ΧΑΡΑΛΑΜΠΟΥΣ Χ., σελ.

Β. Επί της επερώτησης:
ΑΠΟΣΤΟΛΑΤΟΣ Β., σελ.
ΚΑΛΑΝΤΖΑΚΟΥ Σ., σελ.
ΚΑΛΑΝΤΙΔΟΥ Σ., σελ.
ΛΕΒΕΝΤΗΣ Α., σελ.
ΜΑΡΙΝΟΣ Γ., σελ.
ΜΑΡΚΟΠΟΥΛΟΣ Κ., σελ.
ΜΑΥΡΙΚΟΣ Γ., σελ.
ΞΕΝΟΓΙΑΝΝΑΚΟΠΟΥΛΟΥ Μ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΞΕ΄
      Παρασκευή 13 Ιουνίου 2008
	Αθήνα, σήμερα στις 13 Ιουνίου 2008, ημέρα Παρασκευή και ώρα 10.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κυρίας ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Χαράλαμπο Χαραλάμπους, Βουλευτή Κερκύρας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά, με την οποία  ο Σύλλογος Γονέων και Κηδεμόνων  Μαθητών Δημοτικού Σχολείου Λιδωρικίου Φωκίδας ζητεί την τοποθέτηση παιδιάτρου στο Κέντρο Υγείας Λιδωρικίου.
      2) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά, με την οποία  η Εταιρεία Φωκικών Μελετών ζητεί την συμπερίληψη πολεμικών γεγονότων της Φωκίδας στη διδασκαλία της Ιστορίας του Αγώνα της Ανεξαρτησίας.
      3) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά, με την οποία  ο Δήμαρχος Δελφών ζητεί την επαναλειτουργία της εισόδου-εξόδου Σταδίου του Αρχαιολογικού Χώρου Δελφών για τα  Α.ΜΕ.Α..
      4) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά, με την οποία  ο κ. Σωτήρης Κορδώνης, κάτοικος Γαλαξειδίου ζητεί την ανακατασκευή του καποδιστριακού  σχολείου Γαλαξειδίου.
      5) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά, με την οποία  η Ενωση-Σωματείο Ξενοδόχων Δελφών «Φοίβος Απόλλων» ζητεί τη λειτουργία του Μουσείου και του Αρχαιολογικού Χώρου Δελφών και κατά τις απογευματινές ώρες.
      6) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά, με την οποία  το Σωματείο Μεταλλωρύχων και Λατόμων Εργατοτεχνιτών Υπογείων Έργων ζητεί την κατακράτηση των διπλωμάτων των χειριστών εξορυκτικών μηχανημάτων κατά τη συνταξιόδότησή τους.
      7) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά, με την οποία  το Σωματείο Αυτοκινητιστών Φ.Δ.Χ. Νομού Φωκίδας ζητεί να πληροφορηθούν τα μέλη του για τη χρήση ή μη καλύμματος αμαξώματος στα φορτηγά ανοικτού τύπου που μεταφέρουν βωξίτη.
      8) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά, με την οποία  ο Σύνδεσμος Πολιτικών Συνταξιούχων Νομού Φωκίδας διαμαρτύρεται για την υποβάθμιση κατηγορίας συνταξιούχων.
      9) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά, με την οποία  ο Τοπικός Οργανισμός Εγγείων Βελτιώσεων πεδιάδος Μόρνου ζητεί τη χορήγηση πίστωσης για δαπάνες λειτουργίας γεωτρήσεων  από τον πιο πάνω Οργανισμό.
      10) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά, με την οποία  το Εργατοϋπαλληλικό Κέντρο  Ηρακλείου ζητεί την άμεση λειτουργία του νέου σύγχρονου  κτηριακού συγκροτήματος του Ι.Κ.Α. στον Εσταυρωμένο Ηρακλείου Κρήτης.
      11) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά, με την οποία  η Ομοσπονδία Εμπορικών Συλλόγων Κρήτης, ο Εμπορικός Σύλλογος Ηρακλείου και άλλοι φορείς ζητούν την τροποποίηση του άρθρου 10 του Ν.3377/2005.
      12) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά, με την οποία  ο κ. Πέτρος Χολίδης ζητεί επίλυση συνταξιοδοτικού του προβλήματος.
      13) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία  το Σωματείο Συμβασιούχων Χειριστών Ανυψωτικών Μηχανημάτων Ολυμπιακής Αεροπορίας ζητεί επίλυση προβλημάτων που θα προκύψουν από την αποχώρηση χειριστών λόγω λήξης των συμβάσεων τους.
      14) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία  η Συντονιστική Επιτροπή των απολυμένων της Ένωσης Αγροτικών συνεταιρισμών Θεσσαλονίκης ζητεί την καταβολή αποζημίωσης στα μέλη της κ.λ.π..
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά, με την οποία  η Επιτροπή Σύστασης Συλλόγου Προσταίας της Μάνης «Η ΕΥΝΟΜΙΑ» ζητεί την επίλυση του ιδιοκτησιακού προβλήματος των μελών της.
      16) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά, με την οποία  το Σωματείο Στελεχών Πρόληψης Ο.ΚΑ.ΝΑ. και Αυτοδιοίκησης ζητεί την πάγια και σταθερή χρηματοδότησή του.
      17) Οι Βουλευτές, Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά, με την οποία  το Τμήμα Ηπείρου του Τεχικού Επιμελητηρίου Ελλάδος διαμαρτύρεται για τη θέση χωροθέτησης του σταθμού ΚΤΕΛ στην πόλη των Ιωαννίνων.
      18) Οι Βουλευτές, Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά, με την οποία  το Τμήμα Ηπείρου του Τεχνικού Επιμελητηρίου Ελλάδος διαμαρτύρεται για την προοπτική κατασκευής γέφυρας σύνδεσης-πρόσβασης της Νήσου Ιωαννίνων με την παράκτια περιοχή.
      19) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά, με την οποία  η Ένωση Υπαλλήλων Πυροσβεστικού Σώματος Νομού  Λακωνίας ζητεί την άμεση πρόσληψη προσωπικού στις Πυροσβεστικές Υπηρεσίες του Νομού Λακωνίας και στο Πυροσβεστικό Κλιμάκιο Κυθήρων.
      20) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  πολίτες της Θεσσαλονίκης ζητούν ενημέρωση για την τήρηση των περιβαλλοντικών όρων στο έργο της επέκτασης του διαδρόμου 10/28 του Α/Δ «Μακεδονία».
      21) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  πρώην εργαζόμενοι της Ελληνικής Βιομηχανίας Ζάχαρης ζητούν την αποζημίωσή τους,ως χρήστες ψεκαστικών μηχανημάτων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9477/1.4.2008 ερώτηση του Βουλευτή κ. Ιωάννη Δριβελέγκα δόθηκε με το υπ’ αριθμ. 1311/23.4.2008 έγγραφο από την Υπουργό Απασχόλησης και κοινωνικής προστασίας η ακόλουθη απάντηση:
      «Σε απάντηση της με αρ. πρωτ. 9477/1-4-2008 ερώτησης, που κατατέθηκε στη Βουλή από τον Βουλευτή κ. Ι. Δριβελέγκα, σχετικά με το ανωτέρω θέμα, σας επισυνάπτουμε το με αρ. πρωτ. 26278/3432/10-4-2008 Έγγραφο του Οργανισμού Εργατικής Κατοικίας (Ο.Ε.Κ.).
      Η Υπουργός
      ΦΑΝΝΗ ΠΕΤΡΑΛΙΑ - ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο  της Δ/νσης Κοινοβουλευτικού Ελέγχου (Τμήμα Ερωτήσεων)
     2. Στην με αριθμό 9496/1.4.2008 ερώτηση του Βουλευτή κ. Εμμουνουήλ Στρατάκη δόθηκε με το υπ’ αριθμ. 1313/23.4.2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αρ πρωτ. 9496/1-4-2008 ερώτησης, που κατατέθηκε στη Βουλή από το Βουλευτή κ. Μ. Στρατάκη, σχετικά με το ανωτέρω θέμα, σας επισυνάπτουμε το με αρ. πρωτ. 30493/7-4-2008 Έγγραφο του Σώματος Επιθεώρησης Εργασίας (Σ.ΕΠ.Ε.), το με αρ. πρωτ. Φ. 90022/9511/786/14-4-2008 Έγγραφο της Γενικής Γραμματείας Κοινωνικών Ασφαλίσεων (Γ.Γ.Κ.Α.) και το με αρ. πρωτ. 326/1313/14-4-2008 Έγγραφο του Οργανισμού Απασχόλησης Εργατικού Δυναμικού (Ο.Α.Ε.Δ.).
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»

      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     3. Στην με αριθμό 9531/2.4.2008 ερώτηση του Βουλευτή κ. Φωτίου Κουβέλη δόθηκε με το υπ’ αριθμ. 1343/23.4.2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αρ. πρωτ. 9531/2-4-2008 ερώτησης, που κατατέθηκε στη Βουλή από το Βουλευτή κ. Φ. Κουβέλη, σχετικά με το ανωτέρω θέμα, σας πληροφορούμε τα εξής:
      Α. Οι αμοιβές των εκτός έδρας μετακινήσεων των υπαλλήλων καθορίζονται με βάση το άρθρο 9 του Ν.2685/1999 (ΦΕΚ 35/Α/1999). Η προβλεπόμενη ημερήσια αποζημίωση ανέρχεται σε 29,35 ευρώ ανεξάρτητα από το βαθμό και τη θέση του μετακινούμενου. Το ανωτέρω ποσό δύναται να αναπροσαρμόζεται με απόφαση του Υπουργού Οικονομίας και Οικονομικών.
      Με τις 2/52971/0022/31-8-2007 και 2/52970/0022/31-8-2007, ΦΕΚ Β΄ 1781/5-9-2007 ΚΥΑ Υπουργών Οικονομίας και Οικονομικών και Περιβάλλοντος, Χωροταξίας και Δημόσιων Έργων (ΠΕ.ΧΩ.Δ.Ε.), οι οποίες εκδόθηκαν βάσει της παρ.6 του άρθρου 2 του Ν.3554/2007 (ΦΕΚ Α 80/2007) προβλέπεται αυξημένη αποζημίωση 70 και 56 ευρώ για μηχανικούς απόφοιτους του ΕΜΠ και ισότιμων σχολών και μηχανικών πτυχιούχων Τεχνολογικών Εκπαιδευτικών Ιδρυμάτων (Τ.Ε.Ι.) αντίστοιχα.
      Με την Κοινή Υπουργική Απόφαση 2/42763/0022/29.11.2005 (ΦΕΚ 1769/Β/2005) «Αποζημίωση οδοιπορικών εξόδων Ειδικού Γραμματέα Σ.ΕΠ.Ε και Ειδικών Επιθεωρητών του Σ.ΕΠ.Ε», ορίστηκε για τον Ειδικό Γραμματέα και τους Ειδικούς Επιθεωρητές του Σ.ΕΠ.Ε αυξημένο ανώτατο όριο (70 ευρώ) για τη δαπάνη διανυκτέρευσης της παρ.3 του άρθρου 8 του ν.2685/99.
      Όσον αφορά στην έγκαιρη καταβολή των αποζημιώσεων για υπηρεσιακές μετακινήσεις, επισημαίνουμε ότι η αρμόδια Υπηρεσία του Υπουργείου μας με βάση σχετική εισήγηση της Κεντρικής Υπηρεσίας του Σ.ΕΠ.Ε., μεταβιβάζει με επιτροπικά εντάλματα στις Τοπικές Υπηρεσίες του Σ.ΕΠ.Ε τις απαραίτητες πιστώσεις. Η έκδοση και εξόφληση των Χρηματικών Ενταλμάτων πραγματοποιείται από τις κατά τόπους Υπηρεσίες Δημοσιονομικού Ελέγχου.
      Τέλος, επισημαίνουμε ότι όσον αφορά τις αμοιβές για εκτός έδρας μετακινήσεις, το Υπουργείο εφαρμόζει πιστά τις κείμενες διατάξεις με στόχο την έγκαιρή και ορθή καταβολή τους στους δικαιούχους. Το θέμα της αύξησης του ύψους των συγκεκριμένων αμοιβών άπτεται των αρμοδιοτήτων άλλων Υπουργείων (Οικονομίας και Οικονομικών).
      Β. Για τα λοιπά θέματα, σας επισυνάπτουμε το με αρ. πρωτ. 22150/8-4-2008 Έγγραφο του Σώματος Επιθεώρησης Εργασίας (Σ.ΕΠ.Ε.).
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     4. Στην με αριθμό 9693/4.4.2008 ερώτηση του Βουλευτού κ. Ελπίδας Τσουρή δόθηκε με το υπ’ αριθμ. 1369/23.4.2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αρ. πρωτ. 9693/4-4-2008 ερώτησης, που κατατέθηκε στη Βουλή από την Βουλευτή κα. Ε. Τσουρή, σχετικά με το ανωτέρω θέμα, σας επισυνάπτουμε το με αρ. πρωτ. 26279/3433/10-4-2008 Έγγραφο του Οργανισμού Εργατικής Κατοικίας (Ο.Ε.Κ).
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     5. Στην με αριθμό 10190/10.4.2008 ερώτηση του Βουλευτή κ. Αναστασίου Κουράκη δόθηκε με το υπ’ αριθμ. 46252/ΙΗ/22.4.2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 10190/10-4-08, την οποία κατέθεσε ο Βουλευτής κ. Τάσος Κουράκης σχετικά με τη "Διδασκαλία της μητρικής γλώσσας σε παιδιά μεταναστών που φοιτούν στα ελληνικά σχολεία", σας γνωρίζουμε τα ακόλουθα:
      1. Σύμφωνα με την αριθ. πρωτ. Φ1.Τ.Υ/1339/100642/Γ1/14-9-2007 Εγκύκλιο του ΥΠΕΠΘ με θέμα: «Εφαρμογή προγραμμάτων ένταξης Παλιννοστούντων και Αλλοδαπών μαθητών στο Εκπαιδευτικό μας σύστημα», στα Δημοτικά Σχολεία εφαρμόζονται πρόσθετα σχολικά προγράμματα, όπως αυτά της Διαπολιτισμικής εκπαίδευσης.
      2. Σκοπός της Διαπολιτισμικής εκπαίδευσης είναι η ένταξη των παλιννοστούντων και αλλοδαπών μαθητών στο Ελληνικό εκπαιδευτικό σύστημα και στην κοινωνία γενικότερα, εξασφαλίζοντας ίσες ευκαιρίες μάθησης και κοινωνικής ένταξης για όλους τους μαθητές, με προώθηση και ενίσχυση εκείνων των μορφών εκπαιδευτικής παρέμβασης που δεν επιτρέπουν διαχωρισμό των μαθητών, ειδικά περιβάλλοντα και διακριτική μεταχείριση, αλλά θεωρούν αυτονόητη την αρχή του ενιαίου σχολείου, τόσο σε επίπεδο σχολικής μονάδας, όσο και σε επίπεδο τάξεων και τμημάτων.
      Η Χώρα μας αποβλέπει στη δημιουργία των προϋποθέσεων εκείνων που θα διασφαλίσουν την ομαλή σχολική και κοινωνική ένταξη των παιδιών, παλιννοστούντων, ομογενών και αλλοδαπών. Είναι ανάγκη λοιπόν το σημερινό σχολείο να εμπεδώνει τρόπους συνεργασίας και αποδοχής, αφού η ποιότητα συνεργασίας των πολιτών σε μια πολυπολιτισμική κοινωνία εξαρτάται από τον τρόπο και την ποιότητα της συνεργασίας στο σχολείο.
      Το σημερινό σχολείο, με το εμπλουτισμένο πρόγραμμα και την ποικιλία των δραστηριοτήτων του, δίνει περισσότερες δυνατότητες για πολιτισμική επικοινωνία και αμοιβαία γνωριμία των παιδιών μεταξύ τους. Με τον τρόπο αυτό εξασφαλίζεται η συνεργασία, η αποδοχή και ο αμοιβαίος σεβασμός μεταξύ των σημερινών μαθητών και των αυριανών πολιτών με διαφορετική πολιτισμική ταυτότητα.
      Επίσης, ο κ. Λεοναρντ Ορμπαν, Επίτροπος της Ευρωπαϊκής Ένωσης αρμόδιος για την πολυγλωσσία, κατά την από 17-4-2008 συνεδρίαση της Επιτροπής Μορφωτικών Υποθέσεων με θέμα την "πολυγλωσσία", επεσήμανε, μεταξύ άλλων, ότι η διδασκαλία της μητρικής γλώσσας στα παιδιά των μεταναστών που ζουν σε διάφορες χώρες της Ευρωπαϊκής Ένωσης, μπορεί να εξασφαλιστεί με την καθιέρωση του μέτρου της σύναψης διμερών συμφωνιών μεταξύ κρατών-μελών της Ευρωπαϊκής Ένωσης.
      7. Στο Ολοήμερο Σχολείο με τη Φ.12/773/77094/Γ1/28-7-2006 (ΦΕΚ 1139/τ.Β΄) Υπουργική Απόφαση, τα διδακτικά αντικείμενα επιλογής είναι ο Αθλητισμός, Εικαστικά, Θεατρική Αγωγή, Μουσική και Χορός.
      Οι διαπολιτισμικές δράσεις νοούνται ως δράσεις στο πλαίσιο της ενιαίας εκπαιδευτικής πολιτικής της Χώρας, λειτουργούν με βάση τους προαναφερθέντες καθορισμένους κανόνες και αποσκοπούν στην πλήρη, υγιή και όχι αποσπασματική ενσωμάτωση των αλλοδαπών στο ελληνικό εκπαιδευτικό σύστημα.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      6. Στην με αριθμό 9520/2.4.2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Δ5/ΗΛ/Α/Φ6/096/10044/23.4.2008 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ΄ αριθ. 9520/02-04-08 ερώτησης που κατατέθηκε στη Βουλή από τον ως άνω Βουλευτή, σας επισυνάπτουμε το ΓΔΝΣ/2214/18-04-08 έγγραφο της ΔΕΗ ΑΕ που καλύπτει το θέμα.
      Ο Υπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
	7. Στην με αριθμό 6109/12-2-2008 ερώτηση του Βουλευτή κ. Σπυρίδωνος – Άδωνη Γεωργιάδη δόθηκε με το υπ’ αριθμ. 19582/ΙΗ/5-3-2008 έγγραφο από τον Υπουργό  Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6109/12-2-08, την οποία κατέθεσε ο Βουλευτής κ. Σπυρίδων-Άδωνις Γεωργιάδης σχετικά με το «Ζωγράφειο Σχολείο Κωνσταντινούπολης» και στα θέματα της αρμοδιότητάς μας, σας γνωρίζουμε τα ακόλουθα:
    Το καθεστώς εγκρίσεως και αποστολής των εγχειριδίων που προορίζονται για χρήση από τους μαθητές των ομογενειακών σχολείων ρυθμίζεται από τη μορφωτική συμφωνία του 1951 μεταξύ Ελλάδος και Τουρκίας και ιδίως από το μορφωτικό πρωτόκολλο που υπεγράφη το 1968. Πιο συγκεκριμένα, προβλέπεται ότι τα σχολικά εγχειρίδια (της Ελλάδος για την ομογένεια και της Τουρκίας για τη μουσουλμανική μειονότητα) υποβάλλονται δια της διπλωματικής οδού στην άλλη χώρα και εξετάζονται προκειμένου το περιεχόμενό τους να μην περιλαμβάνει αρνητικά σημεία που μπορούν να παραβλάψουν τις σχέσεις των δύο κρατών. Μετά τον έλεγχο και τις προτάσεις για αφαίρεση σημείων στα εγχειρίδια που κρίνονται από κάθε πλευρά ως αρνητικά, γίνονται οι απαραίτητες διορθώσεις και αποστέλλονται εκ νέου τα εγχειρίδια προς τελική έγκριση. Μετά το τέλος της διαδικασίας τα εγκεκριμένα βιβλία εκτυπώνονται από τον ΟΕΔΒ.
   Στο πλαίσιο των προαναφερομένων, έχουν αποσταλεί στο τουρκικό Υπουργείο Παιδείας οι ακόλουθοι τίτλοι σχολικών εγχειριδίων προκειμένου να ελεγχθεί το περιεχόμενό τους:
	- Πέντε (5) τίτλοι της Δευτεροβάθμιας Εκπαίδευσης εστάλησαν για τελική έγκριση, την 15 Ιανουαρίου 2008.
	- Σαράντα εννέα (49) τίτλοι της Πρωτοβάθμιας Εκπαίδευσης εστάλησαν για αρχικό έλεγχο του περιεχομένου τους, τον Δεκέμβριο 2007.
	- Εκατόν είκοσι ένας (121) τίτλοι της Δευτεροβάθμιας Εκπαίδευσης εστάλησαν για αρχικό έλεγχο του περιεχομένου τους τμηματικά μέχρι τον Ιανουάριο 2008.
  Επίσης, την 10η Ιανουαρίου 2008, εστάλησαν προς πρώτη εκτύπωση από τον Ο.Ε.Δ.Β. επτά (7) τίτλοι βιβλίων της Δευτεροβάθμιας Εκπαίδευσης που έχουν εγκριθεί από το τουρκικό Υπουργείο Παιδείας.
   Αναφορικά με τον υλικοτεχνικό εξοπλισμό, σας ενημερώνουμε ότι και στα τρία Λύκεια ελληνόφωνης εκπαιδεύσεως που λειτουργούν στην Κωνσταντινούπολη (Ζωγράφειο Λύκειο, Μεγάλη του Γένους Σχολή και Ζάππειο), έχουν γίνει αξιόλογες επενδύσεις τα τελευταία χρόνια με τη συνδρομή και ιδιωτών από όλο τον κόσμο (π.χ. αίθουσες ηλεκτρονικών υπολογιστών, σύγχρονα γυμναστήρια, νέα μέσα διδασκαλίας, όπως ηλεκτρονικός πίνακας κ.λ.π.).
    Σχετικά με την εισαγωγή μαθητών ελληνικής καταγωγής στα Ανώτατα Εκπαιδευτικά Ιδρύματα της Τουρκίας κατ' αναλογίαν της σχετικής διατάξεως του Νόμου 2341/1995 (και του Νόμου 3404/2005) για την εισαγωγή μουσουλμάνων μαθητών στα ελληνικά Πανεπιστήμια και ΤΕΙ, σας γνωρίζουμε ότι το θέμα τίθεται επανειλημμένως από ελληνικής πλευράς κατά τις διμερείς συναντήσεις, χωρίς θετική ανταπόκριση.
      Τέλος, επισημαίνεται ότι επειδή ο ετήσιος αριθμός των αποφοίτων των ομογενειακών λυκείων είναι πολύ μικρός, κατά το παρελθόν σχολικό έτος, με πρωτοβουλία των Διευθύνσεων των ομογενειακών σχολείων και σε συνεργασία με κάποια ιδιωτικά πανεπιστήμια, δόθηκε η δυνατότητα υποτροφιών. Κατά το τρέχον σχολικό έτος, θα επιχειρηθεί εκ νέου η ίδια διαδικασία.
Ο Υπουργός
ΕΥΡΙΠΙΔΗΣ ΣΤΥΛΙΑΝΙΔΗΣ»
	8. Στην με αριθμό 6391/14-2-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 20667/ΙΗ/5-3-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6391/14-2-08, την οποία κατέθεσε ο Βουλευτής κ. Μανόλης Σοφ. Στρατάκης και αφορά στην απόσπαση εκπαιδευτικών στα Ευρωπαϊκά Σχολεία Βρυξελλών, Λουξεμβούργου και Μονάχου, σας γνωρίζουμε τα ακόλουθα:
    Σύμφωνα με την παρ. 1 του άρθρου 12, της σύμβασης σχετικά με το καταστατικό των Ευρωπαϊκών Σχολείων (Επίσημη Εφημερίδα αριθ. L 212 της 17/08/1994 σ. 0003-0014):
    Το Ανώτατο Συμβούλιο, σε διοικητικά θέματα, καθορίζει τους κανόνες της υπηρεσιακής κατάστασης του Γενικού Γραμματέα, των Διευθυντών, του διδακτικού προσωπικού και του διοικητικού και βοηθητικού προσωπικού, σύμφωνα με τις διατάξεις του στοιχείου α της παραγράφου 1 του άρθρου 9.
    Σε εφαρμογή του ανωτέρω άρθρου, το Ανώτατο Συμβούλιο, κατά τις συνεδριάσεις της 30ης και 31ης Ιανουαρίου 2007, τροποποίησε και ενέκρινε τον κανονισμό υπηρεσιακής κατάστασης των μελών του αποσπασμένου προσωπικού των Ευρωπαϊκών Σχολείων και όπως ορίζεται στο σημείο ii της παρ. α του άρθρου 29:
    Η συνολική διάρκεια απόσπασης δεν μπορεί να υπερβαίνει τα εννέα έτη, με εξαίρεση τα οριζόμενα στο παρόν άρθρο. Σε εξαιρετικές περιπτώσεις δεόντως αιτιολογημένες, προς το συμφέρον του σχολείου, μετά από πρόταση του διευθυντή και με τη συμφωνία του εθνικού Επιθεωρητή, μπορεί να χορηγείται παράταση ενός έτους από την αρχή η οποία προέβη στην απόσπαση.
    Ο προαναφερόμενος κανονισμός καθορίζει μεν ανώτατο όριο απόσπασης χωρίς να ορίζει υποχρεωτική εννεαετία, αλλά, με βάση την ανωτέρω διάταξη, οι 26 από τις 27 χώρες-μέλη της Ευρωπαϊκής Ένωσης αποσπούν εκπαιδευτικούς στα Ευρωπαϊκά Σχολεία επί εννεατία. Μοναδική εξαίρεση ήταν η Ελλάδα, η οποία στέλνει τους εκπαιδευτικούς επί πενταετία.
    Ως αποτέλεσμα αυτής της κατάστασης, η Ελλάδα αντιμετώπιζε τα ακόλουθα προβλήματα:
    1. Ουσιαστική αποχή από τη διαμόρφωση της ευρωπαϊκής εκπαιδευτικής πολιτικής: Τα προγράμματα των Ευρωπαϊκών Σχολείων είναι σε διαρκή εξέλιξη. Οι εκπαιδευτικοί συμμετέχουν ενεργά στις μεικτές Επιτροπές διαμόρφωσης της πολιτικής των Ευρωπαϊκών Σχολείων που συγκροτούνται υπό την εποπτεία της Γενικής Επιθεώρησης. Οι μεικτές Επιτροπές εκπονούν τα νέα αναλυτικά προγράμματα, επεξεργάζονται θεσμικά εκπαιδευτικά θέματα, αναμορφώνουν το σύστημα των εξετάσεων, προωθούν καινοτομίες, ασχολούνται με τη συγγραφή διδακτικών εγχειριδίων κ.ο.κ. Η διάρκεια λειτουργίας αυτών των Επιτροπών είναι πολυετής. Οι καθηγητές που αποσπώνται στα Ευρωπαϊκά Σχολεία κατά τα δύο πρώτα χρόνια της απόσπασής τους βρίσκονται σε περίοδο δοκιμασίας. Επομένως, η συμμετοχή τους σε αυτές τις Επιτροπές αρχίζει από τον τρίτο χρόνο. Η επιστροφή τους στην Ελλάδα στον πέμπτο χρόνο πρακτικώς δεν επιτρέπει την ολοκλήρωση των εκπαιδευτικών προγραμμάτων που εκπονούνται. Ενδεικτικό αυτής της κατάστασης είναι ότι η Ελληνική Ιστορία απουσιάζει από τα προγράμματα των Ευρωπαϊκών Σχολείων, ενώ υπάρχει απροθυμία των μαθητών να επιλέξουν την Αρχαία Ελληνική Γλώσσα και Γραμματεία για το Ευρωπαϊκό Απολυτήριο επειδή ο διδάσκων καθηγητής δεν έχει εμπειρία των συγκεκριμένων εξετάσεων.
    2. Αδυναμία κάλυψης όλων των θέσεων εκπαιδευτικών: Η πενταετία αποκλείει την απόσπαση ορισμένων ειδικοτήτων, όπως των καθηγητών Μουσικής που υποχρεωτικά πρέπει να παραμένουν επί εννεαετία.
    3. Μη ισότιμη συμμετοχή στα Ευρωπαϊκά Σχολεία: Η πενταετία αποκλείει τους Έλληνες εκπαιδευτικούς από τη διεκδίκηση θέσεων τις οποίες παίρνουν εκπαιδευτικοί άλλων χωρών, αποσπασμένοι επί εννεαετία, όπως τις θέσεις: συντονιστές μαθημάτων, συντονιστές κύκλων σπουδών, διευθύνοντες σύμβουλοι εκπαίδευσης και διοικητικοί υπάλληλοι.
    4. Υψηλό κόστος λόγω των συχνών δαπανών εγκατάστασης: Οι συχνές αποσπάσεις των Ελλήνων εκπαιδευτικών επιβαρύνουν τους προϋπολογισμούς των σχολείων με έξοδα εγκατάστασης και μετακινήσεων. Το θέμα αυτό έχει τεθεί στο παρελθόν από τις αρμόδιες υπηρεσίες της ΕΕ.
    5. Αποφυγή αξιολόγησης: Οι εκπαιδευτικοί που είναι αποσπασμένοι στα Ευρωπαϊκά Σχολεία αξιολογούνται για πρώτη φορά μετά τη διετή περίοδο δοκιμασίας και για δεύτερη φορά μετά το πέρας της πενταετίας. Η εφαρμογή της πενταετίας είχε ως αποτέλεσμα οι Έλληνες εκπαιδευτικοί να είναι οι μόνοι από το σύνολο των εκπαιδευτικών των Ευρωπαϊκών Σχολείων που δεν αξιολογούνταν διότι επέστρεφαν.
    Θα πρέπει να επισημανθεί ότι τα Ευρωπαϊκά Σχολεία έχουν μία πολύπλοκη δομή που απαιτεί ενημέρωση και σταδιακή προσαρμογή του αποσπασμένου εκπαιδευτικού στο γενικό πλαίσιο των σχολείων. Γι' αυτό το λόγο άλλωστε υπάρχει και η σχετικώς μακρά δοκιμαστική περίοδος των δύο ετών. Η πενταετής διάρκεια απόσπασης των εκπαιδευτικών που ίσχυε μέχρι τώρα, δημιουργούσε, επίσης, ιδιαίτερα προβλήματα στις δύο τελευταίες τάξεις του Γυμνασίου (6η και 7η) οι οποίες αποτελούν τάξεις προετοιμασίας για εξετάσεις του Ευρωπαϊκού Απολυτηρίου.
     Το θέμα της τροποποίησης του πλαισίου που διέπει τις αποσπάσεις του προσωπικού στα Ευρωπαϊκά Σχολεία μελετάται, επί του παρόντος, από το ΥΠ.Ε.Π.Θ., προκειμένου να ρυθμιστεί με τον καλύτερο τρόπο η μετάβαση από την ισχύουσα πενταετή απόσπαση στην εννεαετία.
Ο Υπουργός
ΕΥΡΙΠΙΔΗΣ ΣΤΥΛΙΑΝΙΔΗΣ»
	9. Στην με αριθμό 6424/15-2-2008 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 20727/ΙΗ/5-3-2008 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
   «Απαντώντας στην ερώτηση με αριθμό 6424/15-2-08, την οποία κατέθεσε ο Βουλευτής κ. Γιάννης Γ. Σκουλάς σχετικά με θέματα Κυκλοφοριακής Αγωγής, και στο πλαίσιο των αρμοδιοτήτων μας, σας γνωρίζουμε τα ακόλουθα:
  Το ΥΠΕΠΘ, ιδιαίτερα ευαισθητοποιημένο σε θέματα που αφορούν την Πρόληψη και Προαγωγή της Υγείας των μαθητών/τριών, έχει εντάξει την Κυκλοφοριακή Αγωγή στο πλαίσιο της Αγωγής Υγείας στο βασικό άξονα Κυκλοφοριακή Αγωγή-Ατυχήματα.
   Η Αγωγή Υγείας έχει ενταχθεί
   - ως τμήμα των ωρολογίων και αναλυτικών προγραμμάτων στα σχολεία Π/θμιας και Δ/θμιας Εκπ/σης βάσει του άρθρου 7 παραγρ. 6 του Νόμου 2817 (ΦΕΚ 78/τ.Α' /14-3-00). «Στα σχολεία πρωτοβάθμιας και δευτεροβάθμιας εκπαίδευσης εφαρμόζονται προγράμματα Αγωγής Υγείας, που αποτελούν τμήμα των ωρολογίων και αναλυτικών προγραμμάτων των σχολείων αυτών και περιλαμβάνουν τη διδασκόμενη αναλυτική ύλη και τις σχετικές δραστηριότητες.. .».
 	Εκκρεμεί η έκδοση του Προεδρικού Διατάγματος, όπως αυτό ορίζεται στην παρ.7, αρθ.7 του ως άνω νόμου.
	Σημειώνεται ότι επιπλέον η Κυκλοφοριακή Αγωγή στο πλαίσιο της Αγωγής Υγείας αποτελεί :
      - Σχολική Δραστηριότητα στην Π/θμια βάσει της Γ1/377/865/ΦΕΚ 577/τ.Β'/23-9-1992 Υπουργικής Απόφασης.
      - Σχολική Δραστηριότητα στη Δ/θμια Εκπ/ση βάσει της Γ2/4867/ΦΕΚ 629/τ.Β'/23-10-92 Υπουργικής Απόφασης.
  - Προαιρετικό μάθημα στα Γυμνάσια βάσει του Π. Δ. 35/ΦΕΚ11/τ. Α'/4-2-91 (άρθρο 7 του Νόμου 1894 - ΦΕΚ 110/τ. Α'/27 -8-90).
  Επίσης, έχουν ενταχθεί στο Διαθεματικό Ενιαίο Πλαίσιο Προγραμμάτων Σπουδών (ΦΕΚ 304/τ.Β΄/13-03-2003) και στην Ευέλικτη Ζώνη.
    Τα προγράμματα Κυκλοφοριακής Αγωγής, τα οποία εμπεριέχονται στο ευρύτερο πρόγραμμα της Αγωγής Υγείας, υλοποιούνται σε όλες τις βαθμίδες της Εκπαίδευσης, Πρωτοβάθμιας και Δευτεροβάθμιας (Νηπιαγωγείο, Δημοτικό, Γυμνάσιο, Λύκειο), έχουν εγκριθεί από το Παιδαγωγικό Ινστιτούτο (Π.Ι.) με τις Πράξεις 17/4-12-2001 του Τμήματος Α/θμιας, 21/24-09-2001 του Τμήματος Β/θμιας και 24/6-09-2001 του Τμήματος Τ.Ε.Ε., και έχουν διαβιβαστεί στα σχολεία μέσω του ΥΠ.Ε.Π.Θ. με τις εγκυκλίους Φ11.2/818/78436/Γ1/25-7-2002, Γ2/6006/7-11-2001, Γ2/43520/25-4-2002 (ΦΕΚ 543/τ.Β’/1-5-2002), βάσει των οποίων οι εκπαιδευτικοί που υλοποιούν προγράμματα Αγωγής Υγείας μπορούν να συνεργάζονται σε θέματα Κυκλοφοριακής Αγωγής με το Υπουργείο Δημόσιας Τάξης και με το Υπουργείο Μεταφορών, αλλά και με πολλούς Κυβερνητικούς και μη Κυβερνητικούς φορείς, την τοπική αυτοδιοίκηση, τις τοπικές οργανώσεις γονέων και κηδεμόνων και άλλους φορείς. Επίσης, οι μαθητές μπορούν να πραγματοποιούν επισκέψεις σε χώρους και φορείς που έχουν σχέση με το πρόγραμμα που υλοποιούν (π.χ. πάρκα κυκλοφοριακής αγωγής). Οποιοσδήποτε φορέας, Κυβερνητικός ή μη, προτίθεται να εφαρμόσει πρόγραμμα Αγωγής Υγείας στα σχολεία, θα πρέπει να παίρνει την έγκριση από τις αρμόδιες υπηρεσίες του ΥΠΕΠΘ.
    Επιπλέον, για την Κυκλοφοριακή Αγωγή έχει εκπονηθεί από το ΥΠ.Ε.Π.Θ. εκπαιδευτικό υλικό στο πλαίσιο της Αγωγής Υγείας με τίτλο «Κυκλοφοριακή Αγωγή-Ατυχήματα». Το υλικό αυτό αφορά τα επίπεδα ηλικίας 11-14 ετών και 15-18 ετών και έχει εγκριθεί από το Π.Ι με την πράξη 12/02-06-2000 του Συντονιστικού Συμβουλίου (Σ.Σ.).
  Σύμφωνα με την αριθ.Φ.12.1/545/85812/Γ1/31-8-2005 Υπουργική Απόφαση (ΦΕΚ 1280/τ.Β΄/13-9-2005), αποφασίστηκε προγράμματα με ιδιαίτερη παιδαγωγική αξία για τους μαθητές, όπως είναι προγράμματα Αγωγής Υγείας (στα οποία περιλαμβάνεται η «Κυκλοφοριακή Αγωγή»), Περιβαλλοντικής Εκπαίδευσης, κ.τ.ό., να ενταχθούν στο επίσημο Αναλυτικό Πρόγραμμα Σπουδών και να υλοποιούνται, εφόσον τα επιλέξουν εκπαιδευτικοί και μαθητές, κατά τη διάρκεια της Ευέλικτης Ζώνης Δημιουργικών και Διαθεματικών Δραστηριοτήτων.
  Στο Διαθεματικό Ενιαίο Πλαίσιο Προγραμμάτων Σπουδών (ΔΕΠΠΣ), η Μελέτη Περιβάλλοντος αποτελεί γνωστικό αντικείμενο που διδάσκεται από την Πρώτη μέχρι και την Τετάρτη Δημοτικού. Στην ύλη της Μελέτης Περιβάλλοντος περιλαμβάνεται και η «Κυκλοφοριακή Αγωγή», ενώ παράλληλα, στο πλαίσιο του ίδιου μαθήματος έχει εκπονηθεί λογισμικό, που περιλαμβάνει ενότητα με τίτλο «Ασφάλεια στους δρόμους». Μέσω του λογισμικού, οι μαθητές αποκτούν βασικές γνώσεις για τα σήματα και τον Κώδικα Οδικής Κυκλοφορίας και στη συνέχεια καλούνται να εφαρμόσουν τις γνώσεις τους στην πράξη. Σύμφωνα με τους διαφορετικούς ρόλους που αναλαμβάνουν, άλλοτε ως πεζοί, άλλοτε ως οδηγοί ποδηλάτου και άλλοτε ως επιβάτες I.X. και μέσων μαζικής μεταφοράς καλούνται να κυκλοφορήσουν με ασφάλεια, να επιλέξουν τη βέλτιστη λύση και να διαχειριστούν κρίσεις σε σενάρια προσομοίωσης πραγματικών καταστάσεων που τους δίνονται Επίσης, με τη χρήση μνημοτεχνικών μηχανισμών καλούνται να μάθουν σήματα και κανόνες. Το λογισμικό αποτελεί την με ηλεκτρονικό, ελκυστικό και άμεσο τρόπο διδασκαλία της «Κυκλοφοριακής Αγωγής» και την εκπαίδευση των μαθητών στις τέσσερις πρώτες τάξεις του Δημοτικού Σχολείου.
   Τέλος, σας γνωρίζουμε ότι για όλες τις τάξεις του Δημοτικού Σχολείου, παρέχεται η δυνατότητα να εφαρμοστεί η «Κυκλοφοριακή Αγωγή» στο χρόνο της Ευέλικτης Ζώνης Δημιουργικών και Διαθεματικών Δραστηριοτήτων. Έτσι, οι μαθητές δύνανται να καλύπτουν όλο το φάσμα των γνώσεων και των δεξιοτήτων στην «Κυκλοφορική Αγωγή».
   Ο Υπουργός
   ΕΥΡΙΠΙΔΗΣ ΣΤΥΛΙΑΝΙΔΗΣ»
      10. Στην με αριθμό 11186/2-5-2008 ερώτηση των Βουλευτών κυρίων Σπυρίδωνος-Άδωνι Γεωργιάδη και Αθανασίου Πλεύρη δόθηκε με το υπ’ αριθμ. ΥΠΠΟ/ΓΡΥΠ/ΚΕ/856/22-5-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 11186/2.5.08 ερώτησης των Βουλευτών κ.κ. Σπυρίδωνα - Άδωνι Γεωργιάδη και Αθανασίου Πλεύρη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Α. Τα αναστηλωτικά προγράμματα της Ακρόπολης χρηματοδοτούνται από πόρους του Προγράμματος Δημοσίων Επενδύσεων και με κωδικό έργου 2000ΣΕΟ1430007. Ο ολικός προϋπολογισμός έργου ανέρχεται στο ποσό των 31.345.194,42 ευρώ. Έχει απορροφηθεί ποσό ύψους 29.545.194,42 ευρώ και μένει υπόλοιπο χρηματοδότησης 1.800.000,00 ευρώ.
      Ήδη βρίσκεται στη διαδικασία της υπογραφής προκαταβολή ύψους 456.800,00 ευρώ.
      Σημειώνεται ότι το υπόλοιπο ποσό θα δοθεί μετά την έκδοση της Συλλογικής Απόφασης από τις εγκεκριμένες πιστώσεις του 2008.
      Β. Στο πλαίσιο του Ε.Π. «Πολιτισμός» υλοποιείται το έργο με τίτλο «Συντήρηση και αναστήλωση των μνημείων της Ακρόπολης», με φορέα υλοποίησης την ΥΣΜΑ. Το έργο περιλαμβάνει δομική συντήρηση και αναστήλωση του Παρθενώνα, των Προπυλαίων και του Ναού της Αθηνάς Νίκης, συντήρηση της επιφάνειας των ανωτέρω μνημείων, απογραφή, τεκμηρίωση και ταξινόμηση διάσπαρτων αρχιτεκτονικών μελών.
      Σήμερα, βρίσκονται σε εξέλιξη οι εργασίες αποσυναρμολογήσεων, καθαρισμών, συμπλήρωσης αρχιτεκτονικών μελών, δομικής αποκατάστασης των μνημείων, απογραφής, τεκμηρίωσης, ταύτισης και συντήρησης διάσπαρτων μελών των προς αναστήλωση μνημείων, σωστικών επεμβάσεων στην επιφάνεια των αρχιτεκτονικών μελών των μνημείων που περιλαμβάνονται στο έργο, καθώς και εργασίες φωτογραφικής και σχεδιαστικής τεκμηρίωσης στο σύνολο των μνημείων της Ακρόπολης.
      Σύμφωνα με το εγκεκριμένο Τεχνικό Δελτίο, οι τρέχουσες επεμβάσεις ολοκληρώνονται στο τέλος του 2008. Εκτός των έργων αυτών έχουν προγραμματιστεί επιπλέον επεμβάσεις σε περιοχές των μνημείων που παρουσιάζουν σοβαρά δομικά προβλήματα και οι οποίες προβλέπεται να πραγματοποιηθούν με χρηματοδότηση από το Εθνικό Στρατηγικό Πλαίσιο Αναφοράς.
      Τον επόμενο μήνα, αναμένεται η έγκριση από το ΥΠ.ΟI.Ο. της συνολικής πίστωσης για το 2008 ύψους 1.343.200 ευρώ, το οποίο υπολείπεται από τον συνολικό προϋπολογισμό του έργου, για την ολοκλήρωσή του.
      Γ. Στο προσωπικό της ΥΣΜΑ καταβάλλονται οι εξής πρόσθετες αποδοχές:
      1. Πρόσθετες αποδοχές ως κίνητρο προσέλκυσης και παραμονής στα έργα. Σύμφωνα με την YΠ.ΠO./ΓNOΣ/9090 ΦΕΚ 154 15.3.1990 Κοινή Υπουργική Απόφαση στους εργαζόμενους με σχέση εργασίας ιδιωτικού δικαίου (εργατοτεχνίτες και συντηρητές μαρμαροτεχνίτες) πρόσθετες αποδοχές ως κίνητρο προσέλκυσης και παραμονής, λόγω των ειδικών συνθηκών εργασίας τους, σε ποσοστό των συνολικών αποδοχών τους, μετά από σχετικές αποφάσεις της Επιτροπής Συντηρήσεως Μνημείων Ακροπόλεως.
      Σύμφωνα με την αρ. 2050905/5583/0022 ΦΕΚ 649 26.8.1994 Κοινή Υπουργική Απόφαση πρόσθετες αποδοχές ως κίνητρο προσέλκυσης και παραμονής, λόγω των ειδικών συνθηκών εργασίας στους εργαζόμενους (μονίμους, αορίστου χρόνου στο ΤΔΠΕΑΕ κλπ.). Στις αποδοχές αυτές ορίζεται ανώτατο ποσό κατά μήνα και χορηγούνται μετά από σχετικές αποφάσεις της Επιτροπής Συντηρήσεως Μνημείων Ακροπόλεως.
      Επισημαίνεται ότι οι πρόσθετες αποδοχές δεν αποτελούν επιλέξιμη δαπάνη και επομένως δεν μπορούν να καταβληθούν από την επιχορήγηση των έργων από Κοινοτικά Κονδύλια. Για το λόγο αυτό καταβάλλονται από Εθνικούς Πόρους. Η χορήγησή τους διεκόπη από τον Ιανουάριο του 2008 γιατί δεν υπάρχει ανάλογη εθνική χρηματοδότηση.
      2. Το ειδικό επίδομα που προβλέπεται από το άρθρο 8 του ΠΔ. 97/99.
      Οι αποδοχές αυτές αποτελούν επιλέξιμη δαπάνη και καταβάλλονται ανά τρίμηνο από την επιχορήγηση της ΥΣΜΑ από κοινοτικούς πόρους.
      Ο Υπουργός
      ΜΙΧΑΛΗΣ ΛΙΑΠΗΣ»
      11. Στην με αριθμό 10313/14-4-2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 317/22-5-2008 έγγραφο από τον Υφυπουργό Εμπορικής Ναυτιλίας η ακόλουθη απάντηση:
      «Σε απάντηση της αριθ. πρωτ. 10313/14-4-2008 ερώτησης του Βουλευτή κ. Β. Αποστολάτου, που κατατέθηκε στη Βουλή των Ελλήνων και μας διαβιβάσθηκε με το ανωτέρω σχετικό, όσον αφορά σε θέματα αρμοδιότητας ΥΕΝΑΝΠ, σας γνωρίζουμε τα ακόλουθα:
      1. Η κοινοτική και εθνική πολιτική στον τομέα της προστασίας του θαλασσίου περιβάλλοντος αποβλέπει σε υψηλά επίπεδα ασφαλείας και στηρίζεται στις αρχές της προφύλαξη ς και της προληπτικής δράσης, προκειμένου να περιορισθεί η απόρριψη στη θάλασσα υγρών, χημικών και στερεών αποβλήτων, καθώς και λυμάτων που παράγονται στα πλοία. Στο πλαίσιο αυτό, η Ε.Ε. προχώρησε στη λήψη των κατάλληλων μέτρων για την προστασία του θαλασσίου περιβάλλοντος, επιβάλλοντας την παράδοση των αποβλήτων που παράγονται στα πλοία και των καταλοίπων φορτίου στις λιμενικές εγκαταστάσεις όπου καταπλέουν.
      Το ΥΕΝ, με την 3418/07/2002 κοινή υπουργική απόφαση (ΦΕΚ 712 Β΄/11-06-2002), υιοθέτησε την αριθ. 2000/59/ΕΚ Κοινοτική Οδηγία του Συμβουλίου της Ε.Ε., σχετικά με μέτρα και όρους για την παραλαβή των αποβλήτων που παράγονται στα πλοία και των καταλοίπων φορτίου από τις λιμενικές εγκαταστάσεις και έχει εκδώσει. σχετική εγκύκλιο για τον έλεγχο εφαρμογής της από τις Λιμενικές Αρχές της χώρας.
      Σημειώνεται ότι, από τις ισχύουσες διατάξεις προβλέπεται η υποχρέωση των φορέων διαχείρισης των λιμένων να διαθέτουν λιμενικές εγκαταστάσεις για την παραλαβή αποβλήτων και καταλοίπων που παράγονται από το μεγαλύτερο εμπορικό πλοίο έως το μικρότερο σκάφος αναψυχής, παρέχοντας υψηλής ποιότητας υπηρεσίες χωρίς να προκαλούν αδικαιολόγητες καθυστερήσεις.
      2. Το ΥΕΝΑΝΠ, ευαίσθητο στα θέματα προστασίας του θαλάσσιου περιβάλλοντος, έχει αναπτύξει ικανοποιητικό σύστημα αστυνόμευσης με εναέρια, πλωτά και χερσαία μέσα και έχει δώσει οδηγίες προς τις Λιμενικές Αρχές για εντατικοποίηση των προβλεπόμενων ελέγχων στα πλοία που καταπλέουν στην περιοχή δικαιοδοσίας τους και ειδικά αυτών που προσεγγίζουν' στις παράκτιες εγκαταστάσεις ξηράς, για την πρόληψη της ρύπανσης της θάλασσας και των ακτών.
      Ειδικότερα, στο πλαίσιο της εφαρμογής του ν. 743/1977 όπως κωδικοποιήθηκε με το πδ 55/1998 (Α΄ 58) και των Παραρτημάτων της Δ.Σ MARPOL 73/78 έχουν εκδοθεί μόνιμες εγκύκλιοι με τις οποίες δίδονται οδηγίες στις Περιφερειακές Υπηρεσίες για θέματα προστασίας θαλασσίου περιβάλλοντος και έχουν ενημερωθεί οι Οργανισμοί Λιμένων, τα Λιμενικά Ταμεία, οι παράκτιες εγκαταστάσεις που χρησιμοποιούν τις ακτές για τις λειτουργικές τους ανάγκες και οι Οργανισμοί Τοπικής Αυτοδιοίκησης, για την αντιμετώπιση ρύπανσης των ακτών από πάσης φύσεως απόβλητα, λύματα και απορρίμματα.
      3. Για την αποτροπή περιστατικών ρύπανσης από απορρίμματα και απόβλητα που προέρχονται από την ενδοχώρα, οι κατά τόπους Λιμενικές Αρχές, σε εκτέλεση σχετικών εντολών της αρμόδιας Υπηρεσίας του ΥΕΝΑΝΠ, ενημερώνουν τις Νομαρχιακές Αυτοδιοικήσεις και τους Οργανισμούς Τοπικής Αυτοδιοίκησης της περιοχής δικαιοδοσίας τους, για συχνούς καθαρισμούς στις κοίτες των ποταμών και των ρεμάτων, αλλά και των ακτών της περιοχής ευθύνης τους.
      Επιπλέον, ενόψει κάθε νέας θερινής περιόδου, από την αρμόδια Υπηρεσία του ΥΕΝΑΝΠ δίδονται οδηγίες προς τις Λιμενικές Αρχές της χώρας για τη λήψη μέτρων και ενεργειών για την αποτελεσματικότερη προστασία του θαλάσσιου περιβάλλοντος, την αποφυγή ρύπανσης της θάλασσας από απορρίμματα και την επιβολή των προβλεπόμενων από την ισχύουσα νομοθεσία κυρώσεων σε περίπτωση διαπίστωσης παραβάσεων.
      4. Σημειώνεται ότι τα θέματα διαχείρισης στερεών αποβλήτων από χερσαίες εγκαταστάσεις, μελέτης και εκτίμησης περιβαλλοντικών επιπτώσεων, βαθμού ρύπανσης/μόλυνσης αποδεκτών (έδαφoς-νερό-αέρας), καθορισμού χρήσης αποδέκτη και προτύπων (standards), εκφεύγουν των αρμοδιοτήτων του ΥΕΝΑΝΠ.
      Ο Υφυπουργός
      ΠΑΝΟΣ ΚΑΜΜΕΝΟΣ»
     12. Στην με αριθμό 9402/1.4.2008 ερώτηση του Βουλευτή κ. Ηλία Λαμπίρη δόθηκε με το υπ’ αριθμ. 40981/ΙΗ/21.4.2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9402/1-4-08 την οποία κατέθεσε ο Βουλευτής κ. Ηλ. Λαμπίρης και αφορά στη στέγαση Φοιτητικής Εστίας Ρεθύμνου, σας γνωρίζουμε τα ακόλουθα:
      . Το Εθνικό Ίδρυμα Νεότητας είναι Κοινωφελές Ίδρυμα- Νομικό Πρόσωπο Ιδιωτικού Δικαίου του Ευρύτερου Δημόσιου Τομέα, το οποίο εποπτεύεται από το ΥΠ.Ε.Π.Θ. και λειτουργεί ως επικουρικός φορέας σε θέματα φοιτητικής-σπουδαστικής μέριμνας.
      . Αναλαμβάνει την ευθύνη λειτουργίας Φοιτητικών και Σπουδαστικών Εστιών, όταν καλείται από τα Α.Ε.Ι. με υπογραφή σχετικής σύμβασης, καθορίζοντας τους σχετικούς όρους λειτουργίας.
      Το Ε.Ι.Ν. μας πληροφόρησε ότι είχε την ευθύνη λειτουργίας της φοιτητικής εστίας «Τίμιος Σταυρός» από τις 27 -11-1985 με σχετική σύμβαση παραχώρησης του κτιρίου από την Ιερά Μητρόπολη Ρεθύμνης στην οποία και ανήκει Προσέφερε επί σειρά ετών τις υπηρεσίες του σε 60 περίπου φοιτητές του Πανεπιστημίου Ρεθύμνης. Τον Μάιο του 2007, η Διεύθυνση Τεχνικών Υπηρεσιών της Νομαρχίας Ρεθύμνης και η Διεύθυνση των Τεχνικών Υπηρεσιών του Ε.Ι.Ν, διαπίστωσαν σοβαρά προβλήματα στον φέροντα οργανισμό του κτιρίου της φοιτητικής εστίαs. Τα προβλήματα αυτά στον φέροντα οργανισμό του κτιρίου, υποχρέωσαν το Εθνικό Ίδρυμα Νεότητας να αναστείλει την λειτουργία της εστίας και να αποφασίσει τη λύση της σύμβασης με την Ιερά Μητρόπολη Ρεθύμνης.
      Από τις 27/11/07 έως και σήμερα, λίγοι φοιτητές αρνούνται να εγκαταλείψουν το κτίριο, μετά από τα προβλήματα που έχουν προκύψει Από τους 60 αρχικά διαμένοντες φοιτητές, ένας αριθμός φοιτητών που πληρούσε τις προϋποθέσεις στεγάσθηκε στο καινούργιο κτηριακό συγκρότημα Φοιτητικών Εστιών στην Πανεπιστημιούπολη στο Γάλλο Ρεθύμνης στο Ρέθυμνο.
      Η νέα φοιτητική εστία λειτούργησε από την νέα ακαδημαϊκή χρονιά 2007 -08, με ευθύνη του Πανεπιστημίου Κρήτης και από 8/2/08 με προγραμματική συμφωνία μεταξύ του Ε.Ι.Ν. και Πανεπιστημίου Κρήτης περιήλθε στην ευθύνη του Εθνικού Ιδρύματος Νεότητας. Το συγκρότημα αυτό έχει δυναμικότητα διαμονής εκατόν σαράντα τριών (143) ατόμων και εξυπηρετεί φοιτητές του πανεπιστημίου στο Ρέθυμνο.
      Επειδή για τους φοιτητές που μένουν ακόμη στο κτίριο «Τίμιος Σταυρός» υπάρχει κίνδυνος λόγω των σοβαρών κτιριακών προβλημάτων, το Εθνικό Ίδρυμα Νεότητας θεωρώντας επιτακτική την ανάγκη άμεσης στέγασης των φοιτητών σε ξενοδοχείο της πόλης, για το υπόλοιπο χρονικό διάστημα της ακαδημαϊκής περιόδου το αργότερο έως και 3117/08, μεριμνά για εξεύρεση ξενοδοχείου της πόλης του Ρεθύμνου προκειμένου να στεγασθούν οι εναπομείναντες φοιτητές στην Εστία. Το ΥΠ.Ε.Π.Θ. έχει ήδη αναλάβει να καλύψει εξ ολοκλήρου τη σχετική δαπάνη, στην οποία θα υποβληθεί το Ε.Ι.Ν..
      Τέλος, σημειώνεται ότι τις’- προπτυχιακούς φοιτητές των Ανωτάτων Εκπαιδευτικών Ιδρυμάτων, χορηγείται ετήσιο στεγαστικό επίδομα, ίσο με χίλια (1000) ευρώ, σύμφωνα με τις προϋποθέσεις του άρθρου 1 Ο του Ν. 3220104.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
     13. Στην με αριθμό 9491/1.4.2008 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 41028/ΙΗ/21.4.2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 9491/1-4-08 την οποία κατέθεσε ο Βουλευτής Απ. Κατσιφάρας και αφορά στη λειτουργία του Πανεπιστημίου Πάτρας, σας γνωρίζουμε τα ακόλουθα:
      Το έτος 2008 είναι το τελευταίο έτος εφαρμογής του τετραετούς σχεδιασμού για την ανάπτυξη των υποδομών των Πανεπιστημίων.
      Η πρόταση του ΥΠ.Ε.Π.Θ. για την κατάρτιση του Π.Δ.Ε. 2008, θα περιλαμβάνει έργα τα οποία είχαν σχεδιασθεί από τις Διοικήσεις των Ιδρυμάτων, και ξεκίνησε η υλοποίησή τους καθώς και πιστώσεις που δεν μεταβιβάσθηκαν το έτος 2007 από το ΥΠ.Ε.Π.Θ. στο ως άνω Πανεπιστήμιο.
      Όσον αφορά στη μίσθωση λεωφορείων για τη μεταφορά των φοιτητών από και προς το Πανεπιστήμιο, σας γνωρίζουμε ότι σχέδιο της Κοινής Υπουργικής Απόφασης των Υπουργών Εθνικής Παιδείας και Θρησκευμάτων και Οικονομίας και Οικονομικών, σύμφωνα με την οποία εγκρίνεται η σύναψη σύμβασης μίσθωσης λεωφορείων με φυσικά ή νομικά πρόσωπα οιασδήποτε μορφής που έχουν νόμιμη άδεια, για τη μεταφορά των φοιτητών από και προς τους χώρους εκπαίδευσης της Πανεπιστημιούπολη ς βρίσκεται από 10-1-08 στο Υπουργείο Οικονομίας και Οικονομικών προς υπογραφή.
      Σχετικά με την πρόσληψη μόνιμου εκπαιδευτικού προσωπικού και προσωπικού κλάδου ΥΕ φυλάκων Νυκτοφυλάκων στο Πανεπιστήμιο Πάτρας, σας ενημερώνουμε ότι οι κενές θέσεις από συνταξιοδότηση μελών ΔΕΠ επαναπροκηρύσσονται εκτός προγραμματισμού, με ευθύνη του κάθε ΑΕΙ. Από τον συνδυασμό των διατάξεων των άρθρων 23 και 25 του Ν. 3549/2007 προκύπτει ότι η προκήρυξη δημοσιεύεται μετά από έλεγχο νομιμότητας του Πρύτανη, γεγονός που συντομεύει τη χρονική διάρκεια των διαδικασιών επαναπροκήρυξης των θέσεων.
      Επίσης σας πληροφορούμε ότι με την αριθμ. ΔΙΠΠ/Φ.ΕΓΚΡ.10.259/3556/1-6-2007 Εγκριτική Απόφαση της Επιτροπής της παρ. 1 του άρθρου 2 της 33/2006 Π.Υ.Σ. (Πράξη Υπουργικού Συμβουλίου) εγκρίθηκαν μεταξύ των άλλων και επί συνόλου 40 κενών οργανικών θέσεων του κλάδου ΥΕ Φυλάκων Νυχτοφυλάκων σε Α.Ε.Ι. της χώρας, μία (1) θέση για το Πανεπιστήμιο Πάτρας.
      Η ως άνω απόφαση κοινοποιήθηκε στο Α.Σ.Ε.Π. το οποίο είναι και αρμόδιο για την έκδοση της σχετικής προκήρυξης.
      Επιπλέον, σας γνωρίζουμε ότι το Πανεπιστήμιο Πάτρας στο πλαίσιο του προγραμματισμού προσλήψεων του έτους 2007 είχε αιτηθεί: α) την πλήρωση δύο (2) θέσεων μονίμου προσωπικού ΥΕ Φυλάκων Νυχτοφυλάκων από τις οποίες στο μεταξύ εγκρίθηκε η μία (1) προαναφερόμενη και β) την πρόσληψη είκοσι πέντε (25) υπαλλήλων κλάδου ΥΕ Φυλάκων Νυχτοφυλάκων ως εποχικό προσωπικό σύμφωνα με τις διατάξεις του άρθρου 21 του Ν.2190/90 για τις οποίες μέχρι σήμερα δεν υπάρχει σχετική έγκριση από το Υπουργείο Εσωτερικών.
      Στο πλαίσιο δε του ετήσιου προγραμματισμού προσλήψεων για το έτος 2008 εφόσον αιτηθεί η εν λόγω πρόσληψη από το Ίδρυμα θα προωθηθεί και πάλι προς έγκριση στο Υπουργείο Εσωτερικών το σχετικό αίτημα.
      Αναφορικά με τη χρηματοδότηση για τα ερευνητικά προγράμματα του ως άνω Πανεπιστημίου, σας πληροφορούμε ότι η χρηματοδότηση των Πανεπιστημίων από το ΥΠ.Ε.Π.Θ. είναι γενική και δεν εξειδικεύεται σε χωριστές χρηματοδοτήσεις για εκπαίδευση, έρευνα, διοίκηση κ.λπ., ενώ η αξιολόγηση και η χρηματοδότηση των ερευνητικών προγραμμάτων γίνεται από τα ίδια τα Πανεπιστήμια και τους άλλους. ερευνητικούς φορείς.
      Στον τακτικό προϋπολογισμό του ΥΠ.Ε.Π.Θ. υπάρχει μικρή ειδική χρηματοδότηση, η οποία αφορά στην οργάνωση ερευνητικών συνεδρίων, στην ενίσχυση των Ειδικών Λογαριασμών Έρευνας των Ιδρυμάτων και στη χρηματοδότηση των Ερευνητικών Πανεπιστημιακών Ινστιτούτων η οποία για το έτος 2008 ανέρχεται στο ποσό των 2.750.000,00 ευρώ.
      Επιπροσθέτως μέσω της Ειδικής Υπηρεσίας Διαχείρισης του ΥΠ.Ε.Π.Θ. στο πλαίσιο του ΕΠΕΑΕΚ 11 χρηματοδοτήθηκαν ερευνητικά έργα στα Πανεπιστήμια συνολικού προϋπολογισμού 99 εκ. ευρώ εκ των οποίων τα 6 εκ. χορηγήθηκαν στο Πανεπιστήμιο Πατρών.
      Τα ερευνητικά αυτά έργα συγχρηματοδοτήθηκαν από την Ευρωπαϊκή Ένωση Ευρωπαϊκό Κοινωνικό Ταμείο (ΕΚΤ) και από Εθνικούς Πόρους για την περίοδο 20002006.
      Όσον αφορά στην επόμενη προγραμματική περίοδο 2007-2013 και στο πλαίσιο του Επιχειρησιακού Προγράμματος «Εκπαίδευση και δια βίου Μάθηση» έχει εγκριθεί το συνολικό ποσό των 433 εκ. ευρώ, για την ενίσχυση του ανθρώπινου κεφαλαίου στις μεταπτυχιακές σπουδές, την έρευνα και την καινοτομία.
      Τέλος, σας γνωρίζουμε ότι στις προθέσεις του ΥΠ.Ε.Π.Θ. είναι η αύξηση των χορηγουμένων πιστώσεων για την έρευνα, ο περιορισμός των μη λειτουργικών παραγωγικών δαπανών αλλά και η συμβολή του, στο μεγαλύτερο δυνατό βαθμό, στην αριστοποίηση των ερευνητικών μονάδων που λειτουργούν στη χώρα.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      14. Στην με αριθμό 9329/31.3.2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 749/21.4.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση των ανωτέρω σχετικών ερωτήσεων και Αναφορών και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Μετά από σύσταση της Ευρωπαϊκής Επιτροπής για την προστασία των ατόμων με ειδικές ανάγκες προκειμένου να απολαμβάνουν ορισμένων στοιχειωδών διαδικασιών διευκόλυνσης, εκδόθηκε το Π.Δ 2005 με το οποίο ορίσθηκε επακριβώς ποια άτομα υπάγονται στην κατηγορία αυτή για τα οποία εκδόθηκε «Δελτίο Στάθμευσης Ατόμων με Αναπηρία».
      2. Η ρύθμιση αυτή είναι μεταγενέστερη της σύνταξης ορισμένων τευχών διακήρυξης των Συμβάσεων για τη μεταφορά της λειτουργίας και συντήρησης από το Δημόσιο στους Παραχωρησιούχους και συνεπώς δεν είχε προβλεφθεί αυτή η εξαίρεση.
      3. Το ΥΠΕΧΩΔΕ, σε εφαρμογή του ως άνω Π.Δ, με τις με αρ.πρ. Δ 16γ/272/12/239/Γ/15.5.07 (Ορθή Επανάληψη 14/7/07 ΦΕΚ 1142/Β/9.7.07) και Δ 16γ/114/13/127/Γ/4.3.08 ΦΕΚ 464/8/17.3.08 αποφάσεις του εξαίρεσε τα άτομα αυτά από την πληρωμή διοδίων.
      4. Μετά από συνεννόηση με τους παραχωρησιούχους, έγινε αποδεκτή και τηρείται απαρέγκλιτα επί της ουσίας η εξαίρεση αυτή.
      Ο Υφυπουργός
      Θ. ΞΑΝΘΟΠΟΥΛΟΣ»)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε.
      Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 1075/10.6.2008 επίκαιρη ερώτηση του Βουλευτή της Νέας Δημοκρατίας κ. Σίμου Κεδίκογλου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών σχετικά με το οδικό δίκτυο της Εύβοιας κ.λπ..
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής: 
      «Τόσο η κατάσταση όσο και η πρόοδος των μελετών και έργων για το οδικό δίκτυο της Εύβοιας είναι πρώτο θέμα στην απασχόληση της Ευβοϊκής κοινής γνώμης, η οποία ευαισθητοποιείται συνεχώς από την πληθώρα των ατυχημάτων.
      1. Κορυφαίο θέμα είναι η αποπεράτωση των μελετών της διασταύρωσης των δρόμων που περιβάλλουν τη Χαλκίδα ήτοι από Βασιλικό έως υψηλή γέφυρα και από Ψαχνά – Αρτάκη – υψηλή γέφυρα.
      Ερώτημα: Σε ποιο στάδιο βρισκόμαστε; Πότε μπορούμε να αναμένουμε την αποπεράτωση –όλων– των σχετικών μελετών και την προκήρυξη της κατασκευής; Από ποιες πιστώσεις θα αντιμετωπιστεί;
      2. Σε ποιο στάδιο ευρίσκεται η μελέτη του βορείου άξονα; Έχει οριστικοποιηθεί η χάραξη από Ψαχνά έως Ιστιαία; Είναι στις προθέσεις της Κυβέρνησης να δημοσιοποιήσει την επιλογή της χάραξης;
      3. Οι μελέτες παράκαμψης Βασιλικού και Αμαρύνθου είναι έτοιμες σύμφωνα με την ανακοίνωση της Περιφέρειας Στερεάς Ελλάδας. Γιατί δεν αποφασίζονται οι απαλλοτριώσεις; Ποιες οι προθέσεις των αρμοδίων Υπουργείων για τα έργα αυτά; Πού τοποθετούνται χρονικώς;
      4. Για το έργο παράκαμψης της Αιδηψού έχουν δαπανηθεί πλέον των 20.000.000 ευρώ. Υπολείπεται η ολοκλήρωση της εκσκαφής δύο τμημάτων και η ασφαλτόστρωση για να δοθεί σε κυκλοφορία και το έργο να αποδώσει και να εκπληρώσει τον προορισμό του; Απαιτείται πίστωση 5% της συντελεσθείσας δαπάνης, ποσό ελάχιστο.  Με ποια λογική δεν διατίθεται; Πού βρισκόμαστε;»
      Στην επίκαιρη ερώτηση του κ. συναδέλφου θα απαντήσει ο Υφυπουργός Περιβάλλοντος Χωροταξίας και Δημοσίων Έργων κ. Ξανθόπουλος.
      Ορίστε, κύριε Υπουργέ, έχετε το λόγο για τρία λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Κύριε Βουλευτά, όπως γνωρίζετε, η Εύβοια, πράγματι παραμελημένη από άποψη οδοποιίας, είναι στην πρώτη προτεραιότητα τουλάχιστον του δικού μας Υπουργείου –αλλά πιστεύω και του Υπουργείου Εσωτερικών- από πλευράς έργων υποδομής και όχι επειδή το λέω εγώ, αλλά διότι ο ίδιος ο Υπουργός έκανε μία συνάντηση εργασίας στο γραφείο του εδώ και μόλις ένα μήνα και κάτι, παρουσία όλων σας, των Βουλευτών, του Νομάρχη, του Δημάρχου κ.λπ..
      Εκεί αναλυτικά εξετάσατε ένα προς ένα τα θέματα και πήρατε και τις κατάλληλες απαντήσεις. Δηλαδή, όχι μόνο δρομολογήθηκαν τα θέματα, αλλά υπάρχει και δέσμευση, μετά από τη συνάντηση εργασίας, του Υπουργού για το όλο θέμα των οδικών αξόνων της Εύβοιας.
      Από τότε ως σήμερα, στον ενάμιση μήνα, προχωρούμε ταχύτατα και σας αναφέρω επιγραμματικά τα εξής: Ευρεία παράκαμψη Χαλκίδας. Είναι αυτά τα 21,5 χιλιόμετρα πρακτικώς, από το τέλος της υψηλής γέφυρας μέχρι την περιοχή των Ψαχνών. Οριστικοποιήθηκε αυτό που σας είπε ο Υπουργός, ότι το πρώτο μεγάλο κομμάτι μέχρι τη Νέα Αρτάκη, δηλαδή, στον ανισόπεδο κόμβο Βατώντας, θα γίνει αυτοκινητόδρομος, με δύο επί δύο λωρίδες κυκλοφορίας, αλλά και διαχωριστικό ασφαλείας στη μέση. Το υπόλοιπο κομμάτι θα γίνει ένας πάρα πολύ καλός δρόμος, όπως και για το άλλο εθνικό μας δίκτυο και αυτό μέχρι τα Ψαχνά. Οι μελέτες ουσιαστικά θα έχουν ολοκληρωθεί -και επειδή το ρωτάτε- μέχρι τέλος του χρόνου και ελπίζουμε το 2009 να είναι και το έτος δημοπράτησης.
      Στο εύλογο ερώτημά σας από ποιες πιστώσεις, όπως έχω ξαναπεί, υπάρχει ουσιαστικά μία όχι μόνο δέσμευση, αλλά και ένταξη του έργου αυτού στο Δ΄ Κοινοτικό Πλαίσιο, στο Ε.Σ.Π.Α. και αυτό έγινε, διότι ουσιαστικώς θα γίνει από εθνικούς πόρους ο βόρειος οδικός άξονας Εύβοιας, επειδή δεν είχε ενταχθεί το 2002 στα διευρωπαϊκά δίκτυα.
      Συνεπώς και πιστώσεις υπάρχουν και οι μελέτες ολοκληρώνονται και κυρίως, γίνεται ένας δρόμος πραγματικά άνετος που θα απεμπλέξει και θα αποσυμφορήσει την περιοχή γύρω από τη Χαλκίδα και μάλιστα, σε μεγάλο μήκος.
      Πάμε τώρα στο βόρειο οδικό άξονα της Εύβοιας. Κανονικά προχωρούν οι μελέτες. Ήδη έχουμε διαθέσει περί τα 8.000.000 ευρώ για όλον αυτόν τον άξονα, δηλαδή, από Χαλκίδα-Ψαχνά-Ιστιαία-Αιδηψό κατά τμήματα και πιστεύουμε ότι θα είμαστε έτοιμοι για να μπορέσουμε να έχουμε ώριμα έργα σε ένα χρόνο από σήμερα, έτσι ώστε να μπορούμε πράγματι να διεκδικήσουμε πόρους, είτε με ένταξη στο Ε.Σ.Π.Α. στην πρώτη αναθεώρηση είτε από εθνικούς πόρους, για να γίνει και αυτός ο άξονας.
      Τα υπόλοιπα θα τα πω στη δευτερολογία μου, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κύριε Κεδίκογλου, έχετε το λόγο.
      ΣΥΜΕΩΝ ΚΕΔΙΚΟΓΛΟΥ: Κύριε Υπουργέ, είναι γνωστό το ενδιαφέρον του Υπουργού για το πρόβλημα του οδικού δικτύου της Εύβοιας, γι’ αυτό και υπάρχει τέτοια ένταση ερωτήσεων από τη μεριά μας, γιατί γνωρίζουμε ότι ο κ. Σουφλιάς έχει ενδιαφέρον και δεν θέλουμε αυτό το ενδιαφέρον να αποπροσανατολίζεται.
      Ο περιφερειακός της Χαλκίδας πιστεύω ότι θα πρέπει να αρχίσει να γνωστοποιείται και από πού θα περάσει. Η τοπική κοινωνία έχει άγνοια και για τον περιφερειακό της Χαλκίδας, αλλά και για τη χάραξη του βορείου άξονα. Πιστεύω ότι θα ήταν σωστό να ενημερωθούν οι τοπικοί φορείς και πιστεύω ότι στην όλη μελέτη του περιφερειακού της Χαλκίδας θα πρέπει να ληφθεί υπ΄όψιν η ανάγκη μιας ανισόπεδης διασταύρωσης, εκεί που η υψηλή γέφυρα βγαίνει στην ευβοϊκή γη.
      Δεν έχετε προλάβει να απαντήσετε στις δύο τελευταίες ερωτήσεις, αλλά θα ήθελα απλώς να σας αναφέρω για τις παρακάμψεις Βασιλικού και Αμαρύνθου, επειδή θα έχουμε το γνωστό πρόβλημα με τις απαλλοτριώσεις, να ακολουθηθεί η τακτική του παρελθόντος, όπου γινόταν συμφωνία με τους ιδιοκτήτες να αρχίσει η κατασκευή του δρόμου και η τιμή της απαλλοτρίωσης να καθοριστεί από τα δικαστήρια, όπως είναι και η διαδικασία, για να μην υπάρχει καθυστέρηση.
      Επίσης, επειδή ο δήμαρχος Λιλαντίων στην περιοχή Βασιλικού έκρινε πως ορισμένες απαιτήσεις ιδιοκτητών ήταν υπερβολικές και επειδή έχουμε υποφέρει στην Εύβοια από υψηλές καταβολές αποζημιώσεων, θα ήθελα να δοθεί μια ιδιαίτερη προσοχή.
      Επίσης, πρέπει να δοθεί προσοχή σε ένα έργο που έχει ταλαιπωρηθεί από υψηλές αποζημιώσεις και είναι η παράκαμψη της Αιδηψού.
      Όμως, Υπουργέ μου, δε νομίζω ότι είναι δυνατόν να έχουν διατεθεί πάνω από 20.000.000 ευρώ και να καθόμαστε να βλέπουμε το έργο ημιτελές. Χρειάζεται μία μικρή πίστωση. Είναι έργο της Περιφέρειας, αλλά ξέρετε ότι ο κόσμος στην Εύβοια δεν διαχωρίζει Περιφέρεια, Υ.ΠΕ.ΧΩ.Δ.Ε., Νομαρχία. Ο κόσμος στην Εύβοια ψηφίζει μία Κυβέρνηση και περιμένει τα όσα δεσμευτήκανε να γίνουν πράξη.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Πράγματι, ο δρόμος και οι μελέτες προχωρούν. Όμως, επιτρέψτε μου να έχω μία λίγο διαφορετική άποψη, όσον αφορά τη γνωστοποίηση της χάραξης. Θεωρώ, δηλαδή, ότι, έως ότου οριστικοποιηθούν όλα αυτά, είναι σκόπιμο και για λόγους αποφυγής κερδοσκοπίας της αγοραπωλησίας ακινήτων -εννοώ γης- αλλά και για λόγους πρώιμων αντιδράσεων, που πάντα υπάρχουν, να περιμένουμε και όταν έρθει η στιγμή της δημοπράτησης, βεβαίως, τα πάντα θα γίνουν γνωστά και θα προχωρήσουν κανονικά.
    Η εμπειρία μας δείχνει ότι η πρώιμη δραστηριοποίηση χάραξης, ζημιά μάλλον κάνει παρά καλό. 
    Πάω τώρα στη συνέχεια των θεμάτων που σας είπα ότι θα αναφέρω.
    Παράκαμψη Βασιλικού. Πάμε πολύ καλά, υπό την έννοια ότι ετοιμάζουμε τα τεύχη δημοπράτησης και εντός του Ιουλίου θα γίνει και η δημοπράτηση. Δηλαδή, αυτό το κομμάτι, πράγματι, θα δημοπρατηθεί. Είναι έτοιμο.
    Παράκαμψη Αμαρύνθου. Ολοκληρώνονται οι μελέτες, ήδη αναζητούνται οι πιστώσεις των 50.000.000 ευρώ για την κατασκευή και ελπίζω μέχρι τέλους του χρόνου, να υπάρχει γι’ αυτό το έργο η τελική φάση τευχών δημοπράτησης και η δημοπράτηση. 
    Τέλος, παράκαμψη Αλιβερίου, άλλα δώδεκα χιλιόμετρα. Και εδώ υπάρχει μία αν θέλετε, πίεση που ασκούμε και εμείς και στα δικά μας μελετητικά κέντρα και στην περιφέρεια για να ολοκληρωθούν οι μελέτες, ώστε και αυτό να μπορεί πράγματι έγκαιρα να ενταχθεί και να κατασκευασθεί από το Ε.Σ.Π.Α..
    Για την τελευταία, της Αιδηψού, είναι πράγματι έργο της περιφέρειας, όπως είπατε πολύ σωστά.	 Με διαβεβαιώνει η περιφέρεια ότι κάνει το καλύτερο δυνατόν, για να μπορέσει πράγματι και αυτή η τελευταία δυσκολία να ξεπεραστεί για να μπορέσει να ολοκληρωθεί το έργο αυτό. Σας ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
    Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στους χώρους του Μεγάρου της Βουλής των Ελλήνων, ενενήντα τρεις Ανθυπασπιστές από τη Σχολή Γενικής Επιμόρφωσης Ανθυπασπιστών του Πολεμικού Ναυτικού και τρεις συνοδοί-Αξιωματικοί του Κέντρου Εκπαίδευσης «ΠΑΛΑΣΚΑΣ».
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
    Ακολουθεί η δεύτερη με αριθμό 1064/10.6.2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Υπουργό Εθνικής Παιδείας και Θρησκευμάτων σχετικά με τη διακοπή των διαπολιτισμικών δράσεων στην πρωτοβάθμια εκπαίδευση.
    Η επίκαιρη ερώτηση της κ. Διαμαντοπούλου ειδικότερα έχει ως εξής:
    «Στο 132ο Δημοτικό Σχολείο Αθηνών, με 72% αλλόγλωσσους μαθητές, τα τελευταία επτά χρόνια εφαρμόζονται δράσεις που αφορούν την ένταξη όλων των παιδιών, την ανάπτυξη νέων διδακτικών προσεγγίσεων, την επιμόρφωση των δασκάλων, την ανάπτυξη σχέσεων με τους γονείς και το άνοιγμα του σχολείου στην τοπική κοινωνία.
    Η δράση του σχολείου έχει αναγνωρισθεί μέσω επιστημονικών ανακοινώσεων, διεθνών βραβεύσεων και έχει παρουσιασθεί σε πολλά δημοσιεύματα του ημερήσιου Τύπου.
    Μετά από παρεμβάσεις των προϊσταμένων της πρωτοβάθμιας εκπαίδευσης, τα προγράμματα αυτά είτε έχουν ανασταλεί είτε κινδυνεύουν να διακοπούν. Επιπλέον, με τις πρόσφατες κρίσεις διευθυντών, η διευθύντρια του σχολείου που απετέλεσε την ψυχή αυτών των δράσεων απομακρύνθηκε από τη θέση της με απαξιωτικό τρόπο για μη κατανοητούς λόγους. 
    Επειδή τα καινοτόμα προγράμματα και δράσεις, η ενεργή εμπλοκή των γονέων και της τοπικής κοινωνίας στα θέματα λειτουργίας του σχολείου αποτελούν ισχυρό ζητούμενο στο εκπαιδευτικό μας σύστημα, το δε συγκεκριμένο σχολείο έχει σωρεία βραβεύσεων,
    Ερωτάται ο κύριος Υπουργός:
    Τι μέτρα θα λάβετε, προκειμένου να εξασφαλιστεί η απρόσκοπτη συνέχιση των επιτυχημένων δράσεων, το σοβαρό και αναγνωρισμένο έργο και η ομαλή λειτουργία του σχολείου; 
    Ποιο είναι το σχέδιο και το πρόγραμμά σας, προκειμένου να προωθηθούν παρόμοιες δράσεις στο πλαίσιο της διαπολιτισμικής εκπαίδευσης και σε άλλα σχολεία που παρουσιάζουν υψηλό ποσοστό αλλόγλωσσων μαθητών;»
    Στην επίκαιρη ερώτηση της κ. συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος.
    Ο κύριος Υπουργός έχει το λόγο για τρία λεπτά.
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κυρία Πρόεδρε.
    Κυρία συνάδελφε, με την επίκαιρη ερώτησή σας μου δίνετε την ευκαιρία όπως και στην Κυβέρνηση να αναφερθούμε στη μεταναστευτική πολιτική της χώρας μας και στην εκπαιδευτική μας πολιτική για υπηκόους τρίτων χωρών και τα παιδιά τους.
    Γνωρίζετε ότι η Ελλάς έχει καταβάλλει το κόστος το οποίο της αναλογεί μετά τις αλλαγές στη νοτιοανατολική Ευρώπη, στις αρχές της δεκαετίας του ’90 και μάλιστα κατά τρόπο υπερβολικό, θα έλεγα και περισσότερο από οποιαδήποτε άλλη χώρα μέλος της Ένωσης.
      Εφαρμόζουμε μία προοδευτική μεταναστευτική πολιτική και εξίσου μία προοδευτική εκπαιδευτική πολιτική. Η πολιτική της χώρας μας αναφορικά με τη διαχείριση των μεταναστών μαθητών είναι η προώθηση της όσο το δυνατόν ταχύτερης ένταξής τους στην ελληνική κοινωνία. Γι’ αυτό με το ν. 3386 -του οποίου είχα την τιμή να είμαι εισηγητής της Πλειοψηφίας στην προηγούμενη Βουλή- παρέχεται η δυνατότητα και σε παιδιά με μη νόμιμη παραμονή στη χώρα να εγγράφονται στα δημόσια σχολεία. 
      Πιστεύουμε ότι η βασική προϋπόθεση για την επιτυχή κοινωνική ένταξη -σύμφωνα με μελέτες τις οποίες έχουμε στα χέρια μας και δεν αφορούν μόνο το ελληνικό παράδειγμα- αποτελεί η εκμάθηση της γλώσσας στη χώρα στην οποία βρίσκονται. Δηλαδή, εν προκειμένω, της ελληνικής. Αυτό έχουμε παρατηρήσει ότι επιτυγχάνεται καλύτερα, όταν οι αλλοδαποί μαθητές μετέχουν σε τμήματα με Έλληνες μαθητές, καθώς έχουν την ευκαιρία να μετέχουν σε όλες τις εκπαιδευτικές και κοινωνικές δράσεις του σχολείου. 
      Επίσης, όπως πολύ καλά γνωρίζετε, για την υποβοήθηση αυτών των μαθητών δημιουργούνται και λειτουργούν, όπου χρειάζεται, τάξεις υποδοχής και φροντιστηριακά τμήματα που τους διευκολύνουν στην αντιμετώπιση των δυσκολιών στα μαθήματά τους. 
      Και βεβαίως, σκοπός της διαπολιτισμικής εκπαίδευσης είναι η ένταξη των παλιννοστούντων και αλλοδαπών μαθητών στο ελληνικό εκπαιδευτικό σύστημα και στην κοινωνία γενικότερα, εξασφαλίζοντας ίσες ευκαιρίες μάθησης και κοινωνικής ένταξης για όλους τους μαθητές με προώθηση και ενίσχυση εκείνων των μορφών εκπαιδευτικής παρέμβασης που δεν επιτρέπουν διαχωρισμό των μαθητών -ειδικά περιβάλλοντα και διακριτική μεταχείριση- αλλά θεωρούν αυτονόητη την αρχή του ενιαίου σχολείου τόσο σε επίπεδο σχολικής μονάδας, όσο και σε επίπεδο τάξεων και τμημάτων. 
      Συγκεκριμένα, συλλογικά σε όλη τη χώρα λειτουργούν εκατόν εβδομήντα εννέα τάξεις υποδοχής και εκατόν τριάντα τέσσερα φροντιστηριακά τμήματα κατά το τρέχον σχολικό έτος σε περισσότερα από διακόσια σχολεία. 
      Υπάρχει σειρά υπουργικών αποφάσεων –του 1999, του 2002 και του 2006- οι οποίες έχουν καθορίσει ότι ως διαπολιτισμικές δράσεις νοούνται οι δράσεις στο πλαίσιο της ενιαίας εκπαιδευτικής πολιτικής της χώρας, λειτουργούν με βάση τους προαναφερθέντες καθορισμένους κανόνες –όπως αυτοί προκύπτουν από τις υπουργικές αποφάσεις- και αποσκοπούν στην πλήρη και όχι αποσπασματική ενσωμάτωση των αλλοδαπών στο ελληνικό εκπαιδευτικό σύστημα. 
      Η Ελλάδα ως σύγχρονη συντεταγμένη πολιτεία με συνταγματική και νομική τάξη έχει καθιερώσει θεσμούς που λειτουργούν ισότιμα για όλους τους πολίτες χωρίς διακρίσεις. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υφυπουργού)
      Συμπληρώνω με μία φράση, κυρία Πρόεδρε. 
      Τα προγράμματα αυτά, όπως επίσης πολύ καλά γνωρίζετε, έχουν χρηματοδοτηθεί στο πλαίσιο της Γ΄ Προγραμματικής Περιόδου και άλλα θα χρηματοδοτηθούν στο προσεχές Δ΄ Πρόγραμμα. Επίσης, σας βεβαιώνω ότι δεν υπάρχει καμμία πρόθεση από την πλευρά της Κυβέρνησης και της πολιτικής ηγεσίας να διακοπούν τα οποιαδήποτε προγράμματα αφορούν μαθητές-υπηκόους τρίτων χωρών. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Διαμαντοπούλου για δύο λεπτά. 
      ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, αφού χαρήκατε τόσο πολύ που σας έδωσα την ευκαιρία να μου απαντήσετε για την εκπαιδευτική και μεταναστευτική σας πολιτική, γιατί άραγε δεν μου απαντάτε από το Δεκέμβρη που σας έχω καταθέσει αυτήν την ερώτηση και χρειάστηκε να περάσει το πρωτοφανές διάστημα των έξι μηνών για να έρθετε στη Βουλή; Και γιατί δεν μου απαντάτε στη δεύτερη ερώτηση που σας έχω θέσει εδώ και ενάμιση μήνα, που αφορά πάλι τη μεταναστευτική πολιτική και την εκπαίδευση των παιδιών των οικονομικών μεταναστών που μεταφέρονται από πόλη σε πόλη; Η απάντηση είναι, γιατί εκτός από τα γενικά που διαβάσατε, στα ειδικά και στα επιμέρους η κατάσταση είναι δραματική και έχουμε πισωγυρίσματα. 
      Η ερώτηση ήταν πολύ συγκεκριμένη και όχι επί παντός επιστητού. Αφορά ένα σχολείο, το 132ο Σχολείο της Αθήνας. Και αναφερόμαστε σ’ αυτό, όχι γιατί υπάρχει λόγος να μιλάμε για ένα σχολείο, αλλά γιατί αυτό το σχολείο ανοίγει πόρτες. Και κάθε φορά στην πολιτική ιστορία, στην ιστορία της παιδείας, στην ιστορία της εξέλιξης των θεσμών, εκεί που γίνονται μεγάλες αλλαγές και υπάρχουν προβλήματα, υπάρχουν πρωτοπόροι άνθρωποι που ανοίγουν πόρτες και αυτοί οι άνθρωποι πρέπει να ακολουθούνται και όχι να διώκονται. 
      Εσείς, λοιπόν, εδώ στη συγκεκριμένη περίπτωση λειτουργήσατε όχι σαν πολιτική ηγεσία του Υπουργείου, δηλαδή ως ο Υπουργός που έχει στόχο να αντιμετωπίσει τα προβλήματα με θεσμικό πλαίσιο, με προτάσεις, με υποστήριξη των πρωτοβουλιών των εκπαιδευτικών, αλλά ως ελεγκτές του δημοσίου που ήρθαν να δουν αν τηρούνται οι κανόνες και οι νόμοι. Ανατρέψατε πρωτοπόρα προγράμματα, μεταθέσατε με τον πλέον απαράδεκτο τρόπο τη Διευθύντρια του σχολείου, κλείσατε τμήματα τα οποία ήταν προοδευτικά, καινοτόμα, που συζητήθηκαν σε πανεπιστήμια, σε ημερίδες και έδωσαν βραβεία στα παιδιά και τους δασκάλους, για να αποδείξετε ότι έχετε ακριβώς αντίθετη άποψη από αυτή που υπάρχει σήμερα και είναι αυτή της ενσωμάτωσης των μεταναστών -και όχι της αφομοίωσής τους- και του σεβασμού της γλώσσας και όλων των αναγκών που έχουν. 
      Κύριε Υπουργέ, είπατε για τη  μεταναστευτική σας πολιτική και αναφερθήκατε στα τμήματα υποδοχής. Να σας θυμίσω  –γιατί είπατε ότι σήμερα  υπάρχουν εκατόν εβδομήντα εννέα τάξεις υποδοχής- ότι το 2003 υπήρχαν πεντακόσιες εβδομήντα οκτώ τάξεις υποδοχής; Να σας θυμίσω ότι το 2005 με εκατόν τριάντα οκτώ χιλιάδες μαθητές, δηλαδή περισσότερους από όσους είχαμε το 2003, ήταν τριακόσιες είκοσι δύο και σήμερα έγιναν εκατόν εβδομήντα εννέα; Και μη μου πείτε ότι δεν χρειάζονται πια οι τάξεις  υποδοχής, γιατί τα περισσότερα παιδιά έχουν λιγότερα από πέντε χρόνια στην Ελλάδα. 
      Το δράμα με την πολιτική σας είναι ότι, ενώ είμαστε μία χώρα υποδοχής μεταναστών πλέον με τεράστια νούμερα, αυτά τα παιδιά δεν τα αντιμετωπίζετε με το σεβασμό και την προσοχή που πρέπει, ώστε να έχουμε αύριο μία κοινωνία ανθρώπων που δεν θα έχει  συγκρούσεις και δεν θα έχει  βία. Επενδύει η ελληνική κοινωνία, επενδύει έτσι κι αλλιώς η ελληνική οικονομία, επενδύουμε έτσι κι αλλιώς στα σχολεία. Επιτρέψτε να ανθίσουν τα λουλούδια εκείνα που θα δώσουν τη δυνατότητα, τόσο στα μεταναστόπουλα, όσο και στα Ελληνόπουλα που είναι στα ίδια σχολεία, να έλθουν σε επαφή με αλληλεγγύη και σεβασμό, ώστε να έχουμε αύριο μία κοινωνία ανθρώπων που δεν θα έχει συγκρούσεις και βία; 
      Σας υπενθυμίζω ότι υπάρχει πρόβλημα πια με την πολιτική σας στα σχολεία αυτά. Ο μητροπολιτικός δήμος της  Αθήνας έχει 12% μετανάστες, αλλά υπάρχουν σχολεία με πάνω από 50% και το 132ο με πάνω από 75% παιδιά μεταναστών. Και το σημαντικότερο; Όταν τελειώνουν αυτά τα παιδιά τα σχολεία, είναι τα παιδιά της δεύτερης γενιάς μεταναστών, τα οποία είναι παιδιά φαντάσματα, δεν έχουν χαρτιά, δεν ανήκουν πουθενά, δεν έχουν ιθαγένεια. Έχουμε επανειλημμένα μιλήσει για την αλλαγή του Κώδικα Ιθαγένειας. Σε αυτά κλείνετε τα μάτια, όπως κλείνετε τα μάτια σε μία σειρά  θέματα που έχουν σχέση με τη μετανάστευση και τα γκέτο που δημιουργείτε στην Αθήνα. Και αυτά θα γίνουν κάποια στιγμή βόμβα στα θεμέλια της κοινωνίας μας, για την οποία βεβαίως αδιαφορείτε.
      Θέλω να επαναφέρω δύο προτάσεις.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Διαμαντοπούλου, έχετε ήδη διπλασιάσει το χρόνο σας. Σας παρακαλώ τελειώστε.
      ΑΝΝΑ  ΔΙΑΜΑΝΤΟΠΟΥΛΟΥ:   Τελειώνω αμέσως, κυρία Πρόεδρε.
      Να θυμηθούμε πως ό,τι έχει γίνει στην πολιτισμική εκπαίδευση σε αυτήν τη χώρα, έχει γίνει επί Κυβερνήσεων Σημίτη, από το 1996-1999, θεσμικό πλαίσιο, σχολεία, λύκεια, τάξεις υποδοχής. Δεν κάνατε τίποτα, παρά μόνο να τα μειώσετε.
      Δύο προτάσεις: 
      Πρώτον,  χορήγηση ιθαγένειας σε όσα παιδιά μεταναστών γεννιούνται στην Ελλάδα και αυτόματα σε όσα παιδιά έχουν τρία χρόνια τουλάχιστον στο εκπαιδευτικό σύστημα. 
      Και δεύτερον, εισαγωγή στα σχολεία της διδασκαλίας της μητρικής γλώσσας των κυρίων χωρών προέλευσης, με έμφαση στην προσχολική ηλικία. Είναι αυτό που ζητάμε και εμείς για τα δικά μας παιδιά σε άλλες χώρες.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστούμε την κ. Διαμαντοπούλου.
      Ο Υφυπουργός  Εθνικής Παιδείας και Θρησκευμάτων κ. Λυκουρέντζος έχει το λόγο.
      ΑΝΔΡΕΑΣ  ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Ευχαριστώ, κυρία Πρόεδρε.
      Κατ΄αρχάς, κ. Διαμαντοπούλου, εγώ αισθάνομαι περήφανος για την πολιτική της χώρας μας απέναντι στους υπηκόους τρίτων χωρών. Η Ελλάδα επιστρέφει σήμερα αυτό που δανείστηκε τις προηγούμενες δεκαετίες. Είμαστε πράγματι χώρα υποδοχής μεταναστών και όχι εξαγωγής. Και η διάθεσή σας να αντιπολιτευτείτε την Κυβέρνηση δεν πρέπει να σας επιτρέπει  να κάνετε άδικες αξιολογήσεις για την πατρίδα μας.
      Δεύτερον, πλήρης πλαστογράφηση της πραγματικότητας με όσα είπατε. Για ποια αποπομπή διευθύντριας μιλάτε; Γνωρίζετε πολύ καλά πώς γίνεται η κρίση των διευθυντών.
      ΑΝΝΑ  ΔΙΑΜΑΝΤΟΠΟΥΛΟΥ:  Επειδή γνωρίζουμε πολύ καλά το δράμα των κρίσεων.
      ΑΝΔΡΕΑΣ  ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Επειδή αυτά ήταν δική σας πρακτική, δεν σημαίνει ότι είναι και δική μας.
      ΑΝΝΑ  ΔΙΑΜΑΝΤΟΠΟΥΛΟΥ:  Απαντήστε σε όλα τα όργανα με ποιο τρόπο κρίθηκαν.
      ΑΝΔΡΕΑΣ  ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Σε όλα θα απαντήσω -δεν έχω κανένα δισταγμό-  και σας λέω και το εξής: Σας παρακαλώ να κάνετε επερώτηση.
      ΑΝΝΑ  ΔΙΑΜΑΝΤΟΠΟΥΛΟΥ:  Έχουμε κάνει επερώτηση.
      ΠΡΟΕΔΡΕΥΟΥΣΑ (Έλσα Παπαδημητρίου):  Κυρία Διαμαντοπούλου, σας άφησε τέσσερα λεπτά να μιλάτε και δεν σας διέκοψε.
      ΑΝΔΡΕΑΣ  ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Είμαστε έτοιμοι  να σας απαντήσουμε σε όσες ερωτήσεις έχετε στο πλαίσιο του χρόνου. Η παρούσα πολιτική ηγεσία δεν έχει να φοβηθεί τίποτα.
      Σε ό,τι αφορά τα προγράμματα που επικαλεστήκατε: Βεβαίως  υπήρχαν περισσότερα προγράμματα, γιατί υπήρχαν και χρήματα. Υπήρχε το πρόγραμμα της «Ολυμπιακής Παιδείας», το οποίο πλουσιοπάροχα χρηματοδότησε, υπήρχαν οι πόροι του Γ΄ Κοινοτικού Πλαισίου Στήριξης, το οποίο επίσης πλουσιοπάροχα χρηματοδότησε αυτές τις δράσεις. Δράσεις τις οποίες εμείς σήμερα χρηματοδοτούμε από τον προϋπολογισμό, προσλαμβάνοντας αναπληρωτές και ωρομισθίους καθηγητές. Να έχουμε τη διάκριση αυτή.
      Από εκεί και πέρα, σε κάθε σχολείο, λοιπόν, που εκδηλώνεται με τρόπο αυθαίρετο, εκτός υπουργικών αποφάσεων, εκτός νόμων…
      ΑΝΝΑ  ΔΙΑΜΑΝΤΟΠΟΥΛΟΥ:  Δημιουργικό, όχι αυθαίρετο.
      ΑΝΔΡΕΑΣ  ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  …η οποιαδήποτε δράση, πρέπει να έρχεται η πολιτεία, παραγνωρίζοντας τους νόμους και να την υιοθετεί;
	Σας αντιπαραθέτω το εξής ενδεχόμενο: Εάν σ’ ένα διπλανό σχολείο κάποιοι άλλοι εκπαιδευτικοί, λιγότερο «προοδευτικοί», έκαναν προγράμματα με περιεχόμενο ρατσιστικό ή ξενοφοβίας, θα έπρεπε η πολιτεία να ανέχεται και αυτό; Λυπούμαι, διότι ορισμένοι οι οποίοι είμαι βέβαιος ότι εμφορούνται από περίεργες ιδέες ή τουλάχιστον από αυταρχική συμπεριφορά σπεύδουν να σπιλώσουν την πολιτική ηγεσία και τον συγκεκριμένο Υφυπουργό, τον ομιλούντα Υφυπουργό, γιατί δήλωσα ότι πρέπει να τηρήσω το νόμο. Τι πρέπει να δηλώνουν δηλαδή οι Υπουργοί και οι Υφυπουργοί; Ότι εγκρίνουν την αυθαιρεσία, όπου εκδηλώνεται; 
	Κατά βάση όμως, στον πυρήνα του επιχειρήματός σας έχετε λάθος, διότι γνωρίζετε πάρα πολύ καλά -διότι έχετε διατελέσει κοινοτικός επίτροπος- ότι ο συνάδελφός σας κ. Ορμπάν, ο οποίος προσφάτως ήλθε στην Επιτροπή Μορφωτικών Υποθέσεων μας είπε ότι για να υπάρξει διδασκαλία οποιασδήποτε ξένης γλώσσας υπηκόων τρίτων χωρών, απαιτείται διακρατική συμφωνία. Υπάρχει; Δεν υπάρχει. Επίσης…
      ΑΝΝΑ ΔΙΑΜΑΝΤΟΠΟΥΛΟΥ: Ποιος κάνει τη συμφωνία; Οι πολιτικοί την κάνουν. Οι επίτροποι την κάνουν;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Εφόσον όμως δεν υπάρχει, ουδείς νομιμοποιείται να αυτοδικεί και να πράττει ό,τι θέλει…
      ΑΝΝΑ ΔΙΑΜΑΝΤΟΠΟΥΛΟΥ: Οι πολιτικοί την κάνουν. Οι πολιτικοί δημιουργούν πλαίσια, δεν κάνουν έλεγχο των κανόνων.
      ΠΡΟΕΔΡΕΥΟΥΣΑ (Ελσα Παπαδημητρίου): Κυρία Διαμαντοπούλου, με ξαφνιάζετε σήμερα.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Εκλεκτή κυρία συνάδελφε, εμείς δεν βλέπουμε τις περιοχές της εκπαιδευτικής κοινότητας ως χώρους άσκησης, ιδεολογικής ή κομματικής προπαγάνδας, πολύ περισσότερο, δεν βλέπουμε στους χώρους αυτούς να αναπτύσσεται ο φανατισμός ή ο φονταμενταλισμός και να εξελίσσονται σε χώρους γκετοποίησης. Αυτό συμβαίνει αν θέλει κάποιος να περιχαρακώσει κάποιες ομάδες.
      Εμείς πιστεύουμε στην ανοιχτή κοινωνία, στη φιλελεύθερη κοινωνία, επιδιώκουμε και επιθυμούμε την ομαλή ένταξη των υπηκόων τρίτων χωρών και των παιδιών τους στην κοινωνική και οικονομική μας οργάνωση και να είστε σίγουρη ότι το πράττουμε με υπεύθυνο τρόπο.
      Πάντως επειδή η συζήτηση που λαμβάνει χώρα είναι υπερβολική και άδικη ως προς τα πραγματικά γεγονότα, σας επαναλαμβάνω: Όποια στιγμή θέλετε, κάντε μία επερώτηση. Όλα αυτά που μας λέτε εδώ πέρα, δεν τα αναφέρετε στο πρόγραμμά σας το οποίο είχατε ανακοινώσει πριν από τρεις μήνες. Καλό είναι να συμπληρώνετε το πρόγραμμά σας…
      ΑΝΝΑ ΔΙΑΜΑΝΤΟΠΟΥΛΟΥ: Από το πρόγραμμά μας σας διάβασα τα στοιχεία.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Πόσα προγράμματα έχετε;
      ΑΝΝΑ ΔΙΑΜΑΝΤΟΠΟΥΛΟΥ: Ένα είναι, του 2007.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Πόσα προγράμματα έχετε; Εγώ από το internet το πήρα. Είναι το πρόγραμμα για το οποίο έχετε δώσει συνέντευξη. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, κυρία Διαμαντοπούλου, δεν είναι αυτή η διαδικασία.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Πόσα προγράμματα έχετε; Πώς βρίσκετε τα προγράμματά σας; Ανάλογα με την περίπτωση, ανάλογα με την ερώτηση την οποία έχετε κάνει; 
      ΑΝΝΑ ΔΙΑΜΑΝΤΟΠΟΥΛΟΥ: Του 2007 είναι, κύριε Υπουργέ.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Αν πάτε στο internet τώρα και «κατεβάσετε» τις δικές σας δηλώσεις και το δικό σας πρόγραμμα, είναι αυτό που έχω εγώ.
      ΑΝΝΑ ΔΙΑΜΑΝΤΟΠΟΥΛΟΥ: Είναι του 2007 και σας προκαλώ να το καταθέσετε στα Πρακτικά.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Είναι του 2008. Θα το καταθέσω, βεβαίως.
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε Υπουργέ. Κυρία Διαμαντοπούλου, κάντε μία επερώτηση. Δεν είναι επερώτηση αυτή.
      ΑΝΝΑ ΔΙΑΜΑΝΤΟΠΟΥΛΟΥ: Έχουμε κάνει επερώτηση.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Το καταθέτω γιατί είναι του 2008 και αυτό ασμένως το εκδώσατε, πριν από συζήτηση προ ημερησίας διατάξεως στη Βουλή, για να καλύψετε τις προτάσεις του Πρωθυπουργού της χώρας. Όταν, λοιπόν, κάνετε πολιτική με ευκαιριακούς στόχους, θα έχετε αυτά τα αποτελέσματα. 
      ΑΝΝΑ ΔΙΑΜΑΝΤΟΠΟΥΛΟΥ: Κυρία Προέδρε…
      ΠΡΟΕΔΡΕΥΟΥΣΑ (Έλσα Παπαδημητρίου): Τελειώσαμε.
      ΑΝΝΑ ΔΙΑΜΑΝΤΟΠΟΥΛΟΥ: Σας παρακαλώ πολύ. Θα ήθελα να καταθέσω το πρόγραμμά μας στα Πρακτικά.
      (Στο σημείο αυτό η Βουλευτής κ. Άννα Διαμαντοπούλου καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κι εγώ θα το καταθέσω. Είναι του 2008.
      ΑΝΝΑ ΔΙΑΜΑΝΤΟΠΟΥΛΟΥ: Είναι του 2007, ένα είναι, δεν υπάρχει άλλο!
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, σας παρακαλώ, τελειώσαμε.
      Θα συζητηθεί η τρίτη με αριθμό 1068/10-6-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τους Υπουργούς Εσωτερικών και Δικαιοσύνης, σχετικά με τις κινητοποιήσεις των κατοίκων της Λευκίμμης Κέρκυρας για τη δημιουργία ΧΥΤΑ στην περιοχή, την επέμβαση της αστυνομίας κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η Κυβέρνηση, αντί να εισακούσει τους κατοίκους της Λευκίμμης και να λάβει υπ΄όψιν της τις δίκαιες διαμαρτυρίες τους για την κατασκευή Χ.Υ.Τ.Α. στην περιοχή, έστειλε για δεύτερη φορά μέσα σε σύντομο χρονικό διάστημα τα Μ.Α.Τ., που τους βομβάρδισαν με χημικά και δακρυγόνα και τους χτύπησαν ανελέητα. Η λυσσαλέα και δολοφονική επίθεση που δέχτηκαν οι αγωνιζόμενοι κάτοικοι της Κέρκυρας, είχε σαν αποτέλεσμα το θάνατο μιας σαραντατριάχρονης γυναίκας και τον τραυματισμό δεκάδων, δύο εκ των οποίων νοσηλεύτηκαν σε σοβαρή κατάσταση.
      Στο στόχαστρο των δυνάμεων καταστολής βρέθηκαν ο γραμματέας της νομαρχιακής οργάνωσης του Κ.Κ.Ε. και στελέχη του εργατικού – λαϊκού κινήματος που συμμετείχαν στην αγωνιστική κινητοποίηση, όπως ο πρόεδρος του Σωματείου Ξενοδοχοϋπαλλήλων Κέρκυρας και νομαρχιακός σύμβουλος, οι οποίοι συνελήφθησαν και τους απαγγέλθηκαν κατασκευασμένες – ψεύτικες κατηγορίες. Το ίδιο έγινε και με τους άλλους εννέα συλληφθέντες, εκ των οποίων ένας δημοσιογράφος της τοπικής εφημερίδας «ΕΝΗΜΕΡΩΣΗ» και ένας δεκαεξάχρονος τραυματίας που νοσηλεύεται φρουρούμενος!
      Χαρακτηριστικό των διαθέσεων και των εντολών που υπάρχουν, είναι ότι οι δυνάμεις καταστολής ακόμα πολιορκούν τη Λευκίμμη, προκαλώντας με τη στάση τους αυτή, τους αγωνιζόμενους κατοίκους.
      Ερωτώνται οι κύριοι Υπουργοί:
      - Ποια άμεσα και συγκεκριμένα μέτρα θα πάρουν για την απόδοση των πολιτικών εισαγγελικών και αστυνομικών ευθυνών στους φυσικούς και ηθικούς αυτουργούς της δολοφονικής επίθεσης στη Λευκίμμη.
      - Αν θα αποσυρθούν άμεσα τα Μ.Α.Τ. από την Κέρκυρα, όπως και όλες οι κατασκευασμένες – ψευδείς κατηγορίες και μηνύσεις σε βάρος των κατοίκων».
      Ο κύριος Υφυπουργός έχει το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών):  Θα πρέπει να δηλώσω, ή να υπενθυμίσω, ότι το έργο στη Λευκίμμη, εντάχθηκε στο Ταμείο Συνοχής στης 24 Δεκεμβρίου 2002 και η έγκριση των περιβαλλοντικών όρων του έργου, είχε προηγηθεί από τις 9 Αυγούστου 1999. Το τονίζω εξ αρχής, γιατί είναι το κύριο επιχείρημα για την όλη αντίδραση.
      Στις 10 Δεκεμβρίου 2007, ο Σύνδεσμος Καθαριότητας και Προστασίας του Περιβάλλοντος Νήσου Κερκύρας, ο οποίος προεδρεύεται από τον εκάστοτε δήμαρχο Κερκύρας, υπέβαλε αίτηση στην εισαγγελέα Πρωτοδικών Κερκύρας αιτούμενος, να δοθεί σχετική παραγγελία προς την Ελληνική Αστυνομία, ώστε να συνδράμει στην ομαλή εκτέλεση του έργου, με την εγκατάσταση αναδόχου εταιρείας λόγου της σπουδαιότητας της έναρξης των εργασιών του έργου, επειδή καθίσταται αναγκαία η αποπεράτωσή του εντός του προβλεπόμενου χρόνου.
      Η εισαγγελέας Πρωτοδικών Κερκύρας, με την από 10/12/2007 σχετική εντολή, παραγγέλλει όπως η Αστυνομία παρέξει την απαιτούμενη συνδρομή, προκειμένου να εγκατασταθεί στο έργο η ανάδοχος εταιρεία και προς αποφυγή επεισοδίων. 
      Στις 9/1/2008, παρουσία αστυνομικών δυνάμεων ξεκίνησαν από την ανάδοχο εταιρεία εργασίες στο χώρο κατασκευής του Χ.Υ.Τ.Α., οι οποίες συνεχίστηκαν μέχρι την 24η Φεβρουαρίου 2008, καθόσον την εν λόγω ημερομηνία, κάτοικοι της περιοχής προσέγγισαν στο χώρο εργασιών του Χ.Υ.Τ.Α. νοτίου Κερκύρας και αυτό είχε σαν συνέπεια τη διακοπή των εργασιών.
      Επειδή εκκρεμούσε δικαστική απόφαση επί αιτήσεως ασφαλιστικών μέτρων από τις 29 Νοεμβρίου 2007, δεν έγινε καμμία ενέργεια για τη συνέχιση των εργασιών μέχρι την 20η Μαρτίου 2008, όπου κατόπιν σχετικής αποφάσεως του Μονομελούς Πρωτοδικείου Κερκύρας, απερρίφθη η αίτηση και αποφασίστηκε η συνέχιση των εργασιών.
      Ο Σύνδεσμος Καθαριότητας και Προστασίας του Περιβάλλοντος Νήσου Κερκύρας, επανήλθε στις 27 Μαρτίου με έγγραφό του προς την Εισαγγελία Πρωτοδικών Κερκύρας και ζητά εκ νέου τη συνέχιση των εργασιών. Στη συνέχεια, η Εισαγγελία Πρωτοδικών Κερκύρας παραγγέλλει προς την Αστυνομία, όπως ληφθούν τα απαραίτητα μέτρα, προκειμένου να εξασφαλιστεί η συνέχιση των εργασιών.
      Ακολούθησε σειρά διαβουλεύσεων με ορισμένους τοπικούς φορείς, οι οποίοι αντιδρούν στην εκτέλεση του έργου, τον Πολιτιστικό Σύλλογο Λευκίμμης «Το Αλεύκιμμον» και έγιναν συναντήσεις με πρωτοβουλία και της Αστυνομίας με όλους τους τοπικούς φορείς, όπως επίσης και με πρωτοβουλία του Δημάρχου Λευκίμμης, ο οποίος αφού υποστήριξε την αναγκαιότητα του έργου και τη νομιμότητά του, ζήτησε από παρευρισκόμενους, να απομακρυνθούν για να συνεχιστεί το έργο.
      Τη συγκεκριμένη ημερομηνία, στις 29 Μαΐου 2008, την 6η ώρα πρωινή, συγκεντρώθηκαν περί τα τριακόσια περίπου άτομα, για να διαδηλώσουν ή να εκφράσουν την αντίθεσή τους προς το συγκεκριμένο έργο. 
      Υπήρχαν αστυνομικές δυνάμεις και εκλήθη η εισαγγελέας Πρωτοδικών Κερκύρας προκειμένου να πειστούν οι κάτοικοι, όσοι παρευρίσκοντο εκεί, ώστε να απομακρυνθούν.
      Εξετέθη από την εισαγγελέα Πρωτοδικών Κερκύρας το μη δίκαιο των αιτημάτων τους λόγω όλων αυτών των αποφάσεων και των διεργασιών οι οποίες είχαν προηγηθεί και ήταν καθ’ όλα νόμιμες.
      Στις 08.35΄, εδόθη εντολή από την εισαγγελέα Πρωτοδικών Κερκύρας, όπως οι αστυνομικές δυνάμεις προσεγγίσουν την περιοχή των Χ.Υ.Τ.Α. διανοίγοντας τον δρόμο και τα οδοφράγματα τα οποία είχαν στηθεί. Μετά την επέμβαση των αστυνομικών δυνάμεων, ο κύριος όγκος που συγκεντρώθηκε, διασκορπίστηκε. Ένας μικρός αριθμός από αυτούς εκινείτο προς τον Χ.Υ.Τ.Α. και ακολουθούνταν από αστυνομικές δυνάμεις.
      Ένας ανήλικος οδηγός δικύκλου, δεκαεξάχρονος, με συνεπιβάτη άλλο ανήλικο, ο οποίος έφερε σιδηρολοστό, εκινείτο με κατεύθυνση προς τον Χ.Υ.Τ.Α., προκειμένου να ενσωματωθεί με τους προπορευόμενους από τις αστυνομικές δυνάμεις συγκεντρωθέντες. Τη διέλευση μέσω των δυνάμεων, απέτρεψε η αστυνομική δύναμη που συνόδευσε τους συγκεντρωμένους.
      Τότε ο ανήλικος κάνοντας αναστροφή σε παρακείμενο χωμάτινο πλάτωμα, από αδέξιο χειρισμό και υπερβολική ταχύτητα, επέπεσε σε σαραντατριάχρονη με το δίκυκλο, τη χτύπησε στο χέρι, την εγκατέλειψε και έφυγε. Στη συνέχεια ο οδηγός απομακρυνόμενος με ταχύτητα, κάνοντας συνεχείς ελιγμούς επί του οδοστρώματος και στην αντίθετη κατεύθυνση, προ του αρχικού σημείου του οδοφράγματος περίπου διακόσια μέτρα, εκινήθη πάλι στο αντίθετο ρεύμα κυκλοφορίας και βλέποντας τις αστυνομικές δυνάμεις που είχαν απομείνει για την πλήρη απελευθέρωση του οδοστρώματος και αντιληφθείς μικρό αριθμό αστυνομικών επί του οδοστρώματος, πριν την προσέγγιση σ΄ αυτούς, έκανε απότομο ελιγμό αριστερά, προκειμένου να διαφύγει από παρόδια οδό, έχασε τον έλεγχο, αντετράπη και μετά το δίκυκλό του, επέπεσε σε άλλη σαραντατριάχρονη γυναίκα, τραυματίζοντάς τη σοβαρά.
      Η σαραντατριάχρονη γυναίκα, η δυστυχής Μαρία Κουλούρη, δεν είχε συμμετοχή στα επεισόδια και βρισκόταν εκτός διαδρομής της επιχείρησης. Για μια ακόμη φορά θέλω να εκφράσω τη βαθιά θλίψη γι’ αυτό το οποίο συνέβη και οπωσδήποτε είναι κάτι το οποίο εκφράζεται απ’ όλους μας σ΄ αυτόν το χώρο.
      Τελειώνοντας θέλω να πω ότι κατά την ανωτέρω επιχείρηση δεν τραυματίστηκαν πολίτες, εκτός από το συγκεκριμένο τροχαίο ατύχημα, ούτε υπεβλήθη έγκλιση από πολίτη σε βάρος αστυνομικού, ούτε προέκυψαν από το υλικό βιντεοσκόπησης των δημοσιογράφων που κάλυπταν τα γεγονότα, περιστατικά πρόκλησης σωματικών βλαβών. Κατά συνέπεια, η όλη ενέργεια και των εισαγγελικών και των αστυνομικών αρχών, καταδεικνύει ότι έπραξαν κατά νόμο και διά το νόμο.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κύριε συνάδελφε, κύριε Χαραλάμπους, έχετε το λόγο.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κατ΄ αρχάς, κυρία Πρόεδρε, θέλω να πω ότι το Υπουργείο φυγομάχησε, διότι η επίκαιρη ερώτηση ήταν για την προηγούμενη Πέμπτη και την ανέβαλε, πιστεύοντας ίσως ότι η αντίδραση του κόσμου θα εκτονωθεί.
      Ακούσαμε σήμερα πραγματικά ένα διήγημα επιστημονικής φαντασίας, ιδιαίτερα με τον τρόπο που ο δεκαεξάχρονος, μέσα από τις δυνάμεις των Μ.Α.Τ. διέφυγε, αλλά υπάρχουν, κυρία Πρόεδρε, οι φωτογραφίες, που δείχνουν και την άτυχη τώρα νεκρή Μαρία Κουλούρη και δίπλα της πεσμένο τον δεκαεξάχρονο με έναν αστυνομικό να τον πατάει από πάνω, σαν να είναι λάφυρο σε μια μάχη που δόθηκε. Και θα την καταθέσουμε βέβαια στα Πρακτικά.
      Κοιτάξτε να δείτε, κύριε Υπουργέ, πολλές φορές, μιλώντας για τη διαχείριση των στερεών αποβλήτων, μας λέτε για μελέτες. Λέμε, λοιπόν, ότι οι μελέτες αυτές είναι μελέτες-μαϊμού. Υπάρχει μελέτη από το Ι.Γ.Μ.Ε., που είναι, αν θέλετε, το καθ’ ύλην, αρμόδιο, το Μάιο του 2008, που λέει ότι η επιβάρυνση του υδροφόρου ορίζοντα εκεί, θα επιφέρει μόλυνση όλων των πηγαδιών και μετά όλης της τροφικής αλυσίδας στη Λευκίμμη.
      Τρεις χιλιάδες άνθρωποι, κύριε Υπουργέ, πρωτοφανέρωτος αριθμός όχι για τη Λευκίμμη, αλλά και για την ίδια την Κέρκυρα, διεκδίκησαν το να φύγουν τα Μ.Α.Τ. από κει.
      Μιλάτε για αστυνομικές δυνάμεις, αποκρύβετε όμως ότι δέκα διμοιρίες ΜΑΤ έγιναν εισαγωγή στην Κέρκυρα, για να κτυπήσουν ποιον; Τον εχθρό λαό. Και, βέβαια, ένα από τα θύματα ήταν ο δεκαεξάχρονος, ο οποίος ήταν πάνω στο μηχανάκι του και τρώγοντας άγρια χτυπήματα από τα Μ.Α.Τ., έχασε την ισορροπία του και έπεσε πάνω στην Κουλούρη. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Εμείς, λοιπόν, λέμε ότι όλα αυτά ήταν προκατασκευασμένα. Ήδη ο κ. Νάκος, δέκα ημέρες πριν, ήρθε και προϊδέασε γι’ αυτό το πράγμα. 
      Θέλετε να σας πω και κάτι άλλο; Υπάρχουν οι δηλώσεις του αστυνομικού διευθυντή, ο οποίος λέει ότι «εμείς δεν θέλουμε να καταπατούμε τα δικαιώματα των ανθρώπων» -άρα δέχεται ότι τα καταπατεί- και λέει ότι «εμείς δεν έχουμε καμμία δουλειά να βρισκόμαστε εκεί πέρα». Είναι στις τοπικές εφημερίδες και πάλι θα το καταθέσω. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έγιναν, λοιπόν, επιλεγμένες συλλήψεις. Συνελήφθησαν ο γραμματέας της νομαρχιακής οργάνωσης του Κομμουνιστικού Κόμματος της Ελλάδας, ο πρόεδρος των ξενοδοχοϋπαλλήλων, οποίος είναι μάλιστα και νομαρχιακός σύμβουλος. Και η ερώτηση που του έκανε για τη μεγάλη κατηγορία που θα του έβαζε η εισαγγελέας ξέρετε ποια ήταν, κύριε Υπουργέ; Να τον ρωτήσει, εάν είναι από τη Λευκίμμη, λες και για τους νομαρχιακούς συμβούλους δεν είναι μέσα στα καθήκοντα τους να υπερασπίζονται τους αγώνες των κατοίκων. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Εμείς, κύριε Υπουργέ, πρώτον ζητούμε, όπως λέμε και στην ερώτηση, την άμεση αποχώρηση των Μ.Α.Τ. από την Κέρκυρα. Δεν έχουν καμμία δουλειά εκεί πέρα. 
      Δεύτερον, ζητούμε την παραδειγματική τιμωρία όλων των ενόχων. Οι τραυματίες ήταν πάρα πολλοί, ενώ πολλοί περισσότεροι ήταν οι άνθρωποι, που παρουσίασαν αναπνευστικά προβλήματα. Ακόμα και το ασθενοφόρο που πήγε να πάρει την Κουλούρη από την περιοχή των επεισοδίων, δέχθηκε επίθεση από τα Μ.Α.Τ.. Η αγριότητα ήταν πρωτοφανής. Και ήταν πρωτοφανής, γιατί τέτοιες ήταν οι εντολές που είχαν από τη δική σας Κυβέρνηση και από το δικό σας Υπουργείο. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Θα σας πω ακόμα ένα παράδειγμα της αγριότητας, το οποίο, εάν θέλετε, δείχνει με τι μένος χτυπούσαν και πώς η Αστυνομία και τα Μ.Α.Τ., εκτός από τις βρισιές, προσπάθησαν να αποδείξουν…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, μιλάτε για τεσσεράμισι λεπτά. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κλείνω, κυρία Πρόεδρε. 
      Ό,τι μηχανάκι υπήρχε εκεί, κύριε Υπουργέ, πραγματικά το κατέστρεψαν. Τα υπόλοιπα, που βρήκαν στους δρόμους, τα πήραν και τα πήγαν στην Αστυνομία. Και εσείς λέτε ότι ήταν μια επιχείρηση νόμιμη! Το νόμιμο ή μη, εάν θέλετε, είναι εάν συγκρούονται με τα συμφέροντα του λαού ή όχι, κύριε Υπουργέ. Και η σύγκρουση, ήταν μεταξύ της Κυβέρνησης, του εργολάβου και του λαού. 
      (Στο σημείο αυτό ο Βουλευτής κ. Χαράλαμπος Χαραλάμπους καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υφυπουργός Εσωτερικών κ. Χηνοφώτης. 
      Λακωνικά, κύριε Υπουργέ, κλείστε. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ως προς το νόμιμο το οποίο επικαλέστηκε ο κύριος συνάδελφος και αναφέρεται μόνο στην αντίδραση του λαού, εδώ θα πρέπει να υπενθυμίσω ότι οιαδήποτε κυβέρνηση, δρα κατά τις επιταγές του Συντάγματος και τις κείμενες διατάξεις που ορίζονται από την υφιστάμενη νομοθεσία. Δεν είναι ανάγκη να επαναλάβω όλα τα προβλεφθέντα, αναφορικά με την αλληλουχία των γεγονότων και πώς φθάσαμε στη συγκεκριμένη κατάσταση. 
      Επειδή χρησιμοποιήσατε τον όρο «φυγομαχία», ξέρετε πολύ καλά ότι ζητήθηκε για συγκεκριμένο κώλυμα η αναβολή αυτής της απάντησης και δεν υπάρχει κανένας άλλος λόγος. 
      Επίσης αναφερθήκατε σε ακινητοποίηση του δράστου από αστυνομικό, για ένα δράστη, για τον οποίο λέτε ότι καθ’ ον χρόνο ήτο εν κινήσει με τη μοτοσικλέτα του, εδέρνετο από αστυνομικούς των Μ.Α.Τ.. Νομίζω ότι αυτό που λέτε είναι στα πλαίσια επιστημονικής φαντασίας, εάν συνδυάσουμε την κίνηση κάποιου στη μοτοσικλέτα, να τον δέρνουν τα Μ.Α.Τ. και να έχει σαν αποτέλεσμα την απώλεια ελέγχου. Ούτε κατά διάνοια δεν μπορεί να συμβεί κάτι τέτοιο ή τουλάχιστον δεν έχουμε αυτήν την τεχνολογία ακόμα στην Ελληνική Αστυνομία. 
      Είπατε ότι τον ακινητοποίησε. Ναι τον ακινητοποίησε. Υπήρχε ένας συγκεκριμένος δράστης, ο δεκαεξάχρονος, ο οποίος δεν είχε δίπλωμα οδηγήσεως, είχε τραυματίσει προηγουμένως την κυρία των σαράντα τριών ετών που τη χτύπησε στο χέρι, την εγκατέλειψε και σηκώθηκε και έφυγε. Η Αστυνομία είχε δύο εναλλακτικές: Ή να του κάνει σήμα να διέλθει ή να τον ακινητοποιήσει, να τον σταματήσει. Δεν υπάρχει άλλη περίπτωση και υπ’ αυτήν την έννοια έδρασε. 
      Ως προς τους δεκάδες τραυματισμούς που λέτε κτλ., υπάρχουν τα στοιχεία του νοσοκομείου και αν θέλετε και σε ενδεχόμενη επερώτησή σας να κατατεθούν,  προκειμένου να γίνει πασιφανές, το άτοπο αυτού του ισχυρισμού.
      Στη συνέχεια είπατε για επιλεγμένες συλλήψεις. Δεν υπάρχει λόγος, για επιλεγμένες συλλήψεις και νομίζω ότι γνωρίζετε πολύ καλά ότι η πρακτική αυτής της Κυβέρνησης δεν ακολουθεί αυτόν τον τρόπο δράσεως και το έχει ήδη καταδείξει. Στην ουσία είναι ένα ανυπόστατο επιχείρημα, διότι το έργο είναι καθόλα εγκεκριμένο από το 1999 και είναι σύμφωνο με τους περιβαλλοντικούς όρους. Ενετάχθη στο Ταμείο Συνοχής και ακολουθήθηκε όλη αυτή η πορεία την οποία σας ανέφερα. Αυτό είναι όλο. Αυτό το οποίο είναι θλιβερό στην όλη υπόθεση, είναι ο θάνατος της Μαρίας Κουλούρη, για την οποία πρέπει όλοι να θλιβόμαστε και θα πρέπει να υπάρχει και αυτοσυγκράτηση, ώστε αυτά τα γεγονότα, ή οι ξεσηκωμοί να μη μπορούν συνειρμικά ή κατ’ επαγωγή, να οδηγήσουν σε τέτοιου είδους περιστατικά, τα οποία, όμως, δεν σχετίζονται με τη δράση των νομικών δυνάμεων. Η Αστυνομία έπραξε αυτό το οποίο έπρεπε να πράξει, κατόπιν εισαγγελικής παραγγελίας, η οποία εισαγγελική παραγγελία ήταν καθόλα νόμιμη, σύμφωνα με τις κείμενες διατάξεις της υφιστάμενης νομοθεσίας, όπως ανέφερα προηγουμένως.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Η τέταρτη με αριθμό 1074/10-6-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανάσιου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την υλοποίηση της ψυχιατρικής μεταρρύθμισης, τη χρηματοδότησή της κ.λπ., διαγράφεται λόγω κωλύματος του ερωτωμένου Υπουργού.
      Επίσης, η με αριθμό 1067/10-6-2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Υπουργό Εσωτερικών, σχετικά με τη λήψη μέτρων για τους σεισμόπληκτους του Νομού Ηλείας κ.λπ., διαγράφεται λόγω κωλύματος του ερωτωμένου Υπουργού.
      Επίκαιρες ερωτήσεις δεύτερου κύκλου:
      Η τρίτη με αριθμό 1066/10-6-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την έναρξη λειτουργίας Χ.Υ.Τ.Α. στη Μαυροράχη του Νομού Θεσσαλονίκης κ.λπ., διαγράφεται λόγω κωλύματος του ερωτωμένου Υπουργού.
      Ερχόμαστε τώρα στις δυο τελευταίες ερωτήσεις του δεύτερου κύκλου. Απευθύνονται και οι δυο προς την Υπουργό Εξωτερικών. Θα απαντήσει ο Υφυπουργός Εξωτερικών κ. Βαληνάκης.
      Θα συζητηθεί η πρώτη με αριθμό 1065/10-6-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Μπεγλίτη προς την Υπουργό Εξωτερικών, σχετικά με το αμερικανικό πρόγραμμα για την κατάργηση έκδοσης βίζας κ.λπ. 
      Η επίκαιρη ερώτηση του κυρίου συναδέλφου έχει ως εξής:
          «Σύμφωνα με πρόσφατες δηλώσεις του βοηθού Υπουργού Εσωτερικής Ασφάλειας των Η.Π.Α. κ. Ρ. Μπάρθ στην Υποεπιτροπή Ευρώπης της Επιτροπής Εξωτερικών Υποθέσεων της Βουλής των Αντιπροσώπων, υπάρχει εμπλοκή στις συνομιλίες με την Ελλάδα, σχετικά με την υπογραφή Μνημονίου Συνεργασίας για την κατάργηση της έκδοσης βίζας.
      Ερωτάται η κυρία Υπουργός:
      Γιατί η ελληνική Κυβέρνηση αποδέχθηκε, κατ΄αρχάς, το πλαίσιο των διμερών διαπραγματεύσεων για τη συζήτηση του θέματος, όπως επιδιώκουν οι ΗΠΑ, όταν γνωρίζει τις μεγάλες αντιδράσεις που έχουν δημιουργηθεί στους ευρωπαϊκούς θεσμούς και ιδιαίτερα στην Ευρωπαϊκή Επιτροπή;
      Έστω και αν τελικά η ελληνική πλευρά αρνήθηκε να υπογράψει το Μνημόνιο Συνεργασίας, ποια προσωπικά δεδομένα Ελλήνων πολιτών που ταξιδεύουν στις Η.Π.Α., ζήτησαν να γνωρίζουν οι αμερικανές αρχές;
      Γιατί το Υπουργείο Εξωτερικών επιμένει ότι οι συνομιλίες με την αμερικανική κυβέρνηση θα συνεχιστούν, σύμφωνα και με πρόσφατη δήλωση στο Associated Press του εκπροσώπου τύπου του Υπουργείου, παρά την εκπεφρασμένη αντίθεση της επιτροπής στις διμερείς συμφωνίες των κρατών-μελών, οι οποίες υπονομεύουν το ευρωπαϊκό κεκτημένο στην προστασία των ατομικών ελευθεριών;»
      Ο Υφυπουργός Εξωτερικών κ. Βαληνάκης έχει το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, η Ελλάδα ενδιαφέρεται, όπως είναι φυσικό, για την ολοκλήρωση της διαδικασίας για την τελική ένταξή της στο πρόγραμμα κατάργησης θεωρήσεων των Ηνωμένων Πολιτειών. Και η διαδικασία αυτή, έχει κατά τη γνώμη μας καθυστερήσει πολύ για τη χώρα μας, δεδομένου ότι η Ελλάδα έχει λάβει όλα τα απαραίτητα μέτρα, που ανταποκρίνονται στα κριτήρια της αμερικανικής νομοθεσίας και είναι μάλιστα ακόμα πιο διασφαλιστικά από εκείνα χωρών της Ευρωπαϊκής Ένωσης που έχουν ενταχθεί ήδη στο πρόγραμμα Visa Waiver, με στόχο την επιτάχυνση της ένταξης αυτής, η οποία ως γνωστόν, θα επιτρέψει στους Έλληνες πολίτες να ταξιδεύουν ελεύθερα στις Ηνωμένες Πολιτείες, χωρίς θεώρηση, όπως πράττουν οι πολίτες όλων των άλλων παλαιών κρατών-μελών της Ευρωπαϊκής Ένωσης, αλλά και άλλων χωρών.
      Η χώρα μας κινείται στο πλαίσιο της λεγόμενης παράλληλης προσέγγισης του “twin track”, ότι δηλαδή μπορεί να διαπραγματευθεί διμερώς με τις Ηνωμένες Πολιτείες, για τη σύναψη της σχετικής συμφωνίας αναφορικά με το Visa Waiver, υποστηρίζοντας ταυτόχρονα και την ανάγκη παράλληλων διαπραγματεύσεων των Ηνωμένων Πολιτειών με την Ευρωπαϊκή Επιτροπή, σε θέματα αρμοδιότητας της τελευταίας, της Επιτροπής. Η προσέγγιση αυτή, δεν έρχεται σε αντίθεση με την  Ευρωπαϊκή Επιτροπή όπως ισχυρίζεστε. Εξάλλου στην πρόσφατη εντολή του συμβουλίου προς την Ευρωπαϊκή Επιτροπή, βάσει της οποίας ξεκίνησαν απευθείας διαπραγματεύσεις μεταξύ Ηνωμένων Πολιτειών και Ευρωπαϊκής Επιτροπής, σχετικά με τους τομείς, που θεωρεί η τελευταία ότι εμπίπτουν στην αρμοδιότητά της, αναγνωρίζεται ρητά και το περιθώριο στα κράτη-μέλη, να διεξαγάγουν παράλληλα διμερείς διαπραγματεύσεις υπό τον όρο βεβαίως του σεβασμού των κοινοτικών υποχρεώσεών τους. Τι καλύτερη απόδειξη ότι η Ελλάδα λαμβάνει απόλυτα υπ’όψιν της τις εξελίξεις στην Ευρωπαϊκή Ένωση, στη διαμόρφωση, εξάλλου, των οποίων μετέχει ενεργά;
      Στο πλαίσιο αυτό και ερχόμενος στο θέμα της προστασίας των προσωπικών δεδομένων των πολιτών το οποίο θίγετε, θα ήθελα να τονίσω το σχετικά ομοιόμορφο σχέδιο συμφωνίας, το Μνημόνιο Κατανόησης, που προτάθηκε από τις Ηνωμένες Πολιτείες προς τα ενδιαφερόμενα κράτη-μέλη, εξετάστηκε ενδελεχώς από τα συναρμόδια Υπουργεία και υπηρεσίες, με στόχο, να διασφαλιστεί ο σεβασμός, τόσο της εθνικής μας νομοθεσίας, όσο και του ευρωπαϊκού κεκτημένου. Μάλιστα, το αναδιατυπωμένο εκ μέρους της Ευρωπαϊκής Επιτροπής σχέδιο Μνημονίου Κατανόησης και η κοινή προσέγγιση, βάσει κατευθυντηρίων οδηγιών, που έχει συμφωνηθεί στο πλαίσιο της Ένωσης στο θέμα αυτό, προκειμένου το αμερικανικό σχέδιο να καταστεί συμβατό με την κοινοτική νομοθεσία και να μην αντιστρατεύεται ή ξεπερνά συμφωνίες που έχουν συναφθεί μεταξύ Ευρωπαϊκής Ένωσης και Ηνωμένων Πολιτειών, αποτελούν τη βάση, για τη διαπραγμάτευση από ελληνικής πλευράς του αρχικού αμερικανικού σχεδίου.
      Μέριμνα της ελληνικής πλευράς, είναι οι προβλέψεις του σχεδίου μνημονίου, οι οποίες αφορούν μεταξύ άλλων, σε στοιχεία επιβατών πολιτικών πτήσεων μεταξύ Ελλάδος και Ηνωμένων Πολιτειών, να είναι απόλυτα συμβατές με την εθνική μας νομοθεσία, το Διεθνές Δίκαιο και τις διεθνείς υποχρεώσεις της χώρας και τις υποχρεώσεις που απορρέουν από την ιδιότητα της χώρας μας ως κράτους-μέλους της Ένωσης. Η Ελλάδα άλλωστε, επιδιώκει ιδιαίτερα στις σχέσεις της με όλες τις χώρες, εφαρμογή υψηλών προδιαγραφών, κριτηρίων και εγγυήσεων, που αφορούν στην προστασία των προσωπικών δεδομένων, καθώς και την τήρηση των αναγκαίων για την ασφάλεια του δικαίου, νομικών διαδικασιών, σε βάση αμοιβαιότητας.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Το λόγο έχει ο κ. Μπεγλίτης. 
      ΠΑΝΑΓΙΩΤΗΣ ΜΠΕΓΛΙΤΗΣ: Ευχαριστώ, κυρία Πρόεδρε.
      Ευχαριστώ τον κύριο Υφυπουργό για την απάντηση. Θα συμφωνήσω μαζί του στο πρώτο σκέλος της απάντησης, ότι, πράγματι, η Ελλάδα, ικανοποιεί όλες τις προϋποθέσεις που θέτουν οι αρχές των Ηνωμένων Πολιτειών, για την κατάργηση από την πλευρά των Ηνωμένων Πολιτειών της θεώρησης εισόδου στους Έλληνες πολίτες στην αμερικανική επικράτεια. Μόνο που ο κ. Υφυπουργός, κάνει ένα άλμα χρονικό και λογικό, για να νομιμοποιήσει αυτές τις διμερείς διαπραγματεύσεις της Ελλάδας.
      Κυρίες και κύριοι συνάδελφοι, βρισκόμαστε μπροστά σε μια κατάφορη παραβίαση βασικών αρχών του διεθνούς και ευρωπαϊκού δικαίου από την πλευρά των Ηνωμένων Πολιτειών και νομίζω ότι σ’ αυτό, πρέπει να συμφωνήσουμε όλοι.
      Η Ελλάδα και οι Έλληνες πολίτες, είναι χώρα και πολίτες δεύτερης κατηγορίας, στην αντίληψη του Υπουργείου Εσωτερικής Ασφάλειας των Ηνωμένων Πολιτειών. Με μια τρομοκρατική λογική που επικυριαρχεί αυτήν τη στιγμή στην αμερικανική κυβέρνηση, χώρες της Ευρωπαϊκής Ένωσης εξαιρούνται από το κοινό πρόγραμμα κατάργησης θεώρησης εισόδου. Ουσιαστικά, δηλαδή, παραβιάζονται και θεμελιώδεις αρχές του κοινοτικού δικαίου. 
      Ο κύριος Υφυπουργός όμως, πιάνεται από τη νομιμοποίηση που παρέχει το Συμβούλιο Υπουργών, του Απριλίου 2008, για να δικαιολογήσει και να νομιμοποιήσει, μια πρακτική της πολιτικής ηγεσίας του Υπουργείου Εξωτερικών και της Κυβέρνησης που προϋπήρχε εδώ και τουλάχιστον ένα χρόνο. Γιατί ο ίδιος ο κύριος Υφυπουργός στις 5 Φεβρουαρίου, συνομιλούσε με υψηλούς αξιωματούχους του Υπουργείου Εσωτερικής Ασφάλειας των Ηνωμένων Πολιτειών, σε διμερές επίπεδο, χωρίς να έχει υπάρξει τότε η νομιμοποίηση που παρέχει η απόφαση του Συμβουλίου Υπουργών του Απριλίου 2008 και η νομιμοποίηση που παρέχει στα κράτη-μέλη, σήμερα, το ψήφισμα του Ευρωπαϊκού Κοινοβουλίου, της ολομέλειας του Μαΐου 2008. Θέλω, όμως, να του επιστήσω την προσοχή, σε αυτό που μας είπε, ότι εμείς θα κινηθούμε στο διμερές επίπεδο με βάση το Κοινοτικό Δίκαιο και την εθνική νομοθεσία. 
      Εγώ θέλω, κύριε Υφυπουργέ, να σας ρωτήσω: Πράγματι θα διαπραγματευτείτε στο διμερές επίπεδο για ζητήματα αποκλειστικής εθνικής αρμοδιότητας; Εάν οι Αμερικάνοι, σας ζητήσουν να δώσετε στοιχεία και προσωπικά δεδομένα, που συνδέονται με το ποινικό, φορολογικό και ιατρικό μητρώο Ελλήνων πολιτών, τι θα κάνετε;
      Σας ρωτάω, γιατί ήδη το μνημόνιο συνεργασίας με την Τσεχία περιλαμβάνει αυτές τις πιέσεις και τις απαιτήσεις της αμερικανικής πλευράς προς τους Ευρωπαίους πολίτες, ενός κράτους-μέλους. Και στην περίπτωση των συνεχιζόμενων πιέσεων της αμερικανικής πλευράς, ποια θα είναι η αντίδραση της ελληνικής Κυβέρνησης, εάν οι συνομιλίες αποτύχουν;
      Εδώ είναι ένα κρίσιμο ζήτημα, όχι απλά διμερών σχέσεων με τις Ηνωμένες Πολιτείες, είναι ένα κρίσιμο ζήτημα που συνδέεται με τη στοιχειώδη υποχρέωση που έχουμε στο πλαίσιο της Ευρωπαϊκής Ένωσης, να υπερασπιστούμε θεμελιώδεις αρχές ανθρωπίνων δικαιωμάτων, να υπερασπιστούμε έναν κοινό ευρωπαϊκό, δημοκρατικό πολιτισμό που πλήττεται, πραγματικά, σήμερα από την πολιτική της αμερικανικής κυβέρνησης, του κ. Μπους. Θα ήθελα την απάντηση του κυρίου Υφυπουργού, γιατί είναι ένα κρίσιμο πραγματικά θέμα ατομικών δικαιωμάτων και θεμελιωδών ελευθεριών των Ελλήνων πολιτών.
      Οι Έλληνες πολίτες δεν μπορεί να είναι πολίτες δεύτερης κατηγορίας απέναντι στις Ηνωμένες Πολιτείες. Και στο κάτω-κάτω, πρέπει η Κυβέρνηση των Ηνωμένων Πολιτειών να σεβαστεί μια βασική αρχή του Διεθνούς Δικαίου, την αρχή της αμοιβαιότητας.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός, έχει το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών):  Κύριε συνάδελφε, είμαι βέβαιος ότι με την εμπειρία που έχετε αποκομίσει από την προϋπηρεσία σας ως διπλωμάτης και εκπρόσωπος του Υπουργείου Εξωτερικών, γνωρίζετε πολύ καλά τη σημασία κάθε λέξης, κάθε επιχειρήματος και μάλιστα στη διάρκεια μιας τόσο σύνθετης διαπραγμάτευσης και τις λεπτές ισορροπίες που απαιτούνται προκειμένου να καταλήξουμε σε συμφωνία. Όπως επίσης, γνωρίζετε και τις δυσκολίες του διαπραγματευτή να τοποθετηθεί, κατά τη διάρκεια της διαπραγμάτευσης. Συνεπώς περίμενα να δεχθείτε την απάντηση που σας έδωσα και να μην επιμείνετε στους ισχυρισμούς σας. Αυτό που είπα είναι ότι η χώρα μας προσέρχεται σ’ αυτές τις διαπραγματεύσεις με τρεις βασικές αρχές: 
      Πρώτον, τη διασφάλιση των πλεονεκτημάτων που θα προκύψουν για τον Έλληνα πολίτη από την κατάργηση του σημερινού συστήματος θεωρήσεων.
      Δεύτερον, με βάση την απαρέγκλιτη προσήλωσή μας στο σεβασμό των ανθρωπίνων δικαιωμάτων και των θεμελιωδών ελευθεριών και φυσικά πάνω από όλα  των δικών μας πολιτών και
      Τρίτον, η αδιαμφισβήτητη συνέπειά μας στις υποχρεώσεις μας ως κράτους-μέλους  της Ευρωπαϊκής Ένωσης.
      Αντιλαμβάνομαι, βεβαίως, ότι η μεταπήδησή σας στο χώρο της πολιτικής, σας επιβάλει μια άλλη ρητορική, την οποία, βεβαίως, εγώ δεν συμμερίζομαι, αλλά αναγκάζομαι να επαναλάβω δύο πράγματα. 
      ΠΑΝΑΓΙΩΤΗΣ ΜΠΕΓΛΙΤΗΣ: Τι σχέση έχει αυτό; Γιατί το λέτε; Δεν είναι σωστό αυτό που λέτε.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών):  Κύριε συνάδελφε, σας παρακαλώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μπεγλίτη, σας παρακαλώ πολύ!
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών):  Δεν ήταν μομφή, κύριε συνάδελφε.
      ΠΑΝΑΓΙΩΤΗΣ ΜΠΕΓΛΙΤΗΣ: Κύριε Υπουργέ, συζητάμε στο πλαίσιο της κοινοβουλευτικής διαδικασίας…
      ΠΡΟΕΔΡΕΥΟΥΣΑ (Έλσα Παπαδημητρίου): Ποιος σας έδωσε το λόγο κύριε Μπεγλίτη;
      ΠΑΝΑΓΙΩΤΗΣ ΜΠΕΓΛΙΤΗΣ: Κυρία Πρόεδρε…
      ΠΡΟΕΔΡΕΥΟΥΣΑ (Έλσα Παπαδημητρίου): Δεν κρίνω ότι έχετε προσωπικό ζήτημα. Με συγχωρείτε. 
      Συνεχίστε κύριε Υπουργέ.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών):  Επί της ουσίας λοιπόν, θα επαναλάβω δύο πράγματα. 
      Πρώτον, η στάση μας απέναντι στο ζήτημα του VISA WAVER PROGRAM όχι μόνο δεν βρίσκεται σε αντίθεση με την Ευρωπαϊκή Επιτροπή, αλλά η υποστήριξη που παρείχαμε στην «κοινή γραμμή» της Ευρωπαϊκής Ένωσης απέναντι στις αμερικανικές θέσεις για το πρόγραμμα αυτό, έχει αποσπάσει τα εύσημα από τους εταίρους μας.
      Δεύτερον, η επεξεργασία του περιεχομένου του σχεδίου Μνημονίου Κατανόησης, το οποίο βρίσκεται υπό διαπραγμάτευση με την αμερικανική πλευρά και τα συναρμόδια ελληνικά Υπουργεία και υπηρεσίες, έχει ως στόχο τη διασφάλιση του σεβασμού της εθνικής μας νομοθεσίας και των διεθνών υποχρεώσεων της Ελλάδος, ιδιαίτερα σε θέματα σεβασμού των ανθρωπίνων δικαιωμάτων, των ατομικών δικαιωμάτων και των ελευθεριών, καθώς και προστασίας των προσωπικών δεδομένων, περιλαμβανομένων, βεβαίως, και των υποχρεώσεων που απορρέουν από την ιδιότητά της ως μέλους της Ευρωπαϊκής Ένωσης για εφαρμογή του κοινοτικού κεκτημένου. 
      Και επιτρέψτε μου εν κατακλείδι να διατηρήσω για την Κυβέρνηση και την ηγεσία του Υπουργείου Εξωτερικών το δικαίωμα στην ευαισθησία για την προστασία των ανθρωπίνων δικαιωμάτων και των προσωπικών δεδομένων των πολιτών, ένα δικαίωμα το οποίο, βεβαίως, αναγνωρίζω και δεν έχω δυσκολία να το αναγνωρίσω και σε σας και στο κόμμα της Αξιωματικής Αντιπολίτευσης. 
      ΠΡΟΕΔΡΕΥΟΥΣΑ (Έλσα Παπαδημητρίου): Και η επόμενη ερώτηση είναι προς την Υπουργό Εξωτερικών η με  αριθμό 1069/10-6-2008 δεύτερη επίκαιρη ερώτηση του Βουλευτού του Κουμουνιστικού Κόμματος Ελλάδας κ. Χαλβατζή,  σχετικά με εκδήλωση αλληλεγγύης στους πέντε Κουβανούς που κρατούνται στις Η.Π.Α. κ.λπ.. 
      Η επίκαιρη ερώτηση ειδικότερα έχει ως εξής:
      « Στις 4 Ιούνη 2008, το Εφετείο της Ατλάντα των Η.Π.Α., επικύρωσε την καταδίκη των πέντε Κουβανών Ραμόν Λαμπανίνιο, Φερνάντο Γκονζάλες, Αντόνιο Γκερέρο, Χεράρδο Ερνάντες και Ρενέ Γκονζάλες, στη βάση ενός χαλκευμένου κατηγορητήριου περί «κατασκοπίας» και εικασιών περί «συνομωσίας», που έχουν καταρρεύσει πλήρως.
      Η όλη υπόθεση, οι σκανδαλώδεις συνθήκες κράτησής τους, η παραβίαση βασικών δικαιωμάτων τους,  έχουν απασχολήσει τη διεθνή κοινή γνώμη και τον Τύπο. Την απελευθέρωσή τους ζήτησε από το 2005 η ομάδα εργασίας του ΟΗΕ για τις αυθαίρετες κρατήσεις, ενώ με πολιτική παρέμβαση ανατράπηκε ομόφωνη απόφαση Εφετείου του Μάη του 2005 που ζητούσε νέα δίκη. 
      Ερωτάται ο κύριος Υπουργός, τι θα πράξει η Κυβέρνηση, προκειμένου να εκδηλώσει την συμπαράσταση και αλληλεγγύη της για τη διασφάλιση των στοιχειωδών δικαιωμάτων των πέντε Κουβανών κρατουμένων και να στηρίξει έμπρακτα το δίκαιο αίτημα για την άμεση απελευθέρωσή τους».
      Το λόγο έχει ο Υφυπουργός Εξωτερικών κ. Βαληνάκης Ιωάννης. 
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, η περίπτωση στην οποία αναφέρεστε αφορά σε μία δικαστική υπόθεση στις Η.Π.Α., η οποία βρίσκεται σε εξέλιξη.
      Επιτρέψτε μου να ξεκινήσω τοποθετώντας τα πραγματικά περιστατικά με ακρίβεια διότι σε αντίθετη περίπτωση δημιουργούνται ίσως εσφαλμένες εντυπώσεις. 
      Οι πέντε Κουβανοί είχαν συλληφθεί το Σεπτέμβριο του 1998 στο Μαϊάμι με την κατηγορία της κατασκοπείας, πλαστοπροσωπίας και συνομωσίας για διάπραξη δολοφονίας. Μετά από πρωτόδικη καταδικαστική απόφαση δικαστηρίου του Μαϊάμι προσέφυγαν σε δευτεροβάθμιο δικαστήριο. Η ολομέλεια του ορισθέντος περιφερειακού δικαστηρίου της Ατλάντα απεφάνθη υπέρ της δικής του αρμοδιότητας να εξετάσει την προσφυγή τους, επικυρώνοντας ταυτόχρονα «κατ’ αρχήν», όπως προβλέπει η αμερικανική δικονομία για να προχωρήσει η εκδίκαση της έφεσης, τις πρωτόδικες ισόβιες καταδίκες παρά την προηγούμενη απόφαση της τριμελούς σύνθεσής του που είχε ζητήσει αλλαγή έδρας εκδίκασης της υπόθεσης. 
      Η εφετειακή διαδικασία ολοκληρώθηκε στις 4 Ιουνίου, προ ολίγων ημερών και η απόφαση προβλέπει τη μετατροπή της ισόβιας κάθειρξης των δύο εξ’ αυτών σε  κάθειρξη, μείωση της δεκαεννεαετούς κάθειρξης ενός άλλου, αλλά και επικύρωση των ποινών ισόβιας κάθειρξης των υπολοίπων. 
      Με την ίδια απόφαση  η οριστική επιμέτρηση  των μετατρεπεισών ποινών παραπέμπεται στο αρμόδιο πολιτειακό δικαστήριο του Μαϊάμι. 
      Όλοι οι καταδικασθέντες έχουν το δικαίωμα αναίρεσης ενώπιον του Ομοσπονδιακού Ανωτάτου Δικαστηρίου  των Η.Π.Α., το οποίο  και εξετάζουν μάλλον θετικά, όπως διαφαίνεται από πρόσφατες δηλώσεις των δικηγόρων τους,  όπως παρουσιάζεται σε αμερικανικά Μέσα Ενημέρωσης. 
      Συνεπώς πρόκειται για μια δικαστική διαδικασία με πολλές τροπές, η οποία είναι σε εξέλιξη ενώπιον της αμερικανικής δικαιοσύνης και είναι σκόπιμο να αναμένεται η ολοκλήρωσή της. Αυτά για την υπόθεση στην οποία αναφέρεστε. 
    Σε κάθε περίπτωση, κύριε συνάδελφε, η Ελλάδα υπερασπίζεται, τόσο στα διάφορα και περιφερειακά βήματα, όσο και στο πλαίσιο της Ευρωπαϊκής Ένωσης, τις αρχές του σεβασμού των ανθρωπίνων δικαιωμάτων και των θεμελιωδών ελευθεριών. Μέσα στο πλαίσιο αυτό η χώρα μας μετέχει από κοινού με τους εταίρους μας στην Ένωση στη διαδικασία διαμόρφωσης αποφάσεων και προσπαθεί με κάθε τρόπο στις σχέσεις της Ευρωπαϊκής Ένωσης με  τρίτες χώρες, να πολλαπλασιάζει την ισχύ των αποφάσεων αυτών. 
    Θέλω να τονίσω ότι η ελληνική Κυβέρνηση συμμετέχει δραστήρια σε κάθε δράση που αναπτύσσεται στο πλαίσιο της ευρωπαϊκής οικογένειας και αφορά στην πρόληψη παραβιάσεων των ανθρωπίνων δικαιωμάτων, την άμεση αντίδραση σε περιπτώσεις παραβίασής τους όπου και όταν αυτές υφίστανται, καθώς και τη συνδρομή που παρέχει σ’ όλες τις χώρες ώστε να επιτύχουν τον υψηλότερο δυνατό βαθμό ετοιμότητας στον τομέα  της προστασίας των ανθρωπίνων δικαιωμάτων.
    Τέλος, η Ελλάδα αναγνωρίζει πως βαθύτερο αίτημα και διακύβευμα του δικαίου στο σύγχρονο κόσμο είναι η σύγκλιση σε κανόνες καθολικής ισχύος με βάση την οικουμενικότητα των ατομικών δικαιωμάτων.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ και για τη συντομία, κύριε Υπουργέ.
    Κύριε Χαλβατζή έχετε το λόγο.
    ΣΠΥΡΙΔΩΝ ΧΑΛΒΑΤΖΗΣ: Ευχαριστώ κυρία Πρόεδρε.
    Κύριε Υπουργέ, το πρόβλημα της απελευθέρωσης των πέντε Κουβανών πατριωτών είναι ένα πρόβλημα διεθνές. Δεν είναι απλά ένα δικαστικό πρόβλημα. Ήδη αρκετά Κοινοβούλια σε όλο τον κόσμο, εκτός από τη μεγάλη έκταση που έχει πάρει στο διεθνή Τύπο το πρόβλημα, συζήτησαν, είχαν αποφάσεις και ψηφίσματα και ζητούν την απελευθέρωσή τους. Ακόμα και το αγγλικό Κοινοβούλιο συζήτησε και είχε μια θετική στάση απέναντι στο πρόβλημα. Και αυτό γιατί αυτό που έκαναν οι πέντε Κουβανοί πατριώτες ήταν να διεισδύσουν μέσα σε συγκεκριμένες τρομοκρατικές ομάδες αντικουβανικών υπονομευτών στο Μαϊάμι, για να αποτρέψουν εγκληματικές και τρομοκρατικές πράξεις αυτών των ομάδων. Χθες κιόλας η Λαϊκή Εθνοσυνέλευση της Κούβας απευθύνει έκκληση σ’ όλα τα Κοινοβούλια του κόσμου να πάρουν μέτρα, να ζητήσουν την απελευθέρωση των Κουβανών πατριωτών. 
    Δεν είναι μικρό πράγμα να έχει μια θετική στάση κάτω από την πίεση των γεγονότων, της αλληλεγγύης, των διαμαρτυριών, των συγκεντρώσεων, η ομάδα εργασίας του Οργανισμού Ηνωμένων Εθνών για τις αυθαίρετες κρατήσεις. Αυτή η ομάδα των ανθρωπίνων δικαιωμάτων ζήτησε μια δίκαιη δίκη γι’ αυτούς τους Κουβανούς πατριώτες και προέτρεψε προς αυτό την κυβέρνηση των Η.Π.Α.. 
    Το Εφετείο της 11ης περιφέρειας της Ατλάντα ομόφωνα με ένα κείμενο ενενήντα τριών σελίδων αποφαίνεται στην ανάγκη να παραπεμφθούν σε δίκη, αφού ακύρωσε τη δίκη παρωδία. Ύστερα απ’ αυτό με παρέμβαση της κυβέρνησης των Ηνωμένων Πολιτειών, η ολομέλεια του Εφετείου της Ατλάντα επικύρωσε αυτές τις βαριές καταδίκες. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Σήμερα η αμερικάνικη κυβέρνηση η οποία σ’ όλο τον κόσμο λειτουργεί ως χωροφύλακας-τρομοκράτης με το Γκουαντανάμο, με τα εγκλήματα στο Αμπού Γκάιντ, με τα αεροπλάνα-φυλακές της CIA, με μυστικές φυλακές σε διάφορες περιοχές του κόσμου, αποδεικνύει ότι δεν έχει ουδεμία σχέση με τα ανθρώπινα δικαιώματα, με τη δημοκρατία και τις ελευθερίες. 
    Εμείς θεωρούμε ότι η ελληνική Κυβέρνηση θα πρέπει να στηρίξει αυτό το δίκαιο αίτημα για την άμεση απελευθέρωση των πέντε Κουβανών πατριωτών, να στηρίξει το αίτημα για μια δίκαιη δίκη. Ανταποκριθείτε και στο κάλεσμα της Λαϊκής Εθνοσυνέλευσης της Κούβας.
    Δέκα ολόκληρα χρόνια…
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, το μήνυμά σας εδόθη επαρκώς και συμφωνούμε μαζί σας. 
    ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, υπάρχουν παιδιά κρατουμένων που δεν έχουν γνωρίσει ακόμα τους γονείς τους. Δεν τους έχει επιτραπεί να επισκεφθούν τους γονείς τους. 
    Ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ. 
    Το λόγο έχει ο κύριος Υπουργός.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, η υπόθεση αυτή των πέντε Κουβανών κρατουμένων είναι γνωστή από δεκαετίας. Επανερχόμενος στο σκέλος της ερώτησής σας σχετικά με τα δικαιώματα των κρατουμένων αυτών, θέλω να επισημάνω ότι η χώρα μας ως κράτος-δικαίου είναι σταθερά προσηλωμένη στο σεβασμό των ανθρωπίνων δικαιωμάτων και των θεμελιωδών ελευθεριών, αρχές που η Ελλάδα υπερασπίζεται τόσο στα διάφορα διεθνή και περιφερειακά βήματα, όσο και στο πλαίσιο της Ευρωπαϊκής Ένωσης. Σε ό,τι αφορά τα περί άμεσης απελευθέρωσής τους, επαναλαμβάνω ότι πρόκειται για θέμα της εσωτερικής έννομης τάξης άλλης χώρας και για μια δικαστική υπόθεση η οποία βρίσκεται σε εξέλιξη ενώπιον της αμερικανικής δικαιοσύνης.
      Κύριε συνάδελφε, αναγνωρίζω και σε εσάς και στο κόμμα σας το διαρκές ενδιαφέρον για την προάσπιση των ανθρωπίνων δικαιωμάτων, θα σας παρακαλούσα όμως να αναγνωρίσετε και εσείς σε εμάς, στην Κυβέρνηση, αλλά και σε όλους τους συναδέλφους εδώ στο Κοινοβούλιο το ίδιο έντονο ενδιαφέρον για τα ανθρώπινα δικαιώματα και την προστασία τους. 
      ΣΠΥΡΙΔΩΝ ΧΑΛΒΑΤΖΗΣ: Γι’ αυτό το ζητάμε, κύριε Υπουργέ! Εναντίον των Αμερικάνων!
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Ασφαλώς είμαστε όλοι σύμφωνοι μέσα σ’ αυτήν την Αίθουσα πως χωρίς νομικό πολιτισμό δεν υπάρχει πολιτισμένος κόσμος κι αυτό είναι ένα παγκόσμιο στοίχημα. Πρέπει να επαναφέρουμε το θέμα των ανθρωπίνων δικαιωμάτων στην πραγματική του διάσταση. Η επίκληση των ανθρωπίνων δικαιωμάτων να γίνεται με καθολικό τρόπο στη βάση μιας βαθιά φιλελεύθερης και δημοκρατικής κουλτούρας και όχι επιλεκτικά στο όνομα ιδεολογικών ανταγωνισμών. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων και πριν εισέλθω στην ημερήσια διάταξη έχω κάποιες ανακοινώσεις να κάνω.
      Πρώτον, ο συνάδελφος κ. Γρηγόρης Ψαριανός από τον ΣΥ.ΡΙΖ.Α. με επιστολή του προς τον Πρόεδρο της Βουλής ζητάει την έγκρισή μας για άδεια απουσίας του στο εξωτερικό από 17/6 έως και 19/6. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια.
      Επιπλέον, με επιστολές τους προς τον Πρόεδρο της Βουλής κ. Σιούφα η Νέα Δημοκρατία ορίζει Κοινοβουλευτικό Εκπρόσωπο για σήμερα το Βουλευτή Εύβοιας κ. Μαρκόπουλο, το ΠΑ.ΣΟ.Κ. ορίζει ως Κοινοβουλευτικό Εκπρόσωπο την κ. Ξενογιαννακοπούλου, ο ΣΥ.ΡΙΖ.Α. ορίζει ως Κοινοβουλευτικό Εκπρόσωπο το Βουλευτή κ. Λεβέντη και ο ΛΑ.Ο.Σ. ορίζει το Βουλευτή κ. Βαΐτση Αποστολάτο. Ο κ. Χαλβατζής, ο Κοινοβουλευτικός Εκπρόσωπος του Κομμουνιστικού Κόμματος Ελλάδας παρίσταται, άρα είναι ο ίδιος εκπρόσωπος.
      
ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 80/30.5.2008 επερώτηση των Βουλευτών του Κ.Κ.Ε., της κ. Αλέκας Παπαρήγα και των κ.κ. Σπυρίδωνα Χαλβατζή, Αχιλλέα Κανταρτζή, Κωνσταντίνο Αλυσανδράκη, Νικόλαο Γκατζή, Ιωάννη Γκιόκα, Ιωάννη Ζιώγα, Κωνσταντίνου Καζάκου, Σοφίας Καλαντίδου, Λιάνας Κανέλλη, Νικολάου Καραθανασόπουλου, Λίλας Καφαντάρη, Διαμάντω Μανωλάκου, Γεωργίου Μαρίνου, Γεωργίου Μαυρίκου, Παναγιώτας-Εύας Μελά, Νικολάου Μωραΐτη, Βέρρας Νικολαΐδου, Ιωάννη Πρωτούλη, Σταύρου Σκοπελίτη, Αντωνίου Σκυλλάκου και Χαράλαμπου Χαραλάμπους, προς τους Υπουργούς Απασχόλησης και Κοινωνικής Προστασίας, Οικονομίας και Οικονομικών, Εσωτερικών και Υγείας και Κοινωνικής Αλληλεγγύης, σχετικά με τα μέτρα ασφάλειας στους χώρους εργασίας.
      Το λόγο έχει ο πρώτος επερωτών κ. Γιώργος Μαρίνος.
      ΓΕΩΡΓΙΟΣ ΜΑΡΙΝΟΣ:  Ευχαριστώ, κυρία Πρόεδρε.
      Κυρίες και κύριοι Βουλευτές, το Κομμουνιστικό Κόμμα της Ελλάδας παρεμβαίνει για ένα κρίσιμο πρόβλημα, παίρνοντας υπ’ όψη ότι η κατάσταση που επικρατεί στους εργασιακούς χώρους είναι τραγική. Αυτό αποδεικνύεται με συγκεκριμένα στοιχεία. Από τις αρχές του 2000 μέχρι τον Απρίλη του 2008 δηλώθηκαν στο Σώμα Επιθεωρητών Εργασίας, το Σ.Ε.Π.Ε., χίλια εκατόν είκοσι πέντε θανατηφόρα εργατικά ατυχήματα. Λέμε «δηλώθηκαν», γιατί σημειώνονται και άλλα θανατηφόρα ατυχήματα που δεν καταγράφονται. Το 2005 δηλώθηκαν στο Ι.Κ.Α. δεκατρείς χιλιάδες επτακόσια πενήντα πέντε ατυχήματα και την ίδια περίοδο δηλώθηκαν στο Υπουργείο Απασχόλησης μόνο έξι χιλιάδες σαράντα τέσσερα. 
     Τα στοιχεία για την Ευρωπαϊκή Ένωση είναι επίσης συνταρακτικά. Νεκροί εκατόν εξήντα επτά χιλιάδες εργαζόμενοι μέσα στο 2006 από εργατικά ατυχήματα και από επαγγελματικές ασθένειες, δηλαδή, ένας νεκρός εργαζόμενος κάθε τριάμισι λεπτά. Κάθε χρόνο τριακόσιες χιλιάδες εργαζόμενοι αποκτούν μόνιμη αναπηρία. Η Ευρωπαϊκή Ένωση, οι δυνάμεις του ευρωμονόδρομου ανησυχούν για την έκταση του προβλήματος, αλλά αποκρύπτουν ή εξωραΐζουν την εργοδοτική ευθύνη. Ανησυχούν για την έκταση του προβλήματος, αλλά μετρούν το θάνατο, την αναπηρία και τις γενικότερες συνέπειες με κριτήριο το οικονομικό κόστος και την επίδραση στην ανταγωνιστικότητα των επιχειρήσεων. Η ζωή, η υγεία και η ασφάλεια της εργατικής τάξης θυσιάζονται στο βωμό της καπιταλιστικής ανάπτυξης. Θυσιάζονται με ευθύνη της πολιτικής και των πολιτικών δυνάμεων που υπηρετούν τα συμφέροντα και την κερδοφορία των επιχειρήσεων. 
     Κυρίες και κύριοι συνάδελφοι, στη χώρα μας η ευθύνη καταλογίζεται στην πολιτική της Κυβέρνησης της Νέας Δημοκρατίας αλλά και των Κυβερνήσεων του ΠΑ.ΣΟ.Κ. που γνωρίζουν την κατάσταση που επικρατεί στους χώρους δουλειάς, αλλά η πολιτική τους έχει συγκεκριμένο ταξικό προσανατολισμό και με βάση αυτόν επιχειρούν να διαχειριστούν τα προβλήματα. 
     Η νομοθεσία για την  υγιεινή και ασφάλεια της εργασίας που είναι ανεπαρκέστατη καταστρατηγείται από την εργοδοσία με ευθύνη των κυβερνήσεων και των αρμόδιων αρχών. Το πρόβλημα οξύνεται από την ίδια την αντεργατική πολιτική, γιατί η αντεργατική πολιτική διαλύει το σταθερό ημερήσιο χρόνο εργασίας, προωθεί τις ελαστικές μορφές απασχόλησης, ευνοεί την εντατικοποίηση της δουλειάς, επιτρέπει την ύπαρξη χώρων εργασίας με επικίνδυνες και ανθυγιεινές εγκαταστάσεις. Στη δυτική και στην ανατολική Αττική, στο Σχηματάρι, στα Οινόφυτα, στη Θήβα στο σύνολο των βιομηχανικών ζωνών τα εργοστάσια, οι επιχειρήσεις είναι απροσπέλαστα γκέτο όπου οργιάζει η εκμετάλλευση και η εργοδοτική τρομοκρατία. 
     Οι εργαζόμενοι που δουλεύουν σε εργολάβους, οι ενοικιαζόμενοι εργαζόμενοι, οι ανασφάλιστοι, είναι καθημερινά υποψήφια θύματα εργατικού ατυχήματος και επαγγελματικών ασθενειών. Οι εργαζόμενοι στις κατασκευές που συγκεντρώνουν το πιο υψηλό ποσοστό θανάτων αναγκάζονται να δουλέψουν χωρίς ειδικές σκαλωσιές και χωρίς ειδικότερα μέτρα προστασίας, κουρασμένοι, καταπονημένοι. Στις σήραγγες του Καλλίδρομου στη Φθιώτιδα και στις άλλες περιοχές, όπως στα έργα στην Καρδίτσα οι εργάτες μάς είπαν ότι βγάζουν αίμα από τα αυτιά, γιατί την ώρα που γίνονται οι εκρήξεις τους επιβάλλουν να είναι μέσα στη σήραγγα. Και ορισμένα ημίμετρα που πάρθηκαν, πάρθηκαν μετά από την παρέμβαση της Ομοσπονδίας Οικοδόμων. Κανένα μέτρο δεν είχε πάρει η Κυβέρνηση όλο το προηγούμενο διάστημα. 
     Οι εργαζόμενοι στα ναυπηγεία οδηγούνται σε πολλές περιπτώσεις στα αμπάρια, στις δεξαμενές, σε επικίνδυνες εργασίες χωρίς ειδικά μέτρα προστασίας. Οι ναυτεργάτες ξεπερνούν κάθε όριο αντοχής και σε πολλές περιπτώσεις αναγκάζονται να αναλάβουν εργασίες για τις οποίες χρειάζονται εξειδικευμένα συνεργεία. 
     Χιλιάδες εργαζόμενες γυναίκες  υποφέρουν από ψυχολογικά, μυοσκελετικά και άλλα προβλήματα. Χιλιάδες νέοι και νέες δουλεύουν ανασφάλιστοι και γερνάνε πριν την ώρα τους. Χιλιάδες μετανάστες στερούνται βασικών δικαιωμάτων. Δουλεύουν ανασφάλιστοι σε βαριές και επικίνδυνες συνθήκες. Σε αυτές τις συνθήκες αποτελούν πρόκληση οι κυβερνητικοί σχεδιασμοί για τον αποχαρακτηρισμό και την κατάργηση του θεσμού των βαρέων και ανθυγιεινών επαγγελμάτων. Οι παράγοντες που επιδρούν στη φθορά της εργατικής δύναμης σήμερα αυξάνονται. Είναι πολύ πιο επιθετικοί από το προηγούμενο διάστημα. Οι εργαζόμενοι που απασχολούνται σε μερική απασχόληση εκ περιτροπής με συμβάσεις ορισμένου έργου, με παροχή υπηρεσιών φασόν ξεπέρασαν το 2005 τις τριακόσιες είκοσι τρεις χιλιάδες, δηλαδή, αυξήθηκαν σε σχέση με το 2000 κατά 60%. 
    Οι υπερωριακές ώρες που συμβάλλουν στην κόπωση των εργαζομένων και στην ιδιαίτερη φθορά της εργατικής δύναμης έφθασαν το 2007 στα δεκαεπτά εκατομμύρια. Η επιβολή της λεγόμενης «ευαλφάλειας», της επέκτασης των ελαστικών μορφών απασχόλησης οξύνει τα προβλήματα και χειροτερεύει την κατάσταση των εργαζομένων.
    Έγκλημα σε βάρος των εργαζομένων είναι το ωράριο των εξήντα πέντε ωρών την εβδομάδα που αποφάσισαν οι Υπουργοί Απασχόλησης της Ευρωπαϊκής Ένωσης. Κανείς δεν μπορεί να κρυφτεί πίσω από το δάχτυλό του, γιατί δεν είναι μόνο η σκόπιμη αποχή της κ. Πετραλιά στην ψηφοφορία με την οποία η Κυβέρνηση έδωσε το πράσινο φως σ’ αυτό το τερατούργημα, είναι η διαμόρφωση του εδάφους που οδήγησε σ’ αυτήν την επικίνδυνη απόφαση. 
    Είναι η προώθηση της διευθέτησης του χρόνου εργασίας από τις κυβερνήσεις της Νέας Δημοκρατίας και του ΠΑ.ΣΟ.Κ.. Είναι η συμφωνία τους με τη στρατηγική της Λισαβόνας για να γίνει η Ευρωπαϊκή Ένωση η πιο ισχυρή, όπως λένε, ανταγωνιστική οικονομική δύναμη. Είναι η στήριξη της Συνθήκης του Μάαστριχτ για την ελεύθερη ανεμπόδιστη κίνηση του κεφαλαίου, που ψήφισαν η Νέα Δημοκρατία, το ΠΑ.ΣΟ.Κ. και ο Συνασπισμός.
    Κυρίες και κύριοι Βουλευτές, οι κρατικές επιτροπές ελέγχου δεν έχουν σχέση με τις ανάγκες των εργαζομένων, δεν έχουν προσανατολισμό την έγκαιρη παρέμβαση, την πρόληψη. Η πολιτική που αντιμετωπίζει την εργατική τάξη σαν αναλώσιμο είδος και μετράει τη ζωή και την υγεία της με κριτήριο το κόστος των μέτρων προστασίας, καταγράφεται στον προσανατολισμό και τη στελέχωση του Σ.Ε.Π.Ε., στο οποίο το 25% των θέσεων εργασίας με τον παλιό οργανισμό παραμένουν κενές. 
    Δεν είναι μόνο το πρόβλημα των εργατικών ατυχημάτων. Οι επαγγελματικές ασθένειες θερίζουν. Θερίζει ο καρκίνος, οι καρδιοπάθειες, οι πνευμονοπάθειες, οι μυοσκελετικές, οι δερματολογικές και άλλες παθήσεις, αλλά δεν υπάρχει μηχανισμός καταγραφής, μελέτης, σχεδιασμένης αντιμετώπισης, την ώρα που τα στατιστικά στοιχεία αποδεικνύουν ότι σ’ έναν νεκρό από εργατικό ατύχημα αντιστοιχούν περισσότεροι από πέντε νεκροί από επαγγελματικές ασθένειες. Αυτά τα στοιχεία δίνει το Διεθνές Γραφείο Εργασίας.
    Υπάρχουν μόνο ογδόντα, το πολύ εκατό, γιατροί εργασίας. Δεν υπάρχει κρατικό σώμα γιατρών εργασίας και τεχνικών ασφαλείας με υποδομή στα κέντρα υγείας, στα νοσοκομεία, στα ειδικά κέντρα τριτοβάθμιου επιπέδου υγείας. 
    Οι εξωτερικές υπηρεσίες πρόληψης και προστασίας, οι γνωστές ΕΞ.Υ.Π.Π., που διαθέτουν επ’ αμοιβή στις επιχειρήσεις γιατρούς εργασίας και τεχνικούς ασφαλείας είναι ιδιωτικές επιχειρήσεις, σύμβουλοι, μηχανισμός στήριξης της εργοδοσίας, μηχανισμός που έφτιαξε η κυβέρνηση του ΠΑ.ΣΟ.Κ. και χρησιμοποιεί σήμερα η Κυβέρνηση της Νέας Δημοκρατίας. 
    Η πάλη για την υγιεινή και την ασφάλεια στην εργασία είναι σκληρή αναμέτρηση, είναι ταξική αναμέτρηση με το μεγάλο κεφάλαιο και την αντιλαϊκή πολιτική. Η θέση της πλειοψηφίας της Γ.Σ.Ε.Ε., του εργοδοτικού κυβερνητικού συνδικαλισμού, περί συναίνεσης, συνεργασίας, συνεννόησης με την εργοδοσία είναι θέση επικίνδυνη, αποπροσανατολιστική.
    Κυρίες και κύριοι συνάδελφοι, η πρόταση του Κομμουνιστικού Κόμματος Ελλάδας και του ταξικού κινήματος, του Π.Α.Μ.Ε., στηρίζεται στην πρόληψη του επαγγελματικού κινδύνου, την έγκαιρη διάγνωση και ιατρική παρακολούθηση της υγείας των εργαζομένων, τη θεραπευτική αντιμετώπιση και αποκατάσταση των θυμάτων επαγγελματικής ασθένειας και του εργατικού ατυχήματος, την ενημέρωση και εκπαίδευση των εργαζομένων, την άσκηση ελέγχου από το κράτος, τα συνδικάτα, τις εργατικές επιτροπές.
      Το Κομμουνιστικό Κόμμα Ελλάδας απευθύνεται στην εργατική τάξη, στα λαϊκά στρώματα και τους καλεί σε οργανωμένο αγώνα που θα διεκδικεί το δικαίωμα στην πλήρη, σταθερή εργασία, στη μείωση του εργάσιμου χρόνου, τους καλεί στην πάλη για εργάσιμο χρόνο επτάωρο, πενθήμερο, τριανταπεντάωρο κι εξάωρο, πενθήμερο, τριαντάωρο για τα βαρέα ανθυγιεινά και επικίνδυνα επαγγέλματα. Τους καλεί στην πάλη για τη μείωση του ορίου ηλικίας συνταξιοδότησης, δηλαδή, για συνταξιοδότηση στα πενήντα πέντε για τις γυναίκες και στα εξήντα για τους άνδρες, πέντε χρόνια λιγότερο για τα βαρέα και ανθυγιεινά επαγγέλματα, για προστασία και διεύρυνση των βαρέων και ανθυγιεινών επαγγελμάτων που επιβάλλεται  να συμπεριλάβουν τους επαγγελματοβιοτέχνες και τους αγρότες, οι οποίοι εντάσσονται, και με τα τελευταία στοιχεία της Ευρωπαϊκής Ένωσης, στους εργαζόμενους με το μεγαλύτερο αριθμό θυμάτων και δεν υπάρχει καμμία προστασία από τον επαγγελματικό κίνδυνο. 
      Η εργατική τάξη είναι παραγωγός του πλούτου κι έχει υποχρέωση να τον διεκδικήσει, να διεκδικήσει την εξουσία, να παλέψει για την κατάργηση της εκμετάλλευσης ανθρώπου από άνθρωπο, γιατί αυτή είναι η βασική αιτία του κακού. Σ’ αυτή την κατεύθυνση απαιτείται οργάνωση στους τόπους δουλειάς και ανάπτυξη του αγώνα για αποκλειστικά δημόσιο, δωρεάν σύστημα υγείας, κέντρα υγείας συνδεδεμένα με όλους τους εργασιακούς χώρους ή δημιουργία παραρτήματος σε μεγάλους εργοστασιακούς εργασιακούς χώρους, ανάπτυξη όλων των υποδομών και μέσων που απαιτούνται για την πρόληψη και την αντιμετώπιση του επαγγελματικού κινδύνου, δημιουργία κρατικού σώματος γιατρών εργασίας και τεχνικών ασφαλείας σε όλα τα επίπεδα, κατάργηση των ΕΞ.Υ.Π.Π. και κάθε επιχειρηματικής δραστηριότητας σ’ αυτόν τον κρίσιμο για τη ζωή των εργαζομένων τομέα, τακτικές ιατρικές εξετάσεις, συστηματική παρακολούθηση της υγείας των εργαζομένων, με ιδιαίτερη φροντίδα στις εγκύους και γενικότερα στις εργαζόμενες γυναίκες, απαγόρευση της παιδικής εργασίας, απαγόρευση της νυχτερινής εργασίας των γυναικών στη βιομηχανία, ενώ γι’ άλλα επαγγέλματα, παραδείγματος χάρη για τις νοσηλεύτριες, να απαγορευτεί η νυχτερινή εργασία κατά τη διάρκεια της εγκυμοσύνης. Επίσης, υποχρεωτικός έλεγχος της ασφάλειας των υποδομών και της υγιεινής. Για παράδειγμα: για τον εξαερισμό, τον κλιματισμό, το επίπεδο θορύβου των επιχειρήσεων. Αντισεισμική θωράκιση, για να μην έχουμε άλλες «Ρικομέξ». Και απευθύνομαι στην κυρία Υφυπουργό.
      Η κατάσταση σε πάρα πολλούς χώρους δουλειάς σε χιλιάδες εργοστάσια, σε χιλιάδες επιχειρήσεις είναι άκρως επικίνδυνη. Σε περίπτωση σεισμού θα θρηνήσουμε χιλιάδες θύματα και είναι ανάγκη σήμερα να παρθούν έγκαιρα ουσιαστικά μέτρα αντισεισμικής θωράκισης και προστασίας. 
      Τέλος είναι σοβαρότατος στόχος πάλης η κατοχύρωση της ασφαλιστικής κάλυψης του επαγγελματικού κινδύνου με ασφάλιστρο που θα βαραίνει αποκλειστικά τον εργοδότη. Μέχρι σήμερα επί της ουσίας το κόστος το σηκώνουν τα ασφαλιστικά ταμεία και οι εργαζόμενοι. Οι εργοδότες τρίβουν από ικανοποίηση τα χέρια τους. 
      Σας ευχαριστώ. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ πολύ, κύριε συνάδελφε. 
      Το λόγο έχει ο δεύτερος υπογράφων Βουλευτής κ. Μαυρίκος.
      Έχετε πέντε λεπτά, κύριε συνάδελφε. 
      ΓΕΩΡΓΙΟΣ ΜΑΥΡΙΚΟΣ: Θα πάρω και τη δευτερολογία μου, κυρία Πρόεδρε. Μαζί με τη δευτερολογία μου νομίζω ότι δικαιούμαι οκτώ λεπτά. Οκτώ λεπτά μας είναι αρκετά.
      Νομίζουμε, λοιπόν, ότι το πρόβλημα είναι τόσο μεγάλο, που πραγματικά η αγανάκτηση των εργαζομένων και του ταξικού συνδικαλιστικού κινήματος είναι απόλυτα δικαιολογημένη, όπως νομίζω η πρωτοβουλία της Κοινοβουλευτικής Ομάδας του Κομμουνιστικού Κόμματος Ελλάδας να γίνει αυτή η συζήτηση δείχνει ακριβώς το ενδιαφέρον του κόμματός μας για την εργατική τάξη, για τα πραγματικά προβλήματα που απασχολούν τη λαϊκή οικογένεια, για τις αιτίες που γεννούν τα βάσανα στο λαό μας και όχι για κοκορομαχίες και αντιπαραθέσεις για τις τηλεοράσεις και για τα τηλεοπτικά παράθυρα.
      Κύριοι Βουλευτές, είναι γνωστό ότι ένα μέρος της πάλης της εργατικής τάξης, ένα μέρος του αγώνα του ταξικού συνδικαλιστικού κινήματος για τα ασφαλιστικά, για τα εργασιακά δικαιώματα και τα ευρύτερα δικαιώματά του καλύπτει ο τομέας των βαρέων και ανθυγιεινών επαγγελμάτων. Τα βαρέα και ανθυγιεινά επαγγέλματα, όπως γνωρίζουν αρκετοί που ασχολούνται με τα προβλήματα, είναι γνωστό ότι θεσμοθετήθηκαν την περίοδο του 1951. Στη συνέχεια και μέχρι το 1964 με διάφορες διαδικασίες μπήκαν σε εφαρμογή. Γύρω από το θεσμό των βαρέων και ανθυγιεινών και επικίνδυνων επαγγελμάτων υπάρχει εδώ και δεκαετίες μια έντονη ιδεολογική, πολιτική και συνδικαλιστική αντιπαράθεση. Από τη μια η πολιτική του Κ.Κ.Ε. που επιχειρεί να ενισχύει το θεσμό και από την άλλη ο στόχος των κυβερνήσεων και της Νέας Δημοκρατίας και του ΠΑ.ΣΟ.Κ., που μαζί με τον Σ.Ε.Β. επιχειρούν τον ευνουχισμό, την κατάργηση εν τέλει του θεσμού των βαρέων και ανθυγιεινών επαγγελμάτων.
      Για μας, βεβαίως, ο θεσμός αυτός σαφώς δεν λύνει τα ζητήματα, αλλά η ρύθμιση των βαρέων και ανθυγιεινών επαγγελμάτων μέσα από μια σειρά διαδικασίες, παρά τις αδυναμίες και τις ατέλειες, ήταν μια ελάχιστη εξασφάλιση για τους ανθρώπους που δούλευαν και δουλεύουν σε βαριές και επικίνδυνες δουλειές.
      Μετά το Μάαστριχτ -οι δυνάμεις που ψήφισαν  έχουν ευθύνη μεγάλη, δηλαδή η Νέα Δημοκρατία, το ΠΑ.ΣΟ.Κ. και ο Συνασπισμός, για το ότι αποδέχθηκαν και στήριξαν τη συγκεκριμένη Συνθήκη και το περιεχόμενό της- ξεκίνησε μια γενικευμένη επίθεση με σχέδιο και στόχο την κατάργηση των βαρέων και ανθυγιεινών. Πρώτος ήταν ο κ. Σπράος, ο γνωστός, ο οποίος υποστήριξε με αρθρογραφία αργότερα, με επιχειρηματολογία και με διάφορα πονήματα, υποτίθεται επιστημονικά, την κατάργηση του θεσμού σαν αναχρονιστικού. Στη συνέχεια, το 2002 η πιο χαρακτηριστική περίπτωση ήταν με το ν. 3029/2002, όπου στην εισηγητική έκθεση στο νόμο του κ. Ρέππα αναφέρονταν  ότι η εξέλιξη της τεχνολογίας, η βελτίωση των συνθηκών εργασίας επιβάλει τον επανακαθορισμό των βαρέων και ανθυγιεινών. Μοιάζει σαν λογικούτσικο το επιχείρημα αυτό, αλλά δεν έχει καμμία σχέση με την πραγματικότητα. Η πραγματικότητα είναι πολύ διαφορετική.
      Ποιες είναι σήμερα οι νέες συνθήκες εργασίας; Είναι το ελαστικό ωράριο, είναι το εξηνταπεντάωρο που συναποφασίζετε στην πραγματικότητα να βάλετε σε εφαρμογή μαζί με τα επιτελεία και τις πολυεθνικές της Ευρωπαϊκής Ένωσης, είναι οι απλήρωτες υπερωρίες, είναι η ποινικοποίηση του απεργιακού δικαιώματος, είναι οι χαμηλές αμοιβές, είναι οι απολύσεις, είναι η γενιά των εξακοσάρηδων, των 600 ευρώ. Αυτές είναι οι σημερινές νέες συνθήκες. Είναι η μεγάλη ανεργία, είναι η εργοδοτική τρομοκρατία, είναι η μαύρη, η αδήλωτη δουλειά, είναι η εκμετάλλευση των οικονομικών μεταναστών. Δηλαδή είναι η ένταση του βαθμού εκμετάλλευσης σε βάρος της εργατικής τάξης και η εντατικοποίηση της δουλειάς.
      Νέες συνθήκες, είναι οι συνθήκες που διαμορφώσατε πριν από ένα μήνα με τον καινούριο αντιασφαλιστικό νόμο που φτιάξατε όπου με την αύξηση των ορίων ηλικίας συνταξιοδότησης για τους εργαζόμενους σε βαρέα και ανθυγιεινά επαγγέλματα αυξάνετε τους κινδύνους για εργατικά ατυχήματα και για προβλήματα στην εργατική τάξη. Αυτές είναι οι νέες συνθήκες. Με αυτές τις συνθήκες μειώνονται ή αυξάνονται τα προβλήματα; Πιστεύουμε ότι όποιος πατά με τα πόδια στη γη και έχει το κεφάλι πάνω καταλαβαίνει, γιατί οι πολιτικοί εκπρόσωποι του κεφαλαίου προσποιούνται ότι δεν καταλαβαίνουν ή ότι δεν ξέρουν τις πραγματικές συνέπειες όλης αυτής της κατάστασης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κάνω και χρήση της δευτερολογίας μου, κυρία Πρόεδρε. 
      Λένε, λοιπόν, ακόμα οι εχθροί των βαρέων και ανθυγιεινών, ότι έχουμε εφαρμογή νέων τεχνολογιών και ότι οι νέες τεχνολογίες και τα επιτεύγματά τους στη χρήση της παραγωγικής διαδικασίας εξαλείφουν τους κινδύνους. 
      Για πείτε μας, λοιπόν, κι εξηγήστε μας πώς, παρότι νέας τεχνολογίας, το ελικόπτερο του Ε.Κ.Α.Β. έπεσε στο Σούνιο, με πέντε εργαζόμενους –γιατρούς, πιλότους και νοσοκόμες- νεκρούς και έναν ασθενή; Για εξηγήστε μας πώς σε υπερσύγχρονα πλοία, όπως στο «SAILOR» για παράδειγμα στο Πέραμα κάηκαν πέντε εργάτες ζωντανοί; Για πείτε μας γιατί οι νέες τεχνολογίες δεν έσωσαν στη «Motor Oil» τους τρεις εργάτες που κάηκαν ή τους έξι σκοτωμένους στη Σωληνουργία Κορίνθου, όλους αυτούς που ανέφερε λίγο πριν ο εισηγητής του κόμματός μας;
      Διότι καμμία τεχνολογία δεν μπορεί να αντιμετωπίσει την κούραση, τα εξαντλητικά ωράρια, την εντατικοποίηση της δουλειάς, καμμία τεχνολογία δεν μπορεί να αντιμετωπίσει τη φθορά στην υγεία και στα αρνητικά αποτελέσματα για την υγεία των εργαζομένων. Στον καπιταλισμό η τεχνολογία είναι τεχνολογία για το κεφάλαιο, αξιοποιείται για το κέρδος. Η ζωή του εργάτη δεν έχει καμμία αξία για τον καπιταλισμό και για τους πολιτικούς εκπροσώπους του κεφαλαίου.
      Επιπλέον, για εμάς η τεχνολογία δημιουργεί νέα ζητήματα και προβλήματα με όλα αυτά τα διάφορα νέα επαγγέλματα. Για παράδειγμα, δέκα χιλιάδες καινούργιες χημικές ουσίες έχουν παραχθεί την τελευταία πενταετία. Για σκεφτείτε τον αγρότη που ραντίζει οκτώ και δέκα ώρες την ημέρα με το ραντιστήρα την παραγωγή του είτε στην αμπελοκαλλιέργεια είτε στην οποιαδήποτε άλλη καλλιέργεια και πείτε του περί των αποτελεσμάτων των νέων τεχνολογιών!
      Πιστεύουμε, λοιπόν, ότι με βάση όλα αυτά γεννιέται ένα άλλο ερώτημα: Ποιοι, τελικά, καθορίζουν τα κριτήρια; Γιατί η στάση σας απέναντι στα εκατόν δέκα θανατηφόρα το χρόνο, απέναντι στα στοιχεία για τις χώρες της Ευρωπαϊκής Ένωσης και για όλο τον κόσμο –αναφέρθηκαν λίγο πριν από το σύντροφο Μαρίνο- που είναι αποκαλυπτικότατα, δείχνει ακριβώς την απανθρωπιά και τη βαρβαρότητα του καπιταλιστικού συστήματος που στηρίζετε. 
      Τα κριτήρια καθορίζονται με βάση τις ανάγκες των πολυεθνικών. Για εμάς κριτήριο είναι το εξής: Πριν από λίγες ημέρες, στις 12 του Μάη, η Ομοσπονδία Οικοδόμων σας έστειλε ένα έγγραφο και ακόμα περιμένει απάντηση. Σας γράφει: «Συγκεκριμένα στην Καρδίτσα, στη θέση Δρακότρυπα, στη σήραγγα που ανοίγεται, γίνονται ανατινάξεις σε δέκα χιλιόμετρα βάθος, με διακόσια πενήντα κιλά δυναμίτιδα και οι εργάτες παραμένουν μέσα στη σήραγγα την ώρα των εκρήξεων.» Το ίδιο συμβαίνει και στη σήραγγα Καλλιδρομίου στη Φθιώτιδα. 
      Είναι φανερό ότι οι εργάτες που εργάζονται εκεί είναι καταδικασμένοι. Αργά ή γρήγορα οι συνέπειες θα εκδηλωθούν.Για εμάς αυτοί είναι μελλοθάνατοι και η πολιτική σας και η αδιαφορία των κυβερνήσεων και η αδιαφορία του κράτους είναι που τους δημιουργεί όλα αυτά τα προβλήματα. Γιατί θεσπίζετε ρυθμίσεις που εξυπηρετούν την κερδοφορία του κεφαλαίου. Γιατί για εσάς κριτήριο είναι ακριβώς το κέρδος των μονοπωλίων και των πολυεθνικών.
      Κλείνω λέγοντας το εξής: Για πείτε μας, για όλα αυτά τα εγκλήματα υπάρχει κάποιος στη φυλακή; Δείξτε μας έναν –δεν θέλουμε δύο- πείτε μας μονάχα ένα όνομα! Μιλάμε για εκατόν δέκα νεκρούς το χρόνο! Δεκατρείς νεκροί στα ολυμπιακά έργα. Πείτε μας! Ένα όνομα θέλουμε! 
      Όμως, όλοι αυτοί οι γραφειοκράτες διευθυντές που ασχολούνται με όλα αυτά στο Υπουργείο σας, μέσα στα air condition και στο καλό περιβάλλον ή οι άλλοι οι γραφειοκράτες που ασχολούνται στην Ευρωπαϊκή Ένωση και –αφ’ υψηλού- στο Ευρωπαϊκό Κοινοβούλιο, περνώντας μέσα σε ραστώνη και στην καλοπέραση τη μέρα τους, βεβαίως δεν μπορούν να αντιληφθούν τις ανάγκες και τα βάσανα που βιώνει καθημερινά η λαϊκή οικογένεια. 
      Το Κομμουνιστικό Κόμμα Ελλάδας, λοιπόν, μπροστά σ’ αυτές τις συνθήκες ένα δρόμο επιλέγει: Μαζί με το ταξικό συνδικαλιστικό κίνημα, μαζί με όλους τους εργαζόμενους αντιστέκεται και παλεύει για τα αιτήματα που είναι γνωστά και που για τους εργαζόμενους καθημερινά τα καθιστούμε στόχους άμεσης πάλης για την επιβίωσή τους. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριοι συνάδελφοι, να τηρούμε το χρόνο που μας δίνει ο Κανονισμός. 
      Η κ. Καλαντίδου έχει το λόγο. 
	ΣΟΦΙΑ ΚΑΛΑΝΤΙΔΟΥ: Σας ευχαριστώ πολύ.
	Με την επερώτηση αυτή το Κομμουνιστικό Κόμμα Ελλάδας, με τη δική μου συμβολή, με τη δική μου τοποθέτηση θέλει να δηλώσει ότι συνένοχο στο φόνο δεν θα το έχετε. Θα το έχετε αντίθετο σ’ αυτό το έγκλημα που διαπράττετε μέσα στους χώρους δουλειάς εδώ και χρόνια, θα το έχετε αντίθετο, αντιμέτωπο, να παλεύει, από το πιο μικρό, ασήμαντο υπόγειο που δηλώνεται σαν χώρος εργασίας μέχρι το ελληνικό Κοινοβούλιο. Μιλάμε για φόνο, γιατί πραγματικά είναι εγκληματικό να χάνονται ζωές στις οικοδομές, επειδή δεν εφαρμόστηκαν μέτρα ασφάλειας ή να γίνονται ανατινάξεις στις σήραγγες με τους εργάτες μέσα. Είναι εγκληματικό να σκοτώνονται εργάτες λόγω χρήσης ακατάλληλων μηχανημάτων. Είναι εγκληματικό να σκοτώνονται ναυτεργάτες, γιατί κάνουν επισκευαστικές εργασίες, που έπρεπε να τις κάνουν συγκεκριμένα, ειδικευμένα συνεργεία. Είναι εγκληματικό, οι νοσηλεύτριες και οι νοσηλευτές που αντιμετωπίζουν τον κίνδυνο ασθενειών να είναι χωρίς κάλυψη επαγγελματικής ασθένειας. Είναι εγκληματικό, στα τριάντα σου να έχεις πρησμένα πόδια, να έχεις φλεβίτη, να πάσχεις από οσφυαλγίες, γιατί σηκώνεις τόνους σ’ αυτά τα πανέμορφα και μεγάλα πολυκαταστήματα και στα σούπερ μάρκετ. Είναι εγκληματικό, νέες γυναίκες, έγκυες, να χάνουν το παιδί τους γιατί δεν βρέθηκε καλύτερο, ελαφρύτερο πόστο στο χώρο εργασίας τους. 
	(Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ.  ΒΕΡΑ ΝΙΚΟΛΑΪΔΟΥ)
	Ο μακάβριος κατάλογος από τους χώρους δουλειάς δεν έχει τελειωμό και αυτό είναι γνωστό σε όλους. Δεν μπορεί να πει κάποιος, ειδικά μέσα σ’ αυτήν την Αίθουσα, ότι δεν ήξερε. Ο κατάλογος αυτός αποτυπώνεται και σε νούμερα που καταγράφονται σε επίσημα στοιχεία. 
      Από το 2000 σταθερά, τα θανατηφόρα ατυχήματα-εγκλήματα είναι πάνω από εκατόν δέκα το χρόνο. Το 2007 ήταν εκατόν δεκατρία. Τα σοβαρά εργατικά ατυχήματα αυξάνονται με σταδιακή ανοδική πορεία, όπως ακριβώς αυξάνονται τα κέρδη των βιομηχάνων, των εφοπλιστών και των πολυεθνικών. 
      Οι έλεγχοι που γίνονται από τους τεχνικούς και τους κοινωνικούς επιθεωρητές μειώνονται. Το 2000 ήταν εξήντα πέντε χιλιάδες εξακόσιοι εξήντα εννέα και το 2005 ήταν πενήντα χιλιάδες πεντακόσιοι δεκαπέντε, μείωση κατά 23%. 
      Ενδεικτική είναι και η σταθερή μείωση των προστίμων. Το 2003 επιβλήθηκαν από τις τεχνικές επιθεωρήσεις στους εργοδότες πρόστιμα ύψους 3.877.000 ευρώ. Το 2005 επιβλήθηκε πρόστιμο 1.928.000 ευρώ, δηλαδή μείωση περίπου, στο 50%. 
      Την ίδια ώρα, η εντατικοποίηση οργιάζει. Φαίνεται και από την επίσημη καταγραφή της υπερωριακής απασχόλησης και δεν θα δώσω τα νούμερα που ειπώθηκαν στην εισήγηση του εισηγητού και συντρόφου μας. Θα πω όμως ότι η εμπειρία που έχουν τα συνδικάτα, η εμπειρία που έχουμε από τους χώρους δουλειάς και που ουσιαστικά έπρεπε να καταγραφεί στις επιθεωρήσεις εργασίας είναι ότι έχουμε σοβαρή βλάβη υγείας και επαγγελματικές ασθένειες από την παραπάνω εργασία απ’ αυτήν την υπερωριακή απασχόληση. 
      Ένα σοβαρό ζήτημα είναι ότι πάρα πολλά εργατικά ατυχήματα συμβαίνουν την περίοδο που υπάρχει υπερωριακή απασχόληση. Παρόλα αυτά, ενώ δεν περιορίζονται οι υπερωρίες, συνεχίζεται η εγκληματική πολιτική με τις εξήντα πέντε ώρες την εβδομάδα. 
      Επειδή αναφέρθηκε προηγουμένως, εγώ θα μιλήσω για την εγκληματική σας απόφαση στην Ευρωπαϊκή Ένωση, μία απόφαση στην οποία συνέβαλαν και τα τρία κόμματα του ευρωμονόδρομου και η Νέα Δημοκρατία και το ΠΑ.ΣΟ.Κ. και ο Συνασπισμός, γιατί την ψήφισαν και συμφώνησαν λίγο καιρό πριν για τον ανενεργό και ενεργό χρόνο. Ακόμη και αν ο εργαζόμενος πραγματικά δεν δουλεύει, φανταστείτε τι ξεκούραση θα απολαμβάνει μέσα στο χώρο δουλειάς, όταν θα θεωρείται ανενεργός ο χρόνος του. Φανταστείτε τι θα γίνει και πώς θα δοθεί ένα ατύχημα που θα γίνει στον ανενεργό χρόνο δουλειάς.
      Πραγματικά, αυτός ο ανενεργός χρόνος δεν κατοχυρώνει κανέναν εργαζόμενο. Θα τον κουράζει ακόμα περισσότερο. Αντί για οκτώ ώρες, θα δουλεύει μέχρι τις δεκατέσσερις. Στην ουσία, θα κουράζεται τόσο πολύ.
      Έτσι, λοιπόν, ενώ όλο το περιβάλλον είναι χειρότερο, εντατικοποιείται η εργασία, οι εργαζόμενοι στους χώρους δουλειάς αντιμετωπίζουν πολλούς κινδύνους, βγάζουμε το πρώτο συμπέρασμα, ότι οι εργοδότες δεν λαμβάνουν ούτε τα πιο υποτυπώδη μέτρα για την πρόληψη του επαγγελματικού κινδύνου, αφού κανείς και τίποτα δεν τους υποχρεώνει γι’ αυτό. Άλλωστε, ποιοι πλήρωσαν, ποιοι δικάστηκαν, ποιοι τιμωρήθηκαν;
      Για το κεφάλαιο, μάλλον -και αυτήν την αντιμετώπιση έχουν οι εργαζόμενοι που παθαίνουν κάποιο ατύχημα- ένας νεκρός ή ένας σακατεμένος εργάτης σημαίνει απλώς επιπλοκές στην παραγωγή ή μείωση των κερδών. Στην καπιταλιστική ανάπτυξη ο εργάτης δεν είναι τίποτα άλλο από αναλώσιμο εξάρτημα για τις μηχανές που παράγουν τα κέρδη της πλουτοκρατίας.
      Το δεύτερο συμπέρασμα είναι ότι η Κυβέρνηση της Νέας Δημοκρατίας, αλλά και προηγούμενα του ΠΑ.ΣΟ.Κ., για να τηρούν τα προσχήματα και μόνο, «για τα μάτια» δηλαδή, διατηρούν σε λειτουργία το απογυμνωμένο από προσωπικό Σώμα Επιθεώρησης Εργασίας, το Σ.ΕΠ.Ε. Από την ίδρυσή του αντιμετωπίζει μεγάλο πρόβλημα έλλειψης σε προσωπικό και σε υλικοτεχνικές υποδομές. Διότι, πείτε μου τι άλλο είναι; Από τις προβλεπόμενες οργανικές θέσεις, το 33% είναι κενές. Στην Εύβοια, για παράδειγμα, υπηρετούν επτά τεχνικοί επιθεωρητές. Στην Βοιωτία υπηρετούν τέσσερις. Δεν υπάρχει άνθρωπος στη θέση του οδηγού, δεν υπάρχει θέση για γραμματεία.
      Το ΚΕ.Π.Ε.Κ. Μακεδονίας-Θράκης, Κέντρο Πρόληψης Επαγγελματικού Κινδύνου, δεν ξέρω τι πρόληψη μπορεί να κάνει σε όλη την Μακεδονία και τη Θράκη. Εβδομήντα εργαζόμενοι, οι τριάντα πέντε στη Θεσσαλονίκη. Οι γιατροί εργασίας δεν ξεπερνούν τους ογδόντα. Οι έλεγχοι γίνονται μόνο μετά από καταγγελία σωματείων, με επιμονή και υπομονή των σωματείων και των συνδικαλιστών. Να σας πω ότι έχουμε αίτημα για έλεγχο, ας πούμε, τον Ιούλιο για τον καύσωνα, για θερμοπληξία, με λιποθυμία εργαζόμενης σε καλό χώρο εργασίας, όχι σε κάποιο εργοστάσιο, αλλά σ’ ένα μεγάλο πολυκατάστημα και ο έλεγχος έγινε τον Οκτώβριο. Οι έλεγχοι γίνονται μετά από ατύχημα. Άρα, δεν μιλάμε για ελέγχους. Μιλάμε για μια καταγραφή των ατυχημάτων, των σκοτωμένων, των ανάπηρων, αυτών που θα μείνουν με πρόβλημα.
      Μετά τον έλεγχο, τα πορίσματα αργούν πάρα πολύ. Δεν μπαίνουν σε γνώση αυτών που ζήτησαν τους ελέγχους, σε γνώση των σωματείων. Και πραγματικά, δεν έχουμε γνώση για τα πρόστιμα, πώς μπαίνουν και πώς πληρώνονται, αν πληρώνονται ποτέ. Δεν υπάρχει ούτε καν ένα υποτυπώδες σύστημα αναφοράς και καταγραφής επαγγελματικών ασθενειών. Όμως, για όλα τα κράτη-μέλη, η Διεθνής Οργάνωση Εργασίας καταγράφει εκατόν σαράντα δύο χιλιάδες θανάτους, κατά μέσο όρο, από επαγγελματικές ασθένειες.
      Άρα, η αντιλαϊκή πολιτική που ασκείται χρόνια τώρα από τα Κόμματα της Νέας Δημοκρατίας και του ΠΑ.ΣΟ.Κ., που εναλλάσσονται στην κυβέρνηση, που είναι αντεργατική πολιτική ενάντια στα εργασιακά και ασφαλιστικά δικαιώματα των εργαζομένων, γίνεται εγκληματική με την απουσία ουσιαστικών προληπτικών μέτρων υγείας και ασφάλειας.
      Παρόλα αυτά, δεν σταματάμε εκεί. Γιατί; Διότι συνεχίζετε σε αυτό το έδαφος να δίνετε από άλλη πλευρά χρήματα πάλι στο κεφάλαιο, αφού κάνατε τις ΕΞ.Υ.Π.Π., τις Εξωτερικές Υπηρεσίες Προστασίας και Πρόληψης, δηλαδή, «βάλατε το λύκο να φυλάει τα πρόβατα».
      Πρώτα και κύρια ζητάμε, κυρία Υπουργέ, να κάνετε έλεγχο σε αυτές τις εταιρείες για τα εργασιακά και ασφαλιστικά δικαιώματα των εργαζομένων που απασχολούν.
      Δεύτερον, αυτές οι επιχειρήσεις το μόνο που παρέχουν είναι μια νομική κάλυψη στις μεγάλες εταιρείες και στην καταπάτηση δικαιωμάτων και μέτρων που πρέπει να παίρνουν για την υγιεινή και την ασφάλεια. Ακόμα τις καλύτερες προθέσεις να έχουν οι γιατροί και οι τεχνικοί ασφάλειας που υπηρετούν στις ΕΞ.Υ.Π.Π., που δουλεύουν σε αυτές τις εταιρείες, δεν μπορούν να παίξουν ούτε το συμβουλευτικό τους ρόλο, μια που οι εργοδότες αντιμετωπίζουν τη λήψη μέτρων υγείας και ασφάλειας με κριτήριο μόνο την επίδραση που έχουν στην κερδοφορία τους.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνοντας, θέλουμε να διαβεβαιώσουμε ότι ακριβώς με αυτό το κριτήριο, τα κέρδη τους, λειτουργούν οι εργοδότες και πρέπει κάποτε να επιβληθεί ένας περιορισμός. Αυτή η θέση των εργοδοτών επιβεβαιώνεται και με τη στάση του απέναντι στις Επιτροπές Υγιεινής και Ασφάλειας των εργαζομένων.
Είναι υπό διωγμόν οι επιτροπές υγιεινής και ασφάλειας. Θα έπρεπε τουλάχιστον να μην τους αφήνουμε απροστάτευτους και να απαγορεύεται η απόλυσή τους, όπως συμβαίνει με άλλες διοικήσεις. 
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να τελειώνετε, κύριε συνάδελφε. 
      ΣΟΦΙΑ ΚΑΛΑΝΤΙΔΟΥ: Εμείς δηλώνουμε ότι με κάθε τρόπο και μέσα από το ταξικό συνδικαλιστικό κίνημα και μέσα από τον κοινοβουλευτικό έλεγχο και τις παρεμβάσεις μας, θα είμαστε στην πρώτη γραμμή για ένα δημόσιο σύστημα υγείας που ναι, θα έχει σαν πρώτο στόχο την πρόληψη του επαγγελματικού κινδύνου και θα βάζει ζήτημα αιχμής για το σήμερα, τη διεύρυνση των βαρέων και ανθυγιεινών επαγγελμάτων και τη λήψη μέτρων υγιεινής και ασφάλειας. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Το λόγο έχει ο Βουλευτής του Κουμουνιστικού Κόμματος Ελλάδας, κ. Χαράλαμπος Χαραλάμπους.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, οι κομμουνιστές από τη φύση μας είμαστε αισιόδοξοι άνθρωποι, αλλά πραγματικά θα ήμασταν αιθεροβάμονες, αν πιστεύαμε ότι οριστικές λύσεις για τα τεράστια προβλήματα που αναφέρουμε μέσα στην επερώτησή μας και αφορούν τις συνθήκες υγιεινής και ασφάλειας στους χώρους εργασίας, θα μπορούσαν να δοθούν μέσα από αυτό το σύστημα που ζούμε σήμερα, το καπιταλιστικό, το πιο απάνθρωπο σύστημα, που έχει αναγάγει σε κορυφαίο στοιχείο την ασύδοτη κερδοφορία του, που η εκμετάλλευση, όχι του ανθρώπου από άνθρωπο, αλλά της εργατικής τάξης από μια χούφτα κεφαλαιοκράτες είναι και νόμιμο και μόνιμο φαινόμενο, αυτό το σύστημα που μας διδάσκει ότι ο θάνατό σου είναι η ζωή μας, ότι πρέπει να πατάς επί πτωμάτων, για να κερδίζεις όσο γίνεται περισσότερα. 
      Ξέρουμε ακόμα, αγαπητοί συνάδελφοι, πως, τόσο οι κυβερνήσεις του ΠΑ.ΣΟ.Κ, όσο και της Νέας Δημοκρατίας υπηρέτησαν και υπηρετούν με συνέπεια το σύστημα αυτό και επομένως, πρωτεύων στόχος της αντιλαϊκής πολιτικής τους είναι η πιο μεγάλη κερδοφορία του κεφαλαίου. 
      Μία παράμετρος της κερδοφορίας αυτής είναι βέβαια και οι απαράδεκτες συνθήκες, η παντελής, αν θέλετε, έλλειψη στοιχειωδών κανόνων υγιεινής και ασφάλειας των εργαζομένων στους χώρους της δουλειάς τους. 
      Επιπλέον, όλα αυτά που οι προηγούμενοι συνάδελφοι είπαν για την καταπάτηση του οκτάωρου, για την ελαστικοποίηση των σχέσεων εργασίας, για την υπερεντατικοποίηση της εργασίας, είναι πράγματα τα οποία αυξάνουν την κερδοφορία του κεφαλαίου, αλλά βέβαια, προκαλούν ακόμα μεγαλύτερη φθορά της εργατικής δύναμης και της υγείας των εργαζομένων. 
      Κάθε χρόνο περίπου 2,5 εκατομμύρια άνθρωποι, εργαζόμενοι, χάνουν τη ζωή τους σε όλο τον κόσμο είτε από εργατικό ατύχημα είτε από επαγγελματική αρρώστια. Αναφέρθηκε πριν ότι στις χώρες της πολιτισμένης Ευρωπαϊκής Ένωσης, κάθε τριάμισι λεπτά ένας εργαζόμενος χάνει τη ζωή του είτε από επαγγελματική αρρώστια, είτε από εργατικό ατύχημα. 
      Στη χώρα μας ειπώθηκε ο αριθμός. Επίσημα αναφέρονται, εκατόν δέκα θανατηφόρα εργατικά ατυχήματα κατά μέσο όρο το χρόνο και βέβαια, η έννοια της επαγγελματικής αρρώστιας είναι ουσιαστικά ανύπαρκτη, Εκτός από το Ι.Κ.Α., που έχει έναν πεπαλαιωμένο κατάλογο και αναφέρεται σε επαγγελματικές αρρώστιες, που ουσιαστικά έχουν εκλείψει, κανένα άλλο Ταμείο δεν έχει. Στον Ο.Γ.Α. παραδείγματος χάριν, με τους αγρότες που όλη τους η ζωή είναι μέσα στα φυτοφάρμακα, δουλεύουν κάτω από σκληρές συνθήκες στον ήλιο και τη βροχή, δεν αναφέρεται η λέξη επαγγελματική ασθένεια. Το ίδιο και στο δημόσιο. 
      Και το άκρον άωτο του παραλογισμού είναι αυτό που θα πω από το χώρο που δούλευα εγώ. Σ’ ένα νοσοκομείο παραδείγματος χάριν, αν η σχέση εργασίας κάποιου από τους εργαζόμενους, με την ανατροπή που έχει γίνει τώρα, είναι να είναι ασφαλισμένος στο Ι.Κ.Α. και πάθει κάτι, θα του αναγνωριστεί η επαγγελματική αρρώστια. Αν το πάθει κάποιος μόνιμος δημόσιος υπάλληλος, δεν υπάρχει έννοια της επαγγελματικής αρρώστιας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα κάνω χρήση και του χρόνου της δευτερολογίας μου.
      Και ξέρουμε, κύριοι συνάδελφοι –ειπώθηκε άλλωστε και πριν- ότι η σχέση θανατηφόρων εργατικών ατυχημάτων με τους θανάτους από επαγγελματικές αρρώστιες είναι πολύ υπέρ, είναι απείρως υπέρ των θανάτων από επαγγελματικές ασθένειες.
      Κύριοι συνάδελφοι, το άκρον άωτον, αν θέλετε, της κοροϊδίας είναι ότι ενώ η Κυβέρνηση συγκαλύπτει αυτή τη βάρβαρη για τους εργαζόμενους πραγματικότητα, ενώ ενθαρρύνει ουσιαστικά τους εργοδότες να μην παίρνουν ούτε και τα πιο υποτυπώδη μέτρα για την πρόληψη του επαγγελματικού κινδύνου, επιχαίρει γιατί η Δ.Ο.Ε., η Διεθνής Οργάνωση Εργασίας, καθιέρωσε και παγκόσμια ημέρα για την ασφάλεια και την υγεία στην εργασία. Δεν υπάρχει μεγαλύτερος φαρισαϊσμός απ’ αυτό.
      Οι ελλείψεις σε γιατρούς εργασίας στη χώρα μας, κύριοι συνάδελφοι, είναι τεράστιες. Με τους αριθμούς που δίνει η ίδια η Κυβέρνηση, στην Ελλάδα, σήμερα, χρειάζονται πάνω από δύο χιλιάδες γιατροί εργασίας. 
      Ξέρετε πόσους έχουμε, κυρία Υπουργέ; Έχουμε διψήφιο αριθμό. Έχουμε πενήντα και με τις πιο αισιόδοξες προβλέψεις ογδόντα γιατρούς εργασίας αυτή τη στιγμή στη χώρα μας. Οι θέσεις που δίνονται για ειδικότητα είναι ελάχιστες και η παραγωγή γιατρών εργασίας είναι ακόμα πιο μικρή, δηλαδή τρεις με τέσσερις νέους γιατρούς εργασίας κάθε χρόνο. 
      Γιατί γίνεται αυτό; Από ανικανότητα; Όχι βέβαια. Αυτό είναι σκόπιμο. Ειπώθηκε πριν για τις περίφημες ΕΞ.Υ.Π.Π., ιδιωτικές εταιρείες εξωτερικών υπηρεσιών προστασίας και πρόληψης για τον επαγγελματικό κίνδυνο στους χώρους δουλειάς και το άκρον άωτον του παραλόγου είναι ότι ακόμα και τα νοσοκομεία, που είναι ο κατ’ εξοχήν χώρος των γιατρών, προσφεύγουν σε τέτοιες υπηρεσίες γιατί δεν διαθέτουν γιατρούς εργασίας. Αυτό συμβαίνει ακόμα και στα Υπουργεία. Όλα τα Υπουργεία είναι προσδεδεμένα με μία εταιρεία παροχής εξωτερικών υπηρεσιών πρόληψης κατά του επαγγελματικού κινδύνου.
      Κυρίες και κύριοι συνάδελφοι, το Κομμουνιστικό Κόμμα Ελλάδας πιστεύει ότι οι υπηρεσίες που είναι απαραίτητες για την προστασία της υγείας και της ασφάλειας των εργαζομένων πρέπει να αφορούν, πρώτον, την πρωτογενή αντιμετώπιση του επαγγελματικού κινδύνου, δεύτερον, την ποσοτική και την ποιοτική εκτίμηση, την πρόληψη και την αντιμετώπιση του επαγγελματικού κινδύνου, τρίτον, την εξειδικευμένη ιατρική παρακολούθηση της υγείας των εργαζόμενων, τέταρτον, την έγκαιρη διάγνωση, θεραπεία και αποκατάσταση από επαγγελματικές αρρώστιες ή από εργατικά ατυχήματα, πέμπτον, την πληροφόρηση και την εκπαίδευση των εργαζομένων για τον επαγγελματικό κίνδυνο.
      Για όλες αυτές τις υπηρεσίες, εμείς πιστεύουμε –και το θεωρούμε εκ των ων ουκ άνευ- στη δημιουργία κρατικού Σώματος που να αποτελείται από γιατρούς εργασίας, τεχνικούς ασφάλειας, νοσηλευτές, επισκέπτες υγείας. Αυτό το Σώμα θα ανήκει οργανικά σ’ ένα σύγχρονο, δημόσιο –αποκλειστικά δημόσιο- δωρεάν σύστημα υγείας και θα δραστηριοποιείται σε όλα τα επίπεδα του συστήματος αυτού, στο πρωτοβάθμιο, δηλαδή στα Κέντρα Υγείας, στο δευτεροβάθμιο δηλαδή στα νοσοκομεία, στο τριτοβάθμιο, δηλαδή σε ειδικά κέντρα που θα ασχολούνται με την αποκατάσταση ουσιαστικά όσων εργαζομένων υποφέρουν από επαγγελματικές ασθένειες ή από εργατικά ατυχήματα.
      Η δαπάνη γι’ αυτό το ειδικό κρατικό Σώμα των γιατρών εργασίας και των άλλων που ανέφερα, πρέπει αποκλειστικά να είναι από τον κρατικό προϋπολογισμό και από το ασφάλιστρο για επαγγελματικό κίνδυνο που θα πληρώνουν υποχρεωτικά και μόνο οι εργοδότες. 
      Βέβαια, αναφέρθηκα σ’ αυτά τα γραφεία, στις εταιρείες εξωτερικών υπηρεσιών πρόληψης και προστασίας για τον επαγγελματικό κίνδυνο, στις οποίες εμείς είμαστε κάθετα ενάντιοι. Θεωρούμε ότι αυτές συγκαλύπτουν ουσιαστικά και παίζουν το ρόλο του εργοδότη –«Γιάννης κερνά και Γιάννης πίνει»- και πρέπει να καταργηθούν άμεσα. Καμμιά ιδιωτική επιχειρηματική δραστηριότητα σ’ αυτόν τον τόσο ευαίσθητο το χώρο της υγιεινής και ασφάλειας στους χώρους δουλειάς. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε. 
      Το λόγο έχει η Υφυπουργός Απασχόλησης και Κοινωνικής Προστασίας κ. Καλαντζάκου. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε. 
      Κυρίες και κύριοι συνάδελφοι, φέρνετε σήμερα για συζήτηση στη Βουλή ένα θέμα που για εμάς στο Υπουργείο Απασχόλησης και Κοινωνικής Προστασίας αποτελεί ένα από τα μεγάλα στοιχήματα. Δηλαδή, ένα από τα μεγάλα στοιχήματά μας είναι η ανάδειξη του τομέα υγείας και επαγγελματικής ασφάλειας, γιατί αναβαθμίζει ξεκάθαρα την ποιότητα στην απασχόληση. 
      Η ασφάλεια και η υγεία στην εργασία είναι μία σύγχρονη προτεραιότητα όχι μόνο για την Ελλάδα, αλλά και για όλες τις χώρες της Ευρωπαϊκής Ένωσης. Είναι μία υπόθεση που μας αφορά όλους. Αφορά την πολιτεία που θέτει τους κανόνες και ελέγχει την εφαρμογή τους, τους εργοδότες που είναι υπεύθυνοι για τη διασφάλιση των μέτρων πρόληψης και τη δημιουργία ασφαλών συνθηκών εργασίας, αλλά και τους εργαζόμενους, που θα πρέπει να τηρούν τους κανόνες ασφαλείας, καθώς αυτοί είναι εκείνοι που εκτίθενται σε κινδύνους που απειλούν τη σωματική τους ακεραιότητα, αλλά και την ίδια τους τη ζωή. 
      Οι αριθμοί δείχνουν ότι τα τελευταία χρόνια η χώρα μας έχει πραγματοποιήσει σαφή πρόοδο στα θέματα υγείας και ασφάλειας στους εργασιακούς χώρους. Όμως, για να συνεχιστεί η βελτίωση των συνθηκών εργασίας, χρειάζεται οι εργοδότες και οι εργαζόμενοι να συμμετέχουν ενεργά σ’ αυτή τη προσπάθεια.
      Η ενημέρωση και η ευαισθητοποίηση είναι απαραίτητη, γιατί με την πρόληψη και τη χρήση των μέσων ατομικής προστασίας μπορούν να αποφευχθούν πιθανές βλάβες στην υγεία, αλλά και ατυχήματα. 
      Για όλους αυτούς τους λόγους, αφιερώσαμε φέτος, τον Απρίλιο του 2008, στην ασφάλεια και την υγεία στην εργασία. Συνεχίσαμε και το Μάιο με στοχευμένους ελέγχους από το Σώμα Επιθεώρησης Εργασίας, σε επιχειρήσεις υψηλής και μεσαίας κατηγορίας επικινδυνότητας, αλλά κυρίως με ενημέρωση σε εργοδότες, τεχνικούς ασφαλείας, γιατρούς εργασίας και εργαζόμενους. Οργανώσαμε ημερίδες στην περιφέρεια, σε συνεργασία και με το Υπουργείο Αγροτικής Ανάπτυξης –επειδή θίξατε και θέματα που αφορούν την ασφάλεια και την υγεία στις αγροτικές εργασίες- αλλά βεβαίως και στην Αθήνα. Προβάλαμε κοινωνικό μήνυμα στην τηλεόραση, αλλά και στα ραδιόφωνα όλης της χώρας. 
      Το Υπουργείο Απασχόλησης και Κοινωνικής Προστασίας έχει θέσει σε εφαρμογή μία κοινωνική στρατηγική, που βασίζεται στην τριμερή εκπροσώπηση και τον κοινωνικό διάλογο, δίνοντας ιδιαίτερη έμφαση στη συμμετοχή εργαζομένων και εργοδοτών στη διαδικασία λήψης αποφάσεων. 
      Η εθνική στρατηγική της χώρας μας για την ασφάλεια και τη υγεία στην εργασία αναπτύσσεται σε τρεις βασικούς άξονες. Το νομοθετικό έργο στον τομέα της ασφάλειας και υγείας των εργαζομένων. Λαμβάνει υπόψη τις ανάγκες και παρακολουθεί τις εξελίξεις. Είναι σήμερα κοινά παραδεκτό ότι η νομοθεσία μας είναι σύγχρονη και πλήρης. Θα μπορούσε, μάλιστα, να χαρακτηριστεί ένα από τα καλύτερα θεσμικά της Ευρωπαϊκής Ένωσης των είκοσι επτά. Ενδεικτικά αναφέρονται μερικά από τα κυριότερα μέτρα, γιατί ξέρετε ότι είναι πάρα πολλές οι οδηγίες και οι νόμοι που έχουν ενσωματωθεί κάθε φορά στους νόμους του κράτους. 
      Ο εργοδότης υποχρεούται να εξασφαλίζει την ασφάλεια και την υγεία των εργαζομένων ως προς όλες τις πτυχές της εργασίας και να λαμβάνει μέτρα, που να εξασφαλίζουν την υγεία και την ασφάλεια των τρίτων. Ο εργοδότης έχει υποχρέωση να χρησιμοποιεί τις υπηρεσίες τεχνικού ασφαλείας και, όπου προβλέπεται, γιατρού εργασίας. Οι υποχρεώσεις του τεχνικού ασφαλείας και του γιατρού εργασίας και των εκπροσώπων των εργαζομένων δεν θίγουν την αρχή της ευθύνης του εργοδότη. 
      Όσον αφορά τώρα το ενημερωτικό έργο, ιδιαίτερη έμφαση δίνεται στην ενημέρωση και τη διάδοση της πληροφόρησης μέσω έντυπου υλικού, διοργάνωσης εκδηλώσεων και συμμετοχής στις εκστρατείες και τα προγράμματα της Ευρωπαϊκής Επιτροπής και του Ευρωπαϊκού Οργανισμού για την Ασφάλεια και την Υγεία στην εργασία. Επίσης, σημαντική πληροφόρηση υπάρχει στο διαδικτυακό τόπο του Υπουργείου.    
      Ελεγκτικό έργο. Το Σώμα Επιθεώρησης Εργασίας αποτελεί τον ελεγκτικό μηχανισμό του Υπουργείου μας στους χώρους εργασίας. Στελεχώνεται σταθερά από εξειδικευμένο προσωπικό με ενισχυμένες αρμοδιότητες ελέγχου. 
      Για το επόμενο διάστημα προτεραιότητά μας είναι η συνεχιζόμενη μείωση των εργατικών ατυχημάτων και η ενίσχυση και ο εκσυγχρονισμός των μηχανισμών ελέγχου. Πρόκειται για εθνικές επιδιώξεις, για την υλοποίηση των οποίων απαραίτητη προϋπόθεση είναι η ενεργοποίηση και η συμμετοχή όλων όσων εμπλέκονται στα θέματα αυτά. 
      Η παροχή υπηρεσιών προστασίας και πρόληψης είναι μία από τις βασικότερες υποχρεώσεις των εργοδοτών και προβλέπεται τόσο από το Εθνικό όσο και από το Κοινοτικό Δίκαιο για την ασφάλεια και υγεία των εργαζομένων.
      Συγκεκριμένα, η νομοθεσία προβλέπει ότι σε όλες τις επιχειρήσεις ο εργοδότης έχει την υποχρέωση να χρησιμοποιεί τις υπηρεσίες τεχνικού ασφαλείας, ενώ στις επιχειρήσεις άνω των πενήντα εργαζομένων έχει επιπλέον την υποχρέωση απασχόλησης και γιατρού εργασίας. 
      Η νομοθεσία επίσης προβλέπει ότι ο εργοδότης προκειμένου να ανταποκριθεί στην υποχρέωσή του για χρησιμοποίηση υπηρεσιών τεχνικού ασφαλείας και γιατρού εργασίας ή και σε ιδιαίτερα προβλήματα υγιεινής και ασφάλειας, μπορεί να επιλέξει ή την ανάθεση καθηκόντων σε εργαζόμενους στην επιχείρηση ή την ανάθεση σε άτομα εκτός επιχείρησης ή τη σύναψη σύμβασης με Εξωτερικές Υπηρεσίες Προστασίας και Πρόληψης τα ΕΞ.Υ.Π.Π. τα οποία αναφέρετε στην επερώτησή σας ή ακόμα και το συνδυασμό μεταξύ αυτών των δυνατοτήτων. 
      Σύμφωνα με τα παραπάνω το πνεύμα του νομοθέτη, τόσο στη χώρα μας όσο και στην Ευρώπη απαιτεί να υπάρχουν τεχνικοί ασφαλείας και γιατροί εργασίας είτε ως φυσικά πρόσωπα είτε ως στελέχη των ΕΞ.Υ.Π.Π. για να υποστηρίζουν τον εργοδότη, παρέχοντας τις κατάλληλες υποδείξεις και συμβουλές, ώστε αυτός να μπορεί να ανταποκριθεί με τον καλύτερο τρόπο στην πρωταρχική υποχρέωσή του, που είναι να λαμβάνει τα κατάλληλα μέτρα για την προστασία των εργαζομένων που απασχολεί. Και το υπογραμμίζω αυτό το στοιχείο για να καταλάβουμε και τη διαφορά μεταξύ ενός απλού γιατρού και του γιατρού εργασίας που έχει διαφορετικό ρόλο στην επιχείρηση. Έχει δηλαδή ρόλο πρόληψης και επισήμανσης κινδύνου που μπορεί να οδηγήσει σε ατυχήματα αλλά και επαγγελματικές ασθένειες. 
      Δεν είναι επομένως δυνατόν την αποκλειστική αυτή ευθύνη του εργοδότη να τη μεταφέρουμε έμμεσα στην πολιτεία, με την ίδρυση του προτεινόμενου κρατικού σώματος και την κατάργηση των τριών εναλλακτικών δυνατοτήτων, δηλαδή όπως είπα πριν, την παρουσία φυσικών προσώπων υπαλλήλων, φυσικών προσώπων εκτός της επιχείρησης ή τη χρήση των ΕΞ.Υ.Π.Π.. 
      Η δυνατότητα για τη δημιουργία ΕΞ.Υ.Π.Π. δόθηκε με το άρθρο 7 της οδηγίας του Συμβουλίου 89/391 της Ε.Ο.Κ., οδηγία – πλαίσιο, διάταξη η οποία ενσωματώθηκε στο Εθνικό μας Δίκαιο το 1996. Στη συνέχεια με το π.δ. 95/1999 καθορίστηκαν οι όροι ίδρυσης και λειτουργίας των ΕΞ.Υ.Π.Π., καθώς και η διαδικασία για τη χορήγηση άδειας λειτουργίας τους, η οποία χορηγείται από την αρμόδια Γενική Διεύθυνση Συνθηκών και Υγιεινής της Εργασίας του Υπουργείου Απασχόλησης και Κοινωνικής Προστασίας.
      Πριν από την έκδοση της άδειας, οκταμελής γνωμοδοτική επιτροπή γνωμοδοτεί σχετικά αν συντρέχουν οι απαιτούμενες προϋποθέσεις. Στη γνωμοδοτική δε επιτροπή μετέχουν εκπρόσωποι του Υπουργείου Απασχόλησης και Κοινωνικής Προστασίας, του Υπουργείου Υγείας και Κοινωνικής Αλληλεγγύης, εκπρόσωποι των εργαζομένων, των εργοδοτών και επιστημονικών φορέων. Έτσι εξασφαλίζεται η πλήρης διαφάνεια στην όλη διαδικασία και απαντώ ευθέως σε ερώτημα που θέτετε. ΄
      Όσον αφορά τον έλεγχο καλής λειτουργίας των ΕΞ.Υ.Π.Π. προβλέπονται με το άρθρο 10 του π.δ. 95/1999 οι διαδικασίες ελέγχου για τη διαπίστωση παραβάσεων, οι οποίες μπορεί να οδηγήσουν μέχρι και στην ανάκληση της άδειας λειτουργίας της. 
      Κυρίες και κύριοι συνάδελφοι, το Σ.ΕΠ.Ε. αποτελεί τον κατ’ εξοχήν ελεγκτικό μηχανισμό του Υπουργείου Απασχόλησης και Κοινωνικής Προστασίας, με κύριο έργο τον έλεγχο εφαρμογής της εργατικής νομοθεσίας, καθώς και τις συνθήκες υγείας και ασφάλειας των εργαζομένων. Προκειμένου η ελεγκτική δράση του Σ.ΕΠ.Ε. να τυγχάνει της μέγιστης κοινωνικής αποδοχής, το πρόγραμμα δράσης καταρτίζεται στις αρχές κάθε χρόνου μετά από διαβούλευση με εκπροσώπους των κοινωνικών εταίρων, στα πλαίσια του Συμβουλίου Κοινωνικού Ελέγχου Επιθεώρησης Εργασίας που αποτελεί θεσμοθετημένο όργανο κοινωνικού ελέγχου και λειτουργεί στα πλαίσια του Σ.ΕΠ.Ε..
      Η κατάρτιση του προγράμματος των ελέγχων από το Σ.ΕΠ.Ε. γίνεται λαμβάνοντας υπ’ όψιν την επικινδυνότητα, την παραβατικότητα, τον αριθμό και την κατανομή των επιχειρήσεων, τον αριθμό των εργαζομένων, τα ατυχήματα και τις καταγγελίες, καθώς και τα προβλήματα που αναδεικνύονται από τις νέες μορφές εργασίας και τις σύγχρονες μεθόδους και τεχνικές. 
      Παράλληλα διενεργούνται στοχευμένοι έλεγχοι σε βιομηχανικές ζώνες και κατηγορίες επιχειρήσεων και εργασιών με ειδικούς κινδύνους για την ασφάλεια και την υγεία των εργαζομένων. Κύρια σημεία ελέγχου είναι η διαχείριση εντός των επιχειρήσεων της πρόληψης και της προστασίας της υγείας και ασφάλειας των εργαζομένων, σύμφωνα με τη νομοθεσία, η οποία σαφώς όπως είπα προβλέπει την απασχόληση τεχνικού ασφαλείας και γιατρού εργασίας, όπως είπα για πενήντα και άνω, τη γραπτή εκτίμηση επαγγελματικού κινδύνου, την εκπαίδευση και ενημέρωση των εργαζομένων και την επίβλεψη της υγείας του, τόσο κατά την πρόσληψη όσο και περιοδικά κατά την διάρκεια της απασχόλησής τους. 
      Κατά τη διάρκεια μάλιστα των ελέγχων παρίστανται και εκπρόσωποι των εργαζομένων. Και το υπογραμμίζω, παρίστανται εκπρόσωποι των εργαζομένων κατά τη διάρκεια των ελέγχων. Σε όλες τις περιπτώσεις που διαπιστώνονται παραβάσεις της εργατικής νομοθεσίας και κυρίως μη συμμόρφωση με τις υποδείξεις των επιθεωρητών εντός του χρονικού περιθωρίου συμμόρφωσης που δίνεται στους εργοδότες κατά τον πρώτο έλεγχο, επιβάλλονται οι προβλεπόμενες από τη νομοθεσία κυρώσεις. 
      Από το 2005 έως το 2007 έχουμε αύξηση των ελέγχων κατά ποσοστό 9,10%. Επίσης αυξήθηκαν οι μηνυτήριες αναφορές από χίλιες σαράντα επτά  το 2005 σε χίλιες εκατόν τριάντα δύο το 2007 ποσοστό 8,12%. Τέλος, οι διακοπές εργασιών αυξήθηκαν σε ποσοστό 9% από το 2005 έως το 2007. 
      Όσον αφορά τον αριθμό των ατυχημάτων που δηλώθηκαν στο Ι.Κ.Α. κατά την περίοδο 2000-2005 στο οποίο αναφέρεστε μεταξύ των άλλων στην επερώτηση, πρέπει να υπογραμμίσουμε την παρατηρούμενη σημαντική και συνεχή πτωτική πορεία των ατυχημάτων από χρόνο σε χρόνο, όπως αυτή καταγράφεται στα ετήσια δελτία εργατικών ατυχημάτων που δημοσιεύει το Ι.Κ.Α.. Στην αρχή του τρέχοντος έτους δημοσιεύτηκαν τα στατιστικά στοιχεία για το 2005 από το Ι.Κ.Α.. Το Σ.ΕΠ.Ε. απλώς να σας πω –το λέω και για την κ. Καλαντίδου- δημοσιεύει κάθε χρόνο τα στοιχεία του, τα οποία υπάρχουν στην ιστοσελίδα του Υπουργείου μας. Άρα, μπορείτε να βρείτε και επικαιροποιημένα στοιχεία. 
      Όπως προκύπτει από τα στοιχεία αυτά, υπάρχει συνεχής πτωτική πορεία τα τελευταία χρόνια τόσο στο συνολικό αριθμό ατυχημάτων όσο και στη συχνότητα ατυχημάτων ανά χίλιους εργαζόμενους ασφαλισμένους στο Ι.Κ.Α.. Ταυτόχρονα το Σ.ΕΠ.Ε. σε συνεργασία με τη Γενική Διεύθυνση Συνθηκών και Υγιεινής της Εργασίας του Υπουργείου ή σε συνεργασία κατά περίπτωση με τη Γ.Σ.Ε.Ε.,  τα εργατικά κέντρα, τα σωματεία εργαζομένων, τις επιτροπές υγιεινής και ασφάλειας στην εργασία επιχειρήσεων, τους δήμους, τις δημοτικές επιχειρήσεις και τους εργοδοτικούς επαγγελματικούς και επιστημονικούς φορείς, διοργάνωσε ημερίδες και άλλες εκδηλώσεις ενημερωτικού χαρακτήρα σε πρωτεύουσες νομών σε όλη τη χώρα προκειμένου να ενημερωθούν οι άμεσα ενδιαφερόμενοι σε θέματα εργατικής νομοθεσίας και ασφαλών πρακτικών εργασίας.
       Στα πλαίσια του μήνα για την ασφάλεια και την υγεία στην εργασία που προανέφερα, διοργανώθηκαν από το Σ.ΕΠ.Ε. στοχευμένοι έλεγχοι στην περιοχή των Οινοφύτων –μια από τις περιοχές που αναφέρατε- και στην περιοχή του Ρέντη, μια άλλη από τις περιοχές που αναφέρατε. Σκοπός των ελέγχων αυτών ήταν η εξαγωγή συμπερασμάτων σε θέματα υγείας και ασφάλειας στην εργασία από το συστηματικό έλεγχο μικρομεσαίων επιχειρήσεων σε μια συγκεκριμένη περιοχή και η εξαγωγή βεβαίως συμπερασμάτων όπως στον τρόπο δραστηριότητας, οργάνωσης και αποτελεσματικότητας της υπηρεσίας.
      Θα ήθελα εδώ και με βάση διάφορα θέματα που εσείς αναδείξατε να κάνω μια παρένθεση για να δώσω και μερικά συγκεκριμένα στοιχεία για να απαντάμε και σε θέματα που θέτετε πέραν των κλασικών, των απτών ερωτήσεων που ήδη υπάρχουν στην επερώτηση.
      Για την κ. Καλαντίδου, θα ήθελα να πω ότι τα στοιχεία του Σ.ΕΠ.Ε. τα οποία σας είπα βρίσκονται στο διαδικτυακό μας χώρο, δείχνουν ότι από το 2005 που είπατε ότι τα πρόστιμα ήταν της τάξεως του 1.928.250 ευρώ, το 2007 είναι 3.021.500 ευρώ. Άρα υπάρχει μια σοβαρή αύξηση σ’ αυτόν τον τομέα.
      Σε ό,τι αφορά –τώρα παίρνω μεμονωμένα θέματα, θα μου το επιτρέψετε, αλλά για να σας δώσω απαντήσεις- τα θέματα εξαερισμού, κλιματισμού, υψηλές θερμοκρασίες. Να σας ενημερώσω ότι το καλοκαίρι γίνεται ειδικό πρόγραμμα ελέγχων σε χώρους με αυξημένη θερμική καταπόνηση. Βγήκε στο τέλος Μαΐου του 2008 εγκύκλιος από τον ειδικό γραμματέα του Σ.ΕΠ.Ε., ελέγχονται οικοδομές, ναυπηγεία, μεταλλουργίες, χυτήρια, αγροτικές εργασίες. Υποδεικνύονται μέτρα εξαερισμού και κλιματισμού. Στις οικοδομές δε, διακόπτονται οι εργασίες για τους 38 βαθμούς  και άνω σύμφωνα με τη συλλογική σύμβαση που ισχύει.
      Για το θέμα τώρα των ναυπηγείων, ξέρετε πολύ καλά ότι γίνεται καθημερινός έλεγχος από δυο επιτροπές. Σε ό,τι αφορά τα μεγάλα έργα και τις σήραγγες, συστηματικοί έλεγχοι γίνονται με μεικτές επιτροπές στις οποίες συμμετέχουν εκπρόσωποι των τοπικών συνδικάτων οικοδόμων και σύμφωνα με την ενημέρωση που έχω για το θέμα της Δρακότρυπας στη Φθιώτιδα, έγιναν και εκεί έλεγχοι με την παρουσία εκπροσώπων των συνδικάτων οικοδόμων. 
      Αμέσως μετά την καταγγελία στο γραφείο του ειδικού γραμματέα, υπήρξε σχετική συνεννόηση του ειδικού γραμματέα με τον Πρόεδρο της Πανελλήνιας Ομοσπονδίας Οικοδόμων κ. Πάσουλα, υπήρξε άμεση ανταπόκριση του Σ.ΕΠ.Ε. πάνω στο θέμα αυτό. Γίνονται επίσης στοχευμένοι έλεγχοι, όπως σας είπα, σε βιομηχανικές ζώνες Οινόφυτα, Σχηματάρι, Ρέντης. 
      Σε ό,τι αφορά τα θέματα των εργολάβων, που λέτε ότι λειτουργούν μέσα σε διάφορες μεγαλύτερες επιχειρήσεις, ελέγχονται συστηματικά και υπάρχει εντολή του ειδικού γραμματέα του Σ.ΕΠ.Ε. προς τα ΚΕ.Π.Ε.Κ. να υπάρξει κατά προτεραιότητα έλεγχος, για να μην υπάρξει απόκλιση και από αυτό.
      Αναφερθήκατε στο θέμα της πρόληψης των μυοσκελετικών παθήσεων. Όπως ξέρετε, το 2007, ολόκληρο το έτος, το βασικό θέμα των μυοσκελετικών παθήσεων, που αφορούν πλέον όλους τους εργαζόμενους, ανεξάρτητα σχεδόν από οποιαδήποτε δουλειά κι αν κάνουν, ελέγχεται από κλιμάκια επιθεωρητών τεχνικών και υγειονομικών.  Υπήρχε εκστρατεία ενημέρωσης και ελέγχου. Το 2007 η εκστρατεία στόχευε στις μεταφορές και τα νοσοκομεία, το 2008 θα καλυφθούν και οι οικοδομές και οι εμπορικές επιχειρήσεις. 
      Σχετικά με την αντισεισμική θωράκιση, δόθηκε εντολή να ελεγχθούν από επιθεωρητές οι χώροι εργασίας (βιοτεχνίες, βιομηχανίες κά) για έλεγχο μακροσκοπικό της στατικής επάρκειας στις περιοχές που έγινε ο σεισμός, επειδή είναι πρόσφατο. Δίνεται γραπτή υπόδειξη στους εργοδότες να μην συνεχιστούν οι εργασίες, αν δεν προηγηθεί βεβαίωση από ιδιώτη μηχανικό για τη στατική επάρκεια. 
      Θα ήθελα να σας πω και δύο λόγια για την οδηγία Σεβέζο που έχει αντικείμενο την πρόληψη και αντιμετώπιση τεχνολογικών ατυχημάτων μεγάλης έκτασης και έχει εναρμονιστεί στη χώρα μας με την Κ.Υ.Α. 12044/613/19.3.2007. Κάθε επιχείρηση, που εντάσσεται στις δυνάμενες να προκαλέσουν ατύχημα μεγάλης έκτασης, υποχρεούται να αποστέλει στις αρμόδιες αρχές φάκελο μελέτης με στοιχεία για τις επικίνδυνες ουσίες, τρόπους αντιμετώπισης πιθανών ατυχημάτων και μέσα που διαθέτει για να τα αποτρέψει, να περιορίσει τις συνέπειές τους. Οι φάκελοι ελέγχονται και αξιολογούνται από τις αρμόδιες αρχές στα πλαίσια των αρμοδιοτήτων τους και οι παρατηρήσεις αποστέλλονται στην αδειοδοτούσα αρχή. Μετά την έναρξη λειτουργίας, οι επιχειρήσεις, με βάση την Κ.Υ.Α., επιθεωρούνται από τις αρμόδιες αρχές κάθε χρόνο, για να ελεγχθεί η εφαρμογή των προβλεπόμενων στη μελέτη, για να διορθωθούν προβλήματα και ελλείψεις, να βελτιωθεί το επίπεδο ασφαλείας. Αυτό το έχει θέσει και ο κ. Λεβέντης σε μία συζήτηση που κάναμε για το θέμα του Σεβέζο και γι’ αυτό θεωρώ ότι πρέπει να το αναδείξουμε εδώ. Τα αποτελέσματα των ελέγχων αποστέλλονται κάθε χρόνο από το Υ.ΠΕ.ΧΩ.Δ.Ε. στην αρμόδια διεύθυνση της Ευρωπαϊκής  Ένωσης. 
      Για το έτος 2008 έχει προγραμματιστεί να γίνει μία σειρά από ελέγχους. Θα αναφέρω μερικές εταιρείες δειγματοληπτικά με ημερομηνίες που υλοποιήθηκαν ήδη έλεγχοι και που θα υλοποιηθούν μέχρι το τέλος Ιουλίου -έχει βγει τώρα το πρόγραμμα- όπως «SHELL», ΕΛ.ΠΕ. (εγκατάσταση Ελευσίνας), Δ.Ε.Σ.Φ.Α. (φυσικό αέριο), ΕΛ.ΠΕ. (εγκαταστάσεις  Θεσσαλονίκης, Ασπρόπυργος), «MOTOR OIL», «ΠΕΤΡΟΓΚΑΖ», «ECO», «SHELL GAG», «ΓΕΩΦΑΡΜ», «ΛΑΠΑΦΑΡΜ» –σας αναφέρω τώρα μεγάλες εταιρείες- «ΕΛΛΑΓΡΕΤ», «ΝΙΚΟΛΙΖΑΣ» (εκρηκτικά), «ΕΑΣ ΑΒΕΕ ή ΠΥΡΚΑΛ», «CYCLON HELLAS»,  «ΕΤΕΚΑ», «ΕΛ ΠΕΤΡΟΛ».  Αναφέρω τις εταιρείες αυτές, γιατί έχουν άμεση σχέση με αυτά που θέσαμε.
      Επανερχόμενη τώρα στα υπόλοιπα ερωτήματά σας, το Κεντρικό Συμβούλιο Υγείας (Κ.Ε.Σ.Υ.) στις 3.4.2008 εισηγήθηκε τον τρόπο απόκτησης της ειδικότητας ιατρικής εργασίας  για τους ιατρούς, των οποίων εκκρεμούσαν οι αιτήσεις. Σύμφωνα με την απόφαση αυτή, προβλέπεται ο τρόπος συμπλήρωσης των τμημάτων των ειδικοτήτων που λείπουν από τη βασική ειδικότητα από κάθε κατηγορία γιατρών (χρόνος, σχέση εργασίας και τέλος, διεξαγωγή εξετάσεων για την απόκτηση του τίτλου ειδικότητας).
      Η απόφαση του ΚΕ.Σ.Υ. υπογράφεται από το Υπουργείο Υγείας και Κοινωνικής Αλληλεγγύης. 
      Για την επίσπευση των διαδικασιών στο Υπουργείο Υγείας και Κοινωνικής Αλληλεγγύης έχει συσταθεί επιτροπή, η οποία θα ενημερώσει τους αιτούντες για τον τρόπο απόκτησης της ειδικότητας της ιατρικής της εργασίας. Όσοι εξ αυτών συνεχίζουν να ενδιαφέρονται, θα τοποθετηθούν ως υπεράριθμοι σε νοσοκομεία. 
      Μετά την ολοκλήρωση αυτής της διαδικασίας θα γνωρίζουμε πλέον τον ακριβή αριθμό ειδικών ιατρών εργασίας που θα υπάρχουν συνολικά, ήδη κατέχοντες δηλαδή την ειδικότητα της ιατρικής της εργασίας και αιτούντες που συνεχίζουν να ενδιαφέρονται για την απόκτηση της ειδικότητας αυτής. Επίσης θα γνωρίζουμε τον αριθμό των επιπλέον γιατρών που χρειάζεται να ειδικευτούν εξαρχής, ούτως ώστε να καλυφθούν οι ανάγκες της χώρας από εξειδικευμένους ιατρούς της εργασίας και μόνο.
      Ταυτοχρόνως προγραμματίζεται η σταδιακή αύξηση των θέσεων ειδικευομένων στην ιατρική της εργασίας. Σύμφωνα με τα στοιχεία του Υπουργείου Υγείας ο ετήσιος αριθμός παραγωγής ήταν έξι, πάρα πολύ χαμηλός, που το παραδέχεται αυτό και το Υπουργείο Υγείας και αυτό θα αλλάξει ριζικά. Το είχα πει και στο νομοσχέδιο που φέραμε εδώ για την περαιτέρω παράταση για δύο έτη μέχρις ότου ολοκληρωθούν αυτές οι διαδικασίες. Επίσης, προγραμματίζεται η δημιουργία θέσεων γιατρών της εργασίας στο Ε.Σ.Υ. αντίστοιχες στο Θριάσιο. 
      Οι συνδυασμένες αυτές κινήσεις, η απόφαση ΚΕ.Σ.Υ., η επικείμενη νομοθετική ρύθμιση, προγραμματισμός της κάλυψης των αναγκών που υπάρχουν, οδηγούν: Στο σταδιακό τερματισμό της άσκησης καθηκόντων ιατρού εργασίας από ιατρούς άλλων ειδικοτήτων ή ανειδίκευτους ιατρούς, στην ουσιαστική διασφάλιση της υγείας των εργαζομένων, οι οποίοι θα λαμβάνουν υπηρεσίες ιατρικής της εργασίας μόνο από ειδικούς ιατρούς εργασίας, στην κάλυψη των θέσεων ιατρών εργασίας που συστήνουμε στο Ε.Σ.Υ., στην κάλυψη αναγκών δημοσίου, ευρύτερου δημοσίου και ιδιωτικού τομέα. 
      Η ανάγκη παράτασης κατά δύο  ακόμα έτη ήτοι μέχρι τις 8/5/2010 της προθεσμίας για δυνατότητα άσκησης καθηκόντων ιατρού εργασίας από ιατρούς άλλης ειδικότητας δόθηκε ακριβώς για να καλυφθούν οι άμεσες ανάγκες για παροχή υπηρεσιών υγείας στους εργαζόμενους των επιχειρήσεων. 
      Εκτιμάται, ότι μέχρι τη λήξη της νέας προθεσμίας σε συνεργασία με το Υπουργείο Υγείας και Κοινωνικής Αλληλεγγύης, θα  έχουν ολοκληρωθεί οι ενέργειες ώστε να αυξηθεί ο αριθμός των θέσεων ειδικευομένων στην ιατρική της εργασίας, αλλά και να περατωθεί η διαδικασία εκπαίδευσης προς απόκτηση της ειδικότητας της ιατρικής της εργασίας από ιατρούς άλλων ειδικοτήτων που έχουν υποβάλλει σχετική αίτηση.
      Όσον αφορά το  θέμα της καταγραφής και επέκτασης των επαγγελματικών νόσων σε όλα τα ασφαλιστικά ταμεία σας ενημερώνω πως αποτελεί αντικείμενο εξέτασης από τις υπηρεσίες του Υπουργείου Απασχόλησης. 
      Ως πρώτο και ουσιαστικό βήμα, το οποίο έχει ήδη αποτελέσει αντικείμενο μελέτης από ειδική επιτροπή που συστήθηκε για το σκοπό αυτό με υπουργική απόφαση την 1η Αυγούστου 2007, αναφέρεται η ενσωμάτωση του Ευρωπαϊκού Καταλόγου Επαγγελματικών Ασθενειών στην Εθνική Νομοθεσία.
      Η επιτροπή αυτή ήδη εξέδωσε σχετικό πόρισμα επί του όλου θέματος. Ο προτεινόμενος Κατάλογος θα αποτελέσει και το εργαλείο για την αναγγελία, αναγνώριση και την ενιαία καταγραφή των επαγγελματικών ασθενειών. 
      Ως προς την καταγραφή των εργατικών ατυχημάτων η χώρα μας προκειμένου να ανταποκριθεί στις απαιτήσεις της Ευρωπαϊκής Ένωσης και ειδικότερα της EUROSTAT, προβαίνει σε όλες τις απαραίτητες ενέργειες για τη βελτίωση του υπάρχοντος συστήματος καταγραφής.
       Επίσης, έχει συγκροτηθεί επιτροπή για την εξέταση της διαδικασίας συμμόρφωσης προς τον Κανονισμό του Ευρωπαϊκού Κοινοβουλίου και του Συμβουλίου για τα στατιστικά στοιχεία που αφορούν τη δημόσια υγεία και ασφάλεια στην εργασία. 
      Σύμφωνα με τις διατάξεις του άρθρου 44 του Υπαλληλικού Κώδικα οι δημόσιοι υπάλληλοι έχουν δικαίωμα στη διασφάλιση συνθηκών υγιεινής και ασφάλειας στο χώρο εργασίας τους. 
      Με προεδρικό διάταγμα που εκδίδεται με πρόταση των Υπουργών Εσωτερικών, Οικονομίας και Οικονομικών ύστερα από τη γνώμη της Α.Δ.Ε.Δ.Υ. ιδρύεται στο Υπουργείο Εσωτερικών οργανική μονάδα για την εποπτεία και τήρηση των όρων υγιεινής και ασφάλειας του χώρου εργασίας των υπαλλήλων του δημοσίου και των Νομικών Προσώπων Δημοσίου Δικαίου.
      Επιπροσθέτως, σύμφωνα με τις διατάξεις της παραγράφου 5 του άρθρου 48 του ίδιου νόμου, με προεδρικό διάταγμα που εκδίδεται με πρόταση των Υπουργών Εσωτερικών, Υγείας και Κοινωνικής Αλληλεγγύης, προσαυξάνεται η κανονική άδεια των υπαλλήλων που απασχολούνται σε επικίνδυνες και ανθυγιεινές εργασίες. 
      Να σας ενημερώσω από την ενημέρωση που έχω κι εγώ από το αρμόδιο Υπουργείο, πως βρίσκεται ήδη σε εξέλιξη η διαδικασία έκδοσης των ανωτέρω προεδρικών διαταγμάτων.
      Το ελληνικό ασφαλιστικό σύστημα αναγνωρίζει την ανάγκη για πρόληψη των ατυχημάτων και των ασθενειών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, νομίζω ότι θα πάρω κι εγώ ένα κομμάτι της δευτερολογίας μου, γιατί πρέπει να απαντήσω στα συγκεκριμένα ερωτήματα όσο το δυνατόν γρηγορότερα.
      Ήδη από το 1960 έχει θεσμοθετηθεί η πρόσθετη ειδική εισφορά επαγγελματικού κινδύνου για απασχολούμενους μισθωτούς σε ορισμένες επιχειρήσεις και εργασίες. Ενδεικτικά αναφέρω τις εξής επιχειρήσεις: λιγνιτωρυχεία, μεταλλεία, λατομεία, καπνοβιομηχανία, υφαντικές βιομηχανίες, βιομηχανία ξύλου, δέρματος, επίπλου, ελαστικού, βιομηχανία παραγωγής και κατεργασίας σιδήρου, ηλεκτρισμός και φωταέριο, υπηρεσίες υγιεινής, μεταφορές εμπορευμάτων, εργασίες μηχανικής καλλιέργειας, αποθηκεύσεις, υπηρεσίες φόρτωσης και άλλα.
      Η εργοδοτική αυτή εισφορά έχει οριστεί το 1% επί των αποδοχών των ασφαλισμένων. Η αρχική πρόθεση ήταν να υπόκειται σε αυξομείωση ανάλογα με τον αριθμό των εργατικών ατυχημάτων και ασθενειών. Μελετάται το κατά πόσο η διαφοροποίηση των εισφορών ανάλογα με τις επιδόσεις της επιχείρησης στα θέματα ασφάλειας και υγείας θα μπορούσε να αποτελέσει οικονομικό κίνητρο για να ενθαρρύνεται η προληπτική δράση της επιχείρησης.
      Ειδικά τώρα για το θέμα των βαρέων και ανθυγιεινών επαγγελμάτων λειτουργεί, όπως γνωρίζετε, επιτροπή που μελετά συνολικά το θέμα αυτό. Βέβαιον όμως είναι πως με τις αλλαγές που συντελούνται στην παραγωγή κάποιες νέες κατηγορίες βαρέων και ανθυγιεινών προκύπτουν και άλλες ίσως να εκλείπουν εκ των πραγμάτων.
      Στόχος είναι – νομίζω ότι σε αυτό θα συμφωνούμε όλοι – η ρεαλιστική αποτύπωση της κατάστασης στην εργασία. Διότι ένα σύστημα πρέπει να ακολουθεί τις εξελίξεις, όχι να παραμένει στάσιμο, όπως εξάλλου κι εσείς επισημαίνετε. Η επιτροπή δεν έχει μέχρι σήμερα περατώσει το έργο της και θα έχουμε περισσότερα γι’ αυτό το θέμα μετά το πόρισμά της.
      Το τελευταίο διάστημα και από τότε που ανέλαβα Υφυπουργός στο Υπουργείο Απασχόλησης και Κοινωνικής Προστασίας απαντώ συστηματικά σε επίκαιρες ερωτήσεις που αφορούν θέματα υγείας και ασφάλειας στο χώρο δουλειάς. Χθες απάντησα σε μια ερώτηση για τις συνθήκες στο Θριάσιο Πεδίο.
      Αναγνωρίζω πως η εντατικοποίηση των ελέγχων, των στοχευμένων ελέγχων φέρνει αποτελέσματα. Και αυτό κάνουμε. Ήδη το Σ.ΕΠ.Ε. με την υπάρχουσα μορφή του βελτιστοποιεί τα αποτελέσματά του, με περισσότερους και πιο εξειδικευμένους ελέγχους σε περιοχές και σε είδη επιχειρήσεων που πραγματικά το χρειάζονται.
      Έχω επίσης τονίσει πως η πολιτική βούληση της Υπουργού και η κατεύθυνση στην οποία κινούμαστε είναι η ριζική αναβάθμιση και ο εκσυγχρονισμός του Σ.ΕΠ.Ε.. Πιστεύω πως το Σ.ΕΠ.Ε. προσφέρει πολλά, οι ανάγκες όμως σήμερα απαιτούν τομές και βελτιώσεις και σίγουρα περισσότερο ανθρώπινο δυναμικό.
      Θεωρώ, όπως έχετε εξάλλου και οι ίδιοι πει, ότι οι άνθρωποι του Σ.ΕΠ.Ε. πραγματικά ξεπερνούν τους εαυτούς τους, για να προσφέρουν το έργο που συμβάλλει καθοριστικά στη βελτίωση των συνθηκών υγείας και ασφάλειας στους χώρους δουλειάς. Είμαστε αποφασισμένοι την καλή αυτή, αποδοτική και συστηματική προσπάθεια να την ενισχύσουμε.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει τώρα ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπυρίδων Χαλβατζής.
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κυρία Πρόεδρε.
      Για το Κομμουνιστικό Κόμμα Ελλάδας το πρόβλημα της υγιεινής και ασφάλειας της εργασίας βρίσκεται στην πρώτη γραμμή του ενδιαφέροντός του. Τα εργατικά ατυχήματα εμείς τα χαρακτηρίζουμε εγκλήματα. Και είναι εγκλήματα γιατί η μη λήψη μέτρων ασφαλείας, η εντατικοποίηση της εργασίας, η υπερωριακή απασχόληση, αλλά και η εργασία σε μεγάλες ηλικίες είναι μερικοί από τους παράγοντες η εξάλειψη των οποίων θα περιόριζε τα λεγόμενα εργατικά ατυχήματα.
      Κι όμως συνειδητά όχι μόνο δεν εξαλείφονται – και ούτε φυσικά είμαστε ουτοπιστές να περιμένουμε με καπιταλιστικούς όρους να εξαλειφθούν – αλλά ούτε καν περιορίζονται αυτοί οι παράγοντες, οι οποίοι οδηγούν σε αυτά που, επαναλαμβάνουμε, είναι εγκλήματα.
      Και ασφαλώς οι ευθύνες είναι διαχρονικές. Οι κυβερνήσεις των τελευταίων τριάντα χρόνων, οι κυβερνήσεις της Νέας Δημοκρατίας και του ΠΑ.ΣΟ.Κ. δεν πήραν τα μέτρα εκείνα που θα έβαζαν ένα φρένο σε αυτήν την εγκληματική πορεία που έχει αποκλειστικό στόχο το υπερκέρδος.
      Όσα ελάχιστα μέτρα έχουν ληφθεί μέχρι σήμερα έχει αποδειχθεί ότι πάρθηκαν κάτω από την κινητοποίηση και τον αγώνα της εργατικής τάξης, του συνδικαλιστικού κινήματος, του ταξικού κινήματος ειδικότερα.
      Κυρία Υπουργέ, είπατε ότι έχουμε την καλύτερη νομοθεσία. Έχουμε την καλύτερη νομοθεσία και έχουμε εκατόν δέκα νεκρούς εργάτες! Ποιοι ελέγχθηκαν, ποιοι παραπέμφθηκαν, ποιοι δικάστηκαν, ποιοι καταδικάστηκαν μέχρι σήμερα; Χάνονται συνέχεια ζωές στα υπέργηρα σάπια καράβια, χάνονται ναυτεργάτες και δεν τιμωρήθηκε κανένας εφοπλιστής. Αυτοί που δεν έχουν καλή νομοθεσία, άραγε, πόσους νεκρούς εργάτες καταγράφουν; 
      Δεν είναι θέμα απλώς το να λέμε ότι έχουμε καλή νομοθεσία. Κατά την άποψή μας, η υπάρχουσα νομοθεσία είναι ανεπαρκέστατη. Ωστόσο, και αυτή η διάτρητη νομοθεσία δεν εφαρμόζεται. Στα περισσότερα εργοστάσια οι επιχειρήσεις λειτουργούν ως κράτος εν κράτει. Δεν υπάρχει δημοκρατία πίσω από την πύλη του εργοστασίου. Δεν μπορούν να περάσουν αυτήν την πύλη ούτε οι επίσημοι κρατικοί υπάλληλοι, οι επιθεωρητές εργασίας. 
      Και η Κυβέρνηση της Νέας Δημοκρατίας τι κάνει σήμερα; Στις περισσότερες των περιπτώσεων είτε κλείνει τα μάτια, είτε κλείνει τα αφτιά. 
      Τι έκανε χθες για την ίδια κατάσταση η κυβέρνηση του ΠΑ.ΣΟ.Κ.; Τα  ίδια.
      Κυρία Υπουργέ, μιλήσατε για την ευθύνη των εργαζομένων. Έχουμε συγκεκριμένη εμπειρία, καθημερινή. Πολλές φορές, όταν ζητούν μέτρα εργασίας οι εργαζόμενοι, απολύονται. Καλό είναι και σε αυτά να είμαστε φειδωλοί. Ασφαλώς, έγιναν συνέδρια, ημερίδες, υπήρξαν διακηρύξεις, τηλεοπτικά μηνύματα, όμως στο διά ταύτα, όταν χάνονται ζωές, δεν αναζητούνται στο βάθος οι ευθύνες, αλλά και δεν τιμωρούνται οι υπεύθυνοι. Τα προβλήματα της εργατικής τάξης σε αυτόν τον τομέα επιδεινώνονται. Και επιδεινώνονται τα προβλήματα ιδιαίτερα των γυναικών, των νέων, αλλά και των παιδιών. Γιατί έχουμε και πάρα πολλά παιδιά τα οποία εργάζονται.
      Ασφαλώς, και δεν είναι μόνο ελληνικό πρόβλημα. Μια και μιλήσατε για την Ευρωπαϊκή Ένωση και τα μέτρα που παίρνει, κυρία Υπουργέ, θα σας πω ότι η πολιτική της Ευρωπαϊκής Ένωσης στο όνομα της ανταγωνιστικότητας, τα μέτρα που παίρνει, χειροτερεύουν καθημερινά τους όρους ζωής της εργατικής τάξης, των εργαζομένων. Η ευελφάλεια, η οποία αποφασίστηκε και προωθείται, είναι μία ακόμη σημαντική παράμετρος που συμβάλλει στη μεγαλύτερη φθορά της εργατικής δύναμης. 
      Και επειδή πολλές φορές -ακόμη και προχθές- γίνεται λόγος για το ευρωπαϊκό κεκτημένο και αυτό λέγεται καθημερινά και ανενδοίαστα, με κάθε ευκαιρία, σε αυτήν την Αίθουσα, εμείς θέλουμε να καταγγείλουμε –και καταγγέλθηκε ήδη από τον εισηγητή μας- τη μακάβρια λειτουργία των μηχανισμών της Ευρωπαϊκής Ένωσης και στον τομέα της υγιεινής και ασφάλειας της εργασίας. Και το μακάβριο στη συγκεκριμένη περίπτωση βρίσκεται στο γεγονός ότι στην Ευρωπαϊκή Ένωση βλέπουν τους νεκρούς εργάτες, τους ακρωτηριασμένους, τους ανάπηρους, τους σακατεμένους, όχι ως απώλεια ανθρώπινης ζωής, αλλά ως κόστος οικονομικό, τι κοστίζει δηλαδή ο νεκρός εργάτης.
      Αυτό, βέβαια, εμάς δεν μας εκπλήσσει, γιατί ο κύριος προσανατολισμός είναι το μέγιστο κέρδος. Οι επιχειρηματίες, το μεγάλο κεφάλαιο, έτσι βλέπουν πάντα τον άνθρωπο, τον εργαζόμενο. Τον θεωρούν αναλώσιμο. Αυτό, από μόνο του, αποδεικνύει τη σκληρή ταξική πολιτική του κεφαλαίου. Και αυτό, φυσικά, το κάνει η Ευρωπαϊκή Ένωση η οποία είναι μία κυβερνητική ένωση, μια διακρατική καπιταλιστική ένωση, γιατί τα αστικά κόμματα που κυβερνούν δεν παίρνουν κανένα μέτρο.
    Και βέβαια, όπως τονίστηκε από τους προηγούμενους ομιλητές μας, πέρα από τους νεκρούς, βλέπουμε τους ανάπηρους, βλέπουμε όλους αυτούς, οι οποίοι πλήττονται, υφίστανται σοβαρές συνέπειες από τις επαγγελματικές ασθένειες και βέβαια αυτοί χάνονται και δεν υπολογίζονται, ως εργατικά ατυχήματα και είναι και αυτά μεγάλα εργατικά εγκλήματα. 
    Αναφερθήκατε στο Σεβέζο, κυρία Υπουργέ. Ως Κ.Κ.Ε. έχουμε επισημάνει πολλές φορές και έχουμε καταγγείλλει αυτούς τους κινδύνους που είναι κίνδυνοι για μεγάλης έκτασης ατυχήματα. Ακόμη γειτνιάζει η «ΠΥΡΚΑΛ» με τα διυλιστήρια. Εμείς υπογραμμίσαμε πολλές φορές αυτούς τους κινδύνους για το ενδεχόμενο ατυχήματος μεγάλης έκτασης και είχαμε προειδοποιήσει όλες τις κυβερνήσεις της τελευταίας εικοσαετίας. Δεν το κάναμε από αντιπολιτευτικούς λόγους, για την προστασία των εργατών το κάναμε και των εργαζομένων στην ευρύτερη περιοχή. 
    Μιλήσατε επίσης για το Σ.ΕΠ.Ε., γι’ αυτούς τους ελεγκτικούς μηχανισμούς. Έχουμε πάρει και εμείς απαντήσεις σε πάρα πολλές ερωτήσεις μας και είναι χαρακτηριστικό ότι όλες οι απαντήσεις έχουν μια πανομοιότυπη φόρμα και το μόνο που αλλάζει είναι το όνομα και η ημερομηνία.
     Έρχομαι σε αυτό που είπατε, ότι σε επιχείρηση με πάνω από πενήντα εργάτες, θα πρέπει να έχουν γιατρό εργασίας. Μα, κάθε γιατρός εργασίας από τους υπάρχοντες -γιατί είναι ογδόντα, το πολύ εκατό- πρέπει να έχει χρεωμένες πάνω από εκατό επιχειρήσεις ή μάλλον περισσότερες για να τα βγάλει πέρα. 
    Και βέβαια, για τους γιατρούς εργασίας υπάρχουν πολλά ζητήματα. Το θεσμικό πλαίσιο είναι τέτοιο που περιορίζει, αλλά και μόνο αυτό το γεγονός, ότι οι ανάγκες όπως προειπώθηκε για γιατρούς εργασίας είναι δυο χιλιάδες και σήμερα έχουμε αυτό το βαθμό που δεν φτάνει τους εκατό, επειδή  κάθε χρόνο αποκτούν ειδικότητα από πέντε έως επτά γιατροί, οι οποίοι παίρνουν την ειδικότητα του γιατρού εργασίας, θα χρειαστούν πάρα πολλές δεκάδες χρόνια για να φτάσουμε στον αναγκαίο αριθμό.
     Φυσικά, υπάρχει μια φιλολογία ότι στην Ελλάδα υπάρχει πληθωρισμός γιατρών. Αλλά εάν αρχίσουμε τις εξειδικεύσεις για τις πραγματικές λαϊκές ανάγκες, αν πρέπει να δούμε τους γιατρούς εργασίας, αν πρέπει να δούμε τους ειδικούς σχολιάτρους -και υπάρχουν ορισμένοι γιατροί εδώ, υπάρχουν καθηγητές που θα μπορούσαν να μας μιλήσουν- θα δούμε ότι χρειάζεται ριζική ανατροπή της υφιστάμενης κατάστασης σε ό,τι αφορά και την απόκτηση της ειδικότητας.
     Και επειδή μιλήσατε για τις εξωτερικές υπηρεσίες προστασίας και πρόληψης, τα πάντα ιδιωτικοποιούνται πλέον. Ιδιωτική υπηρεσία αντιμετωπίζει και αυτά τα προβλήματα. Πιστεύω να γνωρίζετε, κυρία Υπουργέ, και να πάρετε ορισμένα μέτρα. Είναι ανάγκη να πάρετε μέτρα, γιατί η λειτουργία πολλών απ’ αυτές τις εξωτερικές υπηρεσίες προστασίας και πρόληψης είναι ψευδεπίγραφες, με την έννοια ότι σε πολλές περιπτώσεις πληρώνεται ένας γιατρός για πέντε ώρες την εβδομάδα, κάνει μια βόλτα στην επιχείρηση για μισή ώρα και έτσι αντιμετωπίζει τα προβλήματα. 
    Θέλουμε να σημειώσουμε ακόμη ότι μερικές φορές, όταν παίρνουμε πρωτοβουλίες, ως Κομμουνιστικό Κόμμα Ελλάδας, όταν στηρίζουμε δίκαια αιτήματα του ταξικού συνδικαλιστικού κινήματος, όταν φωνάζουμε και διαδηλώνουμε και κινητοποιούμαστε, όταν προσπαθούμε με κάθε τρόπο να στηρίξουμε τα αιτήματα για την υγιεινή και ασφάλεια της εργασίας, μας λένε ότι λαϊκίζουμε. 
    Όταν το καλοκαίρι του 2004 τα εργατικά συνδικάτα και το Π.Α.Μ.Ε. διαμαρτυρήθηκαν εδώ μπροστά από τη Βουλή για τους δεκατρείς εργάτες νεκρούς των ολυμπιακών έργων, κάποιοι μίλησαν ξανά για εντυπωσιασμό και για λαϊκισμό. 
      Δεν λαϊκίσαμε ποτέ. Μιλάμε πάντα στη βάση των προβλημάτων, συγκρουόμαστε με την ανάλγητη, σκληρή ταξική πολιτική των επιχειρηματιών, την οποία εσείς, ως κυβερνήσεις, καλύπτετε. 
      Χάνονται εργάτες στις σκαλωσιές, στη ναυπηγοεπισκευαστική ζώνη και σε άλλους τόπους δουλειάς και περνάνε στα ψιλά του Τύπου και των άλλων Μέσων Μαζικής Ενημέρωσης. Μερικές φορές ούτε καν αναφέρονται. Είναι λαϊκισμός να καταγγείλουμε ότι αν στραμπουλίξει το νυχάκι του ένας μεγαλοαστός, τα κανάλια ώρες και ώρες αφιερώνουν εκπομπές για το τι αισθάνθηκε; Έλεος! 
      Τέλος, θέλουμε να σημειώσουμε, κυρίες και κύριοι Βουλευτές, ότι εμείς θα συνεχίσουμε την προσπάθειά μας, θα συνεχίσουμε τον αγώνα μας, γιατί το πρόβλημα της υγιεινής και της ασφάλειας της εργασίας είναι ένα πρόβλημα συνολικό, αφορά την εργατική τάξη ως σύνολο, αφορά ειδικές κατηγορίες εργαζομένων, για τις οποίες μίλησαν αναλυτικά οι προλαλήσαντες σύντροφοί μου. Kαι φυσικά, δεν είναι ότι απλά μόνο μιλάμε, αλλά στο πλαίσιο του ταξικού συνδικαλιστικού κινήματος, στο πλαίσιο του μαζικού κινήματος, θα συνεχίζουμε να προσπαθούμε όχι απλά να αποκαλύπτουμε, αλλά να συμβάλλουμε στην ανάπτυξη των αγωνιστικών κινητοποιήσεων για να μπει ένα ουσιαστικό φρένο σε αυτήν την ανάλγητη πολιτική.
      Βεβαίως, ο στρατηγικός στόχος του Κ.Κ.Ε. είναι ο σοσιαλισμός, για τον οποίο αγωνιζόμαστε. Αλλά δεν περιμένουμε το σοσιαλισμό για να λυθούν αυτά τα άμεσα προβλήματα. Εμείς θα τα παλέψουμε. Τα παλεύαμε, τα παλεύουμε και θα συνεχίσουμε να αγωνιζόμαστε γι’ αυτά παντού, καθημερινά, για όλα τα προβλήματα, για τη λύση κάθε προβλήματος, που έστω θα ανακουφίσει τμήματα της εργατικής τάξης και άλλους εργαζόμενους. Κάθε στιγμή προσπαθούμε να λύνονται προβλήματα των εργαζομένων σε φιλεργατική, φιλολαϊκή κατεύθυνση, γιατί το Κομμουνιστικό Κόμμα Ελλάδας καμμιά φορά δεν παρακολουθούσε τα γεγονότα από μακριά. Πάντα προσπαθεί να βρίσκεται στις πρώτες γραμμές, να αποκαλύπτει τη σκληρή ταξική πολιτική της εργοδοσίας και την πολιτική κάλυψη που δίνουν οι εκάστοτε κυβερνήσεις. 
      Από τη μία είναι η αναλγησία, πράγματι, των καπιταλιστών, από την άλλη είναι η στάση όλων των αστικών κυβερνήσεων που καλύπτουν, αλλά και νομοθετικά στηρίζουν αυτήν την πολιτική πρακτική των επιχειρηματιών. Ας ψάξουν οι εργάτες και οι εργαζόμενοι τα τελευταία τριάντα χρόνια, ας μελετήσουν τους νόμους και τις τροπολογίες, τις υπουργικές αποφάσεις των κυβερνήσεων και της Νέας Δημοκρατίας και του ΠΑ.ΣΟ.Κ., δεν θα βρουν ούτε ένα φιλεργατικό στην ουσία του νομοθετικό μέτρο που θα περιορίζει τα εγκλήματα σε βάρος των εργατών και όλων των εργαζομένων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γι’ αυτό εμείς καλούμε την εργατική τάξη, τα πλατιά λαϊκά στρώματα, να βγάλουν πολιτικά συμπεράσματα, να καταδικάσουν τα κυβερνητικά κόμματα, το ΠΑ.ΣΟ.Κ. και τη Νέα Δημοκρατία, αλλά να τιμωρήσουν και τα κόμματα εκείνα που ακολουθούν το μονόδρομο της Ευρωπαϊκής Ένωσης, η οποία έχει κεντρική ευθύνη για τη σημερινή κατάσταση. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Κωνσταντίνος Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κυρία Πρόεδρε.
      Θεωρώ ότι αυτή η επερώτηση των συναδέλφων του Κομμουνιστικού Κόμματος είναι μία πάρα πολύ σοβαρή επερώτηση. Έρχεται να βάλει ερωτήματα και να υπάρχουν απαντήσεις και δημόσιος πολιτικός διάλογος για ένα πολύ σοβαρό ζήτημα, το οποίο αφορά τη δημόσια υγεία και τις συνθήκες εργασίας γενικότερα στην Ελλάδα. 
      Βέβαια, ο δικός μας πολιτικός χώρος, ο μεσαίος πολιτικά χώρος του ριζοσπαστικού φιλελευθερισμού έχει βαθιές πολιτικές διαφωνίες με το Κομμουνιστικό Κόμμα. 
    Όμως, ο δημόσιος πολιτικός διάλογος είναι ίσως το χρησιμότερο βήμα και τρόπος για να εξαχθούν χρήσιμα συμπεράσματα για το ρόλο που παίζει ο καθένας, τον τρόπο με τον οποίο αντιμετωπίζει αυτά τα σοβαρά ζητήματα.
    Θέλω να ξεκινήσω από την τελευταία κουβέντα του αξιότιμου Kοινοβουλευτικού Eκπροσώπου του Κ.Κ.Ε. Όλη η φιλοσοφία την οποία αναλύετε σ’ αυτή την επερώτησή σας, κύριοι συνάδελφοι, και γενικότερα εντοπίζεται, ξεκινάει και τελειώνει με μια βαθιά αντίθεσή σας, σεβαστή στο ζήτημα του πολιτικού διαλόγου, με τις διαδικασίες, τις συνθήκες και τους όρους τους οποίους έχει βάλει η Ευρωπαϊκή Ένωση, στην οποία είμαστε ενταγμένοι.
    Σέβομαι απόλυτα την ιδεολογία του κόμματός σας και το γεγονός ότι αντιπαλεύετε τίμια και ευθέως τους όρους και τις αρχές της Ευρωπαϊκής Ένωσης. Οφείλω όμως να σας πω ότι με τον τρόπο με τον οποίο αναπτύσσετε την επερώτησή σας, ουσιαστικά δικαιώνετε σε πάρα πολλά σημεία την Ευρωπαϊκή Ένωση και βεβαίως την Ελλάδα, που αποτελεί αναπόσπαστο κομμάτι πλέον για τους όρους, τις αρχές που έχει βάλει για την προστασία των εργαζομένων στον τομέα της εργασίας, διότι όταν ζητάτε από μας, από την Κυβέρνηση της Νέας Δημοκρατίας, από την Κυβέρνηση της Ελλάδος να απολογηθεί ή να συμμετέχει σε ένα διάλογο γι’ αυτά που έγιναν ή αυτά που δεν έγιναν στο χώρο της εργασίας, γίνεται με βάση τους όρους και τις αρχές τους οποίους έχει βάλει η Ευρωπαϊκή Ένωση, οι οποίοι δεν είναι όροι και αρχές που προέκυψαν από πολιτικές αρχές. Προέκυψαν από την επιστήμη, διότι το ποια είναι τα επαγγελματικά νοσήματα, το πώς αποκτώνται, ποιοι είναι οι όροι ασφάλειας, τι σημαίνει δημόσια υγεία, είναι πορίσματα επιστημόνων, είναι πορίσματα τεχνοκρατικής ανάλυσης συγκεκριμένων δεδομένων, τα οποία εμείς τα πολιτικά κόμματα καλούμαστε να τα υλοποιήσουμε ανάλογα με την ιδεολογία μας, μόνο που η ιδεολογία δεν μπορεί να διαφοροποιήσει το ζήτημα της δημόσιας υγείας. Είναι ένα, μοναδικό. Και δεν νομίζω ότι μπορούμε σ’ αυτό να διαφωνήσουμε. Δεν μπορεί δηλαδή να διαφωνήσουμε ότι στην Ελλάδα και στην Ευρώπη πολλά από τα επαγγελματικά νοσήματα, όπως είναι η τσιμεντοκονίαση, η πνευμονοκονίαση, έχουν μειωθεί αισθητά γιατί ακριβώς οι συνθήκες υγιεινής στα αντίστοιχα επαγγέλματα έχουν βελτιωθεί.
    Έχετε δίκιο να φωνάζετε ότι πρέπει να βελτιωθούν ακόμη περισσότερο. Ποιος αντιλέγει σ’ αυτό; Όμως αυτό είναι μια πραγματικότητα που δεν το αναφέρατε. Δεν αναφέρατε, παραδείγματος χάριν, ότι η φυματίωση, η οποία μεταδίδεται με πάρα πολύ εύκολο τρόπο σε χώρους συγχρωτισμού, που είναι ο χώρος εργασίας, έχει μειωθεί. Υπήρξε μια έξαρση στο μεγάλο μεταναστευτικό κύμα, αυτό το οποίο δεν μπορούσαμε να παρεμποδίσουμε, των λαθρομεταναστών, αλλά και πάλι μειώθηκε χάρη στις προσπάθειες της πολιτείας. Αφήνω έξω τα κόμματα τα οποία κυβερνούσαν, διότι σας είπα ότι δεν μπορούν  να μας διαχωρίσουν τα ζητήματα δημόσιας υγείας. 
    Άρα, λοιπόν, σέβομαι απόλυτα τα αιτήματά σας, αλλά δεν μπορούμε να αγνοήσουμε ότι έχουμε κάνει πολύ μεγάλα βήματα μπροστά, σε αντίθεση με έναν άλλο κόσμο, έναν κόσμο ο οποίος δεν ανήκει στις αρχές της παγκόσμιας οικονομίας, όπως είναι σήμερα, ένας κόσμος που έχει υποχωρήσει σε μέγεθος, όπου πράγματι όχι γιατρός εργασίας δεν υπήρχε παλιά στην πρώην Ανατολική Ευρώπη θα μου επιτρέψετε αυτήν την ήπια έκφραση, αλλά ούτε καν ενημέρωση, ούτε δικαίωμα διαμαρτυρίας όπως έχουν σήμερα οι πολίτες. 
    Είναι βαθιά δημοκρατική η Ευρωπαϊκή Ένωση. Είναι βαθιά δημοκρατική και αποδεικνύεται και με την τελευταία μεταρρυθμιστική συνθήκη, όπου για πρώτη φορά περιγράφονται άριστα οι συνθήκες του περιβάλλοντος, περιγράφεται για πρώτη φορά η ανάγκη της κατεύθυνσης σε πλήρη απασχόληση, εξαιρώντας τη μερική, η οποία δεν αναφέρεται πουθενά. 
    Άρα, λοιπόν, δεν μπορούμε να πούμε ότι η Ευρωπαϊκή Ένωση αποτελεί έναν κατασταλτικό μηχανισμό στη δημόσια υγεία. Το γεγονός ότι σήμερα τα μεγάλα εργοτάξια για να συνεχίσουν τη λειτουργία τους χρειάζονται περιβαλλοντικούς όρους άμεσα όπως πράγματι και υλοποιούνται –το είπε και η κυρία Υπουργός- σημαίνει ότι η Ευρωπαϊκή Ένωση έχει βάλει τους όρους και τις διαδικασίες. Μπορεί, ενδεχομένως, να υπάρχουν ελλείμματα στην υλοποίηση. Εδώ είμαστε να τα συζητήσουμε. Δεν μπορούμε όμως να αρνηθούμε ότι δεν είναι ψηλά στις πολιτιστικές και εργατικές αξίες τα ζητήματα αυτά και στην Ελλάδα. 
    Εγώ, προσωπικά, μιλώντας και σαν γιατρός σ’ αυτήν την Αίθουσα, θα μου επιτρέψετε να σας πω ότι αυτά που σας λέω τα πιστεύω, διότι τα έχω δει στο διάβα όλων των ετών που υπηρέτησα στα νοσοκομεία.
      Έχω δει, δηλαδή, την αλλαγή της νοσηρότητας του εργατικού προσωπικού. Ατυχήματα υπάρχουν δυστυχώς παντού, όπου  υπάρχει ανθρώπινη δράση. Είναι μεγάλο χρέος μας και υπέρτατο αγαθό να προστατεύσουμε τους Έλληνες πολίτες. 
      Μιλάτε για τους γιατρούς εργασίας. Είπε κανείς ότι αν κάποιος δεν έχει τη συγκεκριμένη εξειδίκευση, δεν είναι γιατρός, δεν  ξέρει ποια είναι τα επαγγελματικά νοσήματα και πώς να προστατεύσει; Ασφαλώς και να τους αποκτήσουμε. Και να που έγινε. Αυτό που έπρεπε να έχει γίνει από το 2002 με βάση τις ευρωπαϊκές προδιαγραφές υλοποιείται τώρα. Και όχι μονάχα αυξάνονται οι θέσεις των γιατρών εργασίας, αλλά οι γιατροί άλλων ειδικοτήτων, που δούλευαν σε μεγάλα εργοτάξια και είχαν το ρόλο του ιατρού εργασίας, δίνεται η δυνατότητα με αυτό που ετοιμάζεται, όπως ενημερωνόμαστε, από την Κυβέρνηση να αποκτήσουν με βάση ένα ταχύρρυθμο και ουσιαστικό πρόγραμμα σπουδών την ειδικότητα εργασίας. Γιατί; Για δύο λόγους. Πρώτα απ’ όλα για να αποκτήσουμε το δεδομένο της απόλυτης εξειδίκευσης αλλά και, δεύτερον για να διατηρήσουμε σε αυτούς τους ανθρώπους τη δυνατότητα να συνεχίσουν να εργάζονται μετά από τόσα χρόνια όπου θα ήταν πάρα πολύ δύσκολο να αλλάξουν οι συνθήκες εργασίας. 
      Θέλω δηλαδή κοντολογίς να πω ότι δεν είναι λογικό να μηδενίζουμε. Το Σώμα των Ελεγκτών, το Σ.ΕΠ.Ε. εγώ θεωρώ ότι κάνει πολύ σωστά τη δουλειά του και όχι μόνο εκεί που καλείται να το κάνει. Στο νομό μου την Εύβοια, όπου έχουμε μερικές μεγάλες μονάδες, πρόσφατα υπήρχε μια κρίση μεταξύ εργοδοσίας και εργατικού προσωπικού στα Τσιμέντα Χαλκίδας, όπου το Σ.ΕΠ.Ε. έπαιξε πολύ σπουδαίο ρόλο στο να καθορίσει συγκεκριμένες συνθήκες, ιδιαίτερα στην κατεύθυνση των εργολαβικά δεσμευμένων ενοικιαζόμενων εργατών σε υλοποίηση νόμων που δεν πέρασε η δική μας Κυβέρνηση, η Κυβέρνηση της Νέας Δημοκρατίας. Το Σ.ΕΠ.Ε. κάνει τη δουλειά του. Και με τις στοχευμένες έρευνες, τις οποίες κάνει, θεωρώ ότι ικανοποιεί το λα?κό αίσθημα, την απαίτηση να διατηρηθούν οι συγκεκριμένες συνθήκες εργασίας και να κάνουμε βήματα προόδου προς τα μπροστά. 
      Είμαστε στο επίπεδο στο οποίο θα θέλαμε; Ασφαλώς βήματα προόδου πρέπει να γίνουν και άλλα. Διαφωνώ σε μερικά τα οποία γράφετε. Διαφωνώ, παραδείγματος χάριν, προσωπικά σε αυτό το οποίο γράφετε για τη συγκρότηση του κρατικού σώματος ιατρών εργασίας, τεχνικών ασφαλείας και νοσηλευτών οι οποίοι θα επισκέπτονται. Γιατί; Γιατί πιστεύω ότι κάθε επιχείρηση, κάθε επιχειρηματίας οφείλει να πληρώνει εκείνος το δικό του κόστος συντήρησης συνθηκών εργασίας, να έχει προσωπικά την ευθύνη, να έχει το δικό του τμήμα και να προχωρά στην προστασία των εργαζομένων. Αν αυτά τα αφήσουμε ακόμα και με κάθε κοστολόγιο από την εργοδοσία στη διακριτική διάθεση του κράτους, δεν κάνουμε τίποτε άλλο παρά να διογκώνουμε το κράτος στην Ελλάδα, να αφαιρούμε την ευθύνη από την εργοδοσία και στην πραγματικότητα να κάνουμε βήματα προς τα πίσω. 
      Και σας το λέω αυτό διότι είμαστε θιασώτες της άποψης ότι η ιδιωτική πρωτοβουλία μπορεί, οφείλει –και πρέπει να την πιέσουμε και να την καθοδηγήσουμε- να πράξει και να δημιουργήσει όχι μόνο στην κατεύθυνση του κέρδους αλλά και στην κατεύθυνση της προστασίας των εργαζομένων. Να μη δοθεί άλλοθι, δηλαδή, με την πρότασή σας σε αυτούς τους ανθρώπους που εσείς τους έχετε ταξικά αντίπαλους. Σέβομαι αλλά δεν ασπάζομαι αυτόν τον τρόπο. Αντίθετα, να πιεστούν σε μια κατεύθυνση με κέντρο τον άνθρωπο και τον εργαζόμενο. 
       Και κλείνω λέγοντας ένα πράγμα. Η δική μας ιδεολογία, η ιδεολογία του φιλελευθερισμού, βασίζεται και στηρίζεται από τότε που δημιουργήθηκε σε αυτόν τον κόσμο –και νομίζω ότι είναι ο μεγάλος κερδισμένος σε αυτήν τη στροφή της παγκόσμιας ιστορίας- στην απόλυτη διαφάνεια. Ο φιλελευθερισμός και ο ανταγωνισμός θα έλεγα ότι στο σκότος, στις γκρίζες εικόνες δεν μπορεί να επιβιώσει. Ο σωστός ανταγωνισμός, ο σωστός φιλελευθερισμός, η δημιουργικότητα των κεφαλαίων μπορεί να δράσει με απόλυτα κρυστάλλινες διαδικασίες. Τότε θεωρώ ότι ο φιλελευθερισμός θα βρεθεί στο απόγειο του στο παγκόσμιο σκηνικό. Ενδεχομένως δεν έχει κατορθωθεί. Οφείλω όμως να πω ότι στον αντίποδα, με βάση τις  παγκόσμιες εμπειρίες μας, ο υπαρκτός σοσιαλισμός με τη νομενκλατούρα, η οποία είχε αναπτυχθεί τότε, μάλλον θεωρώ ότι συσκότισε καταστάσεις, κάλυψε εικόνες και δεν έδωσε ποτέ μα ποτέ πρωτοβουλία στον άνθρωπο που είναι το κέντρο όλων των ιδεολογιών να δράσουν και να προστατευθούν έτσι όπως έπρεπε να γίνει.
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει τώρα η Κοινοβουλευτική Εκπρόσωπος του ΠΑ.ΣΟ.Κ. κ. Μαριλίζα Ξενογιαννακοπούλου. 
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κυρία Πρόεδρε.
      Κυρίες και κύριοι συνάδελφοι, πιστεύω πραγματικά ότι η επερώτηση του Κομμουνιστικού Κόμματος Ελλάδος, που συζητάμε σήμερα, αναδεικνύει ένα από τα πολύ σοβαρά ζητήματα που απασχολούν τους εργαζόμενους στη χώρα μας, την ασφάλεια και την υγιεινή στους χώρους εργασίας και θα μου επιτρέψετε, κυρία Υφυπουργέ, παρ’ ότι σας άκουσα με πολλή προσοχή, να πω ότι περίμενα μια μεγαλύτερη -θα έλεγα- μετριοπάθεια από την πλευρά σας και όχι με τόση αυτοπεποίθηση να μας διαλαλήσετε ότι υπάρχει πρόοδος και είστε ικανοποιημένη από την κατάσταση που επικρατεί. 
      Δεν θέλω να ισοπεδώσω καταστάσεις, αλλά πιστεύω ότι η πραγματικότητα που ζουν σήμερα οι εργαζόμενοι στη χώρα μας απέχει πολύ από την πρόοδο που εμφανίζεται στις διακηρύξεις, ενδεχομένως να μην αμφισβητήσω και τις προθέσεις, Η πρόοδος στην οποία αναφέρεστε δεν αποδεικνύεται ούτε από τον αριθμό των ατυχημάτων, που με κάποιες αυξομειώσεις δυστυχώς παραμένει σταθερός, και μάλιστα όπως και ο συνάδελφος κ. Μαυρίκος προηγουμένως ανέφερε, χωρίς να λαμβάνετε υπ’ όψιν σας το σύγχρονο δουλεμπόριο της μαύρης εργασίας και τις συνθήκες που επικρατούν εκεί και φυσικά τα ζητήματα που σωστά τίθενται από την επερώτηση όσον αφορά τα θέματα των επαγγελματικών ασθενειών και τους νέους κινδύνους που έρχονται με νέες μορφές απασχόλησης. 
      Η κατάσταση, λοιπόν, δεν πρέπει να εξωραΐζεται. Εδώ είμαστε για να λέμε τα πράγματα με το όνομά τους και αυτό σημαίνει ότι το Σ.ΕΠ.Ε. είναι ένας θεσμός που δυστυχώς δεν λειτουργεί ικανοποιητικά, είναι ένας θεσμός ο οποίος και υποστελέχωση έχει -δεν είναι αλήθεια ότι υπάρχει μια ικανοποιητική στελέχωση όπως μας είπατε- και το πιο σοβαρό, δεν πραγματοποιεί αποτελεσματικούς ελέγχους. Αυτή είναι η πραγματικότητα. Όπως η άλλη πραγματικότητα είναι ότι όσον αφορά τους θεσμούς τεχνικών ασφαλείας και ιατρών εργασίας, υπάρχει πλήρης αποδυνάμωση τους. Και επειδή άκουσα τον αγαπητό συνάδελφο, τον Κοινοβουλευτικό Εκπρόσωπο της Νέας Δημοκρατίας, να μας λέει ότι υπάρχει προοπτική προσλήψεων ιατρών εργασίας, θα ήθελα απλώς εδώ να πω ότι είναι η ίδια θλιβερή παρατήρηση, όπως κάθε φορά που ακούμε για θέματα ιατρικού ή νοσηλευτικού προσωπικού, των περίφημων προσλήψεων που συστηματικά ακούμε και ποτέ δεν βλέπουμε όσον αφορά όλα τα ζητήματα. 
      Η πραγματικότητα, λοιπόν, είναι ότι η Κυβέρνηση της Νέας Δημοκρατίας με όλα τα μέτρα που έχει πάρει ή με την αδράνεια και τις επιλογές της πλήττει τα βαρέα και ανθυγιεινά επαγγέλματα. Ζήσαμε την πρώτη μεγάλη υποβάθμιση του θεσμού των βαρέων και ανθυγιεινών με το ασφαλιστικό νομοσχέδιο που συζητήσαμε πριν από δύο μήνες και βέβαια έπεται η συνέχεια μέσα από μια προσχηματική, αν θέλετε, προσαρμογή στην κοινοτική νομοθεσία, η οποία όμως στην πράξη δεν έρχεται να ενσωματωθεί με έναν τρόπο που να εντάσσεται σε μια πραγματικά εθνική στρατηγική όσον αφορά τα ζητήματα υγιεινής και ασφαλείας, όσον αφορά τις πραγματικά νέες ανάγκες που οφείλουμε να μελετούμε, να παρακολουθούμε, να αντιμετωπίζουμε.
      Η ανάγκη, λοιπόν, σήμερα είναι να υπάρξει αναβάθμιση, και επικαιροποίηση του θεσμικού πλαισίου, προσαρμοσμένο στις πραγματικές ανάγκες που δημιουργεί η αγορά εργασίας και η παραγωγική βάση στη χώρα μας. Υπάρχει η ανάγκη -και ιδιαίτερα όσον αφορά τις μικρομεσαίες επιχειρήσεις και τις βιοτεχνίες- να υπάρξει διάλογος και ουσιαστικά κίνητρα προκειμένου οι εργοδότες ουσιαστικά να προσαρμόζονται και να υπηρετούν αυτήν την ανάγκη. Υπάρχει η ανάγκη να εξασφαλίζεται η σωστή λειτουργία των εκπροσώπων των εργαζομένων μέσα από τα συμβούλια ασφάλειας και υγιεινής στο χώρο εργασίας και φυσικά πάνω απ’ όλα μέσω αποτελεσματικών και αξιόπιστων ελέγχων.
      Όμως, αυτή η κατάσταση δεν είναι μία κατάσταση αποσπασματική. Δεν είναι μία κατάσταση η οποία είναι ανεξάρτητη από τη συνολική πολιτική της Κυβέρνησης της Νέας Δημοκρατίας όσον αφορά τα εργασιακά και τα κοινωνικά θέματα. Εντάσσεσαι ακριβώς στις επιλογές της να μετατρέψει τη χώρα μας σε χώρα φθηνής εργασίας. Σε μία περίοδο που η Ελλάδα οφείλει να αναπτύσει την παραγωγική της βάση, για να μπορεί να αντεπεξέλθει στο διεθνή και ευρωπαϊκό ανταγωνισμό, αντί να επιλέξετε το δρόμο της ποιότητας, το δρόμο της αναβάθμισης του εργατικού δυναμικού και της ασφάλειας, αντί να επιλέξετε την καινοτομία, την τεχνολογία, τις επενδύσεις για την ανάπτυξη και ιδιαίτερα στην περιφέρεια, εσείς επιλέγετε με κάθε νόμο που φέρνετε, με κάθε πράξη και παράληψη αυτής της διοίκησης που έχετε την εποπτεία, να μετατρέπετε τη χώρα σε χώρα φθηνή εργασίας.
      Και είναι άμεσα συνυφασμένη η συζήτηση που κάνουμε σήμερα με αυτήν την επιλογή σας, γιατί βέβαια, όπως για τα εργασιακά θέματα επιλέγετε την απορρύθμιση, όπως υπονομεύετε τη συλλογική διαπραγμάτευση, έτσι είναι και η επιλογή σας να μη δίνετε έμφαση και να μην έχετε αποτελεσματικούς ελέγχους και προάσπιση για τα ζητήματα της ασφάλειας και της υγιεινής στους χώρους της εργασίας. Και η αλήθεια είναι ότι στη χώρα μας κάθε μέρα επιδεινώνονται οι εργασιακές σχέσεις, απαξιώνεται το κοινωνικό κράτος και τα στοιχεία που μας έρχονται από την Ευρωπαϊκή Ένωση είναι καταλυτικά και δεν μπορούν να αμφισβητηθούν. 
      Ο Έλληνας εργαζόμενος είναι ο χειρότερα αμειβόμενος, δουλεύει τις περισσότερες ώρες και στις πιο επικίνδυνες συνθήκες και δυστυχώς και σε σχέση με τους εργαζόμενους πολλών χωρών που μπήκαν στην Ευρωπαϊκή Ένωση με την τελευταία διεύρυνση. Χαρακτηριστικά με στοιχεία του αρμόδιου Επιτρόπου σας αναφέρω ότι το 18,3% των Ελλήνων εργαζομένων εργάζεται συνήθως περισσότερο από σαράντα οκτώ ώρες σε σύγκριση με το 12,2% στην Ευρωπαϊκή Ένωση. Το 19,8% των Ελλήνων εργαζομένων συνήθως ή συχνά εργάζεται σε βάρδιες. Το 46,3% εργάζεται τα Σάββατο, το 22,5% τις Κυριακές, το 16,2% τη νύχτα και το 46,5% τα βράδια. Αυτά είναι ευρωπαϊκά στοιχεία και συνάδουν απόλυτα με τη δική σας επιλογή. Πριν από λίγες ημέρες η Υπουργός κ. Πετραλιά κράτησε στάση αποχής στο Συμβούλιο Υπουργών Εργασίας όταν συζητήθηκε το θέμα του χρόνου εργασίας. Και δεν λέτε την αλήθεια στον ελληνικό λαό ότι εσείς δώσατε τη μάχη σας για να μην περάσει αυτή η οδηγία. Γιατί τρεις είναι οι αλήθειες, κυρία Υφυπουργέ. Η πρώτη αλήθεια είναι ότι πάρθηκε απόφαση. Δεν είναι αλήθεια ότι δεν πάρθηκε απόφαση στο Συμβούλιο Υπουργών. Ξέρετε πολύ καλά ότι υπάρχει μία διαδικασία πολλαπλών αναγνώσεων. Και σ’ αυτήν τη φάση της διαδικασίας το Συμβούλιο πήρε μια πρώτη απόφαση. 
      Η δεύτερη ανακρίβεια από την πλευρά σας, τα ψέματα που λέτε στον ελληνικό λαό και ρίχνετε στάχτη στα μάτια. Ποια είναι η αλήθεια; Είναι ότι η ελληνική Κυβέρνηση άλλαξε στάση. Εκεί που  καταψηφίζατε, τώρα κρατήσατε στάση αποχής. Και τι σημαίνει αυτό; Σημαίνει ότι η στάση αποχής στα Συμβούλια Υπουργών ανοίγει το δρόμο για να υιοθετηθεί αυτή η απόφαση. Αυτή είναι η πραγματικότητα.
      Επίσης, ξέρετε πολύ καλά ότι αυτή η απόφαση τώρα θα μπορούσε να έχει ανατραπεί ή θα μπορούσε να έχει μπλοκαριστεί αν υπήρχε εκείνη η μειοψηφία που ονομάζεται blocking minority στο Συμβούλιο Υπουργών, αν κάποιες χώρες είχαν κάνει μια συμμαχία καταψήφισης. Η Ελλάδα ούτε το επιδίωξε ούτε καταψήφισε. Αυτή είναι η τρίτη αλήθεια. Η πραγματικότητα είναι ότι αυτή η απόφαση πάει στο Ευρωπαϊκό Κοινοβούλιο ως έχει και λέει ότι είναι οι σαράντα οκτώ ώρες με ελευθερία του εργοδότη. Η πραγματικότητα είναι ότι μέσα από αυτήν την «ελευθερία» συμφωνίας που σημαίνει εκβιασμό, κατάλυση της συλλογικής διαπραγμάτευσης και ανασφάλεια πάμε στις εξήντα και στις εξήντα πέντε ώρες εργασίας. Αυτή είναι η πραγματικότητα και αυτά είναι τα αποτελέσματα μιας συγκεκριμένης πολιτικής της Κυβέρνησης της Νέας Δημοκρατίας που τη ζούμε σε όλα τα μέτωπα.
      Απέναντι σ’ αυτήν την πολιτική εμείς λέμε ξεκάθαρα ότι υπάρχει μια άλλη δυνατότητα για μια άλλη πολιτική. Υπάρχει ένας άλλος δρόμος. Εμείς θα δώσουμε τη μάχη μας και όσον αφορά το συγκεκριμένο θέμα της οδηγίας και τους Ευρωβουλευτές μας στο Ευρωπαϊκό Κοινοβούλιο. Η σοσιαλιστική ομάδα έχει ήδη δηλώσει ευθαρσώς ότι θα καταψηφίσει τη συγκεκριμένη απόφαση. Πάνω από όλα θα δώσουμε καθημερινά τη μάχη μας και στη Βουλή και στην κοινωνία για έναν άλλο δρόμο, που να βασίζεται στην ανάπτυξη, στην ευημερία του λαού, στην ασφάλεια, στην πλήρη απασχόληση, σε ποιοτική απασχόληση με πλήρη προστασία της υγιεινής, της ασφάλειας και του εισοδήματος των εργαζομένων. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου):  Ο Κοινοβουλευτικός Εκπρόσωπος του ΣΥ.ΡΙΖ.Α. κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, είναι σοβαρότατο το θέμα που συζητάμε σήμερα, υγιεινή και ασφάλεια στους χώρους εργασίας και αφορά τουλάχιστον το μισό ελληνικό πληθυσμό, πάνω από τεσσεράμισι εκατομμύρια εργαζομένους. Και τι σημαίνει υγιεινή και ασφάλεια; Σημαίνει, πρώτον, να προστατεύσουμε από επαγγελματικές ασθένειες οι οποίες μπορεί να εκδηλωθούν εξαιτίας των βλαπτικών παραγόντων στο χώρο εργασίας, και αυτό είναι η υγιεινή και η ασφάλεια, δηλαδή να αποφύγουμε εργατικά ατυχήματα, τα οποία είναι και πάμπολλα. Ποιανού είναι υποχρέωση αυτή η δουλειά; Ασφαλώς είναι της πολιτείας. Και μας είπε η κυρία Υπουργός ότι φροντίζει και μάλιστα υπέμνησε σε μας –και, κυρία Υπουργέ, το θέμα δεν είναι να το υπομνήσετε σε μας, αλλά να το πείτε και στους εργοδότες- ότι σε επιχειρήσεις κάτω των πενήντα εργαζομένων πρέπει οι επιχειρήσεις να έχουν τεχνικό ασφαλείας και πάνω από πενήντα να έχουν γιατρό ασφαλείας. Πόσες από τις επιχειρήσεις το τηρούν αυτό, κυρία Υπουργέ; Θα μπορούσατε να μας δώσετε στοιχεία για την Ελλάδα και πρώτα-πρώτα πόσους γιατρούς εργασίας έχουμε; 
      Και εδώ μπαίνει ένα άλλο θέμα: Έχουμε αρκετούς γιατρούς εργασίας; Ασφαλώς δεν έχουμε και δεν έχουμε γιατί δεν θέλουμε να έχουμε, γιατί δεν παράγουμε γιατρούς εργασίας, γιατί θα έπρεπε να έχουμε τουλάχιστον δύο χιλιάδες γιατρούς εργασίας και έχουμε απειροελάχιστους. Και βέβαια τους αναπληρώνουν άλλοι γιατροί εργασίας και είπε ο κ. Μαρκόπουλος, μα, και αυτοί δεν μπορούν να ανταποκριθούν, δεν ξέρουν ποια είναι επαγγελματική ασθένεια; Θα διαφωνήσω, αγαπητέ κύριε συνάδελφε, και σαν γιατρός και σαν συνάδελφος Βουλευτής, γιατί είναι εξειδικευμένα τα θέματα. Ξέρουν για τους βλαπτικούς παράγοντες που αυτήν τη στιγμή μάλιστα είναι πολυπαραγοντικές οι επιδράσεις μέσα στους χώρους εργασίας; Υπάρχουν τόσοι βλαπτικοί παράγοντες χιλιάδες χημικοί και άλλοι. Και αν θέλετε, πόσες είναι οι επαγγελματικές αρρώστιες; Πόσες αναγνωρίζει η Ελλάδα; Η Ελλάδα αναγνωρίζει εννέα επαγγελματικές ασθένειες. Η Αυστρία ξέρετε πόσες; Πάνω από τέσσερις χιλιάδες. 
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας έχω απαντήσει για τις επαγγελματικές ασθένειες, πέντε φορές στην επιτροπή. Σήμερα πάλι, ολόκληρη παράγραφο αφιέρωσα. 
     ΑΘΑΝΑΣΙΟΣ ΛΕΒΕΝΤΗΣ: Το να μου απαντάτε, κυρία Υπουργέ, δεν σημαίνει τίποτα. Πρέπει να εφαρμόζετε αυτά τα πράγματα στην πράξη και εκεί είναι που ολιγωρούμε και εκεί είναι που δεν προχωράμε. 
     Έχουμε επίσης το Σ.ΕΠ.Ε.. Τι δουλειά κάνει το Σ.ΕΠ.Ε.; Πόσο ελέγχει τα πράγματα; Να σας πω για τις επαγγελματικές ασθένειες; Πνευμονοκονιάσεις, πνευμονοπάθειες, τοξικά, καρκινογόνα στα διυλιστήρια, ο αμίαντος, τα φυτοφάρμακα... Αν θέλετε δε, ό,τι έχουμε για επαγγελματικές ασθένειες είναι ό,τι λέει το Ι.Κ.Α.. Οι άλλοι εργαζόμενοι δεν περιλαμβάνονται πουθενά. Και μία από τις σοβαρότερες παθήσεις αυτήν τη στιγμή είναι οι μυοσκελετικές παθήσεις που παρουσιάζουν όσοι εργάζονται στα κομπιούτερ. Και όπως ξέρετε, οι Γιαπωνέζοι βρήκαν μια λύση. Αν σταματάνε κάθε δύο ώρες και για δέκα-δεκαπέντε λεπτά κινούνται, γυμνάζονται, είναι και πολύ πιο αποδοτικοί στην εργασία τους. Εμείς εδώ δεν έχουμε κάνει τίποτα και δεν νομίζω ότι μπορούμε να φθάσουμε εκεί. Και δεν είναι μόνο τα κομπιούτερ, είναι και τόσοι άλλοι παράγοντες, τους οποίους εμείς, δυστυχώς, αγνοούμε. 
     Στην προ Θάτσερ εποχή έγινε μία έρευνα στην Αγγλία για την οσφυοϊσχιαλγία και βρήκαν ότι εξαιτίας της οσφυοϊσχιαλγίας είχαν τόσες ημεραργίες, που ήταν πολύ περισσότερες από όλες τις απεργίες μαζί. Αυτό στη Μεγάλη Βρετανία προ Θάτσερ, όπου ήταν και σε έξαρση μάλιστα οι απεργίες. Είναι ένας από τους σοβαρότερους παράγοντες. 
     Από κει και πέρα τι στοιχεία μας δίνει το Σ.ΕΠ.Ε.; Εδώ θα μου επιτρέψετε να αμφισβητήσω τα στοιχεία, γιατί έρχεται το Ι.Κ.Α. και σας λέει ότι το 2005 είχαμε δεκαεπτά χιλιάδες τριακόσια εργατικά ατυχήματα εκ των οποίων εκατόν πενήντα θανατηφόρα. Τι λέει το Σ.ΕΠ.Ε.; Λέει για επτά χιλιάδες ατυχήματα και εκατόν δέκα θανατηφόρα. Για το 2006 το Σ.ΕΠ.Ε. λέει έξι χιλιάδες διακόσια πενήντα πέντε ατυχήματα, 128 θανατηφόρα. Και όσον αφορά τα ατυχήματα το Ι.Κ.Α. λέει ότι ήταν υπερδιπλάσια. Επομένως ποια είναι η αξιοπιστία των στοιχείων; Πού θα βασιστούμε για να πάρουμε αποφάσεις; Και βέβαια δεν είναι μόνο αυτό, είναι και οι έλεγχοι και το συζητήσαμε εχθές. Είχα την τιμή να υποβάλω δύο επίκαιρες ερωτήσεις που συζητήθηκαν αυτήν την εβδομάδα. Η μία ήταν για τις επιχειρήσεις που υπάγονται στην οδηγία Σεβέζο στην περιοχή του Θριασίου και μία άλλη για τα δύο τελευταία θανατηφόρα ατυχήματα στην περιοχή αυτή. Και ποια είναι η πραγματικότητα; Κυρία Υπουργέ, είπατε ότι στην οδηγία Σεβέζο έχουν γίνει διάφορες ενέργειες και λοιπά. 
    Το ερώτημα, που σας είπα και το επαναλαμβάνω και με αυτήν την ευκαιρία, είναι το εξής: Τι ξέρει ο εργαζόμενος και ο πολίτης της περιοχής του Θριασίου, αν συμβεί, ο μη γένοιτο, ένα μείζον ατύχημα; Σ’ αυτήν την περίπτωση δεν ξέρει κανένας τίποτα, γιατί δεν έχει πληροφορηθεί από κανέναν. Βέβαια, η ευθύνη είναι της πολιτείας, η οποία πρέπει να υποχρεώσει και τους εργοδότες να εκτελέσουν το καθήκον τους. Δυστυχώς, όμως, αυτό δεν γίνεται. 
    Ελέχθησαν και άλλα πολλά εδώ, ανάμεσα στα οποία έγινε και μια αναφορά στην αντισεισμική θωράκιση. Βλέπουμε πόσο η αντισεισμική θωράκιση δεν είναι εξασφαλισμένη. Το ζήσαμε και με τους σεισμούς το 1999 και προχθές είχα πάει και προσωπικά στην Αχαΐα και την Ηλεία, που έγινε ο σεισμός. 
    Το μεγάλο νοσοκομείο της Πάτρας, το Νοσοκομείο «Άγιος Ανδρέας», είχε προβλήματα στατικότητας, τα οποία είχαμε επισημάνει, κυρία Πρόεδρε, και πριν από ένα χρόνο, που είχε γίνει και σχετική ερώτηση. Κι όμως, το Νοσοκομείο «Άγιος Ανδρέας» έπαθε ζημιές. Είπαν «δεν υπάρχει κανένας κίνδυνος, μπορείτε να μείνετε άνετα». Ύστερα από τρεις μέρες εσπευσμένα εκκενώνεται το νοσοκομείο. Επομένως και εδώ κάτι δεν γίνεται καλά. 
    Πώς την εννοούμε την αντισεισμική θωράκιση; Πώς την εξασφαλίζουμε για ένα μεγάλο δημόσιο χώρο, όπως είναι ένα νοσοκομείο; Τι γίνεται στις άλλες ιδιωτικές επιχειρήσεις; Κανένας δεν ελέγχει, κυρία Υπουργέ. Σας λέω ότι στην περιοχή του Θριασίου, που την ξέρω καλά, γιατί κατάγομαι από την Ελευσίνα, έχουν χτίσει στα ρέματα, πάνω σε σαθρά θεμέλια. Έχουν χτίσει χωρίς να τηρήσουν κανέναν κανόνα. 
    Βέβαια, δεν είναι μόνο αυτό, χρησιμοποιούν και εργαζόμενους στους οποίους έχουν επιβάλει έναν εντατικό ρυθμό εργασίας. Το ωράριο δεν τηρείται, πρώτα-πρώτα γιατί έχει ψηφιστεί για να μην τηρείται. Καταστρατηγείται, όμως, και από τους εργοδότες. Ανειδίκευτοι εργάτες, αλλοδαποί, ανασφάλιστοι χρησιμοποιούνται σε υπερεξειδικευμένες εργασίες. 
    Η Παγκόσμια Οργάνωση Υγείας σάς λέει ότι τα πολλά ατυχήματα συμβαίνουν μετά την εκπνοή του οκταώρου, όταν είναι σε υπερωριακή απασχόληση ο εργαζόμενος και όταν είναι ανειδίκευτος. Όσον αφορά τους βλαπτικούς παράγοντες, η Παγκόσμια Οργάνωση Υγείας τούς υπολογίζει με βάση το οκτάωρο. 
    Όταν φτάνουμε τώρα στις εξήντα πέντε ώρες εργασίας, κυρία Υπουργέ, τι θα γίνει; Φοβάμαι ότι τα πράγματα θα είναι ακόμη πιο τραγικά και από αυτήν την άποψη. Δεν είναι μόνο ότι θρηνούμε θύματα από επαγγελματικές ασθένειες και από εργατικά ατυχήματα, αλλά δεν ξέρω και την οικονομική πλευρά.
    Η οικονομία της αγοράς, η ανελέητη, που υπολογίζει και βγάζει και από τη μύγα ξίγκι, δεν υπολογίζει ότι αυτό έχει και ένα σοβαρό οικονομικό κόστος, αλλά βέβαια δεν το πληρώνουν αυτοί. Το μεταφέρουν στους εργαζόμενους, γιατί και τις επαγγελματικές ασθένειες, αν θέλετε, αποφεύγουν να τις χαρακτηρίσουν σαν επαγγελματικές ασθένειες. Χαρακτηρίζονται ως απλές ασθένειες και επιβαρύνεται το ταμείο που πληρώνει ο εργαζόμενος και όχι ο εργοδότης.
    Βέβαια, η μαύρη εργασία και το σύγχρονο δουλεμπόριο, που αναφέρθηκε προηγουμένως και από την εκπρόσωπο του ΠΑ.ΣΟ.Κ., είναι μία άθλια, τρισάθλια κατάσταση, η οποία ισχύει δυστυχώς στη χώρα μας και η οποία καθιερώθηκε και επί της εποχής σας και γινόταν ανεκτή. Βέβαια, επί Νέας Δημοκρατίας έχει εκτραπεί, έχει ξεπεράσει κάποιο όριο και αυτό το ζουν κάθε μέρα οι εργαζόμενοι.
    Υπάρχουν πάρα πολλά που θα μπορούσε κανείς να πει, αλλά εμείς τουλάχιστον λέμε ότι θα πρέπει να σεβαστούμε την ανθρώπινη ζωή και την ανθρώπινη υγεία και αυτό είναι υποχρέωση όλων, προπαντός όμως της υπεύθυνης πολιτείας και του δικού σας Υπουργείου, κυρία Υπουργέ.
    Όσους ελέγχους και να κάνετε, είναι απειροελάχιστοι. Υπάρχουν τεράστιες ελλείψεις σε προσωπικό. Σας ανέφερα και χθες ότι από πενήντα επιθεωρητές εργασίας στο Θριάσιο τα 2/3 απουσιάζουν. Οι έλεγχοι είναι υποτυπώδεις και γίνονται αφού προηγουμένως ειδοποιηθούν οι εργοδότες. Λένε «ερχόμαστε, λάβετε τα μέτρα σας». 
    Στο τέλος φθάνετε εσείς με αστείες ποινές, όπως 10.000 ευρώ πρόστιμο στο εργοστάσιο «ΤΙΤΑΝ» και 170.000 ευρώ πρόστιμο για ένα χρόνο σε όλες τις βιομηχανίες, που είναι περισσότερες από τρεις χιλιάδες στο Θριάσιο. Αυτό είναι ντροπή! Δεν μπορώ να χρησιμοποιήσω άλλη πιο επιεική λέξη, γιατί αλλιώς θα έπρεπε να χρησιμοποιήσει κανείς πολύ βαρύτερες εκφράσεις. Δεν μπορούμε να αφήνουμε τους εργαζόμενους βορά σ’ αυτές τις απάνθρωπες -μεσαιωνικής εποχής, δουλοκτησίας-  συνθήκες εργασίας. 
    Ευχαριστώ πολύ.
    ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε συνάδελφε.
    Το λόγο έχει ο κ. Βαϊτσης Αποστολάτος, Κοινοβουλευτικός Εκπρόσωπος του ΛΑ.Ο.Σ..
      ΒΑΪΤΣΗΣ ΑΠΟΣΤΟΛΑΤΟΣ: Κυρία Πρόεδρε, κυρία Υπουργέ, κύριοι συνάδελφοι, νομίζω ότι είναι κάτι παραπάνω κι από σημαντικό αυτό για το οποίο μιλάμε σήμερα και κανείς δεν δίνει συγχαρητήρια στο Κομμουνιστικό Κόμμα Ελλάδος που εξακολουθεί μ’ αυτή την ανθρωποκεντρική, εργατοκεντρική πρακτική, φιλοσοφία, ματιά, να φέρνει στο προσκήνιο αυτά τα θέματα που μας «καίνε» όλους. Ωστόσο οφείλω να ομολογήσω…
      ΑΘΑΝΑΣΙΟΣ ΛΕΒΕΝΤΗΣ: Κύριε συνάδελφε, το 2005 εμείς είχαμε κάνει ακριβώς την ίδια επερώτηση…
      ΒΑΪΤΣΗΣ ΑΠΟΣΤΟΛΑΤΟΣ: Σας παρακολούθησα όλες αυτές τις μέρες και είδα όλο αυτόν τον κόπο που έχετε κάνει. 
      Θέλω να πω ακριβώς ότι και όλοι οι άλλοι το ίδιο κάνουμε, μόνο που επειδή σήμερα το έργο παίζεται μεταξύ Κυβέρνησης και Αντιπολίτευσης ομολογώ ότι έχω ένα είδος διπολικής διαταραχής ως προς την κρίση όλων αυτών που άκουσα. Συμφωνώ απολύτως με τα περισσότερα από την Αριστερά. Χωρίς να ανήκω ιδεολογικά στο χώρο, ωστόσο θέλω να πω ότι ο κ. Χαραλάμπους ήταν εξαιρετικά καίριος στις παρατηρήσεις του, όπως και η κ. Καλαντίδου στο διαπρύσιο αυτό λόγο της. Σαν γιατρός όμως θέλω να πω ότι κυριολεκτικά τα ατυχήματα συμβαίνουν παντού και δεν είναι φρόνιμο να υπαγορεύουμε τη φοβική κατάσταση ότι κάποια θα αποβάλλει, γιατί αποβάλλουν για διαφόρους λόγους, ή ότι κάποιος θα πάθει λουμπάγκο, τις μυοσκελετικές παθήσεις και όλα τα λοιπά επειδή θα σηκώσει ένα βάρος ή οτιδήποτε άλλο. Είναι καταπληκτικό να υπερασπιστούμε τα δικαιώματά τους, να μάθουν πώς να σηκώνουν κάτι ή αν έχουν ένα ιστορικό αποβολών, να πάρουν άδεια και να καθίσουν σπίτι τους. Είναι υποχρέωσή μας να νομοθετήσουμε υπέρ όλων αυτών. Είναι σίγουρο ότι πρέπει να υπάρξουν γιατροί εργασίας, χωρίς να πιστεύω όμως ότι αυτοί θα λύσουν τα προβλήματα. Απλώς επειδή με το ρυθμό χελώνας που πάμε ούτε το 2050 αυτοί οι εκατό περίπου δεν θα γίνουν πεντακόσιοι θα πρέπει να κάνουμε ό,τι μπορούμε για να βοηθήσουμε την όλη κατάσταση. Μιλάω για τα ατυχήματα έτσι όπως ειπώθηκαν. Διότι στο τέλος θα φοβάται κανείς να δουλέψει. Έχουμε ένα φαινόμενο ανεργίας στους Έλληνες, στους νέους, και από την άλλη βλέπουμε ότι θα δουλεύουμε μέχρι πάρα πολύ μεγάλοι, οπότε πράγματι όλη αυτή η προστασία πρέπει να λειτουργήσει γιατί δεν υπάρχει τρίτος δρόμος. 
      Από την Αξιωματική Αντιπολίτευση, που λείπει τώρα, άκουσα πάλι το «ευαγγέλιο» ενός άλλου δρόμου, μιας άλλης πρακτικής, που ωστόσο επί είκοσι χρόνια δεν είδα, γι’ αυτό και οι εξειδικευμένοι γιατροί είναι τόσο λίγοι και γι’ αυτό το λόγο συμβαίνουν όσα κακά συμβαίνουν.
      Βέβαια στο παραμύθι με το δράκο του καπιταλισμού υπάρχει και το αντίστοιχο παραμύθι του δράκου με το σοσιαλισμό. Υπάρχει πάντα το κεντρικό πρόσωπο, που είναι ο άνθρωπος, και πώς εφαρμόζει τις ιδεολογίες του, στην προκειμένη περίπτωση για το καλό των εργαζομένων. 
      Η Υπουργός εμένα με κάλυψε με αυτά που είπε. Εύχομαι απλώς να γίνουν κι εύχομαι να κολλήσετε στον τοίχο, όπως λένε, όλους αυτούς οι οποίοι πρέπει να εφαρμόσουν τους νόμους και τα σχέδια. Το θέμα μας, η υγεία και η ασφάλιση στο χώρο δουλειάς, είναι το «πουλέν» του Κ.Κ.Ε. και δεν θα μπορούσε να ήταν τίποτε άλλο, όπως όμως είναι και το «πεντιγκρί» από τον Κυβερνητικό σας Εκπρόσωπο, σύμφωνα με τη νομοθεσία της Ευρώπης σήμερα, γιατί όλοι προς αυτή την κατεύθυνση δουλεύουμε. Οι στατιστικές της EUROSTAT μιλάνε λίγο πολύ για ένα ατύχημα κάθε τριάμισι λεπτά. Αυτά τα εκατόν δεκατρία περιστατικά που όλοι οι συνάδελφοι περίπου ανέφεραν και που λένε ότι ανά τρίτη ημέρα κάποιος που δουλεύει παθαίνει κάτι κακό, δεν λένε τίποτε άλλο από το να μπορέσουμε να εφαρμόσουμε την ταχύτερη διάγνωση, την ταχύτερη θεραπεία σ’ αυτούς οι οποίοι παθαίνουν ζημιά, βλάβη δουλεύοντας. 
      Είναι σίγουρο ότι πρέπει όλοι να ενσκήψουμε στα κακώς κείμενα για ανθρώπους που δουλεύουν ειδικά σε ένα τόσο βεβαρημένο περιβάλλον. Ακούω συνέχεια για πνευμονοπάθειες, για φλεβίτιδες. Μα, οι πάντες, με τις συνθήκες που ζούμε, θα πρέπει να ενημερωθούν. Πιστεύω ότι πάντα υπάρχει ένα ζήτημα παιδείας και μόρφωσης. Δηλαδή, μια κυρία η οποία παθαίνει φλεβίτιδα, θα πρέπει να καταλάβει ότι πρέπει να αλλάξει δουλειά και να υπάρχει ένα νομοθετικό πλαίσιο, το οποίο να τη βοηθήσει ώστε να μπορέσει να βρει μια άλλη δουλειά που δεν θα στέκεται όρθια. Διότι αν πάρει δέκα μέρες άδεια ή κάποιος γιατρός τις δώσει φάρμακα κ.λπ., όντας στην ίδια δουλειά, θα παραμείνει άρρωστη.
      Θέλω να σας πω ότι πριν από λίγο καιρό είχα κάνει την ερώτηση για το Πέραμα, αυτή την περιοχή «ποντικοπαγίδα». Έτσι την είχα χαρακτηρίσει στην επίκαιρη ερώτησή μου. Υπάρχουν πέντε εταιρείες πετρελαιοειδών που διαθέτουν εκατόν δεκατέσσερις δεξαμενές χημικών καυσίμων. Όλοι αυτοί που δουλεύουν εκεί διατρέχουν τον κίνδυνο εγκλωβισμού σε θάλαμο αερίων. Δεν λέω για τους κατοίκους, διότι δεν είναι το θέμα μας σήμερα. Ωστόσο, σε περίπτωση ατυχήματος-πυρκαγιάς, δεν υπάρχει καμμία δίοδος διαφυγής. 
      Εκείνο που είχα πάρει ως απάντηση είναι το γνωστό «από τον Άννα στον Καϊάφα» και περί συνυπευθυνότητας Υπουργείων, Τοπικής Αυτοδιοίκησης. Και γνωρίζουμε όλοι ότι υπάρχουν χιλιάδες τέτοια άθλια παραδείγματα στην Ελλάδα μας. Μου είχατε, επίσης, πει ότι οι κατασκευαστές έχουν τα πρωτεία στα θανατηφόρα ατυχήματα –το επεσήμαναν άλλοι συνάδελφοι- για να αποδειχθεί το επιτακτικό της ειδικής αντιμετώπισης που πρέπει να τύχουν τέτοιου είδους επικίνδυνα επαγγέλματα. Μάλιστα, βάσει αντίστοιχης οδηγίας της Ευρωπαϊκής Ένωσης, οι ομάδες κινδύνου που είναι ιδιαίτερα ευάλωτες πρέπει να προστατεύονται από τους κινδύνους που τους απειλούν ειδικά. Με πρώτες τις κατασκευές, λοιπόν, ακολουθούν ο τομέας μεταφορών, τα ορυχεία, ο αγροτικός τομέας. 
      Απαντήσατε μια χαρά. Επιμένω: Εφαρμόστε τους νόμους σας, τους νόμους του κράτους και ακολουθήστε τις συμβουλές που και ο Κοινοβουλευτικός Εκπρόσωπος του Κ.Κ.Ε. σας είπε, ότι δηλαδή αυτό που γίνεται δεν φτάνει. Πρέπει να γίνονται προσπάθειες συνεχώς και συνεχώς. Και πιστεύω ότι το καταλαβαίνετε γιατί δεν μπορώ να πιστέψω ότι μπορεί να υπάρχει κυβέρνηση, η οποία δεν νοιάζεται για το καλό των άλλων. 
      Επίσης, δεν πιστεύω ότι μπορεί να υπάρχει κάποιος επιχειρηματίας, ο οποίος θέλει να έχει αρρώστους να του δουλεύουν. Ακόμη και το χειρότερο καπιταλιστικό τέρας υποψιάζομαι ότι θα θέλει υγιείς εργαζομένους. Τι γίνεται αν αποδειχθεί ότι είναι δολοφόνος; Γιατί αν κάποιος παθαίνει κάτι στη δουλειά, πρόκειται πράγματι περί δολοφονίας. Η κ. Σοφία Καλαντίδου το χαρακτήρισε ως φόνο. 
      Δεν είναι ο Μάκβεθ του Σαίξπηρ το έργο που συζητάμε. Είναι πράγματι θέμα ζωής και θανάτου. Είναι πράγματι πόσο μπορούμε να κάνουμε τη ζωή μας καλύτερη και να προστατεύσουμε τους Έλληνες πολίτες. Νομίζω ότι μπορούμε και όλοι τείνουμε προς την κατεύθυνση αυτή. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Η κυρία Υπουργός έχει ζητήσει το λόγο για μια μικρή παρέμβαση. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Θα είμαι σύντομη. Απλώς θα ήθελα να απαντήσω σε δυο-τρία πράγματα που ειπώθηκαν εδώ και θα ήθελα να τα διευκρινίσω. 
      Κατ’ αρχάς, να πω ότι και η ίδια η επιτροπή στην Ευρωπαϊκή Ένωση έχει θέσει ως στόχο τη μείωση των εργατικών ατυχημάτων κατά 25% έως το 2012. Ακούστε, κανείς δεν επιθυμεί να υπάρχουν εργατικά ατυχήματα. Ακόμα και ένας συνάνθρωπός μας να χάσει τη ζωή του είναι κάτι για το οποίο κανένας πολίτης, κανένα κράτος, καμμία κυβέρνηση δεν μπορεί να είναι υπερήφανη.
      Εγώ θα ήθελα να σας εκθέσω με έναν πολύ ρεαλιστικό τρόπο, χωρίς κορώνες ούτε τίποτα άλλο –και θα έλεγα με ιδιαίτερη μετριοπάθεια- τι γίνεται, τι θεσμικό πλαίσιο υπάρχει και ποιοι είναι οι στόχοι μας. Οι στόχοι μας είναι να βελτιώσουμε όλα τα προβλήματα που υπάρχουν.
      Πράγματι –το έχω πει και θα το ξαναπώ- θεωρούμε ότι το Σ.ΕΠ.Ε. κάνει εξαιρετική δουλειά. Θεωρούμε ότι είναι ένα Σώμα, το οποίο είναι ιδιαίτερα χρήσιμο. Στόχος είναι η αναβάθμιση και ο εκσυγχρονισμός του, διότι από τότε που ιδρύθηκε, πριν από δέκα περίπου χρόνια, έχουν αλλάξει οι συνθήκες και επάνω σ’ αυτές τις νέες συνθήκες πρέπει να προχωρήσουμε.
      Μια απάντηση σχετικά με το θέμα των τεχνικών ασφαλείας, επειδή αναρωτήθηκαν -δεν θυμάμαι αν ήταν ο κ. Λεβέντης ή κάποιος άλλος- για το θέμα του αν υπάρχουν τεχνικοί ασφαλείας παντού. Οι επιχειρήσεις έχουν τεχνικό ασφαλείας, σύμφωνα με τη νομοθεσία. Απλώς, θα ήθελα να διευκρινίσω ότι για επιχειρήσεις Γ’ κατηγορίας, δηλαδή χαμηλής επικινδυνότητας -κυρίως εμπορίου- μπορούν και οι εργοδότες, βάσει του νόμου, εφόσον έχουν κατάλληλη επιμόρφωση, να παίζουν αυτόν τον ρόλο.
      Στο θέμα των γιατρών εργασίας, αναφέρατε βεβαίως τα πολύ χαμηλά νούμερα των ανθρώπων που έχουν τη θεσμοθετημένη ειδικότητα, την επίσημη ειδικότητα του γιατρού εργασίας. Βεβαίως, είναι χαμηλός ο αριθμός, αλλιώς δεν θα ήμασταν και αναγκασμένοι να δώσουμε αυτές τις παρατάσεις. Αυτό το πράγμα έπρεπε να είχε αντιμετωπιστεί προ πολλών ετών και τώρα ομολογουμένως, νομίζω ότι σε αυτό το κομβικό σημείο θα προχωρήσουμε στην οριστική επίλυση.
      Υπάρχουν, όμως,…
      ΑΘΑΝΑΣΙΟΣ ΛΕΒΕΝΤΗΣ: Πώς, όμως;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σας απάντησα.
      Κύριε Λεβέντη, σας έχω πει ακριβώς το σύστημα. Σας έφερα και την απόφαση του Κ.Ε.Σ.Υ.. Υπάρχει μία συνεργασία με το Υπουργείο Υγείας. Θα γίνει όχι μόνο με τη δημιουργία ειδικοτήτων, που απολύτως συμφωνώ μαζί σας -και έχει συμφωνήσει το ίδιο το Υπουργείο Υγείας που είναι αρμόδιο- ότι πρέπει να το δούμε πολλαπλασιαστικά και θα μας πουν πάρα πολύ σύντομα, όταν βγουν οι θέσεις για τις ειδικότητες, πόσος είναι ο αριθμός. Όμως, δεν υπάρχει περίπτωση να μπορεί να συνεχίσουμε να δίνουμε έξι τέτοιες θέσεις το χρόνο. Είναι αδύνατον.
      Πέρα, όμως, από αυτό είπα και πάλι σε όλους τους τόνους και σε όλες τις eπιτροπές και σε όλες τις συζητήσεις στη Βουλή, ότι και εκείνοι οι άνθρωποι που έχουν τις προϋποθέσεις -οι οποίοι θα περάσουν το ειδικό σεμινάριο της επιμόρφωσης, εξετάσεις, θα μπουν στα νοσοκομεία, αυτοί που ήδη δουλεύουν σε επιχειρήσεις, θα πάρουν ακριβώς την ειδικότητα του γιατρού εργασίας- για να μπορέσουν να είναι στο πέρας αυτής της προθεσμίας, της διετούς που δώσαμε, να έχουν τη δυνατότητα να είναι «πραγματικοί» γιατροί εργασίας, βάσει του νόμου. Αυτή είναι η προσπάθεια.
      Βεβαίως, δεν λέω ότι θα πάμε από ένα διψήφιο νούμερο στο να καλύψουμε τις θέσεις που υπάρχουν, αλλά νομίζω ότι, με τις νέες ειδικότητες, με το να μπορούμε να επιμορφώσουμε αυτούς που ήδη λειτουργούν σ’ αυτό το πλαίσιο και καλύπτουν τις ανάγκες, βάσει του νόμου, θα είμαστε σε ένα πάρα πολύ καλό σημείο. Και πιστεύω κι εγώ πως πρέπει σαφέστατα να δοθούν περισσότερες θέσεις ειδίκευσης μέσα από το σύστημα του Υπουργείου Υγείας.
      Θα ήθελα να πω και δύο λόγια -γιατί ακούστηκε περισσότερο από την κ. Ξενογιαννακοπούλου- για το τι συνέβη στο Συμβούλιο Υπουργών Απασχόλησης. Η πολιτική συμφωνία η οποία προέκυψε στο Συμβούλιο των Υπουργών έγινε βάσει σταθμισμένης πλειοψηφίας, διότι ακούγονται πάρα πολλά και ανακριβή και στην Αίθουσα και στον Τύπο και νομίζω πραγματικά ότι δίνεται πολύ λανθασμένη εικόνα στον Έλληνα πολίτη.
      Η Ελλάδα με πέντε ακόμα χώρες, εξέφρασαν ρητή διαφωνία με το περιεχόμενο της πρότασης για το χρόνο εργασίας. Στο πλαίσιο της δημόσιας διαβούλευσης, η Ελλάδα γνωστοποίησε ότι δεν υποστηρίζει τον τελικό συμβιβασμό. Η επεξηγηματική δήλωση των πέντε χωρών θα ενσωματωθεί στα πρακτικά του Συμβουλίου Απασχόλησης. Η Πορτογαλία επίσης διαφώνησε, η Μάλτα διαφώνησε για άλλους λόγους. Η Πορτογαλία δεν ήθελε να έρθει μαζί με τις πέντε άλλες χώρες στις οποίες περιλαμβάνεται -και το λέω για την κ. Ξενογιαννακοπούλου που δεν είναι εδώ- και η σοσιαλιστική Ισπανία. Ήταν μαζί με την Ελλάδα, μαζί με την Ουγγαρία, το Βέλγιο, την Κύπρο. Η Ελλάδα επιπλέον τάχθηκε με τη μέγιστη πλειοψηφία των κρατών-μελών, μη αντιτασσόμενη στην πρόταση οδηγίας για την προσωρινή απασχόληση.
      Απλώς θα ήθελα να σας διαβάσω για να υπάρχει μία ακρίβεια και δεν θα χρησιμοποιήσω δικά μου λόγια, αλλά θα χρησιμοποιήσω λόγια της Υπουργού: «Η Ελλάδα δεν συζητάει ούτε αύξηση των ωρών εργασίας ούτε μείωση της προστασίας των εργαζομένων. Είμαστε απόλυτοι και ξεκάθαροι. Είμαστε υπέρ της πλήρους και ποιοτικής εργασίας και υπέρ της ασφάλειας των εργαζομένων. Αυτή τη θέση διατύπωσα κατηγορηματικά στη Σύνοδο των Υπουργών και αυτή η θέση ήταν το κέντρο της πολιτικής παρέμβασης την οποία έκανα».
      Η Ελλάδα διαφώνησε με τη θέση της Προεδρίας. Η Ελλάδα αντιτάχθηκε στις θέσεις που ακούστηκαν στο Συμβούλιο των Υπουργών, γιατί δεν υπήρξε ψηφοφορία και μαζί με τις άλλες τέσσερις χώρες -πέντε στο σύνολο, όπως είπαμε- δημιουργήσαμε μία ομάδα η οποία εξέφρασε και εγγράφως, με κοινή δήλωση, την πλήρη διαφωνία της.
      Θέλω να πω το εξής. Όσοι γνωρίζουν τα ευρωπαϊκά, ξέρουν ότι αυτή ήταν η στρατηγική που έπρεπε και μπορούσε, με βάση τον αριθμό των χωρών που είχαν την ίδια άποψη, να ακολουθήσει η χώρα μας. Νομίζω ότι και οι δηλώσεις της Υπουργού είναι πάρα πολύ ξεκάθαρες και οι θέσεις της Κυβέρνησης.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ο πρώτος επερωτών Βουλευτής κ. Γεώργιος Μαρίνος.
      ΓΕΩΡΓΙΟΣ ΜΑΡΙΝΟΣ: Ευχαριστώ, κυρία Πρόεδρε.
      Κυρίες και κύριοι Βουλευτές, η ουσία είναι για το χρόνο εργασίας ότι η Ευρωπαϊκή Ένωση, αυτός ο ιμπεριαλιστικός ο Οργανισμός που στηρίζει η Νέα Δημοκρατία και το ΠΑ.ΣΟ.Κ., που στηρίζει ο Συνασπισμός, πήρε απόφαση για αύξηση του χρόνου εργασίας στις εξήντα πέντε ώρες. Αυτή είναι η πραγματικότητα. Και η πραγματικότητα είναι ότι η κυβέρνηση είναι συνένοχη. Η πραγματικότητα είναι ότι η Κυβέρνηση, μαζί με τις προηγούμενες κυβερνήσεις, στήριξαν, εφάρμοσαν, ενίσχυσαν στην πορεία τη λογική της διευθέτησης του χρόνου εργασίας. Και το Κομμουνιστικό Κόμμα Ελλάδας καλεί τους εργαζόμενους να αντιδράσουν άμεσα και αποφασιστικά, να συγκρουστούν με αυτήν την πολιτική και να απαιτήσουν τη μείωση του ημερήσιου, του εβδομαδιαίου και του μηνιάτικου χρόνου εργασίας.
      Κυρίες και κύριοι συνάδελφοι, το Κομμουνιστικό Κόμμα Ελλάδας, θα συνεχίσει πιο αποφασιστικά την πάλη του για την υγιεινή και την ασφάλεια της εργασίας, εμπλουτίζοντας την πείρα του και με αυτή τη συζήτηση, βγάζοντας ορισμένα συμπεράσματα.
      Και θέλουμε να πούμε στην κυρία Υφυπουργό, στην Κυβέρνηση της Νέας Δημοκρατίας, ότι αν είναι μεγάλο στοίχημα για το Υπουργείο Απασχόλησης η προστασία της υγείας και της ασφάλισης της εργασίας, αυτό το στοίχημα η Κυβέρνηση το έχει χάσει.  Και το έχει χάσει, γιατί σταθερά χάνονται εκατόν δέκα ανθρώπινες ζωές κάθε χρόνο από εργατικά ατυχήματα και υπάρχουν πολλαπλάσιοι θάνατοι και αναπηρίες από τις επαγγελματικές ασθένειες. Και αυτό είναι κριτήριο. 
      Και είναι πολύ ανησυχητικό ότι γίνεται προσπάθεια ωραιοποίησης και εξωραϊσμού της κατάστασης που, όπως αποδείχθηκε από τις τοποθετήσεις των Βουλευτών του Κομμουνιστικού Κόμματος Ελλάδας, είναι άθλια, είναι επικίνδυνη στους χώρους δουλειάς. Η συντριπτική πλειοψηφία των εργασιακών χώρων είναι γκέτο, όπου οργιάζει η επιθετικότητα του καπιταλιστή και η εργοδοτική τρομοκρατία.
      Οι θέσεις της Νέας Δημοκρατίας φαίνεται ότι είναι αποσπασμένες από την πραγματικότητα. Γιατί όταν έχουμε το διάστημα 2000-2008 χίλιους εκατόν είκοσι πέντε δηλωμένους θανάτους και γνωρίζοντας για παράδειγμα ότι οι θάνατοι των μεταναστών δεν καταγράφονται κατά κανόνα –για να μην πω συνολικά- και αυτό αποδεικνύεται στην πράξη, δεν μπορεί κανένας να στέκεται σε άρθρα, σε διατάξεις και στους νόμους για να κάνει μια επίδειξη εν πάση περιπτώσει, ότι κάτι έχει γίνει αυτά τα χρόνια.
      Δεύτερο θέμα. Η Νέα Δημοκρατία υπερασπίζεται, διαχειρίζεται, ένα άδικο σύστημα. Απολογείται για τον καπιταλισμό και αυτό επιχείρησε να κάνει και ο κ. Μαρκόπουλος, κάνοντας έναν αντιπερισπασμό ενάντια στο σοσιαλισμό, στα επιτεύγματα και τις κατακτήσεις του. Είναι αφορισμός. Δείχνει μια ιστορική άγνοια μπορώ να πω ή αποσιώπηση ιστορικών στοιχείων και στηρίζεται σε αβάσιμες διαπιστώσεις.
      Τα πράγματα είναι συγκεκριμένα. Στο σοσιαλισμό, σ’ αυτά τα λίγα χρόνια που οικοδομήθηκε, καταργήθηκε η εκμετάλλευση ανθρώπου από άνθρωπο. Οι καπιταλιστές πήγαν στο καλάθι της ιστορίας, στα άχρηστα. Και αυτό είναι μια μεγάλη ιστορική κατάκτηση. Καταργήθηκε η ανεργία, σε μικρό χρονικό διάστημα, μετά την Οκτωβριανή Επανάσταση. Κατοχυρώθηκε βδομαδιάτικος χρόνος εργασίας σαράντα ωρών, σε σύντομο χρονικό διάστημα. Μειώθηκε το όριο ηλικίας συνταξιοδότησης στα πενήντα πέντε για τις γυναίκες, στα εξήντα χρόνια για τους άντρες, σε πολύ σύντομο χρονικό διάστημα. Διαμορφώθηκε μηχανισμός πρωτοβάθμιας φροντίδας υγείας μέσα στα εργοστάσια, στις επιχειρήσεις, με βασική κατεύθυνση την πρόληψη. Υπήρχε αυστηρός, εργατικός, κοινωνικός, κρατικός έλεγχος.
      Αυτές οι κατακτήσεις που φαίνονται σήμερα με πιο χαρακτηριστικό τρόπο, όταν εξετάσουμε την κατάντια της καπιταλιστικής παλινόρθωσης, δεν μπορούν ούτε να αποσιωπηθούν, ούτε να παραγραφούν.
      Έθεσε η κυρία Υφυπουργός αρκετά ζητήματα. Μίλησε για μείωση του αριθμού των ατυχημάτων.
      Θέλουν μελέτη τα ατυχήματα. Υπάρχει μία σταθερή βάση. Και αυτό αφορά τα ατυχήματα που οδηγούν στο θάνατο ή στις βαριές αναπηρίες. Πιθανόν να εξομοιώνονται ορισμένα ατυχήματα που έχουν τραυματισμούς ή επιπόλαιους τραυματισμούς. Τα μελετάμε χρόνια τα ατυχήματα και ανησυχούμε ιδιαίτερα γιατί αυξάνονται τα ατυχήματα που κάνουν μεγάλη ζημιά και προξενούν ιδιαίτερα επικίνδυνες βλάβες. 
      Όμως, μπορούμε σήμερα –και αυτό αφορά και την τοποθέτηση του κ. Μαρκόπουλου- να υπερασπιζόμαστε αυτό το σύστημα, αυτήν την κατάσταση, όταν είναι διαπιστωμένο ότι κάθε τριάμισι λεπτά στην Ευρωπαϊκή Ένωση χάνεται ένας άνθρωπος από εργατικό ατύχημα ή επαγγελματική ασθένεια;
      Για τις ΕΞ.Υ.Π.Π., εδώ να αντιπαρατεθούμε, να συγκρουστούμε! Εμείς καλούμε τους εργαζόμενους να γίνουν πολύ επιθετικοί απέναντι στην Κυβέρνηση και σ’ αυτή τη λογική στήριξης των ΕΞ.Υ.Π.Π., γιατί είναι μηχανισμός στήριξης της εργοδοσίας και της επιθετικότητάς της κατά της ανθρώπινης ζωής.
      Λέει ότι η ΕΞ.Υ.Π.Π. είναι ένας μηχανισμός που παρέχει υπηρεσίες εκπαίδευσης στελεχών επιχειρήσεων. Είναι σύμβουλος επιχειρήσεων. Αναπτύσσει συστήματα χρηματοοικονομικής οργάνωσης επιχειρήσεων και ταυτόχρονα αναλαμβάνει την ευθύνη της εκτίμησης του επαγγελματικού κινδύνου, κάλυψης τεχνικού ασφαλείας και γιατρού εργασίας των επιχειρήσεων. Δηλαδή, είναι ένας μηχανισμός που είναι στα χέρια της εργοδοσίας. Τον βάζουμε εμείς και τον αξιοποιεί η Κυβέρνηση, το αστικό κράτος, για να διευκολύνει την επιθετικότητα της εργοδοσίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλετε να σας φέρω παραδείγματα για συμπεριφορά των ΕΞ.Υ.Π.Π. απέναντι σε γιατρούς εργασίας ή τεχνικούς ασφάλειας; Η πρόταση του Κ.Κ.Ε. για κρατικό σώμα γιατρών εργασίας και τεχνικών ασφαλείας είναι και εφικτή και ρεαλιστική –και αυτά προκύπτουν από τη δυνατότητα οργάνωσης και πάλης των εργαζομένων- και θα διαθέσουν αυτό το δυναμικό και για τις επιχειρήσεις που είναι κάτω από πενήντα εργαζόμενους.
      Γιατροί εργασίας μπορεί να αποδεχτούν αυτό που θέτει σήμερα η Κυβέρνηση, ότι δηλαδή την άσκηση των καθηκόντων των γιατρών εργασίας θα την κάνουν γιατροί άλλης ειδικότητας και αυτό θα συνεχιστεί; Τι γίνεται εδώ; Ως Κυβέρνηση, διαχειρίζεστε με οδυνηρό τρόπο για τους εργαζόμενους τις συνέπειες της δικής σας αντιεργατικής πολιτικής.
      Αυτό δεν μπορεί να το αποδεχτεί το Κομμουνιστικό Κόμμα Ελλάδας ούτε οι εργαζόμενοι γιατί αυτό έχει συνέπειες. Και οι συνέπειες αυτής της αντιεργατικής πολιτικής είναι ότι το 2008 μετράμε το μάξιμουμ εκατό γιατρούς εργασίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε, πολύ σύντομα.
      Όσον αφορά τις επαγγελματικές ασθένειες, υπάρχει ο κανονισμός εργασίας του Ι.Κ.Α. που είναι παρωχημένος. Από το 1979 δεν υπάρχει κάποιος εκσυγχρονισμός ή προσαρμογή, εκτός από την πρόσθεση του αμιάντου και των συνεπειών του. Το θέμα των καρκινοπαθειών από τον αμίαντο είναι τεράστιο. Δεν υπάρχουν σήμερα νέες επαγγελματικές ασθένειες; Δεν έχω χρόνο να σας αναφέρω επαγγελματικές ασθένειες που αφορούν νέα παιδιά, νέους και νέες, με οδυνηρές συνέπειες!
      Και τελειώνω, κυρία Πρόεδρε, με μία κουβέντα, αν μου το επιτρέπετε, για τις σήραγγες στη Δρακότρυπα και στη Φθιώτιδα. Η Κυβέρνηση έχει μεγάλες ευθύνες. Έκανε μία παρέμβαση η οποία είναι πίσω ως προς τις ανάγκες. Όλο αυτό το χρονικό διάστημα εγώ έχω πάει πολλές φορές και έχω άμεση, προσωπική γνώση. Τριακόσια κιλά δυναμίτιδα την κάθε φορά και οι σήραγγες έχουν προχωρήσει πολλά χιλιόμετρα. Όλο αυτό το χρονικό διάστημα έχουν αχρηστευτεί εργαζόμενοι. Μας το είπαν και τεκμηριώνεται. Έχουμε ζητήσει να δοθούν τα στοιχεία, να γίνουν εξετάσεις, να αγοραστούν αξονικός και μαγνητικός τομογράφος για να κάνουμε εξετάσεις και να βγουν αυτά στη δημοσιότητα.
      Και τελειώνω με μία κουβέντα για το θέμα της εισφοράς στον επαγγελματικό κίνδυνο. Δεν αφορά όλες τις βιομηχανίες. Η εισφορά του 1% με βάση το ν. 4104/1960 αφορά ορισμένες βιομηχανίες του λεκανοπεδίου Αττικής. Είναι πολύ σοβαρό ζήτημα η κατοχύρωση της εργοδοτικής ευθύνης, το ασφάλιστρο το αυξημένο ανάλογα με τις ευθύνες του εργοδότη και τον αριθμό των ατυχημάτων, σύμφωνα με τις ελλείψεις των μέτρων πρόληψης και της προστασίας της υγιεινής και της ασφάλειας της εργασίας.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Κυρίες και κύριοι συνάδελφοι, θα ήθελα να ενημερώσω το Σώμα ότι οι Υπουργοί Εθνικής Παιδείας και Θρησκευμάτων, Εσωτερικών, Οικονομίας και Οικονομικών, Εθνικής Άμυνας, Ανάπτυξης, Υγείας και Κοινωνικής Αλληλεγγύης και Απασχόλησης και Κοινωνικής Προστασίας κατέθεσαν σχέδιο νόμου: «Θεσμικό πλαίσιο για τις μεταπτυχιακές σπουδές», το οποίο παραπέμπεται στην αρμόδια Διαρκή Επιτροπή.  
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία Πρόεδρε, θα ήθελα να κάνω μία λεκτική διόρθωση για τα Πρακτικά, γιατί εγώ έκανα λάθος. 
      ΠΡΟΕΔΡΕΥΟΥΣΑ (Βέρα Νικολαΐδου): Έχετε το λόγο, κυρία Καλαντζάκου για μία μικρή παρέμβαση. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Απλώς επειδή οι καιροί είναι δύσκολοι, νομίζω ότι έκανα ένα λάθος όταν μιλούσα για το θέμα της οδηγίας που αφορά την προσωρινή απασχόληση. 
      Θέλω, λοιπόν, να πω ξανά για τα Πρακτικά ότι η Ελλάδα συντάχθηκε με τη μέγιστη πλειοψηφία των κρατών-μελών όσον αφορά αυτό το θέμα. Και ήθελα να το διευκρινίσω, γιατί ήταν δύο χωριστά θέματα και δεν θέλω να υπάρξει σύγχυση. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής. 
      ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, θα ήθελα να κάνω τρεις παρατηρήσεις. 
      Είναι αλήθεια ότι σε κάθε κριτική, σε κάθε παρατήρηση ή καταγγελία μας για την κυβερνητική πολιτική, υπάρχει η εξής απάντηση από την Κυβέρνηση: Έχουμε κάνει βήματα, αλλά έχουμε πολύ δρόμο ακόμα ή έχουμε να κάνουμε πολλά. Όμως, αυτά τα «πολλά» θα έπρεπε να έχουν γίνει από χρόνια και δεν γίνονται και στις περισσότερες των περιπτώσεων μένουν στα χαρτιά. 
      Εμείς θα συνεχίσουμε όχι απλά να παρατηρούμε, να κριτικάρουμε και να καταγγέλλουμε, αλλά και να οργανώνουμε την πάλη των εργαζομένων για να λύνονται προβλήματα.
      Δεύτερον, έγινε αναφορά για τη δημοκρατία της Ευρωπαϊκής Ένωσης. Θα πρέπει να το πούμε για άλλη μια φορά όχι για να καταγραφεί στα Πρακτικά, αλλά για να το ακούσουν κάποιοι ότι το οκτάωρο, το πενθήμερο, το σαραντάωρο, οι συλλογικές συμβάσεις, η κοινωνική ασφάλιση δεν χαρίστηκαν από την αστική τάξη, από τη σοσιαλδημοκρατία ή τη χριστιανοδημοκρατία. Ήταν αποτέλεσμα και συνέπεια σκληρών ταξικών συγκρούσεων. Χύθηκε πολύ αίμα για το οκτάωρο, για το πενθήμερο, για τη σταθερή εργασία. Και σήμερα, επιδιώκεται να ακυρωθούν αυτές οι κατακτήσεις από την Ευρωπαϊκή Ένωση. Και φυσικά, αυτή είναι η δημοκρατία του ιμπεριαλισμού, την οποία θα αντιπαλέψουμε μέχρι το τέλος. 
      Δόθηκε μία απάντηση γι’ αυτές τις αντισοβιετικές αρχές. Θα ήθελα, όμως, να κάνω μία παρατήρηση. Υπάρχει η μικρή Κούβα, η μικρή σε έκταση και πληθυσμό Κούβα, η οποία είναι στο στόμα του «λύκου», στο στόμα του αμερικάνικου ιμπεριαλισμού, ο οποίος ιμπεριαλισμός την υπονομεύει σταθερά, κηρύσσει εμπάργκο και περιορισμούς. Κι όμως, οι κατακτήσεις της Κούβας στον τομέα της υγείας είναι πρότυπο για πάρα-πάρα πολλές ανεπτυγμένες καπιταλιστικές χώρες, κάτι που αναγνωρίζεται από φίλους, από αντιπάλους και από εχθρούς και προχωράει σ’ αυτή την κατεύθυνση. 
      Και βεβαίως, θα πρέπει να σημειώσουμε ότι πριν μερικά χρόνια δεν ήταν μόνο τα επίσημα διεθνή όργανα και οργανισμοί που αναγνώριζαν τις επιτεύξεις του σοσιαλισμού ειδικά στον τομέα της επιστήμης και στον τομέα της υγείας, δεν ήταν μόνο το γεγονός ότι παρέχονταν υψηλής ποιότητας υγείας δωρεάν σε όλους τους εργαζόμενους, σε όλο το λαό, αλλά αυτό ήταν κάτι που αναγνωρίζονταν και από αστούς αναλυτές. 
      Και τέλος, επειδή το πρόβλημα έχει και συνέχεια και επειδή ο κ. Μαρκόπουλος, ως εκπρόσωπος της Νέας Δημοκρατίας, υποστήριξε τη νεοφιλελεύθερη αντίληψη, λέγοντας ότι εμείς έχουμε τη νεοφιλελεύθερη αντίληψη και δεν θέλουμε ένα μεγαλύτερο κράτος -μιλώντας για το κρατικό σώμα ιατρών εργασίας και τεχνικών ασφάλειας που εμείς υποστηρίζουμε, προτείνουμε και διεκδικούμε- θέλουμε να πούμε για άλλη μια φορά ότι κρατικούς ελέγχους δεν μπορεί και δεν πρέπει να κάνουν οι ιδιωτικές επιχειρήσεις.
    Αφού θα προσλαμβάνονται από τους ιδιώτες, αφού αυτοί οι συγκεκριμένοι επιχειρηματίες των υπηρεσιών προστασίας και πρόληψης αντικειμενικά θα είναι υποχείρια των εργοδοτών. Γι’ αυτό υποστηρίζουμε ότι πρέπει να είναι σώμα κρατικών γιατρών. Δεν θα διογκωθεί το κράτος. Και χρειάζονται δεκάδες, χιλιάδες ακόμα προσλήψεις και για την υγεία και για την παιδεία και για την πρόνοια. Και δεν διογκώνεται από τις νοσηλεύτριες, από τους καθηγητές, από τους γιατρούς το κράτος.
    Ευχαριστώ.
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
    Κυρίες και κύριοι συνάδελφοι, έχουν διανεμηθεί τα Πρακτικά της Τετάρτης 21 Μαΐου 2008 και ερωτάται το Σώμα αν τα επικυρώνει. 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΟΥΣΑ (Βέρα Νικολαΐδου): Συνεπώς, τα Πρακτικά της Τετάρτης 21 Μαΐου 2008 επικυρώθηκαν. 
    Κηρύσσεται περαιωμένη η συζήτηση επί της υπ’ αριθμ. 80/30.5.2008 επερωτήσεως Βουλευτών του Κομμουνιστικού Κόμματος Ελλάδας προς τους Υπουργούς Απασχόλησης και Κοινωνικής Προστασίας, Οικονομίας και Οικονομικών, Εσωτερικών και Υγείας και Κοινωνικής Αλληλεγγύης, σχετικά με τα μέτρα ασφάλειας στους χώρους εργασίας. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 14.17΄ λύεται η συνεδρίαση για την Τρίτη 17 Ιουνίου 2008 και ώρα 17.00΄ με αντικείμενο εργασιών του Σώματος: συζήτηση και λήψη απόφασης, σύμφωνα με το άρθρο 116 του Κανονισμού της Βουλής, επί της προτάσεως, που υπέβαλαν ο Πρόεδρος της κοινοβουλευτικής ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και εκατό Βουλευτές του κόμματός του, η Πρόεδρος της Κοινοβουλευτικής Ομάδας του Κομμουνιστικού Κόμματος  Ελλάδας κ. Αλέκα Παπαρήγα και είκοσι ένας Βουλευτές του κόμματός της, ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και δεκατρείς Βουλευτές του κόμματός του και ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης και οι εννέα Βουλευτές του κόμματός του, με την οποία ζητείται, σύμφωνα με το άρθρο 44 παράγραφος 2 εδάφιο δεύτερο του Συντάγματος και το άρθρο 116 του Κανονισμού της Βουλής, η διεξαγωγή δημοψηφίσματος για το ψηφισμένο νομοσχέδιο «Κύρωση της Συνθήκης της Λισσαβώνας που τροποποιεί τη Συνθήκη για την Ευρωπαϊκή Ένωση, τη Συνθήκη περί ιδρύσεως της Ευρωπαϊκής Κοινότητας και ορισμένες συναφείς πράξεις», σύμφωνα με την ειδική ημερήσια διάταξη που έχει διανεμηθεί. 
     
    Ο  ΠΡΟΕΔΡΟΣ 					ΟΙ ΓΡΑΜΜΑΤΕΙΣ 
